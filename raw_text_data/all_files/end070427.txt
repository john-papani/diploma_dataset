ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΙΘ΄

Παρασκευή 27 Απριλίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 1ο Δημοτικό Σχολείο Κώ, τα ΤΕΕ Ειδικής Αγωγής Θεσσαλονίκης και το Γυμνάσιο Λεονταρίου Καρδίτσας, σελ.
3. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον  Υπουργό Δικαιοσύνης, σχετικά με δημοσιεύματα του Τύπου αναφερόμενα στη Φαρμακοβιομηχανία ABBOTT LABORATORIES, τη συλλογή στοιχείων για τους εργαζομένους κ.λπ., σελ.
β) Προς τον Υπουργό Δημόσιας Τάξης, σχετικά με την προμήθεια του συστήματος ασφάλειας C41 κ.λπ., σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τα προβλήματα από την εφαρμογή του νέου Δημοτικού και Κοινοτικού Κώδικα, σελ.
δ) Προς τον Υπουργό Απασχόλησης και Κοινωνικής Προστασίας, σχετικά με τη διακοπή λειτουργίας της «ΑΓΕΤ ΗΡΑΚΛΗΣ», τις απολύσεις των εργαζομένων κ.λπ., σελ.
ε) Προς τον Υπουργό Ανάπτυξης, σχετικά με τη μείωση του προσωπικού της Δ.Ε.Η., την αύξηση των τιμολογίων κ.λπ., σελ.
4. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τους παλιννοστούντες Ποντίους, σελ.

ΟΜΙΛΗΤΕΣ
Α. Επί του Κανονισμού:
ΑΛΑΒΑΝΟΣ Α., σελ.
ΚΑΚΛΑΜΑΝΗΣ Α., σελ.
ΤΡΑΓΑΚΗΣ Ι., σελ.
ΧΑΤΖΗΓΑΚΗΣ Σ., σελ.

Β. Επί των επικαίρων ερωτήσεων:
ΑΡΑΠΟΓΛΟΥ Χ., σελ.
ΓΙΑΚΟΥΜΑΤΟΣ Γ., σελ.
ΔΡΑΓΑΣΑΚΗΣ Ι., σελ.
ΚΑΝΕΛΛΗ Λ., σελ.
ΚΟΥΒΕΛΗΣ Φ., σελ.
ΜΑΝΩΛΑΚΗΣ Α., σελ.
ΝΑΚΟΣ Α., σελ.
ΝΕΡΑΝΤΖΗΣ Α., σελ.
ΠΑΠΑΛΗΓΟΥΡΑΣ Α., σελ.
ΠΟΛΥΔΩΡΑΣ Β., σελ.

Γ. Επί της επερώτησης:
ΒΕΝΙΖΕΛΟΣ Ε., σελ.
ΒΛΑΤΗΣ Ι., σελ.
ΓΕΡΑΝΙΔΗΣ Β., σελ.
ΖΩΗΣ Χ., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΜΑΝΩΛΙΑ Χ., σελ.
ΝΙΩΤΗΣ Γ., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΙΘ΄
      Παρασκευή 27 Απριλίου 2007
      Αθήνα, σήμερα στις 27 Απριλίου 2007, ημέρα Παρασκευή  και ώρα 10.40΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον  κ. Άγγελο Μανωλάκη, Βουλευτή Κορινθίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμαρχος Ελυμνίων Εύβοιας ζητεί την επάνδρωση του Αστυνομικού Τμήματος Λίμνης Εύβοιας.
      2) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Εργαζομένων Ι.Κ.Α. – Ε.Τ.Α.Μ. Νομού Μαγνησίας ζητεί την επίλυση του προβλήματος του προσωπικού που υπάρχει στο πιο πάνω Ι.Κ.Α..
      3) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Εργατοϋπαλληλικό Κέντρο Βόλου ζητεί την άμεση ανάκληση των απολύσεων – μελών του και την επαναπρόσληψή τους από τη Δημοτική Επιχείρηση Ύδρευσης – Αποχέτευσης Μείζονος Βόλου.
      4) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Κοινότητα Μακρινίτσας Μαγνησίας ζητεί οικονομική ενίσχυση για την υλοποίηση πολιτιστικών δραστηριοτήτων για την επέτειο της μάχης της Μακρινίτσας το 1878.
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πρόεδρος του Τοπικού Συμβουλίου Ρούσσας Εκκλησίας του Δήμου Σητείας ζητεί τη συντήρηση και επισκευή επαρχιακού δρόμου της περιοχής του.
      6) Οι Βουλευτές Χανίων κύριοι ΝΙΚΟΛΑΟΣ ΧΡΙΣΤΟΔΟΥΛΑΚΗΣ και ΕΜΜΑΝΟΥΗΛ ΣΚΟΥΛΑΚΗΣ κατέθεσαν αναφορά με την οποία ο Σύνδεσμος Γεωπόνων Νομού Χανίων ζητεί την κατ’ εξαίρεση αποζημίωση των παραγωγών του Νομού Χανίων που οι καλλιέργειές τους επλήγησαν από μικροκαρπία.
      7) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία ο Δήμος Λαρισσού Αχαΐας ζητεί την έγκριση έκτακτης χρηματοδότησης για την ανέγερση Δημοτικού Σχολείου και Νηπιαγωγείου στο Λάππα του Δήμου Λαρισσού Αχαΐας.
      8) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Διευθύντρια του 2ου Λυκείου του Εκπαιδευτηρίου Μαντουλίδη Α.Ε. ζητεί την εισαγωγή στο Μετσόβειο Πολυτεχνείο του Ολυμπιονίκη Πληροφορικής Χρήστου – Απόστολου Μαντουλίδη.
      9) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Σύλλογος Γονέων και Κηδεμόνων του 3ου Γενικού Λυκείου Μυτιλήνης ζητεί την επισκευή του Γυμναστηρίου του πιο πάνω Σχολείου.
      10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Δήμος Μυκόνου διαμαρτύρεται για την επικείμενη αύξηση των αντικειμενικών αξιών στις εκτός σχεδίου περιοχές της νήσου Μυκόνου.
      11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύνδεσμος Σιφνίων ζητεί την ίδρυση Εθνικού Αθλητικού Κέντρου στη Σίφνο.
      12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πολιτιστικός Οργανισμός Κορώνου Νάξου ζητεί χρηματοδότηση για την εκτέλεση έργων τουριστικής αξιοποίησης των εγκαταστάσεων  των ορυχείων σμύριδας Νάξου.
      13) Ο Βουλευτής Λάρισας κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί τη δημιουργία εμπορευματικού  σταθμού  του Ο.Σ.Ε. στη Βιομηχανική Περιοχή της Λάρισας.
      14) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  αναφορά με την οποία ο Δήμος Ερινεού Νομού Αχαΐας ζητεί οικονομική ενίσχυση για την εκτέλεση βασικών έργων υποδομής.
      15) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  αναφορά με την οποία η Πανελλήνια Ομοσπονδία Ασφαλιστικών Πρακτόρων ζητεί να γίνουν διορθώσεις στο σχέδιο νόμου για την «Τροποποίηση του π.δ. 489/86 και άλλες διατάξεις».
      16) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  αναφορά με την οποία ο Μορφωτικός Σύλλογος Ελληνίδων Κυριών που εδρεύει στην Πάτρα ζητεί οικονομική ενίσχυση μέσω των  Κρατικών Λαχείων.
      17) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  αναφορά με την οποία η Ελληνική Κοινότητα Τζέρμιστον και Περιχώρων Νοτίου Αφρικής ζητεί την οικονομική υποστήριξη των Μέσων Μαζικής Ενημέρωσης στη Νότιο Αφρική.
      18) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  αναφορά με την οποία ο Δήμος Λευκασίου Αχαΐας ζητεί την ένταξη του Φεστιβάλ «Αρχαίος Κλείτορας» στα προγράμματα του Υπουργείου Πολιτισμού και την οικονομική ενίσχυση του θεσμού.
      19) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσιεύματα εφημερίδας τα οποία αναφέρονται στο έργο κατασκευής της νέας Λαχαναγοράς Πατρών.
      20) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσιεύματα εφημερίδας τα οποία αναφέρονται στις κακοτεχνίες του έργου ανάπλασης της οδού Αγίου Γεωργίου στην Πάτρα.
      21) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  αναφορά με την οποία ο κ. Γεώργιος Σιγαλός, Πρόεδρος του παραρτήματος Πελοποννήσου του Γεωτεχνικού Επιμελητηρίου, διαμαρτύρεται για το ποσό της πίστωσης που διατέθηκε για την Περιφέρεια Δυτικής Ελλάδας, στα πλαίσια του Επιχειρησιακού Προγράμματος Ανασυγκρότησης της Υπαίθρου.
      22) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά στην αυτοκτονία του Διοικητή της Δίωξης Ναρκωτικών και τις φήμες περί απειλών κατά του ίδιου αλλά και άλλων αστυνομικών.
      23) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά στο νόμο για μία θέση εργασίας στο δημόσιο των δημοσιογράφων.
      24) Ο Βουλευτής Αχαΐας κ.  ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας που αφορά στην κατασκευή Ανοικτού Θεάτρου στη θέση Ρηγανόκαμπος Πατρών.
      25) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Τοπική Ένωση Δήμων και Κοινοτήτων Νομού Ηρακλείου διαμαρτύρεται για την αποχώρηση των Κ.Τ.Ε.Λ. δυτικής Κρήτης από τον Ενιαίο Φορέα Συγκοινωνιών της Κρήτης.
      26) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Δήμος Φιγαλείας Νομού Ηλείας ζητεί τη χορήγηση αυτοκινήτου για τις ανάγκες του προγράμματος «Βοήθεια στο Σπίτι».
      27) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Κωνσταντίνος Λουκάς και η κ. Αλεξάνδρα Λουκά, κάτοικοι Σερρών και το Σωματείο «Εκπαιδευτική Αναγέννηση» ζητούν την αποκατάσταση της μνήμης του Μακεδόνα προπολεμικού πρωταθλητή Αστερίου Λουκά και την επαναφορά των αναθηματικών πλακών στη θέση τους.
      28) Ο Βουλευτής Β΄ Αθήνας κ. ΚΩΝΣΤΑΝΤΙΝΟΣ ΓΕΙΤΟΝΑΣ κατέθεσε αναφορά με την οποία τα Δημοτικά Συμβούλια Ηλιούπολης, Αργυρούπολης και Αλίμου Νομού Αττικής ζητούν την προστασία του πρώην κτήματος Καρρά που βρίσκεται στα όρια των Δήμων τους από τις διεκδικήσεις των κληρονόμων Νάστου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2775/5-1-07 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθ. ΤΚΕ/Φ2/9039/11-4-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε συνέχεια των απαντήσεών μας, με αριθ. Πρωτ. ΤΚΕ/Φ2/2986/2.2.07, ΤΚΕ/Φ2/3572/9.2.07, στην ερώτηση με αριθμ. πρωτ. 2775/5.1.2007 που κατέθεσε στη Βουλή ο Βουλευτής κ. Ευάγγελος Βενιζέλος, σχετικά με τον αριθμό των υπηρετούντων προσώπων, «συνολικά για όλο το Δημόσιο και τον ευρύτερο δημόσιο τομέα, από κάθε δε Υπουργείο χωριστά για τον τομέα ευθύνης του, την 1.1.2007 και αντιστοίχως την 1.12004…» σας γνωρίζουμε ότι «Το Υπουργείο, με το Α.Π. οικ. 1843/10-1-2007 έγγραφό του, έχει ζητήσει από τις Περιφέρειες του Κράτους να συγκεντρώσουν από τους ΟΤΑ α΄ και β΄ βαθμού τα ζητηθέντα στοιχεία και να τα αποστείλουν στην υπηρεσία μας».
      Σας διαβιβάζουμε, για ενημέρωσή σας, τα ανωτέρω ζητηθέντα στοιχεία που έχουν περιέλθει στην υπηρεσία μας από τις Περιφέρειες μέχρι 27-3-2007.
      Τα λοιπά έγγραφα θα σας αποσταλούν από το Υπουργείο μας μόλις αυτά παραληφθούν από τις αρμόδιες υπηρεσίες.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 5425/12-3-07 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 29926/ΙΗ/3-4-07  έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5425/12-3-07, την οποία κατέθεσε ο Βουλευτής κ. Μάνος Φραγκιαδουλάκης σχετικά με την Επαγγελματική Εκπαίδευση, και στα θέματα της αρμοδιότητάς μας, σας γνωρίζουμε τα ακόλουθα:
      Σε μια εποχή υψηλών απαιτήσεων και ραγδαίας εξέλιξης της τεχνολογίας καθοριστικό ρόλο διαδραματίζει η Επαγγελματική Εκπαίδευση.
      Η Επαγγελματική Εκπαίδευση αποτελεί το δεύτερο, ισότιμο πλέον, πυλώνα με αυτόν της Γενικής στο επίπεδο της Δευτεροβάθμιας Εκπαίδευσης.
      Σύμφωνα με τις διατάξεις του ν. 3475/2006 (ΦΕΚ 146/Α΄/13-7-2006) δημιουργήθηκε ένα νέο πλαίσιο στην Επαγγελματική Εκπαίδευση, δίνοντας έμφαση στη γενική μόρφωση και στη με εύρος επαγγελματική εκπαίδευση ώστε οι απόφοιτοί της να έχουν την ικανότητα να προσαρμόζονται στις νέες συνθήκες της αγοράς εργασίας.
      Ως παιδαγωγικός σκοπός του Επαγγελματικού Λυκείου καθώς και της Επαγγελματικής Σχολής, σύμφωνα με τις ως άνω διατάξεις ορίζεται ο συνδυασμός της γενικής παιδείας (Ν. 1566/1985) με την τεχνική επαγγελματική γνώση, και ειδικότερα: α) η ανάπτυξη των ικανοτήτων, της πρωτοβουλίας, της δημιουργικότητας και της κριτικής σκέψης των μαθητών β) η μετάδοση των απαιτούμενων τεχνικών και επαγγελματικών γνώσεων και στην ανάπτυξη των συναφών δεξιοτήτων τους, γ) η παροχή στους μαθητές των απαραίτητων γνώσεων και εφοδίων για την συνέχιση των σπουδών τους στην επόμενη εκπαιδευτική βαθμίδα.
      Επισημαίνεται ότι με τις ίδιες διατάξεις δίνεται η δυνατότητα πρόσβασης των αποφοίτων στην Τριτοβάθμια Εκπαίδευση (Πανεπιστήμια και Τ.Ε.Ι.).
      Επίσης, οι απόφοιτοι των ΕΠΑ.Σ. σύμφωνα με τις διατάξεις της παρ. 1 του άρθρου 12 του ν. 3475/2006, λαμβάνουν πτυχίο επιπέδου 3 της περ. Γ΄ της παρ. 1 του άρθρου 6 του Ν. 2009/1992. Με το πτυχίο αυτό δύνανται να λάβουν άδεια ασκήσεως επαγγέλματος και να εγγράφονται στα Ι.Ε.Κ.
      Επιπλέον, σας γνωρίζουμε ότι στο άρθρο 14 του ν. 3475/2006 λαμβάνεται ειδική μέριμνα για τους μαθητές των Τ.Ε.Ε. Μαθητείας του Ο.Α.Ε.Δ. Για το έτος 2006 -2007 μπορούν να εγγραφούν μαθητές στην Α΄ τάξη του Α΄ κύκλου των Τ.Ε.Ε. Μαθητείας του Ο.Α.Ε.Δ., οι οποίοι ολοκληρώνουν τις σπουδές τους με το πέρας της λειτουργίας του Α΄ κύκλου.
      Στο ίδιο άρθρο, στην παράγραφο 3 και στο εδάφιο β΄ αναφέρεται ότι τα υφιστάμενα Δημόσια Τ.Ε.Ε. που εποπτεύονται από άλλα Υπουργεία μπορούν να μετατραπούν σε ΕΠΑ.Σ. σταδιακά ανά τάξη και έτος.
      Τέλος, η Β΄ τάξη του Α΄ κύκλου σπουδών και ο Β΄ κύκλος των Τ.Ε.Ε. εξακολουθούν να λειτουργούν σύμφωνα με τα ισχύοντα προγράμματα διδασκαλίας και μέχρι τα σχολικά έτη 2006-2007 και 2007-2008 αντίστοιχα.
      Ο Υφυπουργός
      Γ. ΚΑΛΟΣ»
	3. Στην με αριθμό 3960/6-2-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 724/26-2-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
	«Απαντώντας στην παραπάνω ερώτηση που κατέθεσε ο Βουλευτής κ. B. Κεγκέρογλου, για τα θέματα της αρμοδιότητάς μας, σας πληροφορούμε τα εξής:
      Α. Οι Κτηνιατρικές Υπηρεσίες των Νομαρχιακών Αυτοδιοικήσεων και τα Κτηνιατρικά Ινστιτούτα και Κτηνιατρικά Εργαστήρια βρίσκονται σε ετοιμότητα σύμφωνα με το ισχύον Σχέδιο Επείγουσας Επέμβασης για τη Γρίπη των Πτηνών που εγκρίθηκε από την Επιτροπή της Ε.Ε. και δημοσιεύτηκε στην Εφημερίδα της Κυβερνήσεως το 2004.
      Η Γενική Διεύθυνση Κτηνιατρικής του Υπουργείου Αγροτικής Ανάπτυξης και Τροφίμων, ήδη από το φθινόπωρο του 2005 οπότε γνωστοποιήθηκαν τα προβλήματα σχετικά με τη γρίπη των πτηνών, τέθηκε σε κατάσταση γενικευμένης επιφυλακής, προκειμένου να αντιμετωπίσει την πιθανή εμφάνιση της νόσου στη χώρα μας, η οποία συνεχίζεται μέχρι και σήμερα. Η Μόνιμη Επιτροπή για την Τροφική Αλυσίδα και την Υγεία των Ζώων, στις συνεδριάσεις της οποίας συμμετέχει ανελλιπώς εκπρόσωπος της Δ/νσης Κτηνιατρικής του Υπουργείου Αγροτικής Ανάπτυξης και Τροφίμων, επισήμανε την ανάγκη συνεχούς επαγρύπνησης.
      Αναλυτικότερα, από τον Οκτώβριο του 2005 το Υπουργείο Αγροτικής Ανάπτυξης και Τροφίμων έχει λάβει τα εξής μέτρα για την αντιμετώπιση της γρίπης των πτηνών:
      1. Τη διατήρηση των πουλερικών ελευθέρας βοσκής και βιολογικής εκτροφής σε κλειστούς χώρους ή σε στεγασμένους εξωτερικούς χώρους με προστατευτικά καλλύματα με τρόπο που θα παρεμποδίζει την επαφή τους με άγρια πτηνά.
      2. Τη σύσταση κεντρικής Ομάδας Αντιμετώπισης Κρίσης για τη Γρίπη των Πτηνών.
      3. Την ενημέρωση όλων των κτηνιατρικών υπηρεσιών των Νομαρχιακών Αυτοδιοικήσεων με σκοπό:
      α) να βρίσκονται σε ετοιμότητα για την εφαρμογή του Σχεδίου Επείγουσας Επέμβασης,
      β) να συστήσουν τα Τοπικά Κέντρα Επείγουσας Ανάγκης,
      γ) να εμβολιαστούν άμεσα όλα τα μέλη των Τ.Κ.Ε.Α.,
      δ) να αναπτύξουν συνεργασία με άλλες υπηρεσίες του κράτους σε επίπεδο Νομαρχιακής Αυτοδιοίκησης,
      ε) να εφαρμόσουν μέτρα βιοασφάλειας και έγκαιρης ανίχνευσης της γρίπης των πτηνών, σύμφωνα με τις σχετικές αποφάσεις της Ε.Ε. που περιλαμβάνουν την κοινοποίηση στις κτηνιατρικές υπηρεσίες τυχόν μη φυσιολογικής θνησιμότητας στα άγρια πτηνά, τη γενική απαγόρευση διατήρησης πουλερικών σε ανοιχτούς χώρους στις περιοχές υψηλού κινδύνου, την επιτήρηση των μέτρων βιοασφάλειας στα πουλερικά των συστηματικών εκμεταλλεύσεων, τον αυστηρό έλεγχο της διακίνησης πουλερικών που πωλούνται για οικόσιτα, την αυστηρή παρακολούθηση της τήρησης των διατάξεων για τις απολυμάνσεις των μεταφορικών μέσων που μεταφέρουν πουλερικά, με την διενέργεια ελέγχων και την επιβολή κυρώσεων.
      Σήμερα παρόλο ότι δεν έχει απομονωθεί ο μολυσματικός παράγοντας στα άγρια πτηνά από τον Μάρτιο του 2006 και το Πρόγραμμα Επιζωοτιολογικής Διερεύνησης της Γρίπης των Πτηνών διεξάγεται κανονικά με αρνητικά αποτελέσματα, οι κτηνιατρικές υπηρεσίες της χώρας εξακολουθούν να βρίσκονται σε επιφυλακή. Ενόψει της φθινοπωρινής και χειμερινής μεταναστευτικής περιόδου των αποδημητικών πτηνών διεξήχθησαν ενημερωτικές συσκέψεις κτηνιάτρων όλων των Νομαρχιακών Αυτοδιοικήσεων της χώρας και μετά τις τελευταίες εστίες στην Ουγγαρία και στο Ηνωμένο Βασίλειο, με εγκύκλιο της Γενικής Διεύθυνσης Κτηνιατρικής του Υπουργείου Αγροτικής Ανάπτυξης και Τροφίμων, έχουν κληθεί όλες οι κτηνιατρικές υπηρεσίες της χώρας να είναι σε ετοιμότητα για αντιμετώπιση ενδεχόμενου κρούσματος γρίπης των πτηνών.
      Το Υπουργείο Αγροτικής Ανάπτυξης και Τροφίμων και ειδικότερα η Γενική Διεύθυνση Κτηνιατρικής συμμετέχει σε όλα τα όργανα της Ευρωπαϊκής Ένωσης και παρακολουθεί στενά τις εξελίξεις σε σχέση με τη γρίπη των πτηνών παρακολουθώντας τις συνεδριάσεις της Μόνιμης Επιτροπής για την Τροφική Αλυσίδα και την Υγεία των Ζώων.
      Β. Το Υπουργείο Αγροτικής Ανάπτυξης και Τροφίμων έχει μεριμνήσει από 18-12-2006 για την κατανομή 196 ατόμων διαφόρων ειδικοτήτων στις κτηνιατρικές υπηρεσίες των Νομαρχιακών Αυτοδιοικήσεων και άλλων 78 ατόμων στα Κτηνιατρικά Ινστιτούτα και Κτηνιατρικά Εργαστήρια με σχέση εργασίας ιδιωτικού δικαίου ορισμένου χρόνου διάρκειας έως 8 μηνών, οι διαδικασίες για την πρόσληψη των οποίων βρίσκονται σε εξέλιξη. Επιπλέον έχει ήδη εξασφαλισθεί η έγκριση πρόσληψης επιπλέον 250 ατόμων διαφόρων ειδικοτήτων με σχέση εργασίας ιδιωτικού δικαίου ορισμένου χρόνου από το Υπουργείο Εσωτερικών Δημόσιας Διοίκησης και Αποκέντρωσης για την αντιμετώπιση απρόβλεπτων και επειγουσών αναγκών λόγω της γρίπης των πτηνών. Ειδικότερα για το Νομό Ηρακλείου σύμφωνα με την αριθμ. 330835/18-12-2006 απόφαση του Γενικού Γραμματέα του Υπουργείου Αγροτικής Ανάπτυξης και Τροφίμων κατανεμήθηκαν στη Δ/νση Κτηνιατρικής της Νομαρχιακής Αυτοδιοίκησης Ηρακλείου τρία (3) άτομα (δύο Κτηνίατροι και 1 Εργάτης) προκειμένου να αντιμετωπισθούν απρόβλεπτες και επείγουσες ανάγκες λόγω της γρίπης των πτηνών.
      Η ανανέωση ή παράταση της αρχικής σύμβασης του προσωπικού που προσλαμβάνεται για την αντιμετώπιση απρόβλεπτων και επειγουσών αναγκών (π.χ. γρίπη των πουλερικών), σύμφωνα με τις διατάξεις του άρθρου 20 του Ν. 2190/94 απαγορεύεται.
      Γ. Στις 15-2-2007 συνεκλήθη ευρύτατη σύσκεψη με τη συμμετοχή του Υπουργού Αγροτικής Ανάπτυξης και Τροφίμων κ. Ευάγγελου Μπασιάκου, του Υφυπουργού κ. Α. Κοντού, των Γεν. Γραμματέων κ.κ. Κ. Σκιαδά και Χ. Αυγουλά και υπηρεσιακών παραγόντων των Υπουργείων Αγροτικής Ανάπτυξης και Τροφίμων, Υγείας και Κοινωνικής Αλληλεγγύης και Εθνικής Άμυνας, σε σχέση με την προετοιμασία της χώρας για την αντιμετώπιση της γρίπης των πτηνών.
     Επίσης στις 23/2/2007 πραγματοποιήθηκε το 1ο Διεθνές Σεμινάριο για τη γρίπη των πτηνών την έναρξη του οποίου κήρυξε ο Υπουργός Αγροτικής Ανάπτυξης και Τροφίμων κ. Ευάγγελος Μπασιάκος τονίζοντας μεταξύ άλλων:
     «Θα ήθελα να σας ευχαριστήσω θερμά για την πρόσκληση και να σας συγχαρώ για την πρωτοβουλία διοργάνωσης του σημερινού σεμιναρίου διεθνούς εμβέλειας, η οποία όχι μόνο θεωρείται επίκαιρη, αλλά και επιβεβλημένη, λόγω της ενδιαφέρουσας θεματολογίας της. Η γρίπη των πτηνών συνεχίζει να εμφανίζεται παγκοσμίως, αλλά πρόσφατα και στην Ευρωπαϊκή ήπειρο.
     Τα τελευταία κρούσματα της νόσου στην Ουγγαρία και στη Μ. Βρετανία αποδεικνύουν, για μια ακόμη φορά, τη σπουδαιότητα και εγγύτητα του προβλήματος, απαιτώντας ψυχραιμία και ετοιμότητα και όχι πανικό και εφησυχασμό. Τεράστια σημασία προς την κατεύθυνση αυτή ενέχουν τα προληπτικά μέτρα βιοασφάλειας που πρέπει να λαμβάνονται από τις αρμόδιες υγειονομικές υπηρεσίες κάθε χώρας.
     Το Υπουργείο Αγροτικής Ανάπτυξης, σε συνεργασία με τις αρμόδιες κτηνιατρικές υπηρεσίες των Νομαρχιακών Αυτοδιοικήσεων, έχει προχωρήσει, από τον Οκτώβριο του περασμένου έτους, στην εφαρμογή των προληπτικών μέτρων βιοασφάλειας. Το πρόγραμμα επιζωοτιολογικής διερεύνησης, σε συνδυασμό με τα μέτρα βιοασφάλειας, αποδείχτηκαν κατά την περσινή περίοδο απολύτως επιτυχή, καθώς στη χώρα μας δεν εκδηλώθηκε κανένα κρούσμα της νόσου, είτε σε άνθρωπο είτε σε ζώα εκτροφής και γενικότερα σε πουλερικά. Η εμπειρία της περσινής χρονιάς αποτελεί μια καλή βάση για να έχουμε την ελπίδα ότι και φέτος δεν θα αντιμετωπίσουμε πρόβλημα. Άμεσος στόχος μας, παράλληλα με την προστασία της Δημόσιας Υγείας, είναι η προστασία και στήριξη της ελληνικής πτηνοτροφίας.
      Βασικό εργαλείο στον «αγώνα» μας ενάντια στην ιδιόμορφη αυτή νόσο των πτηνών αποτελεί η ενίσχυση των Κτηνιατρικών Υπηρεσιών των Νομαρχιακών Αυτοδιοικήσεων, των Κτηνιατρικών Εργαστηρίων και Ινστιτούτων και της Γενικής Διεύθυνσης Κτηνιατρικής του Υπουργείου με τα απαραίτητα υλικά μέσα, καθώς και η στελέχωση τους με το απαραίτητο ανθρώπινο επιστημονικό δυναμικό. Με μέριμνα του Υπουργείου μας και σε συνεργασία με τα Υπουργεία Άμυνας, Εσωτερικών, Δημόσιας Διοίκησης & Αποκέντρωσης και Οικονομίας & Οικονομικών αυξήθηκε σημαντικά το προσωπικό τους με πρόσθετους κτηνιάτρους και ζωοτέχνες, ενισχύθηκαν τα εργαστηριακά μέσα και υλικά, καθώς και οι οικονομικοί τους πόροι.
     Η μόνιμη Επιτροπή Επιστασίας της γρίπης των πτηνών του Υπουργείου Αγροτικής Ανάπτυξης παρακολουθεί διαρκώς τις διεθνείς και ευρωπαϊκές εξελίξεις στο πεδίο της γρίπης των πτηνών, αναπροσαρμόζοντας, όταν και εάν αυτό κριθεί απαραίτητο, τα μέτρα βιοασφάλειας στη χώρα μας. Βρισκόμαστε σε πλήρη συμφωνία και συνεργασία με τη Μόνιμη Κτηνιατρική Επιτροπή της Ευρωπαϊκής Ένωσης.
     Συνεργαζόμαστε, επίσης, άριστα με το Εθνικό Κέντρο Επιχειρήσεων Υγείας (ΕΚΕΠΥ) του Υπουργείου Υγείας και Κοινωνικής Αλληλεγγύης, του οποίου αρμοδιότητα είναι η εποπτεία του αντιστοίχου προγράμματος πρόληψης της γρίπης στον άνθρωπο. Στο πλαίσιο της συνεργασίας αυτής πραγματοποιήθηκε, στις 15-02-2007, στο ΥΠΑΑΤ ευρεία σύσκεψη, παρουσία της Πολιτικής Ηγεσίας και των Γενικών Γραμματέων του Υπουργείου μας, των αρμοδίων Κτηνιατρικών Διευθύνσεων, των εκπροσώπων του ΕΚΕΠΥ, καθώς και εκπροσώπων των κτηνιατρικών υπηρεσιών των Ενόπλων Δυνάμεων, οι οποίες συνδράμουν σημαντικά στο δύσκολο έργο της επιτήρησης των μέτρων βιοασφάλειας. Για μια ακόμη φορά, διαπιστώθηκε η έγκαιρη και ολοκληρωμένη προετοιμασία της χώρας μας και ιδιαίτερα των περιφερειακών υπηρεσιών στο ενδεχόμενο αντιμετώπισης της γρίπης των πτηνών.
     Οι διατροφικές κρίσεις των τελευταίων χρόνων, αλλά και η έντονη παρουσία κρουσμάτων γρίπης των πτηνών, με θανατηφόρα περιστατικά και σε ανθρώπους, καταδεικνύουν την ανάγκη για ένα σύγχρονο, καταρτισμένο κτηνίατρο, προσαρμοσμένο στα νέα επιστημονικά δεδομένα σε παγκόσμιο επίπεδο. Ο ρόλος του κτηνιάτρου, σήμερα, απαιτείται να είναι πιο υπεύθυνος και πιο ουσιαστικός. Η συμβολή του στην προστασία της Δημόσιας Υγείας είναι καθοριστική. Η υπεύθυνη και αποτελεσματική συνεργασία των αρμόδιων κτηνιατρικών και ιατρικών υπηρεσιών είναι απαραίτητη για την προστασία της Δημόσιας Υγείας από κάθε λοιμώδες νόσημα που προέρχεται από τα ζώα και μεταδίδεται στον άνθρωπο.
      Θα ήθελα να σας διαβεβαιώσω ότι θα έχετε την αμέριστη συμπαράσταση του Υπουργείου μας, σε όλες τις πρωτοβουλίες και ενέργειές σας. Εύχομαι κάθε επιτυχία στις εργασίες του σεμιναρίου σας. Είμαι βέβαιος ότι, οι διακεκριμένοι επιστήμονες που συμμετέχουν στην παρούσα εκδήλωση θα προσδώσουν ιδιαίτερο κύρος στα συμπεράσματα που θα προκύψουν από αυτή.»
      Ο Υπουργός
      E. ΜΠΑΣΙΑΚΟΣ»
     4. Στην με αριθμό  3672/30-1-07 ερώτηση των Βουλευτών κυρίων Παναγιώτου Κοσιώνη και Βέρας Νικολαΐδου δόθηκε με το υπ’ αριθμ. 17425/23-3-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
    «Σε απάντηση της παραπάνω ερώτησης και κατόπιν των (2) και (3) σχετικών σας πληροφορούμε τα παρακάτω:
    1. Μετά από τους σεισμούς τον Απρίλιο του 2006 στο κτήριο του Πνευματικού Κέντρου Ζακύνθου, όπου στεγάζεται και η Δημόσια Βιβλιοθήκη, έγινε πρωτοβάθμιος και δευτεροβάθμιος έλεγχος από Επιτροπές του ΥΠΕΧΩΔΕ, από μηχανικό του ΟΣΚ αλλά και από τις Τεχνικές Υπηρεσίες του Δήμου Ζακύνθου, ο οποίος είναι και ιδιοκτήτης του κτηρίου.
    Το συμπέρασμα όλων των αυτοψιών είναι ότι το κτήριο έχει συμπεριφερθεί κατά άριστο τρόπο στην σεισμική καταπόνηση. Παρουσιάστηκε μόνο μία διαμήκης ρωγμή σε τοιχοποιία εσωτερική. διαχωριστική του χώρου όπου στεγάζεται η Δημόσια Βιβλιοθήκη, η οποία πρέπει να επισκευασθεί. Παρατηρήθηκαν όμως κατακόρυφες ρωγμές σε ορισμένα υποστυλώματα του ισογείου οι οποίες είναι χαρακτηριστικές διάβρωσης του διαμήκους οπλισμού των υποστυλωμάτων και όχι αποτέλεσμα της σεισμικής δράσης. Η εν λόγω διάβρωση είναι αποτέλεσμα της παλαιότητας του κτηρίου σε συνδυασμό με την γειτvίαση του κτηρίου με την θάλασσα (20 μέτρα).
    Οι Τεχνικές Υπηρεσίες του Δήμου έχουν προβεί σε μελέτη αποκατάστασης της εσωτερικής τοιχοποιίας στον χώρο της Δημόσιας Βιβλιοθήκης και προγραμματίζουν την συντήρηση - ανακαίνιση του κτηρίου.
    2. Όσον αφορά την κατασκευή Θεάτρου. αυτή έχει συμπεριληφθεί στα έργα που χρηματοδοτούνται από το Περιφ/κο Πρόγραμμα Δημοσίων Επενδύσεων (Γ΄ ΚΠΣ). με πίστωση 5.498.332 ευρώ.
    Το έργο έχει ήδη δημοπρατηθεί και βρίσκεται στη διαδικασία ανάδειξης μειοδότη.
    Ο Υφυπουργός
    ΑΘ. ΝΑΚΟΣ»
     5. Στην με αριθμό 5495/13-3-07 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. ΑΣ 219/26-3-07 έγγραφο από τον Υφυπουργό Εξωτερικών η ακόλουθη απάντηση:
    «Σε απάντηση της εν θέματι ερώτησης, σας γνωρίζουμε ότι, από τη στιγμή της ψήφισης του Ν.3243/2004 από τη Βουλή των Ελλήνων, το Υπουργείο Εξωτερικών ενημέρωσε τις Αρχές όλων των ξένων χωρών για την αλλαγή στον τύπο των ελληνικών διαβατηρίων και την καταληκτική ημερομηνία ισχύος των παλαιών διαβατηρίων, δηλαδή την 31 Δεκεμβρίου 2006.
    Παράλληλα, ενημερώθηκαν όλες οι Προξενικές μας Αρχές, οι οποίες, με ανακοινώσεις τους, υπενθύμιζαν συστηματικά όλο αυτό το χρονικό διάστημα στους ομογενείς μας την αλλαγή της νομοθεσίας, τις ρυθμίσεις της νέας και την αναγκαιότητα για την έκδοση νέου τύπου διαβατηρίων.
    Παρά το γεγονός ότι μεσολάβησε αρκετό διάστημα για την αλλαγή των διαβατηρίων, σημειώθηκε μαζική προσέλευση των ομογενών στα Προξενεία, λίγο πριν τη λήξη ισχύος του παλαιού διαβατηρίου τους, με αποτέλεσμα οι Αρχές μας να αντιμετωπίσουν προβλήματα στην εξυπηρέτησή τους.
    Κατόπιν αυτών και ύστερα από συνεννόηση των Υπουργείων Εξωτερικών και Δημόσιας Τάξης, αποφασίσθηκε η αποστολή είκοσι επιπλέον αστυνομικών υπαλλήλων στις Προξενικές μας Αρχές που εμφανίζουν αυξημένο φόρτο για τον έλεγχο των πιστοποιητικών και την παραλαβή των αιτήσεων για την έκδοση νέου τύπου διαβατηρίων, οι δε Προξενικές Αρχές διεύρυναν και το ωράριο εξυπηρέτησης των αιτούντων διαβατήριο.
    Τέλος, σας γνωρίζουμε ότι το Υπουργείο Εξωτερικών εξακολουθεί να βρίσκεται σε διαρκή συνεννόηση με το καθ' ύλην αρμόδιο Υπουργείο Δημόσιας Τάξης, έτοιμο να λάβει επιπρόσθετα μέτρα εάν αυτό απαιτηθεί, ώστε, στο πλαίσιο των αρμοδιοτήτων και των δυνατοτήτων του, να διευκολύνει τους Έλληνες που κατοικούν στο εξωτερικό να υποβάλουν την αίτηση αλλά και τα απαραίτητα δικαιολογητικά για την έκδοση νέου τύπου διαβατηρίου.
    Ο Υφυπουργός
    ΘΕΟΔΩΡΟΣ Π. ΚΑΣΣΙΜΗΣ»
      6. Στην με αριθμό 4359/14-2-07 ερώτηση του Βουλευτή  κ. Ιωάννη Μπούγα δόθηκε με το υπ’ αριθμ. 792/15-3-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ι. Μπούγας, σας πληροφορούμε τα εξής:
      Η εφαρμογή συστημάτων Ολοκληρωμένης Διαχείρισης της Παραγωγής αποσκοπεί στην προώθηση παραγωγικών συστημάτων που σέβονται το περιβάλλον, είναι οικονομικά βιώσιμα και εξασφαλίζουν την παραγωγή γεωργικών προϊόντων με ελάχιστα υπολείμματα φυτοπροστατευτικών ουσιών.
      Κατά την προηγούμενη προγραμματική περίοδο 2000-2006, είχε προβλεφθεί η εφαρμογή σχετικού μέτρου ενίσχυσης των παραγωγών μέσω του Σχεδίου Αγροτικής Ανάπτυξης 2000-2006 αλλά δεν εφαρμόστηκε ποτέ. Κατά τον σχεδιασμό του Δ΄ ΚΠΣ την τρέχουσα προγραμματική περίοδο 2007-2013 και στο πλαίσιο της εφαρμογής του Καν. (ΕΚ) 1698/05 προβλέπεται αγροπεριβαλλοντική δράση ενίσχυσης δικαιούχων που εφαρμόζουν συστήματα ολοκληρωμένης διαχείρισης στην παραγωγή βάμβακος και καπνού αλλά όχι στην ελαιοκαλλιέργεια.
      Συμπληρωματικά των ανωτέρω, σας διαβιβάζουμε συνημμένα τα με αριθμ. πρωτ. 2392/27-2-2007 και 24504/8-3-2007 έγγραφα του Διευθύνοντος Συμβούλου του Οργανισμού Πιστοποίησης και Επίβλεψης Γεωργικών Προϊόντων (ΟΠΕΓΕΠ) και του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) αντίστοιχα.
      Ο Υφυπουργός
      Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 3981/7-2-07 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 12195/28-2-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      « Απαντώντας στην ανωτέρω σχετική ερώτηση που κατέθεσε στη Βουλή ο Βουλευτής κ. Δ. Πιπεργιάς, αναφορικά με το αντικείμενο του θέματος, σας γνωρίζουμε κατά λόγο αρμοδιότητας τα εξής:
      Με τα Α.Π. Τ.Τ. 53342/19-10-2004 και oικ.40313/26-7-2006 έγγραφά μας και κατόπιν των αριθμ.53159/18-10-2004 και 24/5-7-2006 εγκριτικών αποφάσεων της Επιτροπής του άρθρου 5 ν.3250/2004 εγκρίθηκε στο Δήμο Κηρέως επιδότηση (ύψους 8000 ευρώ ετησίως) για τριάντα (30) και σαράντα (40) θέσεις μερικής απασχόλησης, ν.3250/2004 και ν.3448/2006, αντίστοιχα.
      Κατ’ εφαρμογή της πρώτης έγκρισης ο Δήμος Κηρέως προέβη στην πρόσληψη 29 ατόμων, για τα οποία έχει χρηματοδοτηθεί, βάσει των αριθμ.67258/6-12-2006 και 70283/22-12-2006 αποφάσεων και των υπ' αριθμ.68964/19-12-2006 και 4067/29-1-2007 χρηματικών εντολών, με το ποσό των 107.715,00 ευρώ.
      Επιπλέον, κατ’ εφαρμογή της έγκρισης βάσει του ν.3448/2006 ο Δήμος Κηρέως προέβη στην πρόσληψη 37 ατόμων, για τα οποία μέχρι σήμερα έχει χρηματοδοτηθεί από το ΥΠΕΣΔΔΑ, βάσει των υπ’ αριθμ.64792/23-11-2006 & 68963/18-12-2006 αποφάσεων και των υπ' αριθμ.66675/6-12-2006 και 9405/26-2-2007 χρηματικών εντολών, με το ποσό των 153.746,00 ευρώ.
      Πέραν των ανωτέρω, με το Α.Π. οικ.6337/31-1-2007 έγγραφό μας ζητήσαμε από τους ΟΤΑ να καταρτίσουν και να αποστείλουν στην υπηρεσία μας για έγκριση από την Επιτροπή του άρθρου 5 ν.3250/2004 επιχειρησιακά σχέδια μερικής απασχόλησης.
      Επισημαίνεται όμως ότι, δικαιούχοι για την υλοποίηση του προγράμματος της μερικής απασχόλησης ν.3250/2004 όπως ισχύει είναι μόνο οι ΟΤΑ, ήτοι Δήμοι, Κοινότητες, νομικά πρόσωπα δημοσίου δικαίου των ΟΤΑ και σύνδεσμοι δήμων, κοινοτήτων, και δήμων και κοινοτήτων, και σε καμία περίπτωση οι επιχειρήσεις των ΟΤΑ, οι οποίες είναι νομικά πρόσωπα ιδιωτικού δικαίου.
      Επομένως, δεν τίθεται θέμα χορήγησης έγκρισης υλοποίησης του προγράμματος της μερικής απασχόλησης στις δημοτικές επιχειρήσεις του Δήμου Κηρέως, ούτε βέβαια και επιδότησης αυτών.
      Για την υλοποίηση και χρηματοδότηση των προγραμμάτων του ΟΑΕΔ στις επιχειρήσεις των ΟΤΑ αρμόδιο είναι το Υπουργείο Απασχόλησης, στο οποίο κοινοποιείται το παρόν, με συνημμένο φωτοαντίγραφο της ερώτησης, προκειμένου να ενημερώσει απευθείας την Εθνική Αντιπροσωπεία.
      Ο Υφυπουργός
      ΑΘ. ΝΑΚΟΣ»
      8. Στις με αριθμό 3965/6-2-07 και 3979/6.2.07 ερωτήσεις των Βουλευτών κυρίων Εμμανουήλ Στρατάκη και Κων/νου Μπαντουβά δόθηκε με το υπ’ αριθμ. Β-451/28.2.07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση των ερωτήσεων με αριθμό 3965/6-2-07 και 3979/6-2-07, που κατέθεσαν στη Βουλή οι Βουλευτές κ.κ. Μανόλης Στρατάκης και Κων/νος Μπαντουβάς, αντίστοιχα, σας διαβιβάζουμε το αριθμ. ΥΠΑ/Δ13/Α/6749/287/22-2-2007 έγγραφο της Υπηρεσίας Πολιτικής Αεροπορίας, με το οποίο παρέχονται στοιχεία και πληροφορίες για το θιγόμενο θέμα.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 4045/7.2.07 ερώτηση του Βουλευτή κ. Άκη Τσοχατζόπουλου δόθηκε με το υπ’ αριθμ. Φ 900α/5370/8976/2.3.07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 4045/7-2-07 ερώτησης της Βουλής των Ελλήνων, που κατέθεσε ο Βουλευτής κ. Άκης Τσοχατζόπουλος, με θέμα την λειτουργία του 424 Γ.Σ.Ν.Θ., στους γνωρίζουμε ότι τα ζητήματα τα οποία ανέκυψαν σχετικά με τον ιατρικό και ξενοδοχειακό εξοπλισμό του εν λόγω νοσοκομείου αποτελούν αντικείμενο της τακτικής δικαιοσύνης μετά από τις προσφυγές τις οποίες έχει καταθέσει η ανάδοχος εταιρεία.
      Το δεύτερο ερώτημά σας συνεπώς έχει άμεση σχέση με την εκδίκαση των ως άνω προσφυγών.
      Τέλος, αναφορικά με το χρόνο λειτουργίας του 424 ΓΣΝΘ, το ΥΠΕΘΑ και το ΓΕΣ μεριμνούν συνεχώς προκειμένου αυτό (424 ΓΣΝΘ) να λειτουργήσει σε σύντομο χρονικό διάστημα παρέχοντας υψηλές υπηρεσίες στους νοσηλευόμενους.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      10. Στην με αριθμό 4128/9.2.07 ερώτηση του Βουλευτή κ. Κων/νου Καΐσερλη δόθηκε με το υπ’ αριθμ. 1021961/531/1.3.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ. 4128/9.2.07 ερώτησης, που κατέθεσε ο Βουλευτής κ. Κώστας Καϊσερλης, σχετικά με το ανωτέρω θέμα, σας γνωρίζουμε, ότι στον Τακτικό Προϋπολογισμό των Υπουργείων Εμπορικής Ναυτιλίας και Αιγαίου & Νησιωτικής Πολιτικής, εγγράφονται κονδύλια κάθε χρόνο για την επιδότηση των άγονων γραμμών. Το ύψος των εν λόγω κονδυλίων για το έτος 2007 ανέρχεται στο ποσό των 34 εκατ. ευρώ. Ο χαρακτηρισμός - καθορισμός των άγονων γραμμών, το ύψος της επιδότησής τους καθώς και οι λεπτομέρειες που αφορούν τα συγκεκριμένα δρομολόγια, προσδιορίζονται από τα προαναφερθέντα Υπουργεία, σύμφωνα με το ισχύον θεσμικό πλαίσιο.
      Επομένως, για τα επιμέρους θέματα που θίγονται στην ερώτηση, αρμόδια να απαντήσουν είναι το Υπουργείο Εμπορικής Ναυτιλίας σε συνεργασία με το Υπουργείο Αιγαίου & Νησιωτικής Πολιτικής, προς τα οποία κοινοποιούμε το παρόν με αντίγραφο της ερώτησης για τις δικές τους ενέργειες.
      Ο Υφυπουργός
      ΠΕΤΡΟΣ ΔΟΥΚΑΣ»
      
     11. Στις με αριθμό  4273/13.2.07 και 4326/14.2.07 ερώτησεις των Βουλευτών κύριων Μάρκου Μπόλαρη και Εμμανουήλ ΄Οθωνα δόθηκε με το υπ’ αριθμ. 7017/4/6838/9.3.07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Μ. ΜΠΟΛΑΡΗΣ και Μ. ΟΘΩΝΑΣ, σας γνωρίζουμε ότι από το Υπουργείο μας, τα τελευταία χρόνια, έχει ληφθεί μια σειρά μέτρων, με τα οποία επιδιώκεται ο μετασχηματισμός της Ελληνικής Αστυνομίας σε ένα σύγχρονο και ευέλικτο επιχειρησιακό οργανισμό που θα κατοχυρώνει στον υψηλότερο δυνατό βαθμό ένα πραγματικά ασφαλές περιβάλλον.
      Ειδικότερα, σε ό,τι αφορά τους ειδικούς φρουρούς, αλλά και τους συνοριακούς φύλακες, πρέπει να επισημάνουμε ότι, κατά το βραχύ διάστημα της ύπαρξής τους ως αναπόσπαστου τμήματος της Ελληνικής Αστυνομίας, έχουν επέλθει σημαντικές βελτιώσεις στη μισθολογική και ασφαλιστική τους κατάσταση, αλλά και στο εργασιακό τους καθεστώς, οι οποίες φανερώνουν την πρόθεση του Υπουργείου μας για την εξέταση και ρύθμιση εκκρεμών ζητημάτων, με τρόπο όμως και σε χρόνο συμβατό με τις δυνατότητες, τις προτεραιότητες, τις βασικές λειτουργίες του Σώματος στο οποίο ανήκουν και το ευρύτερο υπηρεσιακό συμφέρον.
      Για το θέμα αυτό και ειδικότερα για την ικανοποίηση των προβαλλόμενων ρεαλιστικών και δίκαιων οικονομικών και θεσμικών αιτημάτων των ειδικών φρουρών, αλλά και του συνόλου του προσωπικού του Υπουργείου μας, είμαστε αποφασισμένοι, παρά τις όποιες οικονομικές δυσκολίες, να συνεχίσουμε τον ειλικρινή και εποικοδομητικό διάλογο με τις συνδικαλιστικές ενώσεις τους στα πλαίσια της συνεργασίας μας με αυτές, ώστε, σε συνεργασία και με τα συναρμόδια Υπουργεία, τα ανωτέρω προβαλλόμενα αιτήματά τους να αντιμετωπισθούν σύμφωνα βεβαίως με τις υφιστάμενες υπηρεσιακές και δημοσιονομικές δυνατότητες. Πρόσφατα δε (9-2-07) δεχθήκαμε αντιπροσωπεία του Σωματείου των ειδικών φρουρών, με την οποία συζητήσαμε τα θέματα που τους απασχολούν και τους γνωρίσαμε τις προθέσεις και τις ενέργειες του Υπουργείου μας για την αντιμετώπισή τους.
      Ήδη, από τις αρχές Σεπτεμβρίου 2006 (7-9-2006), είχαμε ενημερώσει τις συνδικαλιστικές οργανώσεις όλου του προσωπικού του Υπουργείου Δημοσίας Τάξεως για την θετική εξέλιξη σειράς θεμάτων όπως :
      * Την υπογραφή της διάταξης για την πενταετία και την συμπερίληψή της στο συνταξιοδοτικό νομοσχέδιο που κατατέθηκε στη Βουλή
      * Τον προσδιορισμό του επιδόματος ειδικών συνθηκών στο ύψος του 8% του εκάστοτε μισθού του Ανθυπολοχαγού.
      * Το αντιμίσθιο ύψους (100) ευρώ, για τους αστυνομικούς, συνοριακούς φύλακες και ειδικούς φρουρούς, που μετατάσσονται συνεπεία τραυματισμού εν υπηρεσία, στην κατάσταση της Υπηρεσίας Γραφείου.
      * Η κατασφάλιση του εισπραττόμενου υπέρ της Ελληνικής Αστυνομίας ποσού, (10%) των τηλεοπτικών δικαιωμάτων από τις αθλητικές συναντήσεις.
      * Η αύξηση των ωρών νυχτερινής απασχόλησης του ενστόλου προσωπικού της Ελληνικής Αστυνομίας, από 9.000.000 σε 11.250.000.
      Ειδικά το 8%, έτσι όπως το ρυθμίσαμε στις 10-11-2006 με τον Υπουργό Οικονομίας και Οικονομικών, απαντά σε αίτημα των ενστόλων, δεκαπενταετίας.
      Αναφορικά με το θέμα της «ομογενοποίησης» (ορθότερα ενσωμάτωσης) του εν λόγω προσωπικού, σας πληροφορούμε ότι αυτό προχωρά και ήδη ολοκληρώνεται σχέδιο νόμου με τις διατάξεις του οποίου αντιμετωπίζεται το συγκεκριμένο ζήτημα. Ενισχυτική δε της ομογενοποίησης του προσωπικού αυτού είναι η πρόσληψη των νέων 2.000 ειδικών φρουρών, αφού ανοίγουν πλέον ευχέρειες και δυνατότητες.
      Σχετικά με το θέμα των μετακινήσεων των ειδικών φρουρών, πρέπει να επισημάνουμε ότι, με τις διατάξεις του π.δ. 211/2005, ρυθμίστηκαν οι υπηρεσιακές μετακινήσεις τους και από την έναρξη ισχύος του εφαρμόζεται απαρέγκλιτα με την πραγματοποίηση τακτικών και έκτακτων μεταθέσεων, αποσπάσεων και λοιπών μετακινήσεων που αναφέρονται σ' αυτό. Το έτος 2006 πραγματοποιήθηκαν ήδη τακτικές μεταθέσεις του εν λόγω προσωπικού, ενώ, προ ημερών, κοινοποιήθηκαν οι προκηρυχθείσες κενές οργανικές θέσεις αυτού, οι οποίες θα πληρωθούν κατά τις τακτικές μεταθέσεις του τρέχοντος έτoυς.
      Πέραν αυτών σας πληροφορούμε ότι πρόσφατα, με το π.δ. 39/2007, αυξήσαμε κατά 2.000 τις οργανικές θέσεις των συνοριακών φυλάκων και θα ακολουθήσει η πρόσληψη του προσωπικού αυτού.
      Κατά τις διατάξεις του άρθρου 9 του ν. 2734/1999, όπως συμπληρώθηκε με το άρθρο 3 του ν. 2838/2000 και αντικαταστάθηκε με το άρθρο 2 του ν. 3181/2003, οι ειδικοί φρουροί προσλαμβάνονται στην Ελληνική Αστυνομία, με το σύστημα των αντικειμενικών κριτηρίων (μόρια), για την αξιολόγηση δε των προσόντων των υποψηφίων συγκροτείται τριμελής επιτροπή, αποτελούμενη από έναν Αντιεισαγγελέα του Αρείου Πάγου, έναν εκπρόσωπο του Α.Σ.Ε.Π. και έναν Διευθυντή Διεύθυνσης των Κλάδων του Υπουργείου μας. Οι υποψήφιοι που θα περιληφθούν στους κυρωμένους πίνακες επιτυχόντων υποβάλλονται σε προκαταρκτικές εξετάσεις (υγειονομικές, αθλητικές και ψυχοτεχνικές), από αρμόδιες επιτροπές, που συγκροτούνται για το σκοπό αυτό.
      Στη βάση του συστήματος πρόσληψης με αντικειμενικά κριτήρια και επειδή οι σύγχρονες απαιτήσεις ασφαλείας έχουν αυξηθεί, προωθείται από το Υπουργείο μας νομοθετική ρύθμιση, με την οποία προστίθενται επιπλέον προσόντα για τους υποψηφίους, προκειμένου να ανταποκριθούν πληρέστερα στην αποστολής τους, καθώς επίσης, για λόγους κοινωνικής πρόνοιας και προστασίας της οικογένειας, μοριοδοτούνται οι πολύτεκνοι και τρίτεκνοι γονείς και τα τέκνα τους.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»)
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στη συζήτηση των
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις…
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, το λόγο επί του Κανονισμού.
    ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Πρόεδρε, έχετε το δικαίωμα να πάρετε το λόγο για δύο λεπτά.
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, θέλω να εγκαλέσω το Προεδρείο γιατί αυτή τη στιγμή με τη στάση του καλύπτει την αντικοινοβουλευτική συμπεριφορά του Πρωθυπουργού, η οποία έχει φθάσει σε ακραία σημεία.
    Βασίζομαι στα άρθρα 129 και 130 σχετικά με τις επίκαιρες ερωτήσεις. Από το Συνασπισμό Ριζοσπαστικής Αριστεράς είχε κατατεθεί ερώτηση του Προέδρου της Κοινοβουλευτικής του Ομάδας προς τον Πρωθυπουργό σχετικά με τα ομόλογα. Με βάση τον Κανονισμό της Βουλής, η επιλογή των ερωτήσεων γίνεται από τον Πρόεδρο της Κοινοβουλευτικής Ομάδας και αυτή η ερώτηση είχε προτεραιότητα. Και κυκλοφορείτε το δελτίο επικαίρων ερωτήσεων και αφαιρείτε την ερώτηση του Προέδρου του Συνασπισμού της Ριζοσπαστικής Αριστεράς προς τον Πρωθυπουργό.
    Έχουμε μέχρι τώρα μια σειρά από μεθοδεύσεις κάλυψης του Πρωθυπουργού,  στέλνει έναν Υπουργό παρ’ ότι το αντικείμενο είναι δικό του κ.λπ.. Σήμερα, όμως, έχουμε μια κλιμάκωση. Δηλαδή, μου αφαιρείτε το δικαίωμα να επιλέγω. Διαγράφετε και λογοκρίνετε την ερώτησή μου, χωρίς να έχετε κανένα απολύτως δικαίωμα για να καλύψετε έναν Πρωθυπουργό ο οποίος κρύβεται.
    Εδώ ψάχνει όλος ο κόσμος τα ομόλογα και εμείς ψάχνουμε τον Πρωθυπουργό. Που είναι; Στο  Μαξίμου; Στο σπίτι του; Έχει πάρει το αεροπλάνο για το Παρίσι; Που είναι ο Πρωθυπουργός;
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, είναι επί του Κανονισμού αυτά που λέτε τώρα;
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Βεβαίως, είναι επί του Κανονισμού και οφείλετε να μου απαντήσετε …
      ΠΡΟΕΔΡΕΥΩΝ (Ιωάννης Τραγάκης): Αμέσως θα σας απαντήσω. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): … γιατί δεν περιλαμβάνεται αυτή η ερώτηση. 
      ΠΡΟΕΔΡΕΥΩΝ (Ιωάννης Τραγάκης): Οφείλω να σας απαντήσω, επειδή εγκαλείτε το Προεδρείο -και θα πάρετε την απάντηση που ζητάτε- ότι, όπως γνωρίζετε καλύτερα από εμένα, βάσει του άρθρου 129 παράγραφος 3 του Κανονισμού της Βουλής για επίκαιρη ερώτηση που απευθύνεται στον Πρωθυπουργό, επιλέγει ο ίδιος αν θα απαντήσει σε αυτή, ή όχι. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε …
      ΠΡΟΕΔΡΕΥΩΝ (Ιωάννης Τραγάκης): Ένα λεπτό να ολοκληρώσω. Σας άκουσα με πολλή προσοχή. 
      Ο ίδιος ο Πρωθυπουργός, λοιπόν, επέλεξε να μη συζητηθεί η επίκαιρη ερώτησή σας σήμερα. Επομένως, δεν έχει καμία ευθύνη το Προεδρείο –επειδή το εγκαλείτε- για το ότι ο Πρωθυπουργός επέλεξε να μη συζητηθεί σήμερα αυτή η επίκαιρη ερώτηση. Όπως ξέρετε, βάσει του άρθρου 129 παράγραφος 3 του Κανονισμού της Βουλής έχει το δικαίωμα να το κάνει.
      Σε ό,τι αφορά αυτό που είπατε, για παραβίαση πάλι του Κανονισμού για το ίδιο θέμα για τη συνεδρίαση της περασμένης Παρασκευής, επίσης γνωρίζετε καλύτερα από εμένα βέβαια ότι η επίκαιρη ερώτηση που αναφέρεται προς τον Πρωθυπουργό, αλλά περιλαμβάνει Υπουργό, έχει το δικαίωμα να απαντήσει ο ίδιος ο Υπουργός. Γι’ αυτό την προηγούμενη εβδομάδα ο ίδιος ο Υπουργός θέλησε να σας απαντήσει και εσείς ο ίδιος ζητήσατε να μη συζητηθεί η επίκαιρη ερώτησή σας, ως είχατε το δικαίωμα να το κάνετε. Είχατε επίσης το δικαίωμα να καταθέσετε νέα ερώτηση και καταθέσατε νέα ερώτηση με διαφορετικό περιεχόμενο, ώστε να απευθύνεται απευθείας προς τον κύριο Πρωθυπουργό. Αυτός ήταν και ο λόγος που βάσει του άρθρου 129 παράγραφος 3 επέλεξε να μη συζητηθεί αυτή η επίκαιρη ερώτησή σας.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε …
      ΠΡΟΕΔΡΕΥΩΝ (Ιωάννης Τραγάκης): Θα μου πείτε για τον Κανονισμό. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Βεβαίως, αποκλειστικά για τον Κανονισμό. 
      Κύριε Πρόεδρε, επειδή μας παρακολουθούν και οι δημοσιογράφοι, θα έλεγα ότι είναι καλό το Προεδρείο της Βουλής, σε μία χώρα στην  οποία βλέπουμε ότι καταπατάται η νομιμότητα από πολλές πλευρές, να δίνει ένα παράδειγμα εναρμόνισης και εφαρμογής των κανόνων.
      Η παράγραφος 3 του άρθρου 129 που αναφέρατε –και την ξέρω γιατί επί μήνες, επί χρόνια προσπαθεί το κόμμα μας να φέρει τον Πρωθυπουργό της Ελλάδας μέσα στο Κοινοβούλιο- λέει –και σας τη διαβάζω- το εξής: «Σε κάθε περίπτωση ο Πρωθυπουργός μία φορά τουλάχιστον την εβδομάδα και σε δύο τουλάχιστον ερωτήσεις που επιλέγει, απαντά ο ίδιος». Δεν συνεχίζω παρακάτω. Απαντά ο ίδιος σε δύο τουλάχιστον ερωτήσεις. Το δικαίωμα της επιλογής είναι προφανές στο αν υπάρχουν περισσότερες ερωτήσεις. Αν μου λέγατε ότι έχει να απαντήσει στις  ερωτήσεις του κ. Κουβέλη και του κ. Δραγασάκη και δεν επέλεξε τη δική σας, θα σας πω «ναι». Εδώ πέρα -καταλαβαινόμαστε, παρακολουθεί ο Τύπος, δεν χρειάζονται τέτοια τεχνάσματα- δεν χρειάζονται τέτοια κόλπα. Οφείλει ο Πρωθυπουργός να είναι εδώ πέρα. Δεν μπορείτε να τον καλύπτετε. Καταλαβαίνω ότι δεν είναι εύκολο σε ένα Προεδρείο που ανήκει στο κυβερνητικό κόμμα να υπερασπιστεί τον Κανονισμό απέναντι στον Αρχηγό του κόμματος, αλλά οφείλει να το κάνει αυτό.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε Πρόεδρε, και οφείλω να συνεχίσω την παράγραφο 3 του άρθρου 129 που λέει: «Απαντάει, εκτός αν το θέμα της ερώτησης είναι αποκλειστικής αρμοδιότητας Υπουργού, οπότε απαντάει ο Υπουργός». 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε …
      ΠΡΟΕΔΡΕΥΩΝ (Ιωάννης Τραγάκης): Μη συνεχίσουμε τη συζήτηση, δεν έχει κανένα νόημα. 
      Γι’ αυτό θα έχετε παρακολουθήσει –και γνωρίζετε εσείς καλύτερα και από εμένα- ότι στις περισσότερες ερωτήσεις απαντούν οι ίδιοι οι Υπουργοί, διότι οι επίκαιρες ερωτήσεις αναφέρονται κυρίως σε υπουργικά καθήκοντα. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, πρέπει να αναλάβετε την ευθύνη σας. Κατ΄αρχάς δεν μπαίνει θέμα σήμερα να απαντά ο Υπουργός, διότι δεν το έθεσε καν ο Πρωθυπουργός αυτό το θέμα, οπότε αφήστε το, μη μπερδεύετε τη συζήτηση. Εδώ λέει ο Κανονισμός ότι απαντά τουλάχιστον σε δύο ερωτήσεις ο Πρωθυπουργός. 
      ΠΡΟΕΔΡΕΥΩΝ (Ιωάννης Τραγάκης): Που επιλέγει ο ίδιος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ναι, εφόσον υπάρχουν περισσότερες. 
      ΠΡΟΕΔΡΕΥΩΝ (Ιωάννης Τραγάκης): Δεν είναι μόνο αυτό. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αλλιώς, δεν θα υπήρχε κανένα δικαίωμα για τους Βουλευτές. 
      ΠΡΟΕΔΡΕΥΩΝ (Ιωάννης Τραγάκης): Ωραία, είχατε τον τελευταίο λόγο. 
      Ευχαριστώ, κύριε Πρόεδρε.
      Επίκαιρες ερωτήσεις πρώτου κύκλου:
      Θα συζητηθεί η δεύτερη με αριθμό 492/24.4.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Απασχόλησης και Κοινωνικής Προστασίας και Δικαιοσύνης, σχετικά με δημοσιεύματα του Τύπου αναφερόμενα στη Φαρμακοβιομηχανία «ABBOTT LABORATORIES», τη συλλογή στοιχείων για τους εργαζομένους κ.λ.π..
      Το περιεχόμενο της επίκαιρης ερώτησης της κ. Κανέλλη έχει ως εξής:
      «Αυτές τις μέρες δημοσιεύτηκε στον Τύπο («ΡΙΖΟΣΠΑΣΤΗΣ») μια προκλητική ανακοίνωση – ενημέρωση της Αμερικανικής Πολυεθνικής Φαρμακοβιομηχανίας «ABBOTT LABORATORIES», που απευθύνεται προς τους εργαζόμενους της θυγατρικής της στην Ελλάδα.
      Με το έγγραφο αυτό η πολυεθνική «ενημερώνει» τους Έλληνες εργαζόμενους στη θυγατρική της («ABBOTT LABORATORIES – ΕΛΛΑΣ Α.Β.Ε.Ε.»), ότι συλλέγει και αρχειοθετεί πάσης φύσεως πληροφορίες, προσωπικές και οικογενειακές, που τους αφορούν, ακόμη και αυτές «που θα μπορούσαν να θεωρηθούν ευαίσθητα προσωπικά δεδομένα».
      Αναφέρει ακόμα, ότι αυτές τις πληροφορίες (σε γραπτή ή ηλεκτρονική μορφή) θα τις αξιοποιεί για οποιοδήποτε σκοπό κρίνει και θα τις διαβιβάζει σε τρίτους, που συνεργάζονται με την εταιρεία, στις Η.Π.Α. και σε αρχές (διοικητικές, φορολογικές, καθώς και κυβερνητικές).
      Διευκρινίζει ότι αυτοί οι τρίτοι μπορεί να υπάγονται σε νόμους για την προστασία των προσωπικών δεδομένων, που δεν αντιστοιχούν με τους νόμους της Ελλάδας και ότι οι διαβιβάσεις στην περίπτωση αυτή θα γίνουν σύμφωνα με τους νόμους της Ελλάδας και ότι οι διαβιβάσεις στην περίπτωση αυτή θα γίνουν σύμφωνα με τις «Διεθνείς Αρχές και τις πολιτικές της «ABBOTT» για την προστασία προσωπικών δεδομένων των εργαζομένων».
      Πληροφορεί, τέλος, ότι η «ABBOTT» στις Η.Π.Α. συμμετέχει στο πρόγραμμα «U.S. Safe Harbor», που αφορά στη διαβίβαση των δεδομένων του ανθρώπινου δυναμικού από την Ευρωπαϊκή Ένωση προς τις ΗΠΑ.
      Από τα παραπάνω μπορεί κανείς να συμπεράνει ότι έχουμε να κάνουμε με «κράτος εν κράτει», που περιφρονεί την εθνική νομοθεσία και παραβιάζει κατάφορα στοιχειώδη δικαιώματα.
      Ερωτώνται οι κύριοι Υπουργοί αν η Κυβέρνηση είναι ενήμερη για τα παραπάνω, αν η πολυεθνική έχει τουλάχιστον ζητήσει την άδεια από την Αρχή Προστασίας Προσωπικών Δεδομένων και αν θα παρέμβει, ώστε να προστατευτούν τα δικαιώματα των Ελλήνων εργαζομένων.»
      Ο Υπουργός Δικαιοσύνης κ. Παπαληγούρας έχει το λόγο για τρία λεπτά.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Για την προστασία του ατόμου από την επεξεργασία δεδομένων προσωπικού χαρακτήρα ισχύει ο ν. 2472/1997, με τον οποίο ενσωματώθηκε στην εσωτερική έννομη τάξη μας η κοινοτική οδηγία 46/1995. Αρμόδια ανεξάρτητη αρχή για την εποπτεία των ρυθμίσεων, που αφορούν στο σχετικό ατομικό δικαίωμα, είναι κατ’ επιταγήν του άρθρου 9Α΄ του Συντάγματος η Ανεξάρτητη Αρχή Προστασίας Δεδομένων Προσωπικού Χαρακτήρα.
      Οι προϋποθέσεις της τήρησης και της διαβίβασης δεδομένων προσωπικού χαρακτήρα ελέγχονται κι αυτές αποκλειστικά από την Αρχή Προστασίας Δεδομένων. Ειδικότερα στο άρθρο 9 με τίτλο «Διασυνοριακή ροή δεδομένων προσωπικού χαρακτήρα» του ν. 2472/1997, προβλέπονται ρητά οι περιπτώσεις κατά τις οποίες απαιτείται άδεια της Αρχής Προστασίας Δεδομένων για τη διαβίβαση δεδομένων προσωπικού χαρακτήρα από μία χώρα σε μία άλλη, που δεν ανήκει στην Ευρωπαϊκή Ένωση.
      Αυτό ισχύει και για το διαλαμβανόμενο στην ερώτηση της κ. Κανέλλη ζήτημα. Εμπίπτει, δηλαδή, αποκλειστικά στις αρμοδιότητες της Αρχής Προστασίας Δεδομένων.
      Οι ανεξάρτητες αρχές γενικά, όπως και η Αρχή Προστασίας, υπόκεινται σε κοινοβουλευτικό έλεγχο απευθείας από τη Βουλή, σύμφωνα με το άρθρο 138Α΄ του Κανονισμού της Βουλής.
      Επιπλέον, η λειτουργία και οι αποφάσεις της Αρχής καθορίζονται ρητά και από τις διατάξεις του ν. 3051/2002 –κατοχυρωμένες ανεξάρτητες αρχές- και από τα άρθρα 101Α΄ του Συντάγματος.
      Κατά συνέπεια, όπως κατ’ επανάληψη έχει ειπωθεί στην Αίθουσα, δεν νομιμοποιούμαι να απαντήσω για τις ενέργειες αποκλειστικά αρμόδιων ανεξάρτητων αρχών. Έτσι, δεν μπορώ να απαντήσω και επί της συγκεκριμένης ερώτησής σας, να δώσω δηλαδή περισσότερα στοιχεία.
      Η Αρχή μου απέστειλε το υπ’ αριθμόν 2995/24.4.2007 ενημερωτικό σημείωμα, σχετικά με το θέμα που αναπτύσσετε.
Το καταθέτω στη Βουλή και είναι στη διάθεσή σας μαζί με όποια άλλα στοιχεία η ίδια αρχή παραθέτει. Πρόκειται για ενημερωτικό σημείωμα και τα συνοδεύοντα αυτό έγγραφα της αρχής.
	(Στο σημείο αυτό ο Υπουργός Δικαιοσύνης κ. Αναστάσιος Παπαληγούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υπουργό.
	Η κ. Κανέλλη έχει το λόγο για τρία λεπτά.
	ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
	Kατανοείτε κι εσείς και ο κύριος Υπουργός ότι από την ώρα που εκπροσωπώ το κόμμα μου και είμαι και μέλος της Διαρκούς Επιτροπής Θεσμών και Διαφάνειας που ελέγχει τις ανεξάρτητες αρχές, δεν φαντάζομαι να θεωρείτε ότι για λόγους άγνοιας της διαδικασίας του νομότυπου δεν απευθύνθηκα στην Αρχή Προστασίας Προσωπικών Δεδομένων. Δεν απευθύνθηκα στην Αρχή Προστασίας Προσωπικών Δεδομένων γιατί δεν είμαι εγώ εργαζόμενη στην «ABBOTT» για να πάω εκεί και να διαμαρτυρηθώ για τα καταπατηθέντα δικαιώματά μου. Απευθύνω μία εξαιρετικά πολιτική ερώτηση στο φυσικό πολιτικό προϊστάμενο και θα σας πω ακριβώς τι θέλω. Ακούστε με, κύριε Υπουργέ. 
      Όταν παραβιάζεται η νομοθεσία σε μία χώρα από μία πολυεθνική και έρχεται η πολυεθνική με την ανακοίνωσή της και ανακηρύσσει τον εαυτό της σε αρχή πάνω από τις αρχές του τόπου, εγώ πρέπει να απευθυνθώ στις αρχές του τόπου, κύριε Πρόεδρε. Νομίζω ότι αυτό είναι εξαιρετικά κατανοητό. 
      Σας διαβάζω από την ίδια ανακοίνωση της εταιρείας το εξής σαφές: «Ως εργοδότης σας» -απευθύνεται στους εργαζόμενους- «η ABBOTT LABORATORIES (ΕΛΛΑΣ) Α.Β.Ε.Ε. συλλέγει, χρησιμοποιεί και γνωστοποιεί προσωπικές πληροφορίες σχετιζόμενες με σας για μία σειρά σκοπών συνδεομένων με την εργασία κατά τη διάρκεια όσο και μετά την απασχόλησή σας στην εταιρεία». Λίγο παρακάτω λέει το εξής χαρακτηριστικό: «Τα συγκεκριμένα τρίτα μέρη στα οποία μπορεί να χορηγούν αυτές τις πληροφορίες οι εταιρείες «ΑΒΒΟΤΤ» μπορεί να υπάγονται σε διαδικασίες των οποίων οι νόμοι για την προστασία των προσωπικών δεδομένων δεν είναι αντίστοιχοι με τη νομοθεσία για τα προσωπικά δεδομένα της χώρας σας».
	Έχω μία ρητή ομολογία παραβίασης του νόμου, κύριε Υπουργέ, γι’ αυτό έρχομαι σε σας. Είναι μία ρητή παραβίαση του νόμου. Έρχεται μία πολυεθνική εταιρεία και λέει κάτι. Για παράδειγμα με βάση την ελληνική νομοθεσία –και φαντάζομαι ότι το ξέρετε όσο κι εγώ, ενδεχομένως και πολύ καλύτερα από μένα- προσωπικά δεδομένα για τη φυλή, την αρρώστια ή την υγεία είναι, πέραν πάσης αμφιβολίας, προσωπικά δεδομένα. Όποια νομιμοποιημένη σύμβαση και να έχει αυτή η χώρα με την Ευρωπαϊκή Ένωση, δεν μπορεί να υποτάσσεται η νομοθεσία της στην αμερικάνικη νομοθεσία και τα συμφέροντα και τις διεθνείς αρχές της «ABBOTT», κύριε Πρόεδρε. Δηλαδή, έχουμε διεθνείς αρχές μίας εταιρείας σε ολόκληρο τον κόσμο που βγάζει λεφτά, προσλαμβάνει εργαζόμενους, κάνει ό,τι θέλει στο καπιταλιστικό σύστημα που ζούμε και έρχεται και επικαλείται τις δικές της γενικευμένες αρχές πέραν των επιτόπιων αρχών των ιθαγενών;
	Ξέρετε τι θέλω από σας; Δεν θέλω να μου απαντήσετε διευκρινιστικά. Φαντάζομαι ότι δεν θα φτάσουμε στο επίπεδο εγώ να κατηγορώ την «ΑΒΒΟΤΤ» κι εσείς να υπερασπίζεστε την «ΑΒΒΟΤΤ». Το θεωρώ πολύ κατώτερο αυτής της διαδικασίας εδώ μέσα. Θέλω μία δέσμευση από τον Υπουργό ότι θα κοιτάξει το θέμα σε επίπεδο πραγματικά κυριαρχικών δικαιωμάτων. Αυτό θέλω, να μου πείτε ότι συμφωνείτε ότι έχουμε δίκιο όταν λέμε πως δεν μπορεί κάποιος να λέει «οι δικές μου αρχές ως εταιρείας είναι πάνω από τη νομοθεσία σας». Αυτήν τη δήλωση θέλω, αν μπορείτε να την κάνετε.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε την κ. Κανέλλη.
	Ο κύριος Υπουργός έχει το λόγο για να δευτερολογήσει.
	ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ηθικά συμφωνώ με την τελευταία σας παρατήρηση, αλλά θέλω να σημειώσω, κυρία Κανέλλη, ότι δεν συμφωνώ βέβαια με το ότι είμαι πολιτικός προϊστάμενος οιασδήποτε ανεξάρτητης αρχής. 
	ΛΙΑΝΑ ΚΑΝΕΛΛΗ: Δεν είπα τέτοιο πράγμα.
	ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Το είπατε ρητά.
	Αν υπάρχει παραβίαση του νόμου ή όχι θα κριθεί από την ίδια την ανεξάρτητη αρχή η οποία κατά τα έγγραφα…
	ΛΙΑΝΑ ΚΑΝΕΛΛΗ: Πολιτικός προϊστάμενος τήρησης των νόμων.
	ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αν μιλάμε μαζί δεν θα συνεννοηθούμε, κυρία Κανέλλη.
	ΛΙΑΝΑ ΚΑΝΕΛΛΗ: Κάνετε λάθος, σας διορθώνω.
	ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κυρία Κανέλλη.
	Συνεχίστε, κύριε Υπουργέ.
	ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Λέω λοιπόν ότι εάν διαβάσετε αυτά τα έγγραφα, είμαι πεπεισμένος ότι θα δείτε ότι επί της ουσίας αντιμετωπίζεται το πρόβλημα. Δίδεται πράγματι άδεια από την αρμόδια αρχή, γιατί αρμόδια στην Ελλάδα είναι η περί ης ο λόγος αρχή και πάντως ζητά και κάποιες διευκρινίσεις από τη συγκεκριμένη εταιρεία στην οποία αναφέρεστε.
      ΛΙΑΝΑ ΚΑΝΕΛΛΗ: Δίδεται ή δόθηκε; 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όλα αυτά, όμως, εγώ δεν μπορώ επί της ουσίας να τα συζητήσω μαζί σας. Το θέλω, αλλά δεν το μπορώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Εισερχόμαστε στη συζήτηση των επικαίρων ερωτήσεων του δεύτερου κύκλου.
      Πρώτη είναι η με αριθμό 494/24-4-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Άγγελου Μανωλάκη προς τον Υπουργό Δημόσιας Τάξης, σχετικά με την προμήθεια του συστήματος ασφάλειας C4I κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Η πέμπτη τροποποιημένη συμφωνία της αρχικής σύμβασης για την προμήθεια του συστήματος C4I υπεγράφη στις 29/3/2007 μεταξύ του ελληνικού δημοσίου και της αμερικανικής εταιρείας SAIC, χωρίς να έχει προηγηθεί γενική δοκιμή του συστήματος κόστους 259.000.000 ευρώ η οποία σύμφωνα με πληροφορίες θα πραγματοποιηθεί σε δώδεκα έως δεκατέσσερις μήνες από την υπογραφή της συμφωνίας. 
      Με βάση τις ανακοινώσεις σας, προκύπτει μία μείωση κατά 13.000.000 περίπου του αρχικού κόστους και όπως δηλώσατε, μέλημα της ελληνικής πλευράς ήταν η προαγωγή των ελληνοαμερικανικών σχέσεων και όχι η διαταραχή τους. 
      Επειδή διάχυτη είναι η εντύπωση ότι ασκήθηκαν πολιτικές πιέσεις για αυτήν την κατάληξη των διαπραγματεύσεων και την παραλαβή του προβληματικού συστήματος ασφαλείας C4I, ερωτάται ο κύριος Υπουργός :
      1. Πότε θα δοκιμασθεί σε όλο το φάσμα του το σύστημα C4I; Και γιατί έπεται η γενική δοκιμή της τροποποίησης της συμφωνίας;
      2. Τι προβλέπεται, εάν διαπιστωθεί ότι εξακολουθούν να υπάρχουν δυσλειτουργίες;»
      Το λόγο έχει ο Υπουργός  Δημόσιας Τάξης κ. Βύρων Πολύδωρας για τρία λεπτά.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, χαιρετίζω την ερώτηση του κυρίου συναδέλφου κ. Μανωλάκη, με τον οποίον έχουμε και άλλες φορές συνδιαλεχθεί εδώ, στη Βουλή, με το σκοπό και το πνεύμα ότι μου δίνει την ευκαιρία με τις εύστοχες ερωτήσεις του να ενημερώνω τον ίδιο και το Σώμα για πολύ ενδιαφέροντα πολιτικά ζητήματα που αφορούν τον τομέα ευθύνης μου.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Καθ’ ο Κορίνθιος.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Είναι και αυτό μία προστιθέμενη αξία, η κορινθιακή καταγωγή του.
      Θέλω να ανακοινώσω στο Σώμα ότι στις 29/3/2007 με την υπογραφή μου ετελείωσε μία πολύ άσχημη εκκρεμότητα συμβατική της χώρας, αλλά και πολιτική και με διεθνείς προεκτάσεις, γιατί αυτή η εκκρεμότητα αφορούσε τις ελληνοαμερικανικές σχέσεις. 
      Δεν υπάρχει αμφιβολία ότι υπήρχε μια δραματική εκκρεμότητα. Το κράτος έχει συνέχεια. Αυτήν τη συνέχεια του κράτους εγώ εσεβάστηκα και παρηκολούθησα έναν κύκλο διαβουλεύσεων και διαπραγματεύσεων που αφορούσε τη σύμβαση C4I, η οποία εγένετο για τους Ολυμπιακούς Αγώνες. 
      Ένα μέγα μέρος των συμβατικών υποχρεώσεων της αντισυμβαλλόμενης εταιρείας είχε εκπληρωθεί με την επιτυχή διεξαγωγή των Ολυμπιακών Αγώνων. Απέμενε το υπόλοιπο μέρος με τη σύμβαση εις τη διάρκειά της, με τα κεφάλαια της συμβάσεως που αφορούσαν το σύστημα ΤΕΤRΑ, δηλαδή την ασφαλή ασύρματη επικοινωνία, τις κάμερες και ένα σύνολο από συγκεκριμένα συστήματα διοικήσεως, επικοινωνιών –μεταφράζω τα τέσσερα C- κυκλοφορίας και συντονισμού και όλα αυτά σ΄ ένα ολοκληρωμένο δίκτυο. 
    Η υπόθεση ότι εγώ δέχθηκα πιέσεις δεν είναι καθόλου βάσιμη, η διάχυτη εντύπωση δεν είναι καθόλου διάχυτη εντύπωση, ήταν μία εκκρεμότητα, η οποία έπρεπε να επιλυθεί. Από την πρώτη στιγμή έδωσα οδηγίες με την Επιτροπή Διαπραγματεύσεων που ανασυγκρότησα: «Οργανώστε τα τεχνικά ζητήματα, να επιλυθούν κεφάλαιο προς κεφάλαιο, να τακτοποιηθούν οι εκκρεμότητες τεχνολογικά και να έχετε και σε όλες τις περιπτώσεις την επιδίωξη ενός οικονομικού οφέλους». Και τα δύο, ως στόχοι διαπραγματευτικοί, επετεύχθησαν από πλευράς μας. Και είμαι στην ευχάριστη θέση να σας ανακοινώσω σήμερα ότι προχωρεί η εκτέλεση της συμβάσεως κατά τον αρμονικότερο τρόπο. Μία προσφυγή της αντισυμβαλλόμενης εταιρείας στη διαιτησία αφηρέθη εφόσον υπογράψαμε τη σύμβαση, η οποία λέει «αναθεώρηση, τροποποίηση και βελτίωση των τεχνολογικών όρων, βελτίωση των οικονομικών όρων», από την οποία βελτίωση των οικονομικών όρων έχουμε ένα κέρδος 13,5 εκατομμυρίων ευρώ, εκτός από το κέρδος ότι όλα είναι σε τιμές 2003 και τέλος, παραλαβή σταδιακή ενός εκάστου υποσυστήματος, με τελική παραλαβή του συστήματος σ’  ένα χρόνο περίπου από σήμερα.
    Καταθέτω για τα Πρακτικά όλο το ιστορικό των επιμέρους πράξεων, επειδή είναι ενδιαφέρουσα η υπόθεση, όπως εξέδωσα το Δελτίου Τύπου την ημέρα που υπεγράφη η σύμβαση, για να ενημερωθεί καταλεπτώς και ο κύριος συνάδελφος και το Σώμα. Τέλος, αισθάνομαι υπερήφανος ότι νομικώς, οικονομικώς, πολιτικώς, συνέβαλα, δηλαδή υπέγραψα αυτήν την αναθεωρητική σύμβαση. 
    (Στο σημείο αυτό ο Υπουργός Δημόσιας Τάξης κ. Βύρων Πολύδωρας   καταθέτει για τα Πρακτικά την προαναφερθείσα σύμβαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
    Κύριε συνάδελφε, έχετε το λόγο για δύο λεπτά. 
    ΑΓΓΕΛΟΣ ΜΑΝΩΛΑΚΗΣ: Ευχαριστώ, κύριε Πρόεδρε.
    Κύριε Υπουργέ, μιλάμε σήμερα για το C4I, ένα σύστημα ασφαλείας ιδιαίτερα κατά την περίοδο των Ολυμπιακών Αγώνων, που κατά την άποψή μας είναι μια μεγάλη συμφορά. Είναι ένα σύστημα, το οποίο δεν δούλεψε ποτέ και μάλλον δεν πρόκειται να δουλέψει ποτέ. 
    Θα μου πείτε, μιλάμε τώρα για ένα σύστημα που θα έπιανε πιθανούς τρομοκράτες, ενώ δεν μπορούμε να πιάσουμε, κύριε Υπουργέ, μια χούφτα κουκουλοφόρων που χτύπησε το γραφείο του παρακείμενου συμπατριώτη μου Υπουργού, που έκαψε την Αστυνομία χθες, που κάνει τόσα πράγματα τον τελευταίο καιρό. Και νομίζω και σήμερα, αλλά και την επόμενη εβδομάδα που έχουμε την επερώτηση, οφείλετε ως πολιτικός προϊστάμενος να απαντήσετε και σ’ αυτό το θέμα, όπως και για την περίπτωση των Ιρακινών, την επιχείρηση σόου, αυτήν τη μεγάλη επιχείρηση γύρω από την Αμερικάνικη Πρεσβεία. 
    Να έρθουμε όμως σ’ αυτήν την αμαρτωλή ιστορία του C4I. Έχω να υποβάλω δέκα μικρά ερωτήματα: 
    Γιατί στις 7 Ιουλίου 2004 το παρέλαβε ο τότε Υφυπουργός για προσωρινή χρήση, ενώ δεν δούλευε; Ξεγελάσαμε τον κόσμο ότι έχουμε ένα σύστημα ασφαλείας που δουλεύει και δεν δούλευε. Γιατί την 1η Οκτωβρίου 2004, μετά τους Ολυμπιακούς Αγώνες, δεν έγινε γενική δοκιμή; Το παραλάβαμε στην αρχή για να πούμε ότι έχουμε κάτι. Στη συνέχεια, όταν τελείωσαν οι Ολυμπιακοί Αγώνες, γιατί δεν κάναμε τη γενική δοκιμή; Γιατί στις 28 Νοεμβρίου 2004 δεν κηρύχθηκε έκπτωτη η προμηθεύτρια εταιρεία, η SAIC; Και γιατί παρακάμφθηκε το ΚΥ.Σ.Ε.Α. και οι προτάσεις του ποτέ δεν υλοποιήθηκαν; Αγνοήθηκε ακόμη και η πρόταση του κ. Ζορμπά. 
    Να έρθουμε όμως στη σύμβαση που εσείς υπογράψατε. Η μεγάλη διαφορά, την οποίαν δεν θίξατε, είναι ότι, ενώ έπρεπε να το πάρουμε να δουλεύει συνολικά, εσείς αλλάξατε αυτόν τον όρο και λέτε «κατά υποσύστημα». Έχουμε τριάντα υποσυστήματα και αν κάποια δεν δουλέψουν, τότε θα κάνουμε απομείωση του τιμήματος, θα αφαιρέσουμε δηλαδή κάποια χρήματα, για τα οποία μας μιλήσατε. Μα, αυτό είναι το πρόβλημά μας; Δεν είναι το πρόβλημα να δουλέψει όλο το σύστημα μαζί, να υπάρχει λειτουργικότητα, να υπάρχουν οι επαφές; Εγώ νομίζω ότι και το 2008, που πρόκειται να γίνει η τελική παραλαβή, επειδή οι προθεσμίες τρέχουν και ίσως δεν θα προφτάσουν να τις αντιμετωπίσουν οι ειδικοί, πάλι αυτό το σύστημα, δυστυχώς, δεν θα δουλέψει. 
    Τελειώνοντας, θέλω να ρωτήσω: Υπάρχει μήπως καμμία ένδειξη, κύριε Υπουργέ, ότι αυτό το σύστημα χρησιμοποιήθηκε στην περίπτωση των υποκλοπών; Και μήπως είναι αναμεμειγμένη και η NGA, η Γεωγραφική Υπηρεσία της Αμερικής; 
      Τελειώνοντας θέλω να πω, ότι μιλάμε για μία χαριστική σύμβαση που δεν εξυπηρετεί το δημόσιο συμφέρον, εξυπηρετεί μόνο τον προμηθευτή. Δίκαια χαρακτηρίστηκε από τα media ότι αγοράσαμε γουρούνι στο σακί και ότι κάναμε ένα μεγάλο «πολύδωρο» στους αμερικανούς και στην προμηθεύτρια εταιρεία.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Η κυβέρνηση του ΠΑ.ΣΟ.Κ. υπέγραψε τη σύμβαση. Γιατί την πολεμάτε με τόση μανία; 
      ΑΓΓΕΛΟΣ ΜΑΝΩΛΑΚΗΣ: Η σύμβαση ήταν καλή. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι μόνο υπέγραψε τη σύμβαση, αλλά κατέβαλε και μεγάλη προκαταβολή που εγγίζει το 40% πριν παραλάβει ούτε ένα σύστημα. Αυτή είναι η λέξη που λέει ο απαντών Υπουργός σε έναν Βουλευτή του ΠΑ.ΣΟ.Κ., που κάνει θανάσιμη αυτοκριτική για τον κ. Σημίτη και την κυβέρνησή του. 
      Λέω, συνέχεια του κράτους και διακρατικές σχέσεις και σοβαρή εκπλήρωση των υποχρεώσεων της αντισυμβαλλόμενης εταιρείας, διότι μετέσχε στην επιτυχία των Ολυμπιακών Αγώνων. Τόσο ουσιαστικά μιλώ εγώ και τόσο κατά έκπτωση προς την ποιότητά του μιλάει ο κύριος συνάδελφος όταν λέει C 4i και όταν λέει «πολυδώριος σύμβαση». Εγώ τα χειρίστηκα και είμαι υπερήφανος για την αναθεώρηση της συμβάσεως C 4Ι, που παρέλαβα ως δουλεία από την κυβέρνηση του ΠΑ.ΣΟ.Κ.. Ήταν όλοι αμήχανοι οι ενδιάμεσοι κι εγώ πράγματι έβαλα νομικά, διοικητικά και πολιτικά επιχειρήματα, έσκυψα πάνω στην εκκρεμότητα ώστε αυτήν την στιγμή να μην υπάρχει πια αυτή η εκκρεμότητα. 
      Η συνολική αποδοχή, δηλαδή η καταγγελία της συμβάσεως ή το «αποδέχομαι συνολικά με γενική δοκιμή», δεν ισχύει και αν ισχύει θεωρητικά, δεν είναι η συμφέρουσα λύση. Γιατί; Διότι υπάρχουν συστήματα τα οποία εκπλήρωσαν την αποστολή τους και είναι μέρος της συμβάσεως. Τι θα τα κάνεις; Όπως παραδείγματος χάριν το περίφημο Zeppelin, το οποίο ήλθε, εκπλήρωσε τις υποχρεώσεις του, προσέφερε στην υπόθεση των Ολυμπιακών Αγώνων και απήλθε. Μην κάνετε, λοιπόν, υπεραπλουστεύσεις. Δεν είναι σωστό. Στηρίξτε τη σύμβασή σας, την οποία εγώ εξωράισα, εκλογίκευσα και την προσφέρω στην ελληνική Δημόσια Διοίκηση και στην Αστυνομία με αίσθημα υπερηφάνειας ότι έπραξα το καθήκον μου. 
      Παραδείγματος χάριν το TETRA, ένα υποσύστημα σοβαρό είναι πολύτιμο. Παραδείγματος χάριν οι κάμερες είναι πολύτιμες, άσχετα αν στην δική μας πολιτική τριβή οι κάμερες έχουν ένα πρόβλημα για λειτουργία και απόδοση. Αλλά πήγαινε  στην πλευρά του αντισυμβαλλομένου, ο οποίος σου λέει, εγώ σου έδωσα κάμερες, όπως έλεγε το σχέδιο και η βασική συμφωνία. 
      Συμπέρασμα: Έχουμε τεχνολογικές βελτιώσεις. Θα αποδώσει το σύστημα.
      Έχουμε εκπτώσεις οικονομικές προς όφελος του δημόσιου λογιστικού.
       Έχουμε τέλος και τη διακρατική ρύθμιση της διακρατικής σχέσεως.
       Μην τα υποτιμάτε έτσι τα πράγματα. Ναι, εγώ με την υπογραφή της Συμφωνίας είπα δημόσια –εσείς έχετε διαφορετική άποψη, δεν ξέρω τι είστε, τριτοκοσμικοί;- ότι θέλω τη μη διατάραξη των διακρατικών σχέσεων, συγκεκριμένα των ελληνοαμερικανικών, θέλω την εξομάλυνση. Αυτά για το C 4i. Τώρα είναι σε δρόμο. 
      Δύο λέξεις ακόμα, κύριε Πρόεδρε. 
      Μην κατηγορείτε εμένα για τα ζητήματα της πολιτικής βίας, κατηγορείστε εκείνους οι οποίοι κατά κάποιον τρόπο εξέθρεψαν για τριάντα χρόνια την πολιτική βία. 
      Δεν γεννήθηκε σ΄ έναν χρόνο το «άβατο» των Εξαρχείων, κύριε συνάδελφε του ΠΑ.ΣΟ.Κ., γεννήθηκε σε τριάντα χρόνια. Δεν χτυπήθηκε για πρώτη φορά το Αστυνομικό Τμήμα Εξαρχείων. Ο κ. Χρυσοχοϊδης, προκάτοχος μου στο Υπουργείο Δημοσίας Τάξεως, έλεγε χθες υστερικά και ασύντακτα: «Ο Πολύδωρας φταίει!». 
      Απαντώ: Στις 2/5/1999, Χρυσοχοϊδης Υπουργός: Επίθεση στο Αστυνομικό Τμήμα Εξαρχείων. 
Συνεχίζω 13.1.2001: «Επίθεση στο Αστυνομικό Τμήμα Εξαρχείων». 25.3.2002: «Επίθεση στο Αστυνομικό Τμήμα Εξαρχείων». Δεν βγήκε τότε ο Πολύδωρας, που ήταν υπεύθυνος για τα τρία Υπουργεία, των Εσωτερικών, της Δημόσιας Τάξης και της Δικαιοσύνης, να πει ότι φταίει ο Χρυσοχοϊδης. 
      Είπα και τότε ότι φταίνε εκείνοι που εξέθρεψαν την πολιτική βία. Σας λέω και σήμερα ότι πριν από την αστυνομική αντιμετώπιση του ζητήματος, που την αναλαμβάνω και αναλαμβάνω και τις ευθύνες, υπάρχει ζήτημα για την ηθική και πολιτική τους απομόνωση. Και σε σας και στα εν τη Βουλή κόμματα και στους διαμορφωτές της κοινής γνώμης απευθύνομαι και ζητώ ένα λόγο κριτικής προς εκείνους οι οποίοι ασκούνται στην πολιτική βία. Τα αστυνομικά θα τα βρούμε. 
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Σας άφησα και αναπτύξατε αυτό το θέμα, γιατί το ανέπτυξε και ο ερωτών Βουλευτής. 
      Εισερχόμαστε στις επίκαιρες ερωτήσεις πρώτου κύκλου.
      Θα συζητηθεί η πρώτη με αριθμό 491/24.4.2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος, κ. Χρυσής Αράπογλου προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τα προβλήματα από την εφαρμογή του νέου Δημοτικού και Κοινοτικού Κώδικα.
      Το περιεχόμενο της επίκαιρης ερώτησης της κ. Αράπογλου έχει ως εξής:
      «Πολλά προβλήματα έχει προκαλέσει μέχρι σήμερα η εφαρμογή του νέου Δημοτικού και Κοινοτικού Κώδικα στην πράξη αφού:
      1. Αναδεικνύει την προχειρότητα με την οποία έχει συνταχθεί, με αποτελέσματα να προκύπτει συνεχώς η ανάγκη έκδοσης διευκρινιστικών εγκυκλίων.
      2. Δημιουργεί πολύ μεγάλα προβλήματα στους μεγάλους δήμους της χώρας, κυρίως σε ό,τι αφορά στην διοίκηση των νομικών προσώπων δημοσίου δικαίου και πιο συγκεκριμένα στη συγκρότηση και λειτουργία των σχολικών επιτροπών.
      Συγκεκριμένα και ενώ οι σχολικές επιτροπές συγκροτήθηκαν με το ν. 1566/85 στη λογική μιας περισσότερο συμμετοχικής και αποκεντρωμένης λειτουργίας της δημόσιας εκπαίδευσης, το άρθρο 240 του νέου Δημοτικού και Κοινοτικού Κώδικα λειτουργεί προς την εντελώς αντίθετη κατεύθυνση αφού:
* Αποκλείει νόμιμους εκπροσώπους των συλλόγων γονέων και κηδεμόνων αφού προβλέπει τη συμμετοχή ενός μόνο εξ’ αυτών σε σχολικές επιτροπές που συγκροτούνται από δύο, τρία, τέσσερα ή και παραπάνω σχολεία.
* Συρρικνώνει τη δυνατότητα της λαϊκής συμμετοχής, αφού προβλέπει ότι τα μέλη που ορίζονται από το Δημοτικό Συμβούλιο θα πρέπει να είναι αποκλειστικά εκλεγμένοι.
* Δημιουργεί πρακτικά προβλήματα στη λειτουργία των σχολικών επιτροπών, αφού με την παραπάνω λογική στους μεγάλους δήμους της χώρας κάθε δημοτικός σύμβουλος θα υποχρεούται να συμμετέχει σε τέσσερις, πέντε ή και έξι σχολικές επιτροπές. Χαρακτηριστικό είναι το παράδειγμα του Δήμου Θεσσαλονίκης, στον οποίο λειτουργούν περισσότερες από εκατόν τριάντα σχολικές επιτροπές για τη στελέχωση των οποίων απαιτούνται κατά μέσο όρο εξακόσιες πενήντα θέσεις εκλεγμένων (περίπου έξι σχολικές επιτροπές για κάθε δημοτικό και διαμερισματικό σύμβουλο). 
      Τα παραπάνω έχουν προκαλέσει αφ΄ενός την έντονη διαμαρτυρία των εκπροσώπων του γονεϊκού κινήματος και ταυτοχρόνως την αδυναμία συγκρότησης νέων σχολικών επιτροπών στους μεγάλους δήμους της χώρας, τέσσερις μήνες μετά την ανάδειξη των νέων διοικήσεών τους. 
      Σε σχέση με τα παραπάνω ερωτάται ο κύριος Υπουργός πώς προτίθεται να αντιμετωπίσει τα παραπάνω ζητήματα».
      Στην ερώτηση επίκαιρη θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος.
      Ορίστε, κύριε Υφυπουργέ, έχετε το λόγο για τρία λεπτά.
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, διαβάζοντας κάποιος την ερώτηση της κ. Αράπογλου, πιστεύω ότι σχηματίζει την εντύπωση πως αναφέρεται σε κάτι άλλο εκτός από το νέο Δημοτικό και Κοινοτικό Κώδικα, ο οποίος ισχύει από τις αρχές του έτους και έχει αναγνωριστεί από τους χρήστες, αλλά και απ΄ όλους τους έχοντες άποψη επί του θέματος ως ο πιο σύγχρονος, λειτουργικός και συναινετικός κώδικας στην ιστορία της αυτοδιοίκησης. Αυτό δεν έγινε τυχαία. Έγινε μετά από επίμονες και βασανιστικές διεργασίες με όλους τους εμπλεκόμενους και μπορούμε να ισχυριστούμε σήμερα, στους τέσσερις μήνες λειτουργίας του Κώδικα, ότι λειτουργεί με ένα τρόπο ο οποίος είναι πρωτόγνωρος για τα θέματα της Τοπικής Αυτοδιοίκησης.
      Θα πάρω, όμως, λέξη προς λέξη αυτά τα οποία η συνάδελφος καταγγέλλει. Η κατάρτιση εγκυκλίων, κυρία συνάδελφε, και η παροχή οδηγιών είναι απαραίτητες ενέργειες στο πλαίσιο της αρχής της χρηστής διοίκησης, προκειμένου να επισημανθούν με εύληπτο τρόπο όλες οι αλλαγές που έχουν επέλθει με τις νέες νομοθετικές ρυθμίσεις και να υποβοηθηθούν οι χρήστες των νόμων στο έργο τους. Είναι μια τακτική η οποία εάν δεν εφαρμοζόταν, εάν δηλαδή οι εγκύκλιοι δεν συνόδευαν κάθε νόμο που ψηφίζεται, δεν ξέρω τι σύγχυση θα δημιουργούσε, γιατί οι χρήστες την εγκύκλιο περιμένουν, η οποία κάνει λιανά το νόμο. 
      Η συγκρότηση των σχολικών επιτροπών προβλέπεται από τις διατάξεις των άρθρων 239 και 243, τα οποία είναι προϊόν ευρύτατης συζήτησης στο πλαίσιο της Επιτροπής, στην οποία συμμετείχαν η Κ.Ε.Δ.Κ.Ε., οι οργανώσεις των εργαζομένων, Σύμβουλος της Επικρατείας και πανεπιστημιακοί δάσκαλοι.
      Για πρώτη φορά μάλιστα προβλέπεται υποχρεωτικά στο άρθρο 240 η εκπροσώπηση της μειοψηφίας του δημοτικού ή κοινοτικού συμβουλίου, στο δημοτικό συμβούλιο των νομικών προσώπων, το οποίο αποτελείται από πέντε, έως δεκαπέντε μέλη. Η συμμετοχή ενός εκπροσώπου των οικείων συλλόγων γονέων, καθώς και των διευθυντών των αντιστοίχων σχολικών μονάδων, είναι υποχρεωτική και αναγράφεται στην παράγραφο 2, του άρθρου 243. Το δημοτικό συμβούλιο, όμως, έχει τη δυνατότητα να συμπληρώσει τη σύνθεση του δημοτικού συμβουλίου της σχολικής επιτροπής και με άλλους εκπροσώπους, μέχρι το όριο των δεκαπέντε μελών. Δεν υφίσταται, λοιπόν, σε καμμία περίπτωση η λογική αποκλεισμού νομίμων εκπροσώπων που καταγγέλλει η κ. Αράπογλου.
      Στο άρθρο 240 παρέχεται ευρύτατη ευχέρεια στη σύνθεση του διοικητικού συμβουλίου, που μέλη τους είναι ο δήμαρχος ή ο πρόεδρος οι δημοτικοί ή κοινοτικοί σύμβουλοι και δημότες, ή κάτοικοι που είναι χρήστες των υπηρεσιών του νομικού προσώπου, ή που έχουν ανάλογη επαγγελματική ή κοινωνική δράση ή ειδικές γνώσεις, ανάλογα με το σκοπό του νομικού προσώπου. Απλά διαβάζω το άρθρο 240. Πού είναι, λοιπόν, η συρρίκνωση κυρία συνάδελφε, της λαϊκής συμμετοχής;
      Όσον αφορά το τελευταίο, κύριε Πρόεδρε, για την εξοντωτική συμμετοχή των δημοτικών συμβούλων, αυτό ήταν αίτημα της Κ.Ε.Δ.Κ.Ε., στις επιτροπές να συμμετέχουν δημοτικοί σύμβουλοι. Ήταν απαίτηση της Κ.Ε.Δ.Κ.Ε. και είναι ομόφωνη πρόταση της επιτροπής που επεξεργάστηκε τον κώδικα, για τοποθέτηση, όχι ενός απλού πολίτη, αλλά ενός αιρετού εκπροσώπου της αυτοδιοίκησης στο διοικητικό συμβούλιο της σχολικής επιτροπής. Και δεν αποτελεί μειονέκτημα, αλλά είναι πλεονέκτημα. Είναι κάτι που ζήτησε η Κ.Ε.Δ.Κ.Ε., να υπάρχει σε κάθε σχολική επιτροπή, εκπρόσωπος του δημοτικού συμβουλίου. 
      Ειλικρινά απορώ, ποιοι ήταν αυτοί, οι οποίοι διαμαρτυρήθηκαν στην κ. Αράπογλου, γιατί οι δημοτικοί σύμβουλοι συμμετέχουν σε αυτές τις επιτροπές, όταν την παρουσία των δημοτικών συμβούλων, την ζήτησε -και έγινε αποδεκτή- η Κ.Ε.Δ.Κ.Ε.. 
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε.
      Η κ. Αράπογλου έχει το λόγο.
      ΧΡΥΣΗ ΑΡΑΠΟΓΛΟΥ: Κύριε Πρόεδρε, η ερώτησή μου κατατέθηκε, ως μία αφορμή, για να υπάρξει μία διευκρίνιση, στη διευκρινιστική εγκύκλιο από το Υπουργείο Εσωτερικών, προκειμένου κύριε Υπουργέ, να συγκροτηθούν σχολικές επιτροπές. Οι σχολικές επιτροπές δεν μπορούν να συγκροτηθούν αυτήν τη στιγμή σε κανένα μεγάλο δήμο της χώρας, για δύο λόγους. Η εκπροσώπηση των γονέων των εκπροσώπων της αυτοδιοίκησης και κάθε δημότη που μπορεί να επιλέξει το δημοτικό συμβούλιο, είναι μία πραγματικότητα από την πραγματικά ριζοσπαστική αλλαγή που έγινε το 1985 και παρά την τροποποίηση του 1990, κρατήθηκε αυτούσια, μέχρι και φέτος.
       Φέτος, λοιπόν, με το νέο κώδικα -και πραγματικά εδώ είναι και μία ερώτηση, αν το Υπουργείο Παιδείας γνωρίζει ακριβώς τι συμβαίνει και η ερώτησή μου, ίσως θα έπρεπε να απευθυνθεί και προς την Υπουργό Παιδείας- είναι αδύνατον να συγκροτηθούν οι νέες σχολικές επιτροπές. Είναι πρακτικό το θέμα σε όλη την Ελλάδα στους μεγάλους δήμους. Θα σας πω γιατί.
      Πρώτον, για λόγους που δεν έχουμε κατανοήσει μέχρι σήμερα, τους εκπροσώπους των συλλόγων γονέων στα σχολικά συγκροτήματα τους έχετε κάνει έναν εκπρόσωπο του συλλόγου γονέων. Υπάρχει ένα πρόβλημα, λοιπόν, γιατί αφαιρείτε τη δυνατότητα από τους εκπροσώπους των συλλόγων, οι οποίοι μάλιστα πολύ πρόσφατα εξελέγησαν, να συμμετέχουν στις καινούργιες σχολικές επιτροπές. Αφαιρώντας, όμως, αυτήν τη δυνατότητα, με αυτό «το ένας εκπρόσωπος» -γιατί μέχρι τώρα στα σχολικά συγκροτήματα που είχαμε δύο και τρεις συλλόγους, υπήρχαν δύο και τρεις θέσεις από τους συλλόγους γονέων στις σχολικές επιτροπές- τι γίνεται; Στις επταμελείς και εννεαμελείς σχολικές επιτροπές παραμένουν τέσσερις πέντε θέσεις, πιθανόν και έξι, για εκπροσώπους της αυτοδιοίκησης. Και ως εδώ, ας πούμε καλά, αυτή είναι η επιλογή σας. Βάζετε και αυτόν τον όρο ότι θα πρέπει να είναι μόνο αιρετοί και σας δίνω  πολύ καθαρό το παράδειγμα του Δήμου Θεσσαλονίκης. Εκατόν τριάντα οκτώ σχολικές επιτροπές επί πέντε μέλη μέσος όρος, εξακόσιες τόσες θέσεις, οι οποίες πρέπει να καλυφθούν από περίπου εκατόν είκοσι ανθρώπους. Είναι δυνατόν να λειτουργήσουν ποτέ οι σχολικές επιτροπές έτσι;
      Θέλω να σας πω και κάτι άλλο. Πραγματικά χαρήκαμε που στο νέο κώδικα –και ήταν από τα πράγματα τα οποία σας τα αναγνωρίσαμε- αναγνωρίζονται οι δημοτικές παρατάξεις. Με ποια έννοια αναγνωρίζονται οι δημοτικές παρατάξεις; Με τη μικρή έννοια, την αναιμική, ότι οι δημοτικές παρατάξεις είναι οι εκλεγμένοι, αιρετοί, σε ένα δημοτικό συμβούλιο; Οι δημοτικές παρατάξεις είναι ολόκληρα κινήματα στις πόλεις. Γιατί λοιπόν δεν δίνετε τη δυνατότητα στις παρατάξεις να ορίσουν τους εκπροσώπους τους, όχι μόνο τους αιρετούς, αλλά και κάθε δημότη που πιθανόν να ενδιαφέρεται για το θέμα αυτό, μια πρακτική που ακολουθείται εδώ και πάρα πολλά χρόνια και  νομίζουμε ότι έχει λειτουργήσει.
      Σας επαναλαμβάνω, δεν είναι θέμα της Κ.Ε.Δ.Κ.Ε.. Και αν είναι θέμα της Κ.Ε.Δ.Κ.Ε. ή αν αυτό πιστεύετε εσείς, σας παρακαλώ πολύ να το λύσουμε μέσα στις επόμενες ημέρες.
      Τέλος, θα σας αναφέρω το θέμα στο Δήμο Θεσσαλονίκης. Ανάλογα ζητήματα γνωρίζω από το πολεοδομικό συγκρότημα Θεσσαλονίκης στους μεγάλους δήμους, με τα πολλά σχολικά συγκροτήματα και τις σχολικές επιτροπές, ότι υπάρχουν και σε μικρότερους δήμους και ότι στην ουσία δεν έχουμε πάρει καν απόφαση στο δημοτικό συμβούλιο γιατί έχουμε σηκώσει τα χέρια ψηλά, όλες οι παρατάξεις, κύριε Υπουργέ, και ο δήμαρχός σας.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ειλικρινά, δυσκολεύομαι να κατανοήσω αυτά που είπε η κ. Αράπογλου. Από πέντε έως δεκαπέντε μέλη η σχολική επιτροπή. Υποχρεωτικά ένας....
      ΧΡΥΣΗ ΑΡΑΠΟΓΛΟΥ: Αιρετοί όμως.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι στο χέρι του δημοτικού συμβουλίου, με απόφαση του, τον έναν να τους κάνει εφτά. Δεκαπέντε μπορεί να κάνει. 
      ΧΡΥΣΗ ΑΡΑΠΟΓΛΟΥ: Μα, αιρετοί λέμε. Πώς...
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν μιλάμε για αιρετούς. Λέμε ότι υπάρχει ένας αιρετός σε κάθε σχολική επιτροπή. Οι σχολικές επιτροπές είναι μέχρι δεκαπέντε άτομα, από πέντε έως δεκαπέντε. Το δημοτικό συμβούλιο, αν πάρει απόφαση να είναι πέντε, ένας θα είναι εκπρόσωπος του συλλόγου γονέων. Εάν αντί για πέντε το κάνει εννιά, δώδεκα, μπορεί να βάλει και άλλους από τους γονείς. 
      ΧΡΥΣΗ ΑΡΑΠΟΓΛΟΥ: Δεν μπορεί, σύμφωνα με την εγκύκλιό σας. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας παρακαλώ. Είναι το άρθρο 240 του Κώδικα. 
      ΧΡΥΣΗ ΑΡΑΠΟΓΛΟΥ: Μα, κύριε Υφυπουργέ....
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία Αράπογλου, το άρθρο 240 λέει ότι το διοικητικό συμβούλιο αποτελείται από πέντε έως δεκαπέντε μέλη. Η σύνθεση είναι απόφαση του δημοτικού συμβουλίου. Αυτό που επιβάλλει ο Κώδικας είναι μέσα σε αυτά τα μέλη να είναι ένας εκ της αντιπολιτεύσεως, πλέον, εκ της μειοψηφίας και ένας από το σύλλογο γονέων. Εάν τώρα το δημοτικό συμβούλιο, που είναι το κυρίαρχο όργανο, θέλει να βάλει πέντε από τους γονείς, μπορεί να το κάνει. 
      Άρα, λοιπόν, η κυριαρχία είναι στο κυρίαρχο όργανο, που δεν μπορούσε να είναι αλλού, σε αποφάσεις του δημοτικού συμβουλίου. Προσδιορίζονται από τον Κώδικα οι ελάχιστες συμμετοχές και οι ελάχιστες εκπροσωπήσεις. Αυτό δεν σημαίνει ότι δεν επιτρέπεται, ότι απαγορεύεται να  μεγαλώσει το όργανο, να μπουν περισσότεροι εκπρόσωποι των γονέων, να μπουν δύο εκ της μειοψηφίας. Εάν μου λέτε ότι είναι μεγάλος ο φόρτος οι δημοτικοί σύμβουλοι της πλειοψηφίας, που συμμετέχουν υποχρεωτικά σε τόσες πολλές σχολικές επιτροπές, αυτό να το δεχθώ. Αλλά όταν η Κ.Ε.Δ.Κ.Ε. έχει ως αίτημα να είναι εκλεγμένος εκ της πλειοψηφίας μέσα στις σχολικές επιτροπές, εμείς δεν θα μπορούσαμε –και κανείς νομίζω δεν θα μπορούσε- να πούμε ότι αυτό το αίτημα δεν γίνεται αποδεκτό. Ο φόρτος, που δημιουργεί στους δημοτικούς συμβούλους, οι ίδιοι πρέπει να δούνε εάν είναι μεγάλος ή όχι. 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υφυπουργέ. 
      Τρίτη είναι η με αριθμό 497/24-4-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Απασχόλησης και Κοινωνικής Προστασίας, σχετικά με τη διακοπή λειτουργίας της «ΑΓΕΤ ΗΡΑΚΛΗΣ», τις απολύσεις των εργαζομένων κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Η «ΑΓΕΤ ΗΡΑΚΛΗΣ», θυγατρική της πολυεθνικής εταιρείας «LAFARGE», με μονομερή και παράνομη απόφασή της χορήγησε, στις 16-4-2007, κανονικές άδειες μέχρι νεωτέρας σ’ όλους τους εργαζομένους των τσιμέντων Χαλκίδας, επιβάλλοντας ουσιαστικά τη διακοπή λειτουργίας του εργοστασίου της.
      Η ενέργεια αυτή ήρθε ως απάντηση στις κινητοποιήσεις των εργαζομένων δεδομένου ότι η εν λόγω εταιρεία:
      α) δεν εφαρμόζει τις συμβατικές της υποχρεώσεις που έχει αναλάβει απέναντι στους εργαζομένους, όπως προκύπτει από τα πρακτικά της 8-8-2002 και 11-11-2002, συμφωνίας που υπέγραψε με τους εργαζομένους και που σύμφωνα με την απόφαση 142/2005 του μεταβατικού Εφετείου Αθηνών εξακολουθούν να ισχύουν.
      β) καταστρατηγεί την πενθήμερη εργασία και το εβδομαδιαίο ωράριο, όπως διαπίστωσε και η Επιθεώρηση Εργασίας Εύβοιας σε σχετικούς ελέγχους που διενήργησε
      γ) καλύπτει πάγιες ανάγκες λειτουργίας του εργοστασίου με εξωτερικούς συνεργάτες και μάλιστα αναθέτοντάς τους έργο εξειδικευμένο. 
      Επειδή και στη δήλωση καταγγελία που απέστειλε στους εργαζόμενους στις 16/4/2007 αναφέρει ότι η εφαρμογή των συμβατικών υποχρεώσεων δημιουργεί πρόβλημα στην «ενάσκηση του διευθυντικού της δικαιώματος»
      Ερωτάται ο κύριος Υπουργός:
      Γιατί επιτρέπει στη συγκεκριμένη πολυεθνική εταιρεία να παραβιάζει τους νόμους και τις αποφάσεις των δικαστηρίων της χώρας;
      Τι μέτρα προτίθεται να λάβει προκειμένου να υποχρεωθεί η εν λόγω εταιρεία να τηρήσει τις συμβατικές της υποχρεώσεις και να διασφαλιστούν τα εργασιακά δικαιώματα των εργαζομένων στα τσιμέντα Χαλκίδας;»
      Ορίστε, κύριε Υφυπουργέ, έχετε το λόγο για τρία λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, είναι δυνατόν την ίδια εβδομάδα, η ίδια επίκαιρη με τα ίδια ερωτήματα, να έρχομαι για τρίτη φορά να απαντήσω για την «ΑΓΕΤ-ΗΡΑΚΛΗΣ»; Δεν το ξέρω καλά, ο Κανονισμός της Βουλής το ξέρει; 
      Δεν το ξέρω καλά, αλλά, θα μπορούσε να είναι μία και για τους τρεις. Είναι η τρίτη φορά που έρχομαι αυτήν την εβδομάδα για την «ΑΓΕΤ» με το ίδιο ερώτημα. Και θα έλεγα στον κ. Δραγασάκη ότι, πράγματι, υπάρχει ένα πρόβλημα για πεντακόσιες τριάντα οικογένειες που είναι τρομακτικό το νούμερο. Και θα πρέπει να είμαστε πάρα πολύ προσεκτικοί όσον αφορά τις διαβουλεύσεις και όσον αφορά το μέλλον του εργοστασίου της «ΑΓΕΤ». Ούτε τους Γάλλους ξέρω εγώ, ούτε τους Πορτορικάνους. Κανέναν. Εγώ, αυτό που ξέρω είναι ότι πεντακόσιες τριάντα οικογένειες ζουν εκεί.  Βλέπω μια γυμναστική κομματική και παραταξιακή και συνδικαλιστική και φοβάμαι για το μέλλον. Διότι άλλο το να παρέμβω για τα εργασιακά δικαιώματα, που είναι για μας πράγματι εκ των ων ουκ άνευ η παρέμβαση, άλλο να δούμε πώς μπορεί να λειτουργήσει και άλλο να κάνουμε ετοιμασίες για συνδικαλιστικές γυμναστικές. Προσέξτε, θα είστε υπόλογοι, εκείνοι οι οποίοι θα οδηγήσετε πεντακόσιες τριάντα οικογένειες στην ανεργία. 
      Γι’ αυτό, λοιπόν, χρειάζεται μία σύνεση, κύριε Δραγασάκη, που πιστεύω ότι την έχετε και μία λεπτότητα στις διαπραγματεύσεις. Να μην έχουμε, κύριε Πρόεδρε, νέα «PIRELLI». 
      Λοιπόν, το Υπουργείο Απασχόλησης από τις 16 του μηνός που γνωστοποιήθηκε το θέμα –διότι έχει διακοπή το εργοστάσιο- έχει εικοσαήμερη άδεια. Τι κάνουμε; Άμεσα στις 16 του μηνός επενέβη η Επιθεώρηση Εργασίας της Χαλκίδας. Και άμεσα έδωσε στο εργοστάσιο τη δυνατότητα ότι το αργότερο σε δέκα ημέρες, στις 26 του μηνός, να μας απαντήσει, γιατί έγινε αυτή –που είναι παράνομη πράγματι- η ομαδική, η καθολική άδεια στους πεντακόσιους τριάντα εργαζόμενους.
      Η εταιρεία επικαλείται –απλώς σας το αναφέρω- βάσει της έκθεσης των επιθεωρητών, ότι υπήρχε βλάβη στο μύλο Α΄, στις 14-4-2007, υπήρχε βλάβη στο μύλο Γ΄ και ειδοποίησαν για βλάβη στη μονάδα 4. Ειδοποιήθηκαν οι εργαζόμενοι για να κάνουν επισκευή, οι εργαζόμενοι αρνήθηκαν, πήραν συνεργείο απ’ έξω, δεν το άφησαν να μπει μέσα και η εταιρεία βέβαια παρανόμως είπε ότι δίνει εικοσαήμερη άδεια.
      Εμείς, ως Υπουργείο Απασχόλησης, έχω το χαρτί στα Πρακτικά της Βουλής, έχουμε αίτημα στις 23-4-2007 από τη Γ.Σ.Ε.Ε. και από την Ομοσπονδία Εργατών Τεχνιτών και Υπαλλήλων Τσιμέντων Ελλάδος. Μέχρι τις 23-4-2007 είχαμε παρέμβει. Έχουμε διαβουλεύσεις και άμεσα -γιατί στις 26 του μηνός, χθες, παρήλθε το δεκαήμερο- έχουμε καλέσει την εταιρεία και τους εργαζόμενους σε τριμερή συνδιάσκεψη. Την ημερομηνία και την ώρα θα την κανονίσει η γραμματέας μου.
      Σας λέω, λοιπόν, κύριε Δραγασάκη, ότι άμεσα υπήρξε παρέμβαση. Όμως, προς θεού, η Εύβοια έχει δοκιμαστεί σκληρά από πολιτικές παρεμβάσεις κομματικές, από λάθη και παραλείψεις στρατηγικής ανάπτυξης της Εύβοιας. Θα πρέπει, λοιπόν, να είστε πολύ προσεκτικοί. 
      Επειδή ξέρω ότι είστε σοβαροί και υπεύθυνοι στο Συνασπισμό, θα σας παρακαλούσα στην τριμερή που θα κάνουμε, να έλθετε. Ας αφήσετε, όμως, τα επαναστατικά συνδικαλιστικά όπλα για μάχες δικαιωμάτων και όχι για μάχες που να κλείνουμε εργοστάσια. 
      Με αυτήν τη λογική, χωρίς να παραβιαστεί κανένα δικαίωμα θα είναι αμείλικτος ο νόμος. Θα παρακαλέσω για τη συνεισφορά τη δική σας και του ΠΑ.ΣΟ.Κ. γιατί έκανε την επίκαιρη ερώτηση, κύριε Πρόεδρε, ο κ. Πιπεργιάς προχθές. 
      ΘΕΟΔΩΡΟΣ ΠΑΓΚΑΛΟΣ: Εμείς δεν είμαστε σοβαροί και υπεύθυνοι;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα είπα στον κ. Πιπεργιά προχθές. Χθες ήταν ο κ. Τζέκης, σήμερα ο κ. Δραγασάκης. Εν πάση περιπτώσει, είναι η ίδια επίκαιρη συνεχόμενα. 
      Μην ανησυχείτε, κύριε Δραγασάκη, είμαστε δίπλα στους εργαζόμενους. Έχουμε άμεση γνώση του θέματος και θα κάνουμε αυτό που πρέπει, το καλύτερο για τη ζωή των Ευβοιαίων αλλά και των εργαζομένων. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Υπουργέ. 
      Ορίστε, κύριε Δραγασάκη, έχετε το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, να εύχεστε η σημερινή να είναι η τελευταία επί του θέματος. Αλλά αν πάτε με αυτά που μας είπατε στην τριμερή σύσκεψη, φοβάμαι ότι οι εργαζόμενοι θα πουν ότι ήδη έχετε πάρει τις αποφάσεις. Και οι αποφάσεις είναι να είστε με την εργοδοσία και όχι με τους εργαζόμενους. Και φοβάμαι, κύριε Υπουργέ, ότι με αυτά που είπατε ο λαός της Εύβοιας θα ενοχληθεί. Γιατί τι λέτε; Οι εργαζόμενοι είναι οι θύτες; Οι εργαζόμενοι είναι τα θύματα. 
      Ακόμη και στην «PIRELLI» που θυμηθήκατε, η «PIRELLI» είχε σχεδιάσει την παγκόσμια αναδιάρθρωσή της, να πάει στην Τουρκία και γι’ αυτό έφυγε. Οι εργαζόμενοι έφταιγαν; Οι εργαζόμενοι έφταιγαν που έφυγε η «GOOD YEAR» από την Ελλάδα; Οι εργαζόμενοι φταίνε που αυτήν τη στιγμή στην Ευρώπη χάνονται χιλιάδες θέσεις εργασίας από την αναδιάρθρωση των πολιτικών; Πάρτε σαφείς θέσεις σε αυτό. Δεν είναι οι εργαζόμενοι θύτες. Θύματα είναι και του καπιταλισμού γενικά και των αναδιαρθρώσεων που γίνονται σήμερα ειδικότερα και των Τσιμέντων Χαλκίδας ακόμη πιο ειδικά. Και αν η Κυβέρνηση δεν πάει με αυτήν τη θέση, σημαίνει ότι έχει πάρει θέση, είναι με τις πολυεθνικές. 
      Κύριε Υπουργέ, αν δεν βάλετε φρένο στην ασυδοσία της εργοδοσίας θα την πάθετε σαν τα ομόλογα. Θα τρέχετε και δεν θα φθάνετε, διότι –και θα τελειώσω με αυτό- οι εργαζόμενοι λένε κάτι πολύ απλό: Αιτία όλων των προβλημάτων, λένε οι εργαζόμενοι, είναι η έλλειψη προσωπικού. Και η εταιρεία προσπαθεί την έλλειψη προσωπικού να την καλύψει με διάφορους τρόπους.
      Ζητείστε, κύριε Υπουργέ, να ενημερωθείτε για το πρακτικό του ελέγχου που έκανε η Επιθεώρηση Εργασίας στις 9.1.06, στις 3.7.06, στις 25.10.06, στις 5.12.06, στις 11.1.07 και δείτε τα πρακτικά. Οι Επιθεωρήσεις Εργασίας οι δικές σας διαπιστώνουν παραβίαση των νόμων, αδυναμία εφαρμογής του προγράμματος εργασίας, ότι οφείλει η εταιρεία χίλιους πεντακόσιους αναπαύσεις στους εργαζόμενους, ότι γίνεται παραβίαση του νόμου για τις υπερωρίες, ότι δεν τηρείται τίποτα. Αυτή είναι η κατάσταση. 
      Για ποια λεπτότητα και ευγένεια λέτε εδώ; Δείτε την απόφαση 142 του Εφετείου Αθηνών που δικαιώνει τους εργαζόμενους. Οι εργαζόμενοι θέλουν κάτι απλό. Δουλειά θέλουν και όσο γίνεται μεγαλύτερη ασφάλεια για το μέλλον αυτής της δουλειάς. Η εταιρεία τι θέλει; Έχω εδώ τις δηλώσεις του διευθύνοντος συμβούλου. Τη μια λέει ότι μας συμφέρει να είναι το εργοστάσιο κλειστό. Δηλαδή θέλει να κλείσει το εργοστάσιο; Έχετε μια τέτοια πληροφορία εσείς; Δεν υποχρεούται η εταιρεία να ενημερώσει τουλάχιστον τι σκέφτεται να κάνει; Θέλει να κλείσει το εργοστάσιο; Μάλλον θέλει να εκβιάσει, μάλλον θέλει να υποτάξει, μάλλον θέλει τους εργαζόμενους να είναι μηχανές, να δουλεύουν χωρίς να μιλούν. Ε, δεν γίνονται αυτά στον 21ο αιώνα, κύριε Υπουργέ. Θα τα βρείτε μπροστά σας. 
      Επομένως πηγαίνετε στην τριμερή –κάντε την γρήγορα- με μια θέση στήριξης των δίκαιων αιτημάτων των εργαζομένων. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δύο λεπτά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Δραγασάκη, και ο Συνασπισμός είναι παρών στις τριμερείς. Έχουμε εφαρμόσει εδώ και τρία χρόνια ότι στις τριμερείς θα είναι και οι εκπρόσωποι κομμάτων. Βλέπω ότι έχει έρθει εδώ και ο κ. Βενιζέλος και οι άλλοι Βουλευτές κ.λπ. Άρα, λοιπόν, εκεί θα είστε αυτόπτης μάρτυς, να δείτε με ποιους είναι η Κυβέρνηση. 
      Μέχρι τώρα έχω κάνει χίλιες εκατό τριμερείς, όταν στα τέσσερα χρόνια του ΠΑ.ΣΟ.Κ. είχαν γίνει εκατόν εξήντα οκτώ. Κανείς εργαζόμενος από τα Λιπάσματα Θεσσαλονίκης μέχρι την τελευταία επιχείρηση δεν έχει αισθανθεί ούτε μυριστεί ακόμα ότι η Κυβέρνηση αυτή δεν είναι δίπλα στον εργαζόμενο. Και όταν λέγατε τα ίδια για τα Λιπάσματα εσείς, Βουλευτές Θεσσαλονίκης, όταν έγινε η απονομή τιμητικής πλακέτας προς την Κυβέρνηση, τότε ποιήσατε τη νήσσαν. Άρα, λοιπόν, μη μας λέτε πράγματα, τα οποία ζούμε και πιστεύουμε τρία ολόκληρα χρόνια. 
      Πρέπει να καταλάβει και η «ΑΓΕΤ» και κάθε επιχειρηματίας ότι αυτή η Κυβέρνηση δεν εκβιάζεται. Πρέπει να ξέρετε όμως, κύριε Δραγασάκη, και το νομοθετικό έργο που κάνει αυτή η Κυβέρνηση. Εμείς φέραμε τριπλασιασμό των προστίμων. Και στέλνω και το μήνυμα –γιατί παίρνω και τα πρακτικά στην εταιρεία- ότι έχω δικαίωμα μέχρι 3.000.000 πρόστιμο να βάλω. Ποτέ δεν υπήρχε στο παρελθόν. Αυτό είναι ένα νομοθετικό όπλο με το οποίο στέλνουμε το μηνυματάκι ότι δεν εκβιάζεται η Κυβέρνηση. Η Κυβέρνηση θέλει να εφαρμόζεται ο νόμος, να έχει ανάπτυξη η χώρα, να έχει ποιότητα ο εργαζόμενος, να έχει αξιοπρεπή μισθό. 
      Η Κυβέρνηση δεν κάνει, κύριε Δραγασάκη, γυμναστική κατά το δοκούν, ανάλογα με το πώς και τι μας συμφέρει. Αρκεί να σας πω να πάρετε τα Πρακτικά για τα Λιπάσματα Θεσσαλονίκης, για να δείτε τι λέγατε, τι έλεγαν οι πτέρυγες της Βουλής. Γιατί ο στόχος δεν ήταν αυτοί οι φουκαράδες –σε εισαγωγικά- εργαζόμενοι, οι οποίοι είναι οι μόνοι που δεν φταίνε. Και όταν λύσαμε το θέμα των εργαζομένων, κύριε Πρόεδρε, και με πλήρη αποδοχή και πλήρη συμφωνία των εργαζομένων, σταμάτησε η γυμναστική σας. Δηλαδή, τι θα κάνω εγώ; Θα κάνω το γυμναστή στη γυμναστική σας; 
      Σας λέω, λοιπόν, ένα πράγμα, ότι εμείς θέλουμε να υπάρχουν επιχειρήσεις και να λειτουργούν, όχι όμως και κάτω τα χέρια από τα δικαιώματα των εργαζομένων. Αυτό πρέπει να παντρευτεί, κύριε Δραγασάκη. Διότι το έχω ξαναπεί, πρέπει να υπάρχουν επιχειρήσεις, για να υπάρχουν εργαζόμενοι. Το έχουμε ξαναπεί αυτό. Γι’ αυτόν το λόγο, λοιπόν, δεν παραχωρούμε σε κανέναν τίποτα. Αυτό που λέμε είναι ένα, ότι πρέπει το εργοστάσιο «ΑΓΕΤ» να λειτουργήσει άμεσα. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, κύριε Πρόεδρε, δεν ολοκλήρωσα. Τέσσερα λεπτά μίλαγε. Και εγώ δεν έχω περάσει τα τέσσερα λεπτά. Τελειώνω…
      Άρα, κύριε Δραγασάκη, για να συμφωνήσουμε, σας καλώ και εγώ στην τριμερή και μετά να έρθετε στη Βουλή να πείτε αυτά που λέτε. Για το πότε θα σας ειδοποιήσει η γραμματέας μου, κύριε συνάδελφε. Να έλθετε εδώ να τα πείτε. 
      Σας λέω: Πρώτον, άμεση επαναλειτουργία του εργοστασίου. Δεύτερον, τα δικαιώματα των εργαζομένων είναι απόλυτα βάσει της εργασιακής νομοθεσίας. Τρίτον, πρέπει οι εργαζόμενοι να καταλάβουν ότι δεν μπορούν να κάνουν παρανομίες. Δεν κάνουν εδώ, αλλά να το ξέρουν οι εργαζόμενοι. Το μήνυμα είναι προς όλες τις κατευθύνσεις. Η μονομέρεια ανήκει σε άλλες εποχές του χθες. Σήμερα υπάρχει κοινωνική δικαιοσύνη προς πάσα κατεύθυνση. 
      ΠΡΟΕΔΡΕΥΩΝ (Ιωάννης Τραγάκης): Καλώς, ολοκληρώσατε.
      Επίκαιρες ερωτήσεις δευτέρου κύκλου:
      Εισερχόμεθα στην τρίτη με αριθμό 496/24-4-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Ανάπτυξης, σχετικά με τη μείωση του προσωπικού της Δ.Ε.Η., την αύξηση των τιμολογίων κ.λπ.. 
      Η επίκαιρη ερώτηση του κ. Κουβέλη έχει ως εξής:
      «Μια νέα πολιτική φαίνεται ότι σχεδιάζεται για εφαρμογή από τη διοίκηση της Δ.Ε.Η. η οποία αφορά: α) τη μείωση του υπάρχοντος προσωπικού κατά επτά χιλιάδες εργαζομένους, καθ’ όσον κρίνεται ως πλεονάζον και β) την αλλαγή της τιμολόγησης του χορηγούμενου ηλεκτρικού ρεύματος στα νοικοκυριά και επιχειρήσεις με την καθιέρωση νέας ρήτρας, η οποία θα συνδέει την τιμή αυτού με την τιμή του πετρελαίου, πράγμα το οποίο σημαίνει ότι θα προκύψουν σημαντικές αυξήσεις την τιμή του ρεύματος τις οποίες θα κληθούν να πληρώσουν οι καταναλωτές.
      Η εφαρμογή των ανωτέρω επιλογών κρίνεται σύμφωνα με τη σημερινή διοίκηση της Δ.Ε.Η. ως αναγκαία, προκειμένου να αντιμετωπιστούν τα οικονομικά ελλείμματα και να βελτιωθεί η λειτουργική δραστηριότητα της εν λόγω επιχείρησης.
      Δεδομένου ότι πρόσφατα η διοίκηση της Δ.Ε.Η. έχει προκηρύξει την πλήρωση δύο χιλιάδες εκατό περίπου νέων θέσεων εργασίας, διαδικασία η οποία είναι σε εξέλιξη, ενώ παράλληλα η ίδια από τις αρχές του Απριλίου 2007 έχει προβεί στην αύξηση των τιμολογίων του ρεύματος και των τελών των παροχών νέας σύνδεσης, ερωτάται ο κύριος Υπουργός:
      1) Ποια είναι η θέση του αναφορικά με την προωθούμενη απόλυση του προσωπικού, η οποία, εάν πραγματοποιηθεί, θα δημιουργήσει τεράστια προβλήματα, αφού θα οδηγήσει στην ανεργία χιλιάδες εργαζομένους.
      2) Ποια είναι τα αίτια που δημιούργησαν τη σημερινή κατάσταση της Δ.Ε.Η. και αν αποδέχεται τη ρήτρα καυσίμων να εφαρμοστεί στα τιμολόγια της Δ.Ε.Η..»
      Ορίστε, κύριε Υπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Καλύτερη απάντηση στην ερώτηση που θέσατε, κύριε Κουβέλη, είναι να αναφερθούμε αυτολεξεί στη δήλωση του διευθύνοντος συμβούλου-προέδρου, οπότε θα αρθούν και οι οποιεσδήποτε αντιρρήσεις, γιατί πολλά εγράφησαν και πολλά ειπώθηκαν.
      Είπε, λοιπόν, ο Πρόεδρος και Διευθύνων Σύμβουλος της Δ.Ε.Η.: «Στη Δ.Ε.Η., εάν αφαιρέσουμε τους εργαζόμενους στα ορυχεία και στα νησιά, αναλογούν περίπου 1,7 εργαζόμενοι ανά εγκατεστημένου μεγαβάτ, όταν στην αντίστοιχη εταιρεία της Πορτογαλίας -μιας χώρας με ίδια οικονομικά και πληθυσμιακά χαρακτηριστικά με αυτά της Ελλάδας- η αντίστοιχη αναλογία είναι ένας εργαζόμενος ανά μεγαβάτ. Διαπιστώνεται ακόμη ότι σε κάποιες διευθύνσεις υπάρχει πλεονάζον προσωπικό, ενώ σε άλλες μεγάλες ελλείψεις…» Δεν έγινε, λοιπόν, καμμιά κουβέντα ούτε περί απολύσεως προσωπικού ούτε για τίποτε άλλο περί αυτού. 
      Στο δεύτερο ερώτημά σας, είναι γνωστό ότι η Δ.Ε.Η. συνεργάζεται με τους αρμόδιους κρατικούς φορείς και τη Ρυθμιστική Αρχή Ενέργειας προς την κατεύθυνση της εξάλειψης των στρεβλώσεων της αγοράς και τη βαθμιαία μετάβαση σε έναν πιο αποτελεσματικό και δίκαιο μηχανισμό τιμολόγησης. Αυτή είναι μια διαρκής διαδικασία. Εξαγγελία προθέσεων, πολύ δε περισσότερο λήψεως αποφάσεων περί εφαρμογής της ρήτρας καυσίμων, δεν έχει γίνει. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Κουβέλη, έχετε το λόγο για δύο λεπτά.
      ΦΩΤΗΣ ΚΟΥΒΕΛΗΣ: Η ανακοίνωση του Προέδρου της Δ.Ε.Η. και όπως ανεγνώσθη από τον κύριο Υφυπουργό δεν αποτελεί απάντηση και δεν αποτελεί απάντηση, διότι στην ίδια την ανακοίνωση γίνονται κάποιοι συσχετισμοί αριθμών με την παραγωγή ρεύματος, που πράγματι, κύριε Υφυπουργέ, αν κάνετε τους σχετικούς λογαριασμούς, θα διαπιστώσετε ότι, εάν εφαρμοστεί αυτή η αναλογία που λέει ο Πρόεδρος της Δ.Ε.Η., εκ των πραγμάτων οδηγείται στην επιλογή απόλυσης των επτά χιλιάδων εργαζομένων. Αλλά εγώ να κρατήσω τη διαβεβαίωσή σας ότι δεν θα απολυθούν επτά χιλιάδες εργαζόμενοι. Πείτε το ευθέως: Τι άποψη έχει η Κυβέρνηση; Υπάρχει ή δεν υπάρχει ενδεχόμενο να απολυθούν επτά χιλιάδες εργαζόμενοι;
      Σε ό,τι αφορά δε το δεύτερο σκέλος της ερωτήσεως, πρέπει να σας πω και πάλι ότι δεν αποτελεί απάντηση αυτό που μου είπατε. Θα συνδεθεί ή δεν θα συνδεθεί το τιμολόγιο με τη ρήτρα πετρελαίου; Αυτό είναι ένα απλό και σαφές ερώτημα και αναμένει επίσης απλή και σαφή απάντηση. Και δικαιούμαι να προβάλω το ζήτημα και διότι συζητείται και διότι υπάρχουν αυτές οι σκέψεις και γιατί έχω και το πρόσθετο δεδομένο ότι από 1ης Μαΐου έως την 31η Οκτωβρίου του τρέχοντος έτους θα έχουμε ακριβότερο ρεύμα κατά 5% τη νύχτα, το περίφημο νυχτερινό ρεύμα. Δηλαδή προωθούνται αυξήσεις στα τιμολόγια της Δ.Ε.Η. και εγώ καλώ τη Κυβέρνηση, καλώ εσάς να μου πείτε με σαφήνεια εάν θα υπάρξει η ρήτρα πετρελαίου στα τιμολόγια της Δ.Ε.Η.. Οτιδήποτε άλλο αποτελεί υπεκφυγή και προφανώς δεν αποτελεί ευθεία απάντηση στο ευθύ –επαναλαμβάνω- ερώτημα που κάνω προς την Κυβέρνηση. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Κουβέλη. 
      Ορίστε, κύριε Υπουργέ, έχετε το λόγο για δύο λεπτά. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Έχω άλλη αντίληψη περί του τι συνιστά απάντηση, κύριε Κουβέλη. Μου λέτε ότι το πρώτο σκέλος που διάβασα αυτούσια τη δήλωση του προέδρου δεν αποτελεί απάντηση. Σαφώς αποτελεί απάντηση. Αφού δεν αναφέρει μέσα πουθενά ότι θα απολυθεί προσωπικό, εσείς την παραπομπή προς εμπλουτισμό των γνώσεων των κρινόντων, την παραπομπή στα όσα συμβαίνουν σε μία χώρα, τη θεωρείτε ότι αποτελεί απάντηση. Μα, δεν είναι έτσι. Θεωρείτε ότι αποτελεί πρόθεση, θεωρείτε ότι εμπεριέχει απόφαση. Τίποτε απ’ όλα αυτά δεν συμβαίνει. Να γιατί αυτό που σας ανέγνωσα, η σχετική δηλαδή περικοπή, αποτελεί απάντηση: Στην περικοπή αναφερόταν τι ισχύει σε μία άλλη χώρα. Δεν αναφέρει ότι σκοπεύουμε εμείς να απολύσουμε. 
      Όσον αφορά το δεύτερο ερώτημα, του οποίου η απάντηση πάλι δεν σας ικανοποίησε, σας λέω το εξής: Δεν μιλάμε για τις αυξήσεις που ήδη ανακοινώθηκαν, διότι πράγματι ανακοινώθηκαν αυξήσεις, οι οποίες αφορούν στην αναπροσαρμογή κατά 4%, από 1ης Απριλίου 2007, των βιομηχανικών τιμολογίων της Δ.Ε.Η., -ημερήσιων και νυχτερινών. Έχει ήδη ανακοινωθεί η αύξηση, από 1ης Απριλίου 2007, του κόστους των νέων συνδέσεων ηλεκτρικής εγκατάστασης πελατών, κατά 15%. 
      Έχει ήδη ανακοινωθεί ότι μεταβάλλεται, από 1.7.2007, ο τρόπος υπολογισμού της χρέωσης για τους πελάτες της Δ.Ε.Η. μέσης και υψηλής τάσης για την κατανάλωση αέργου ισχύος. Και τέλος, έχει ήδη ανακοινωθεί ότι τροποποιείται, από 1.7.2007, η σχετική διάταξη του Κώδικα Διαχείρισης και Συναλλαγών Ηλεκτρικής Ενέργειας και υποχρεούνται στη διαδικασία του ημερήσιου ενεργειακού προγραμματισμού οι παραγωγοί ηλεκτρικής ενέργειας να υποβάλλουν ωραίες προσφορές.
      Ποια άλλη σαφέστερη απάντηση απ’ αυτήν; Επιμένετε για τη ρήτρα καυσίμων. Ούτε ως πρόθεση έχει ανακοινωθεί. Σας είπα ότι λειτουργεί ένας μηχανισμός διαρκούς προσαρμογής, προσπάθειας προσαρμογής και εξορθολογισμού του συστήματος. Δεν είπαμε ότι εμείς λαμβάνουμε κάποιο μέτρο. Αυτά που γράφονται στον Τύπο δεν αποτελούν δεσμευτικό παράγοντα για την Κυβέρνηση.
      ΠΡΟΕΔΡΕΥΩΝ (Ιωάννης Τραγάκης): Η δεύτερη επίκαιρη ερώτηση με αριθμό 493/24.4.2007 της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους Υπουργούς Εμπορικής Ναυτιλίας και Οικονομίας και Οικονομικών σχετικά με την κάλυψη των ελλειμμάτων του Ν.Α.Τ., την είσπραξη των βεβαιωμένων οφειλών κ.λπ., διαγράφεται λόγω κωλύματος του κυρίου Υπουργού.
      Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 29/19/15.11.2006 επερώτηση των Βουλευτών του ΠΑ.ΣΟ.Κ., κυρίων Κωνσταντίνου Ρόβλια, Αθανάσιου Παπαγεωργίου, Μάρκου Μπόλαρη, Ευάγγελου Βενιζέλου, Γεωργίου Παπαγεωργίου, Ιωάννη Παρασκευά, Βασιλείου Γερανίδη, Λάζαρου Λωτίδη, Ιωάννη Τσακλίδη, Αναστάσιου Σιδηρόπουλου, Μιχαήλ Χρυσοχοίδη, Ανδρέα Μακρυπίδη, Σάββα Εμινίδη, Χρυσής Αράπογλου, Ιωάννη Βλατή, Γεωργίου Ντόλιου, Θεοχάρη Τσιόκα, Αριστείδη Μουσιώνη, Χρήστου Αηδόνη, Παναγιώτη Σγουρίδη, Χρύσας Μανωλιά, Απόστολου Φωτιάδη, Θεόδωρου Κολιοπάνου, Ευάγγελου Παπαχρήστου, Ευάγγελου Αργύρη, Θεοδώρας Τζάκρη, Γεωργίου Φλωρίδη, Ιωάννη Δριβελέγκα, Αθανάσιου – Απόστολου Τσοχατζόπουλου, Ιωάννη Μαγκριώτη, Θεόδωρου Πάγκαλου, Κωνσταντίνου Βρεττού, Γρηγορίου Νιώτη, Βασιλείου Οικονόμου,  Ηλία Παπαηλία, Αλέξανδρου Ακριβάκη, Άννας Διαμαντοπούλου, Βασιλείου Έξαρχου, Μιχαήλ Καρχιμάκη, Πέτρου Κατσιλιέρη, Σωκράτη Κοσμίδη, Ιωάννη Κουτσούκου, Ανδρέα Λοβέρδου, Άγγελου Μανωλάκη, Σταύρου Μπένου, Έκτορα Νασιώκα,  Εμμανουήλ Όθωνα, Μιχαήλ Παντούλα, Αλέξανδρου Παπαδόπουλου, Μιλτιάδη Παπαϊωάννου, Αικατερίνης Περλεπέ – Σηφουνάκη, Δημητρίου Ρέππα, Νικολάου Σαλαγιάννη, Ελπίδας Τσουρή, Παρασκευής  (Εύης) Χριστοφιλοπούλου, Τηλέμαχου Χυτήρη και Χαράλαμπου Καστανίδη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τους παλιννοστούντες Ποντίους.
      Ο πρώτος των επερωτώντων κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, τις παραμονές των εκλογών του 2004 μέσα στο γνωστό προεκλογικό του οίστρο, ο κ. Καραμανλής, ως Αρχηγός της αξιωματικής αντιπολίτευσης τότε, είχε αναδείξει τις μεγάλες κοινωνικές ομάδες που ήταν εκλογικοί στόχοι του κόμματός του.
      Απευθυνόταν, λοιπόν, στη γενική κοινή γνώμη, αλλά κατά προτίμηση και με ιδιαίτερη έμφαση σε ορισμένες ομάδες, που ήταν αποδέκτες των υποσχέσεων και της δήθεν ευαισθησίας της Νέας Δημοκρατίας. Πρόκειται για τις μεγάλες ομάδες των θυμάτων της προεκλογικής εξαπάτησης, που είχε οργανώσει ο κ. Καραμανλής και το κόμμα του το 2003-2004. Θύματα αυτής της προεκλογικής παραπλάνησης είναι για παράδειγμα οι συμβασιούχοι, είναι οι τρίτεκνες οικογένειες, που είχαν λάβει την υπόσχεση ότι θα εξομειωθούν με τους πολυτέκνους. Είναι οι αγρότες που είχαν ακούσει τον κ. Καραμανλή να τους υπόσχεται πως ο ίδιος θα διαπραγματευθεί την πλήρη ικανοποίηση των αιτημάτων τους στο Συμβούλιο Υπουργών Γεωργίας στις Βρυξέλλες.
      Βεβαίως, είναι και οι συμπατριώτες, οι παλιννοστούντες ομογενείς, από τις χώρες της πρώην Σοβιετικής Ένωσης, οι νεοπρόσφυγες, που εμφανίστηκαν ως δώρο εξ ουρανού για τα δημογραφικά  και τα κοινωνικά δεδομένα της χώρας μας προσφέροντάς μας ένα πολύ σημαντικό κοίτασμα για τη δημογραφική την εργασιακή ενίσχυση, αλλά και την ανάπτυξη, της ελληνικής κοινωνίας και της ελληνικής οικονομίας. 
      Απευθυνόμενος σ’ αυτήν την ευαίσθητη και αγωνιώσα ομάδα ανθρώπων που προσπαθεί να διαμορφώσει τις συνθήκες επιβίωσής της, μετά την περιπέτεια της επιστροφής στη μητέρα πατρίδα, ο κ. Καραμανλής τύπωσε ένα φυλλάδιο δίγλωσσο, στα ελληνικά και στα ρωσικά, υποσχόμενος με τη γνωστή άνεσή του τα πάντα, κτυπώντας τις πιο ευαίσθητες χορδές ανθρώπων, οικογενειών, που έχουν προβλήματα προσωπικής νομικής κατάστασης, ιθαγένειας, νόμιμης παραμονής στη χώρα, προβλήματα στέγασης για να βάλουν ένα κεραμίδι πάνω από το κεφάλι τους προβλήματα συνένωσης διασπασμένων και ταλαιπωρημένων οικογενειών, προβλήματα που αφορούν την επαγγελματική τους αποκατάσταση, τους τίτλους σπουδών, τη δυνατότητα να βρουν μια δουλειά, προβλήματα εκπαιδευτικά, προβλήματα γλωσσικά, προβλήματα ένταξης στην ελληνική κοινωνία, που πολλές φορές σε τοπικό ιδίως επίπεδο εκδηλώνει αρνητικές προδιαθέσεις, που πρέπει όλοι να τις αντιμετωπίζουμε με πάρα πολύ αυστηρό τρόπο, προβλήματα πολιτιστικά, προβλήματα συνταξιοδοτικά. 
      Και φυσικά αυτοί οι άνθρωποι περίμεναν επί τρία ολόκληρα χρόνια αυτές οι ρητές, οι έγγραφες πανηγυρικές, προσωπικές προεκλογικές δεσμεύσεις του κ. Καραμανλή, να πραγματοποιηθούν, να γίνει κάτι που θα βελτιώσει την κατάστασή τους. Γιατί γνωρίζουν πάρα πολύ καλά οι παλιννοστούντες ότι οι κυβερνήσεις του ΠΑ.ΣΟ.Κ. επί χρόνια αγωνίστηκαν με επιμονή, με συστηματικότητα, φυσικά με καθυστερήσεις, με παραλείψεις, με λάθη, αλλά πάντως με πάρα πολύ μεγάλη διάθεση επίλυσης των προβλημάτων, με αγάπη για τους παλιννοστούντες,  να αντιμετωπίσουν ένα τεράστιο κοινωνικό και αναπτυξιακό ζήτημα, να προωθήσουν πολιτικές, να ολοκληρώσουν το νομοθετικό πλαίσιο, να διαμορφώσουν ένα πλαίσιο ασφάλειας και σιγουριάς για χιλιάδες συμπολίτες μας, που αναγκάστηκαν να καταφύγουν στην Ελλάδα, να εγκαταλείψουν περιουσίες, να εγκαταλείψουν επαγγέλματα, να εγκαταλείψουν ένα ολόκληρο σχέδιο ζωής στις χώρες από τις οποίες προήλθαν.
      Τι υποσχέθηκε ο κ. Καραμανλής προεκλογικά; Υποσχέθηκε ότι θα ιδρύσει Γενική Γραμματεία Κοινωνικής Ένταξης ως αρχή προάσπισης των συμφερόντων και υποστήριξης των συμφερόντων των παλιννοστούντων, ότι θα επιταχυνθούν οι διαδικασίες χορήγησης της ελληνικής ιθαγένειας, ότι θα λυθούν τα στεγαστικά προβλήματα. 
      Τι εικόνα εμφανίζει η κατάσταση των παλιννοστούντων τρία χρόνια μετά; Εγκατάλειψη, εχθρότητα, επιδείνωση όλων των κρίσιμων δεικτών για την κατάσταση των παλιννοστούντων. Όχι μόνο δεν έχουν επιταχυνθεί οι διαδικασίες χορήγησης της ελληνικής ιθαγένειας, σε όσους βρίσκονται στην Ελλάδα και πολύ περισσότερο σε όσους είναι μόνιμοι κάτοικοι εξωτερικού, αλλά καθυστερούν υπέρμετρα οι διαδικασίες αυτές. Υπάρχει τεράστιο πρόβλημα στη χορήγηση ιθαγένειας σε όσους έχουν γονείς, παιδιά ή αδέλφια, που έχουν ήδη την ελληνική ιθαγένεια, αλλά οι ίδιοι βρίσκονται εκτεθειμένοι χωρίς ελληνική ιθαγένεια υπό τον κίνδυνο της απέλασης. Και οι οικογένειες αντί να ενώνονται και να μένουν ασφαλείς στη χώρα μας, διασπώνται και έχουμε και κύμα απελάσεων ομογενών, ενώ η πρακτική που είχε εφαρμοστεί επί των ημερών των κυβερνήσεων του ΠΑ.ΣΟ.Κ. ήταν μια φιλική πολιτική, που οδηγούσε ουσιαστικά στην τακτοποίηση αυτών των περιπτώσεων όταν διαπιστώνονταν ότι πρόκειται για ομογενείς από τις χώρες της τέως Σοβιετικής Ένωσης. Όχι μόνο δεν χορηγούνται τα ειδικά δελτία ταυτότητος ομογενούς,  αλλά και πολλά ειδικά δελτία ταυτότητος, που είχαν χορηγηθεί αφαιρούνται πλέον υπό το πρόσχημα γραφειοκρατικών λαθών ιδίως ως προς την ακριβή μεταφορά των επωνύμων ή των ονομάτων ή κάποιων άλλων στοιχείων της ταυτότητος του ενδιαφερομένου. 
      Περιττεύει να πω ότι η κατάσταση στα προξενεία στις κρίσιμες χώρες είναι δραματική, ότι δεν λειτουργούν εκεί οι διαδικασίες χορήγησης ιθαγένειας, ότι υπάρχει μια ταλαιπωρία, υπάρχει απόλυτο αδιέξοδο, γιατί οι άνθρωποι αυτοί δεν μπορούν να απευθυνθούν στα προξενεία, προκειμένου να αποκτήσουν θεωρήσεις και τελικά την ιθαγένεια και ερχόμενοι εδώ μεταπίπτουν σε καθεστώς παρανομίας, κινδυνεύουν με απέλαση, κινδυνεύουν οι οικογένειές τους με διάσπαση.
      Επιπλέον δεν έχει λυθεί κανένα ζήτημα, που αφορά την πολιτογράφηση αλλογενών συζύγων ομογενών μας, που έχουν αποκτήσει την ελληνική ιθαγένεια αλλά αναγκάζονται να ταλαιπωρούνται για τη σύζυγο ή το σύζυγό τους. 
      Τα πράγματα είναι εξίσου άσχημα στο κρίσιμο ζήτημα της στέγασης. Ο κ. Καραμανλής είχε υποσχεθεί ότι τα δάνεια θα χορηγηθούν με τρόπο ταχύ, ότι η κρατική αρωγή, όπου προβλέπεται θα χορηγείται με διαφάνεια, με τη σειρά προτεραιότητας και με τη μεγαλύτερη δυνατή ταχύτητα. 
      Είχε επίσης υποσχεθεί ότι θα αυξηθεί το ποσό του στεγαστικού δανείου, ότι θα συνεχιστούν τα προγράμματα αυτοστέγασης με τη χορήγηση οικοπέδων, με τη δωρεάν χορήγηση των μελετών, με την κάλυψη του κόστους της επίβλεψης από το δημόσιο και βεβαίως είχε υποσχεθεί ότι θα λύσει τα προβλήματα των οφειλών στο Ι.Κ.Α. από τις οικοδομικές εργασίες αυτοστέγασης των ομογενών, οι οποίοι είχαν και την ελπίδα δημιουργίας μικρών συνεταιρισμών, όπως προβλέπει η σχετική νομοθεσία. 
      Τι έχει γίνει τρία χρόνια μετά; Τρία χρόνια μετά όχι απλώς δεν χορηγούνται κανονικά τα στεγαστικά δάνεια, αλλά ανακαλούνται συστηματικά δάνεια, που έχουν μείνει αναξιοποίητα, λόγω της αύξησης των τιμών των ακινήτων στην αγορά. Δεν προωθείται η χορήγηση οικοπέδων, που κατά χιλιάδες είχαν χορηγηθεί επί των ημερών του ΠΑ.ΣΟ.Κ. στη Θράκη, στη δυτική Μακεδονία ή σε άλλες περιοχές. Δεν έχουν προωθηθεί οι μικροί συνεταιρισμοί. 
      Έχουν εγκαταλειφθεί τα προγράμματα αυτοστέγασης. Έχουν εξαπατηθεί οι παλιννοστούντες, σε σχέση με τις ρυθμίσεις στο Ι.Κ.Α., γιατί όσοι αποπειράθηκαν να υπαχθούν στη δοσοποίηση, αναγκάζονται να καταβάλλουν το σύνολο της οφειλής, χωρίς να επωφελούνται από τη μείωση στο 50%, που ήταν νομοθετημένη και ίσχυε μέχρι 31 Δεκεμβρίου του 2006.
      Το αποτέλεσμα είναι να μην μπορεί να καλύψει μια οικογένεια τις στεγαστικές της ανάγκες. Με ανάλγητο τρόπο η Κυβέρνηση επικαλείται το γεγονός ότι κάποιοι νεοπρόσφυγες αναγκάζονται να καθυστερήσουν ή να διακόψουν την εξυπηρέτηση του δανείου στις τράπεζες, ένα ποσοστό πολύ μικρό -5% με 6%- και υπό το πρόσχημα αυτής της συμπεριφοράς των δανειοληπτών, που είναι φυσικά σ’ όλες τις χώρες και σ’ όλες τις κατηγορίες του πληθυσμού, η Κυβέρνηση ενθαρρύνει μια εχθρότητα και του τραπεζικού συστήματος απέναντι σ’ αυτήν την κατηγορία ανθρώπων, για τους οποίους η στέγη είναι θεμελιώδες στοιχείο ύπαρξης εξίσου σημαντικό με την ιθαγένεια και με την απασχόληση. 
      Περιττεύει να πω ότι στο άλλο μεγάλο θέμα, που αφορά τις στεγαστικές τους συνθήκες, στο θέμα της αυθαίρετης δόμησης ή για την ακρίβεια της καθυστέρησης ένταξης στα σχέδια πόλεων ολόκληρων οικισμών παλιννοστούντων, που έχουν δημιουργηθεί στο πολεοδομικό συγκρότημα της Θεσσαλονίκης ή σε άλλα μέρη της χώρας, δεν έχει γίνει κανένα σημαντικό βήμα σε συνεργασία με το Υ.ΠΕ.ΧΩ.Δ.Ε., που είναι εν πολλοίς το αρμόδιο Υπουργείο. Γιατί η Κυβέρνηση φυσικά δεν έχει μια οργανωμένη πολιτική γης στα θέματα αυτά, ούτε καν για τόσο ευπαθείς ομάδες ούτε για τόσο ακραία φαινόμενα, τα οποία προϋποθέτουν την ολοκλήρωση του χωρικού σχεδιασμού και την ένταξη στο σχέδιο πόλεως περιοχών, όπως είναι η Νέα Ευκαρπία, το Ωραιόκαστρο, η Σταυρούπολη -για να πάρω μερικά παραδείγματα- ο Εύοσμος κ.ο.κ..
      Στον τομέα της απασχόλησης εξακολουθούν να είναι ανοιχτά όλα τα μεγάλα προβλήματα. Δεν έγινε κανένα βήμα, το οποίο να είναι άξιο λόγου, σε σχέση με την αναγνώριση της ισοτιμίας των τίτλων σπουδών. Δεν έχει ενταχθεί ισότιμα η ρωσική γλώσσα ως ξένη γλώσσα στις διαδικασίες πρόσληψης. 
      Δεν έχουν προωθηθεί σε συνεργασία με τον Ο.Α.Ε.Δ. τα προγράμματα ενίσχυσης της αυτοαπασχόλησης, ιδίως για τους νέους παλιννοστούντες, αλλά και για παλιννοστούντες μεγαλύτερης ηλικίας, που θα μπορούσαν να αναπτύξουν τις δραστηριότητές τους είτε στον τομέα των ελευθέρων επαγγελμάτων είτε στον τομέα της επιχειρηματικότητας, της νεανικής, της γυναικείας. 
      Υπάρχουν τεράστιες δυνατότητες οι οποίες μένουν αναξιοποίητες στο χώρο των νέων αγροτών, στο χώρο των προγραμμάτων τύπου STAGE του Ο.Α.Ε.Δ., που θα μπορούσαν πραγματικά να καλύψουν ένα πολύ μεγάλο κενό στην απασχόληση αυτής της ιδιαίτερα ευαίσθητης και ταλαιπωρημένης κατηγορίας ανθρώπων. 
      Το ίδιο συμβαίνει και στο συνταξιοδοτικό. Η ιατροφαρμακευτική περίθαλψη των αλλογενών συζύγων αντιμετωπίζει τεράστια προβλήματα, το ίδιο και η κάλυψη των ανασφάλιστων υπερήλικων, οι οποίοι ταλαιπωρούνται για να αποδείξουν ότι είναι μόνιμοι κάτοικοι Ελλάδας, αλλιώς κινδυνεύουν να μείνουν εκτός του Εθνικού Συστήματος Υγείας ακόμη. Αυτό αφορά συνεπώς και τα ζητήματα υγείας, όχι μόνο τα συνταξιοδοτικά. 
      Το εκπαιδευτικό ζήτημα εξακολουθεί να είναι τεράστιο. Ο ψηφιακός αναλφαβητισμός σ’ αυτήν την κοινωνική ομάδα είναι πολύ μεγαλύτερος.
      Η γλωσσική και πολιτισμική πολυμορφία δεν λαμβάνεται υπ’ όψιν στο βαθμό που πρέπει από το εκπαιδευτικό μας σύστημα και υπάρχουν χαμηλές προσδοκίες των εκπαιδευτικών σε σχέση με τους παλιννοστούντες μαθητές. Δεν έχουν αναπτυχθεί τα προγράμματα εκμάθησης της ελληνικής για όλους τους νεοπρόσφυγες και δεν έχει ενταχθεί η ρωσική ως δεύτερη ξένη γλώσσα σ’ ένα πρόγραμμα σπουδών, που θα μπορούσε να είναι προσαρμοσμένο στις δικές τους ανάγκες.
      Στον πολιτισμό περιττεύει να πω ότι ο ν. 2790/2000 για πολιτιστικές δράσεις, για την ενίσχυση της καλλιτεχνικής δημιουργίας, παραμένει απολύτως ανενεργός. Το πιο σκανδαλώδες φαινόμενο είναι η κατάργηση, εν ψυχρώ, του Κέντρου Πολιτισμού Παλιννοστούντων, που είχε ιδρυθεί το 2003 στη Θεσσαλονίκη, σε μια προσπάθεια να μη διαμορφώνονται πολιτιστικά γκέτο για τους παλιννοστούντες, αλλά να υπάρχει μια φυσιολογική ένταξή τους στο πολιτιστικό και κοινωνικό γίγνεσθαι των μεγάλων πόλεων, μέσα στις οποίες ζουν. Δυστυχώς, το ελληνικό δημόσιο δεν τίμησε τη σχετική προγραμματική σύμβαση. Οδήγησε στο κλείσιμο ένα εξαιρετικό κέντρο πολιτισμού, που είχαμε δημιουργήσει στη Θεσσαλονίκη.
      Και τέλος, δεν γίνεται τίποτα το συστηματικό και το αποτελεσματικό για την υποστήριξη του Ελληνισμού στις χώρες προέλευσης των παλιννοστούντων, στις χώρες της πρώην Σοβιετικής Ένωσης. Δεν χρησιμοποιούνται οι παλιννοστούντες ως «γέφυρα» στις εμπορικές και πολιτιστικές σχέσεις με τις χώρες αυτές, στην επιχειρηματική μας παρουσία στις χώρες αυτές. Δεν ενισχύονται οι προξενικές αρχές. Εγκαταλείπονται σε πολύ μεγάλο βαθμό από το Υπουργείο Εξωτερικών. Δεν προχωρούν νέες έδρες νεοελληνικών σπουδών. Δεν λαμβάνουμε μέτρα για την προστασία της περιουσίας των παλιννοστούντων, η οποία μένει πίσω, στις χώρες προέλευσης. 
      Αυτή η εικόνα που περιγράφω, αυτή η εικόνα που καλούμαστε να αντιμετωπίσουμε εμείς, ως επόμενη κυβέρνηση της χώρας, έχει κάποια σχέση με τις προεκλογικές δεσμεύσεις και υποσχέσεις και τα απατηλά λόγια του κ. Καραμανλή το 2004; Όχι βεβαίως.
      Όμως αυτή η αναξιοπιστία της Κυβέρνησης δεν πρέπει να γίνει και αναξιοπιστία της πολιτείας. Εμείς φυσικά θα σταματήσουμε τις τυφλές απελάσεις. Εμείς φυσικά θα φροντίσουμε για τη γρήγορη χορήγηση της ιθαγένειας. Εμείς φυσικά θα διασφαλίσουμε την επανένωση των οικογενειών. Εμείς φυσικά θα ζητήσουμε να ρυθμιστεί διαφορετικά στην πράξη –γιατί δεν φταίει ο νόμος, αλλά η γνωμοδότηση του Νομικού Συμβουλίου, που αποδεχθήκατε, κύριε Υπουργέ- το ζήτημα της απόκτησης της ιθαγένειας, όταν υπάρχει ιθαγένεια σε γονείς, σε παιδιά ή σε αδέλφια. Εμείς όταν θα πάμε να κάνουμε ξανά διαπραγμάτευση για τη Συνθήκη του ΠΡΙΜ, όπως έκανε ο κ. Πολύδωρας, θα φροντίσουμε να υπάρξει ρήτρα σε σχέση με τους ομογενείς. Και φυσικά θα αυξηθούν τα στεγαστικά δάνεια, ώστε να είναι εφικτή η απόκτηση κατοικίας και θα είναι τέτοιοι οι όροι, ώστε να είναι εφικτή η εξυπηρέτηση και η αποπληρωμή του δανείου. Αυτό, όμως, είναι το λιγότερο. 
      Αυτό που τώρα καλείστε να κάνετε -κι αυτό για το οποίο σας ελέγχει η Αντιπολίτευση, σας ελέγχει ο κόσμος των παλιννοστούντων, η ελληνική κοινωνία- είναι να εκπληρώσετε τις ρητές προεκλογικές σας υποσχέσεις. Και αν δεν μπορείτε να κάνετε μεγάλα πράγματα, στο λίγο χρόνο που σας απομένει στην άσκηση της όποιας εξουσίας…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Και με αυτό κλείστε, παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ:… τουλάχιστον να μην κάνετε δυσκολότερη τη ζωή τους, να μην τους οδηγείτε σε απόγνωση και σε ταπείνωση. Τουλάχιστον σεβαστείτε τους και διευκολύνετέ τους!
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Θα ήθελα να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος – 21ος αι.» και στους λοιπούς χώρους του Μεγάρου της Βουλής των Ελλήνων, είκοσι τρεις μαθητές και μαθήτριες και τρεις συνοδοί δάσκαλοι του 1ου Δημοτικού Σχολείου από την Κω. 
      Τους καλωσορίζουμε. 
      (Χειροκροτήματα απ’ όλες τις πτέρυγες της Βουλής)
      Επίσης, από το Γενικό Γραμματέα της Κοινοβουλευτικής Ομάδας της Νέας Δημοκρατίας λάβαμε επιστολή, με την οποία στην παρούσα επερώτηση ορίζεται ως Κοινοβουλευτικός Εκπρόσωπος ο συνάδελφος Βουλευτής κ. Χρήστος Ζώης. 
      Το λόγο έχει ο δεύτερος επερωτών κ. Νιώτης. 
      ΓΡΗΓΟΡΙΟΣ ΝΙΩΤΗΣ:  Κύριε Πρόεδρε, κυρίες και κύριοι συνάδελφοι, κύριοι Υπουργοί, δυστυχώς, όπως μας καταγγέλλουν ομοσπονδίες, σύλλογοι παλιννοστούντων, αλλά και μεμονωμένοι από τους χιλιάδες των ομογενών μας, που βρίσκονται την τελευταία δεκαπενταετία στην Ελλάδα, η κατάσταση είναι σε τραγικό επίπεδο για τους ομογενείς μας. Η συμπεριφορά του ελληνικού κράτους, της ελληνικής πολιτείας, είναι άκρως προσβλητική.
      Η αίσθηση που υπάρχει είναι ότι οι Έλληνες ομογενείς από την τέως Σοβιετική Ένωση μετά τα παχυλά λόγια και τις υποσχέσεις του κ. Καραμανλή και της Νέας Δημοκρατίας, μετά το τάξιμο των πάντων, έχουν εγκαταλειφθεί κυριολεκτικά στην τύχη τους. Δεν υπάρχει κανένα από τα σημαντικά θέματα και προβλήματα των ομογενών, που να έχει αντιμετωπιστεί έστω και μερικώς.
      Αυτό που παρατηρούμε είναι η επιδείνωση όλων των προβλημάτων, σε σημείο που πραγματικά να δημιουργεί συνθήκες απελπισίας και αγανάκτησης, αλλά και σε εμάς μεγάλη απορία γι’ αυτόν τον κατήφορο που επέλεξε η Νέα Δημοκρατία και η Κυβέρνησή της, σε σχέση μ’ ένα τόσο σημαντικό και ευαίσθητο θέμα, όπως είναι το ζήτημα των ομογενών μας από την τέως Σοβιετική Ένωση. 
      Συνεχίζονται οι απελάσεις των ομογενών επί των ημερών σας, κύριε Υφυπουργέ, ενώ γνωρίζετε πολύ καλά ότι κατά την περίοδο των κυβερνήσεων του ΠΑ.ΣΟ.Κ. –αναφέρομαι ιδιαίτερα σε εγκύκλιο του κ. Χρυσοχοΐδη- υπήρχε ρητή εντολή σε όλες τις εξόδους και εισόδους της χώρας ότι με την απλή διαπίστωση πως ο υπό εξέταση εάν ήταν ομογενής, δεν υπήρχε απέλαση και του εδίδετο όλη η ευχέρεια για να ακολουθήσει τις διαδικασίες που ορίζει ο νόμος. 
      Δυστυχώς, θα σας πω ένα παράδειγμα, μια και είναι εδώ η αντιπροσωπεία από την Κω. Μόλις χθες ελευθερώθηκε, μετά από τριάντα ημερών κράτηση στο Αστυνομικό Τμήμα και στις φυλακές της Κω η κ. Μίνα Φελιμιανίδου, Ελληνίδα ομογενής, για την οποία χρειάστηκε να κινητοποιηθεί η Ομοσπονδία Ποντίων Νοτίου Ελλάδος, δικηγόροι, να υπάρξουν έξοδα και  ταλαιπωρία, για να μπορέσει μόλις σήμερα να είναι ελεύθερη και να προσπαθήσει στα πλαίσια πια, όχι της προστασίας από την πολιτεία, αλλά μέσω της δικαστικής οδού να βρει ίσως κάποια τύχη στην πατρίδα της. Αυτή είναι απαράδεκτη μεταχείριση και δεν έχει καμμία σχέση με τα όσα λέγατε προεκλογικά και με τα όσα ίσχυαν επί της κυβερνήσεως του ΠΑ.ΣΟ.Κ. –αναφέρθηκα ήδη στην εγκύκλιο του κ. Χρυσοχοΐδη.
      Το θέμα είναι εξαιρετικά σοβαρό, καθώς γνωρίζετε ότι από το Μάιο του 2001 και μετά δεν έχετε προβλέψει καμμία διαδικασία, ενώ εμείς πάντα δίναμε παρατάσεις και τα ευεργετήματα για την κτήση της ιθαγενείας καταλάμβαναν σταδιακά και όσοι εν τω μεταξύ ήρχοντο. 
      Ήδη, έχουν συσσωρευθεί περίπου τριάντα χιλιάδες μετά το Μάιο του 2001. Τριάντα χιλιάδες είναι υπό τον κίνδυνο καθημερινής απελάσεως και εσείς, παρά τις υποσχέσεις, παρά την ευθύνη, που έχουμε ως πολιτεία να δώσουμε τα δικαιώματα, που έχουν ως εκ της ελληνικής τους καταγωγής, δεν έχετε καμμία νομοθετική πρόβλεψη, ώστε να προχωρήσει η απονομή της ιθαγένειας και μετά το Μάιο του 2001.
      Επίσης είναι καθημερινή η απόρριψη από τις επιτροπές που λειτουργούν, ομογενών, που η ίδια η επιτροπή δέχεται ότι είναι ελληνικής καταγωγής, αλλά κρίνει για πάρα πολύ περίεργους λόγους, εξαπλουστευμένους ότι δεν έχουν εθνική συνείδηση. Αυτό είναι απαράδεκτο και ιδιαίτερα όταν πρόκειται για υπερήλικους γέροντες και υπάρχει μια υποψία ότι αυτό γίνεται για να μη δοθούν οι συντάξεις του Ο.Γ.Α.. Δεν ξέρω, αυτά πρέπει να τα ερευνήσετε. 
      Είναι απαράδεκτο να διαπιστώνεται η ελληνικότητα και να απορρίπτεται κάποιος για λόγους που η επιτροπή κρίνει ότι δεν υπάρχει εθνική συνείδηση. Σε αυτούς τους ανθρώπους που ταλαιπωρήθηκαν, που υπέστησαν δύο διωγμούς, που απομονώθηκαν επί εβδομήντα χρόνια, κατά την περίοδο του σοβιετικού καθεστώτος, που τους απαγορεύθηκε η διδασκαλία της ελληνικής ιστορίας και της ελληνικής γλώσσας κατ’ εκείνη την περίοδο, τι είναι αυτό το οποίο μπορεί να προκαλεί αυτήν τη βάναυση συμπεριφορά εκ μέρους του κράτους; 
      Τα οικόπεδα σταμάτησαν να διανέμονται. Δύο χιλιάδες οικόπεδα διανείμαμε εμείς στη Θράκη. Έκτισαν οι άνθρωποι. Κάντε μια επίσκεψη επάνω να δείτε με τα δάνεια τι σπίτια έκτισαν στη Ροδόπη και τα έργα υποδομής ακόμη δεν έχουν ολοκληρωθεί από το κράτος! Οι δε δωρεάν αρωγές –το ξέρετε πολύ καλά- του 30% για την πρώτη ζώνη δεν έχουν καταβληθεί. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι 35%. 
      ΓΡΗΓΟΡΙΟΣ ΝΙΩΤΗΣ: Δεν έχουν καταβληθεί. Καλό είναι το ποσοστό του 35%, αλλά το θέμα είναι τα χρήματα πού είναι!
    Οι άνθρωποι έχτισαν με ιδία συμμετοχή, με το δάνειο που πήραν και δεν έχει καταβληθεί η δωρεάν αρωγή, διότι δεν επιχορηγεί το Υπουργείο Οικονομίας και Οικονομικών –φαντάζομαι- το Υπουργείο σας για να πάνε στις περιφέρειες αυτά τα χρήματα. Υπάρχει πλήρης κατάρρευση. Δεν υπάρχει σημείο, όπως θα ιστορήσουν και οι μετά από μένα συνάδελφοι, που να μπορείτε να αισθανθείτε μία μερική ανακούφιση ότι κάτι πράττετε. Εμείς δίνουμε το σήμα κινδύνου για τους ομογενείς, αλλά και το σήμα της απαξίωσης της πολιτικής σας έναντι ενός τόσο σημαντικού, ευαίσθητου εθνικού θέματος. 
    Ευχαριστώ, κύριε Πρόεδρε. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
    Ο συνάδελφος κ. Βλατής έχει το λόγο. 
    ΙΩΑΝΝΗΣ ΒΛΑΤΗΣ: Ευχαριστώ, κύριε Πρόεδρε. 
    Κυρίες και κύριοι συνάδελφοι, κύριοι Υπουργοί, θεωρώ ότι το θέμα των παλιννοστησάντων και παλιννοστούντων ομογενών μας Ποντίων από τις χώρες της πρώην Σοβιετικής Ένωσης δεν θα έπρεπε να βρίσκεται εδώ μέσα σ’ αυτή την Αίθουσα στη θεματολογία του κοινοβουλευτικού ελέγχου. Δεν θα έπρεπε να βρίσκεται, όχι επειδή δεν είναι σπουδαίο ζήτημα. Αντίθετα είναι σοβαρότατο θέμα, ένα θέμα εθνικής σημασίας και συνεπώς, όλα τα προβλήματα που σχετίζονται με αυτό θα πρέπει αναμφισβήτητα να είναι σε πρώτη προτεραιότητα για τη λύση τους από κάθε κυβέρνηση, από κάθε εμπλεκόμενη με αυτά υπηρεσία. 
    Είναι λυπηρό το γεγονός ότι σήμερα ελέγχεται η Κυβέρνηση της Νέας Δημοκρατίας αναφορικά με την πολιτική που ασκεί ή που δεν ασκεί καλύτερα, στο θέμα των παλιννοστούντων Ποντίων, ιδίως αν αναλογιστούμε ότι οι άνθρωποι αυτοί επέστρεψαν στην πατρίδα τους την Ελλάδα –σ’ ένα κράτος πρόνοιας και κοινωνικής αλληλεγγύης ευνομούμενο, μία χώρα ικανή να αντιμετωπίσει τις προκλήσεις- προκειμένου να εξασφαλίσουν για τους ίδιους και τα παιδιά τους μία καλύτερη ποιότητα ζωής, ένα καλύτερο μέλλον. Ιδίως διότι η επιστροφή των ομογενών αυτών στην πατρίδα ήταν ένα εθνικό στοίχημα για τη χώρα μας, ένα στοίχημα της νέας Ελλάδας, της ισχυρής χώρας και όχι της ψωροκώσταινας, η οποία μπορεί να προστατεύσει τους πολίτες της, τους Έλληνες σε όποιο σημείο της γης κι αν βρίσκονται. Και όταν αυτό δεν είναι δυνατόν, γιατί οι συνθήκες δεν το επιτρέπουν, είναι σε θέση να τους επαναφέρει στη πατρίδα συντεταγμένα, προγραμματισμένα με ομαλότητα και όχι δημιουργώντας συνθήκες νέας προσφυγιάς. 
    Και αυτό έγινε με τους Έλληνες Πόντιους των χωρών της πρώην Σοβιετικής Ένωσης. Ήρθαν και εγκαταστάθηκαν στην Ελλάδα και μάλιστα κυρίως σε περιοχές με έντονα, κρίσιμα δημογραφικά προβλήματα, αναπτυξιακά προβλήματα και άλλα. 
    Δεν έχουμε δικαίωμα στην εποχή μας να δημιουργήσουμε μία νέα γενιά προσφυγικού Ελληνισμού. Δεν έχουμε δικαίωμα, ιδίως τους συγκεκριμένους ανθρώπους, να τους οδηγήσουμε σε τρίτη και τέταρτη δοκιμασία προσφυγιάς, γιατί εκεί τους οδηγούμε. Είναι μία οδυνηρή δοκιμασία που διαπερνάει πολλές γενιές. Δεν είναι στιγμιαία. Την έχουμε βιώσει ισχυρά εμείς οι Έλληνες -και ιδίως οι Έλληνες της βόρειας Ελλάδας- και έχουμε χρέος να κάνουμε κάθε τι για να μην επαναληφθεί. 
    Αυτή, λοιπόν, η προσπάθεια της παλιννόστησης των Ελλήνων ομογενών ήταν –και είναι- μία εθνική προσπάθεια, που ξεπερνά τα όρια μιας κυβέρνησης ή ενός κόμματος και έτσι θα πρέπει να τη βλέπουμε όλοι. Γι’ αυτόν το λόγο οι κυβερνήσεις του ΠΑ.ΣΟ.Κ. προχώρησαν στην ανάληψη πρωτοβουλιών που θα συνέβαλαν –και συνέβαλαν- στη βελτίωση των όρων ζωής των ομογενών μας είτε αυτοί επέλεγαν να μείνουν στις παλιές πατρίδες είτε αποφάσιζαν να επιστρέψουν στην Ελλάδα. 
    Ένα παράδειγμα μόνο θα σας αναφέρω: τη συγχρηματοδότηση του προγράμματος για τη δημιουργία των πρότυπων κέντρων υγείας σε χώρες όπου ζουν ομογενείς. Αλήθεια, πού βρίσκονται, τι γίνεται μ’ αυτά; Αφ’ ετέρου, προχωρήσαμε στην παραχώρηση χιλιάδων οικοπέδων στη Θράκη για αυτοστέγαση με επιδοτούμενα δάνεια. 
      Παράλληλα, προωθήσαμε την πολιτική αυτών των δανείων, που είχε ως αποτέλεσμα να υπάρχουν σήμερα εγκατεστημένες μόνο στη Θράκη πάνω από πέντε χιλιάδες οικογένειες παλιννοστούντων Ποντίων, που ενσωματώθηκαν πλήρως στον πληθυσμό. Αυτό δεν συμβαίνει μόνο στη Θράκη, αλλά και στην περιοχή μου, στο Νομό Κοζάνης. Στη Δυτική Μακεδονία έχουμε πάνω από χίλιες εγκατεστημένες οικογένειες Ελλήνων Ποντίων.
      Δυστυχώς, όμως, η πραγματικότητα που δημιουργήθηκε σήμερα, είναι πολύ διαφορετική. Αποδεικνύεται καθημερινά ότι οι επαναπατριζόμενοι Έλληνες από τις πρώην σοσιαλιστικές χώρες συναντούν με την έλευσή τους στην Ελλάδα σειρά δυσκολιών, οι οποίες δυστυχώς όχι μόνο δεν εξαλείφονται, αλλά αντιθέτως αυξάνονται συνεχώς και οδηγούν σε φοβερές δυσκολίες. Οι δυσκολίες αυτές έχουν σχέση με την αναγνώριση των τίτλων σπουδών, την επαγγελματική τους αποκατάσταση, την ιατροφαρμακευτική τους περίθαλψη, τη συνταξιοδότησή τους, τη στέγασή τους, τη μόρφωση και αποκατάσταση των παιδιών τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η Νέα Δημοκρατία, η Κυβέρνηση του κ. Καραμανλή, απέδειξε για μια ακόμη φορά ότι δεν γνωρίζει τι σημαίνει «συνέχεια στη διοίκηση», δεν αντιλαμβάνεται τι σημαίνει υλοποίηση ενός εθνικού στρατηγικού σχεδίου σ’ ένα βάθος χρόνου, γιατί η σημερινή κατάσταση αποδεικνύει περίτρανα την αδιαφορία, αν όχι την ανικανότητα της Κυβέρνησης της Νέας Δημοκρατίας να υλοποιήσει οποιονδήποτε στόχο, να ακολουθήσει οποιοδήποτε πρόγραμμα, να πραγματώσει ελπίδες και προσδοκίες. 
      Και σας ερωτώ, κύριοι Υπουργοί: Γιατί καθυστερεί η απόδοση των κρατικών αρωγών στα στεγαστικά δάνεια; Γιατί σταμάτησε η έγκριση νέων δανείων; Και μάλιστα, αυτό αφορά τους πρώτους από τους παλαιότερους παλιννοστήσαντες, οι οποίοι είχαν κάνει την επιλογή να πάρουν οικόπεδα και τώρα, όταν ολοκλήρωσαν  τις πράξεις παραχώρησης των οικοπέδων, βρήκαν μπροστά τους δάνεια μη εγκρινόμενα.
      Γιατί σταμάτησαν τα επιδοτούμενα σεμινάρια εκμάθησης της ελληνικής γλώσσας για τους Ελληνοπόντιους; Γιατί καθυστερούν απελπιστικά οι διαδικασίες απόδοσης της ελληνικής ιθαγένειας; Αναφέρθηκε αυτό από προλαλήσαντες συναδέλφους. Ποιες είναι οι πολιτικές που σχεδιάσατε και υλοποιείτε για τους δεύτερης γενιάς παλιννοστήσαντες Ελληνοπόντιους; 
      Και βέβαια, ίσως να δείχναμε περισσότερη επιείκεια στη σημερινή Κυβέρνηση και εμείς και ο ελληνικός λαός και ειδικά αυτή η ευαίσθητη κατηγορία των συμπολιτών μας, αν τα προγράμματα κοινωνικής τους ενσωμάτωσης είχαν ξεκινήσει τρία χρόνια πριν. Είναι δύσκολο, αναμφισβήτητα, για μια κυβέρνηση να χαράξει εξ αρχής ένα πρόγραμμα κοινωνικής πολιτικής, που να απευθύνεται σε πληθυσμούς με συγκεκριμένες ιδιαιτερότητες, όπως είναι οι ομογενείς. Είναι, όμως, αδιανόητο για μια κυβέρνηση να μην μπορεί να ακολουθήσει ένα ήδη υπάρχον πρόγραμμα που βρίσκεται σε εξέλιξη ή ακόμη και να το βελτιώσει, αφού μετά από τόσα χρόνια λειτουργίας οι όποιες αδυναμίες του είναι πλέον ορατές.
      Χαρακτηριστικό παράδειγμα, μεταξύ άλλων, που αποδεικνύει την αδυναμία της Κυβέρνησης να εφαρμόσει μια σοβαρή πολιτική αναφορικά με την κοινωνική ένταξη των παλιννοστούντων Ποντίων, είναι οι ίδιες οι απαντήσεις των αρμοδίων Υπουργείων σε δεκάδες ερωτήσεις συναδέλφων, όπως και εμού, σχετικά με τα προγράμματα της αποκατάστασης των ομογενών μας. Παραδέχονται ότι υπάρχουν εκτεταμένες καθυστερήσεις στις χορηγήσεις της κρατικής αρωγής, για παράδειγμα λόγω προβληματικής χρηματοδότησης του προγράμματος, λόγω μη επάρκειας του προϋπολογισμού. Αναφέρουν οι αρμόδιες υπηρεσίες στις απαντήσεις τους ότι οι καθυστερήσεις και τα προβλήματα που ανακύπτουν, εξετάζονται με τη δέουσα ευαισθησία, αλλά αυτή –λέει- δεν μπορεί να ξεπερνά  την ευχέρεια του κρατικού προϋπολογισμού.
      Οφείλω να πω, κύριοι συνάδελφοι, ότι μέχρι σήμερα αγνοούσα ότι η κοινωνική ευαισθησία είναι ανάλογη και μετριέται σε συνάρτηση με την οικονομική δυνατότητα του κράτους. Δηλαδή, μια κυβέρνηση μπορεί να είναι τόσο κοινωνικά ευαίσθητη όσο της επιτρέπει το ταμείο της. Δηλαδή, τα έσοδα δεν τα επιμερίζουμε με βάση τις κοινωνικές ευαισθησίες μας.
      Κύριοι της Κυβέρνησης, η Ελλάδα είναι μια σύγχρονη χώρα και ως τέτοια προϋποτίθεται ότι μπορεί να σχεδιάζει και να υλοποιεί πολιτικές για να καλύπτει τις ανάγκες των πολιτών της. Αν δεν είστε σε θέση να το κατανοήσετε αυτό, τότε λυπούμαι, αλλά δεν θα έπρεπε να είστε στη θέση της Κυβέρνησης. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Το λόγο έχει ο συνάδελφος κ. Γερανίδης. 
      ΒΑΣΙΛΕΙΟΣ ΓΕΡΑΝΙΔΗΣ: Κύριε Πρόεδρε, κυρία και κύριοι συνάδελφοι, αναγκαστήκαμε και καταφύγαμε στον έλεγχο της πολιτικής της Κυβέρνησης, γιατί πραγματικά εδώ και τρία χρόνια διογκώνεται σ’ αυτόν το χώρο, τον ευαίσθητο εθνικά χώρο των ομογενών μας, των νεοπροσφύγων, το αίσθημα της εγκατάλειψης και της ανασφάλειας. 
      Αναφύεται εν γένει σ’ αυτούς ένα μεγάλο ερώτημα: Μας θέλει η μητέρα – πατρίδα; Ναι ή όχι; Γιατί τα τεκταινόμενα εδώ και τρία χρόνια, με ευθύνη της παρούσας Κυβέρνησης, δικαιολογούν αυτό το ερώτημα. Αυτό το ερώτημα δεν τιμά κανένα μας και πόσω μάλλον την υπεύθυνη Κυβέρνηση, γιατί η ίδια, ως αντιπολίτευση, όπως πολύ σωστά είπε ο προλαλήσας συνάδελφος κ. Βενιζέλος, τους είδε ως έναν ειδικό εκλογικό στόχο, όπως και άλλους. 
      Έκανε ένα ειδικό φυλλάδιο –απευθύνομαι στους κυρίους Υπουργούς- το οποίο δεν ξέρω αν το έχουν στο γραφείο τους. Είναι αυτό που σας δείχνω και μπορώ να το καταθέσω –γιατί έχουν ξεχάσει τι έχουν πει σ’ αυτόν τον κόσμο- με τη φωτογραφία του κυρίου Πρωθυπουργού μπροστά. Μάλιστα, είναι δίγλωσσο. Έταξαν τα πάντα. Καταγγέλλοντας την προηγούμενη πολιτική ως αποσπασματική, ελλιπή κ.λπ., έταξαν μια συνολική, ολοκληρωμένη πολιτική. 
      Ας πάμε στις ιθαγένειες. Να τελειώνει αυτός ο διασυρμός μιας ομάδας ομογενών μας, που υπέστη διαχρονικά μεγάλες περιπέτειες και ταλαιπωρίες και που κατέφυγε από τα δύο κύματα διωγμών στην εγγύς –φιλική τότε- Ρωσία, για να υποστεί νέο κατατρεγμό, με ιδιαίτερη ένταση τη σταλινική περίοδο. 
      Όμως, παρά τις περιπέτειές τους και τους διωγμούς τους, κράτησαν την ελληνικότητά τους. Αντιστάθηκαν, πάλεψαν και όταν η τύχη, μέσα από την κατάρρευση της τέως Σοβιετικής Ένωσης, άνοιξε ένα δρόμο προς τη μητέρα πατρίδα, η ίδια η μητέρα πατρίδα, όπως αυτό αποτυπώνεται με την ανυπαρξία κάποιας μέριμνας και πολιτικής από τη Νέα Δημοκρατία, τους απογοητεύει. 
      Έτσι, μέσα από την περιπέτειά τους η Ελλάδα όφειλε -και εκείνες τις ημέρες άρχισε να οικοδομεί μια πολιτική- να τους δει ως ένα συγκριτικό πλεονέκτημα - δημογραφικό, αναπτυξιακό, πολιτιστικό- ως μια γέφυρα της Ελλάδας μ’ αυτές τις χώρες. 
      Η Νέα Δημοκρατία, λοιπόν, όπως έκανε και σε άλλες ομάδες –των πολυτέκνων, των συνταξιούχων- τους είδε ως στόχο. Αυτά, λοιπόν, έκανε για την ιθαγένεια, αντί να συντομεύσει τις διαδικασίες, αφού πέραν των τεσσάρων χρόνων, χρειάζεται να διεκπεραιωθεί ένας φάκελος. Στα τέσσερα χρόνια, εάν μεριμνήσουν, θα τους οδηγήσουν σ’ ένα ανάλογο πολιτικό γραφείο, για να δοθεί η εντολή να προχωρήσει ο φάκελος. 
      Όσον αφορά το στεγαστικό πρόβλημα, όπου υποσχεθήκατε αύξηση των ορίων του στεγαστικού δανείου, όχι μόνο δεν τα αυξήσατε -γιατί εμείς ξεκινήσαμε με τα 11.000.000 σε δραχμές και αργότερα το κάναμε 14.000.000 δραχμές και έπειτα 20.000.000 δραχμές, προσαρμόζοντας και τις ανάγκες και τις αυξήσεις της αγοράς- αλλά τώρα και ενώ έχει κορυφωθεί η οικοδομή με πολλαπλές αυξήσεις, το όριο του δανείου έμεινε παγωμένο. Από το καλοκαίρι του 2004, σταμάτησε εντελώς η υποβολή νέων αιτήσεων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και υπάρχει μία γενιά νέων ανθρώπων που προσέφυγαν στο δάνειο. Είχαν την απροβλεψία να αγοράσουν σπίτι πριν την έγκριση του δανείου και να είναι ξεκρέμαστοι. 
      Σας ελέγχουμε για το σύνολο της πολιτικής, αλλά τρία θέματα είναι καθοριστικά και κυρίαρχα. 
      Η στεγαστική πολιτική πρέπει να επιταχυνθεί και όχι να καταργηθεί στην ουσία. Το θέμα της απόδοσης ιθαγένειας πρέπει να συντονιστεί και να εναρμονιστεί με τις σύγχρονες ανάγκες, γιατί από το νόμο του 2000 έως σήμερα ήρθαν και άλλοι τριάντα χιλιάδες, οι οποίοι με το όριο αυτό, όπως αυτό μένει ακλόνητο και δεν αλλάζει –από 2/5/2001- οφείλουν να υποβάλλουν αιτήσεις στα προξενεία για την απόκτηση ιθαγένειας. Όμως στα προξενεία, καίτοι υποσχεθήκατε επιπλέον επιτροπές, σταμάτησαν και εκείνες οι λίγες που ασχολούνταν την προηγούμενη περίοδο. 
      Και το τρίτο βασικό θέμα που «χτυπάει» τις ευαίσθητες χορδές, όχι μόνο των ομογενών μας, όχι μόνο των συμπολιτών μας, αυτής της ειδικής ευαίσθητης ομάδας, αλλά και εμάς γενικότερα σαν Έλληνες, είναι οι απελάσεις. Απελάσεις ομογενών κατά το καθεστώς των αλλοδαπών και πολλές φορές πιο επώδυνες. Άρα, λοιπόν, εύλογα υπάρχουν τα ερωτήματα: «Τι θέλει η Ελλάδα από εμάς; Μας θέλει, ναι ή όχι;»  
        ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, αντιλαμβάνομαι ότι παίρνετε και το χρόνο της δευτερολογίας σας.
         ΒΑΣΙΛΕΙΟΣ ΓΕΡΑΝΙΔΗΣ: Πέρασαν τρία χρόνια παντελούς απουσίας. Ό,τι και να πείτε τώρα, η χώρα έχει μπει ούτως ή άλλως σε προεκλογική περίοδο και δεν θα είναι ειλικρινές. Θα είναι πάλι μία νέα συνταγή προεκλογικής φόρμας σαν την προηγούμενη που είχατε. Τουλάχιστον, απεμπλοκάρετε δύο θεμελιακά, βασικά θέματα, αυτό της ιθαγένειας και το στεγαστικό και εν πάση περιπτώσει, παρέμβετε με όποια μέτρα, πολιτικά ή άλλα, έχετε, για να σταματήσει το αίσχος των απελάσεων.
        Σας ευχαριστώ.
        ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ, κύριε συνάδελφε.
        Το λόγο έχει η συνάδελφος κ. Μανωλιά.
        ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε.
        Κύριε Υπουργέ, υποχρεούμαι και εγώ να σας μεταφέρω ότι συνεχίζεται ο αναβρασμός ανάμεσα στους συμπολίτες μας που έχουν έρθει από την πρώην Σοβιετική Ένωση, ότι η απόγνωσή τους μεγαλώνει και ότι τα αδιέξοδά τους αυξάνονται. Και όλα αυτά, τα έχουμε θέσει υπ’ όψιν σας επανειλημμένα δια του κοινοβουλευτικού ελέγχου, όπως τα έχουν θέσει υπ’ όψιν σας και οι σύλλογοι των παλιννοστούντων με πολλά υπομνήματά τους. Όμως, επί τρία χρόνια, εκείνο το οποίο βλέπουμε, είναι ότι δεν κινείστε όπως πρέπει σε μία κατάσταση αντιμετώπισης των μεγάλων προβλημάτων τους. 
        Εκρηκτική, κύριε Υπουργέ, είναι η κατάσταση που επικρατεί σε σχέση με το θέμα της κρατικής αρωγής. Παλιννοστούντες δικαιούχοι της κρατικής αρωγής, που εδώ και δυόμισι και πλέον χρόνια έπρεπε να έχουν στα χέρια τους τα χρήματα της κρατικής αρωγής, δεν τα έχουν ούτε μέχρι σήμερα. 
        Έχουν κινηθεί οι διαδικασίες πλειστηριασμών, η κατάσταση είναι τραγική και εσείς, ως «Πόντιοι Πιλάτοι», μετακυλίετε τη δική σας ευθύνη στις πλάτες των παλιννοστούντων, λέγοντας «Πηγαίνετε να πάρετε δάνειο». Κάποιοι από αυτούς πήγαν, κύριε Υπουργέ, να πάρουν δάνειο και ξέρετε, δεν πήραν δάνειο 21.000 ευρώ, που ήταν το αντίστοιχο ποσό της κρατικής αρωγής, αλλά 19.000 ευρώ. Ξέρετε γιατί; Γιατί εντελώς προσβλητικά τους κρατάνε εκ των προτέρων –γιατί αυτό το δάνειο δεν ήταν άτοκο, όπως οφείλατε να είναι, εφόσον το χρησιμοποιήσατε σαν λύση- τους τόκους. 
      Ξέρετε τι θα πει αυτό, κύριε Υπουργέ; Δική σας είναι η ευθύνη για να αντιμετωπιστεί θετικά το θέμα της κρατικής αρωγής. Είναι υποχρέωση της πολιτείας. Δεν τους κάνετε χάρη. Και να ξέρετε ότι ο επιλεκτικός τρόπος, που καταγγέλθηκε σ’ εσάς πολλές φορές, της χορήγησης της κρατικής αρωγής τον πρώτο και δεύτερο χρόνο της διακυβέρνησης της Νέας Δημοκρατίας -γιατί μετά από την κατακραυγή σταματήσατε και τηρείται η σειρά- και αυτή η καταστρατήγηση, έχουν αρνητικές παρενέργειες σ’ αυτό το θέμα που συζητάμε τώρα, δηλαδή δυόμισι και πλέον χρόνια να υπάρχουν δικαιούχοι που να μην μπορούν να πάρουν την κρατική αρωγή. 
      Και ενώ είχατε υποσχεθεί ότι την επιδότηση ενοικίου θα την παίρνουν οι δικαιούχοι, εφόσον δεν είναι δική τους η ευθύνη που δεν τελειώνει ακόμα το σπίτι τους για να μπούνε μέσα, εν τούτοις, για το 2007, σταμάτησε να δίνεται η επιδότηση του ενοικίου. Επίσης, για το 2007 σταμάτησε και η ευνοϊκή εκείνη ρύθμιση, δηλαδή τα ένσημα να πληρώνονται μόνο κατά 50%. Από τη στιγμή που έγινε αποδεκτό ότι μόνοι τους οι παλιννοστούντες χτίζουν το σπίτι τους, όταν πηγαίνουν στο Ι.Κ.Α., τους υποχρεώνουν να πληρώνουν το 100% των ενσήμων. Και αυτή η ευνοϊκή ρύθμιση έπαψε να υπάρχει.
      Επίσης, μέσα στο προεκλογικό σας πρόγραμμα και δέσμευσή σας ήταν και ό,τι σχετίζεται με το θέμα των δανείων. Είχατε πει τότε ότι και το ποσό του δανείου θα αυξήσετε και τον αριθμό των δανείων θα αυξήσετε. Ζήσαμε την κλοπή από την περιφέρειά μας εξακοσίων πενήντα δανείων, που τα μεταφέρατε σε άλλη περιφέρεια. Το παραδεχθήκατε. Ο γενικός γραμματέας στην ενημέρωση στην επιτροπή το ανέφερε. Οκτώ χιλιάδες ήταν τα δάνεια, τα οποία ήταν εγκεκριμένα από την κυβέρνηση του ΠΑ.ΣΟ.Κ. και μέχρι το Νοέμβριο του 2004 είχαν δοθεί επτά χιλιάδες τριακόσια πενήντα. Τα εξακόσια πενήντα ξαφνικά έκαναν φτερά. Τα μεταφέρατε σε άλλη περιφέρεια, ενώ δεν είχατε δικαίωμα για κάτι τέτοιο, επειδή για να μεταφερθούν δάνεια, πρέπει να εκλείψουν οι ανάγκες στη συγκεκριμένη περιφέρεια. Και σ’ εμάς εκείνη τη στιγμή υπήρχαν τότε άλλες χίλιες περίπου αιτήσεις, οι οποίες ζητούσαν ικανοποίηση.
      Υποσχεθήκατε νέο πρόγραμμα στεγαστικής αποκατάστασης. Δεν είδανε ούτε οι παλιννοστούντες ούτε εμείς κάτι τέτοιο μέχρι στιγμής. Και πρόσφατα, όταν ρώτησα το γενικό γραμματέα της περιφέρειάς μου, μου είπε ότι κάτι τέτοιο ακόμα δεν υπάρχει προς υπογραφή. 
      Το θέμα των οικοπέδων: Είναι τεράστιο το πρόβλημα. Θα σας φέρω ένα παράδειγμα για το Δήμο Σαπών. Ο Δήμος Σαπών έχει ενάμιση χρόνο που τονίζει ότι είναι έτοιμος για να γίνει παραχώρηση οικοπέδων κι εσείς δεν αναλαμβάνετε εκείνες τις υποχρεώσεις σας, ούτως ώστε να γίνουν οι διαδικασίες για να μοιραστούν τα οικόπεδα. Αποτέλεσμα, είναι η ντροπή να μένουν στα λυόμενα των Σαπών οι παλιννοστούντες συμπολίτες μας. Καταγγείλατε προεκλογικά ότι «Δεν ντρέπεται το ΠΑ.ΣΟ.Κ. που τους κρατάει εκεί μέσα;» κι εσείς συνεχίζετε να τους κρατάτε τρία χρόνια μετά, χωρίς να κινείτε τις σχετικές διαδικασίες. 
      Και ξέρετε κάτι; Υπάρχει κόσμος στο Δήμο Σαπών, στον κανονικό οικισμό του Δήμου Σαπών και ενώ μιλάμε για διακόσιες ογδόντα πέντε οικογένειες, αυτήν τη στιγμή εκατό περίπου σπίτια είναι κλειστά ή μένουν γέροι μέσα σ’ αυτά. Ξέρετε γιατί; Γιατί ξαναζούμε, δυστυχώς, στο πετσί μας την έννοια «μετανάστευση». Συμπολίτες μας φεύγουν για να βρουν τη δυνατότητα να ζήσουν αλλού, είτε εσωτερικά είτε στη Γερμανία είτε στην Κύπρο. Είναι, λοιπόν, μια κατάντια του σήμερα να ξαναζούμε το θέμα της μετανάστευσης, γιατί δεν μπορούν να ζήσουν, να βρουν δουλειά, να ανταποκριθούν στις υποχρεώσεις τους. Διώχνουμε τους συμπολίτες μας να πάνε αλλού για να μπορέσουν να ζήσουν.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Αυτό είναι μια νέα ντροπή, που θέλω να τη θέσω υπ’ όψιν σας. Πρέπει να αναλάβετε τις δικές σας ευθύνες, για να μπορούν οι παλιννοστούντες ομογενείς μας, τους οποίους θελήσαμε να αγκαλιάσουμε, να ζήσουν πραγματικά αυτοί και οι οικογένειές τους. 
      Και θα ήθελα εδώ να θέσω και κάτι, το οποίο είναι μια λεπτομέρεια: Ξέρετε ότι για να μπορέσουν να κάνουν τις διαδικασίες που χρειάζονται, είτε για στέγαση είτε για οτιδήποτε άλλο, ζητείται βεβαίωση μόνιμης κατοικίας; Πώς είναι δυνατόν να δώσουν βεβαίωση μόνιμης κατοικίας αυτοί, τους οποίους στείλαμε εμείς να αναζητήσουν δουλειά αλλού, για να θρέψουν τις οικογένειές τους; Και έτσι δημιουργούνται προβλήματα ακριβώς εξαιτίας αυτού του θέματος. Να το δείτε λοιπόν και αυτό.
      Κλείνω με το συγκεκριμένο μεγάλο θέμα του Δ.Ο.Α.Τ.Α.Π.. Είπατε ότι το μεγάλο πρόβλημα για την αναγνώριση των πτυχίων τους θα λυθεί με τη συγκεκριμένη καλύτερη λειτουργία του Δ.Ο.Α.Τ.Α.Π. που δεν έχει αυτήν την καλή λειτουργία του ΔΙ.Κ.Α.Τ.Σ.Α.. Ξέρετε τι τραγική κατάσταση επικρατεί; Τη βλέπουμε μπροστά μας κάθε φορά που παρεμβαίνουμε για δίκαια αιτήματά τους και πάμε στο Δ.Ο.Α.Τ.Α.Π.. Λύνεται το θέμα των συγκεκριμένων. Είναι δυνατόν να ασχοληθούμε με άλλα; Άρα, λοιπόν, κάτι δεν γίνεται καλά, κάτι πρέπει να κάνετε εσείς, ούτως ώστε που χωλαίνει το θέμα της αναγνώρισης των πτυχίων, να μπορέσει να λυθεί το ζήτημα αυτό με δικές σας ενέργειες. 
      Οι συμπολίτες μας περιμένουν τις απαντήσεις σας, κύριε Υπουργέ, μέσα απ’ αυτήν την Αίθουσα και τη συζήτησή μας σήμερα. Και τις περιμένουν εναγωνίως. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μανωλιά. 
      Ο Υπουργός κ. Προκόπης Παυλόπουλος έχει το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κυρίες και κύριοι συνάδελφοι, ο κοινοβουλευτικός έλεγχος αποτελεί μια πολύ σημαντική διαδικασία και το ξέρουμε όλοι. Αλλά, κρίνεται η ουσία του από την αξιοπιστία και εκείνων που τον κάνουν και με βάση τις απαντήσεις που παίρνουν. 
      Επειδή το ζήτημα της αποκατάστασης των παλιννοστούντων και, κυρίως, η εκπλήρωση των υποχρεώσεων της πολιτείας απέναντί τους -υποχρεώσεων που σημαίνουν τα όνειρα που η πολιτεία εξέθρεψε σ’ αυτούς τους ανθρώπους για να έρθουν στη μητέρα πατρίδα- αποτελεί ιερό χρέος, από εκεί και πέρα σε καμμία περίπτωση το θέμα αυτό δεν μπορεί να αποτελεί αντικείμενο μικροκομματικής λογικής και, πολύ περισσότερο, προκλητική διαστρέβλωση της πραγματικότητας. Και ξέρετε γιατί; Γιατί ανεξάρτητα από το τι λέγεται εδώ, οι ίδιοι οι παλιννοστούντες που ζουν το πρόβλημα, ξέρουν τι συνέβη και τι γίνεται. Ξέρουν ποιοι είναι εκείνοι οι οποίοι τους έφεραν εδώ, τους υποσχέθηκαν τα πάντα και δεν έκαναν τίποτα. Και ξέρουν ποιοι είναι εκείνοι που τώρα αγωνίζονται να κάνουν μέχρι την τελευταία γραμμή του νόμου, πράξη εκείνα για τα οποία δεσμευτήκαμε. 
      Το λέω αυτό το πράγμα, γιατί θεωρώ ότι σ’ ένα θέμα, στο οποίο πρέπει να δούμε πώς μπορούμε να πάμε και γρηγορότερα στα ήδη πολλά που έχουν γίνει ιδίως από αυτήν την Κυβέρνηση, αντί να γίνει αυτό, στην πραγματικότητα έγινε το αντίστροφο. Κανονικά η Αξιωματική Αντιπολίτευση θα έπρεπε να είχε ζητήσει ένα συγγνώμη για το τι είναι εκείνο το οποίο δεν έκανε δέκα ολόκληρα χρόνια, τουλάχιστον. Και, δεύτερον, όφειλε να μη διαστρεβλώνει την πραγματικότητα, όταν στο θέμα των παλιννοστούντων είναι γνωστό ότι φέρει τεράστια ευθύνη και για την αθέτηση των υποχρεώσεων απέναντι στους παλιννοστούντες και για όσα συνέβησαν στα θέματα της απονομής της ιθαγένειας, πράγμα το οποίο θα εξηγήσω στη συνέχεια. 
      Αλλά για να μη νομίζετε ότι αυτά λέγονται σ’ αυτήν την Αίθουσα και αυτή είναι η αίσθηση την οποία έχει η μια πλευρά από εδώ και η άλλη πλευρά από εκεί, θα σας πω τούτο, το οποίο το έζησα προσωπικά. Γύρω στο 2003 και όταν ακόμα ολοκληρωνόταν η έρευνα του τι είχε συμβεί με τα θέματα της ιθαγένειας, μου είχε τύχει να πάω στα βόρεια προάστια, για να δω στον τόπο εκεί ποια ήταν η άποψη των ανθρώπων, όχι μόνο για τα θέματα της ιθαγένειας, αλλά και για τα θέματα γενικότερα της αποκατάστασής τους. 
      Θυμάμαι ένα νεαρό ομογενή -καταγόταν από τη Γεωργία- που ήταν έξω από το σπίτι του. Ήταν μαραγκός και προσπαθούσε να κόψει ένα ξύλο για ένα σπιτάκι, το οποίο ήταν σαν λυόμενο. Και όταν τον ρώτησα ποια ήταν γενικότερα η αίσθηση που είχε από την ημέρα που εγκαταστάθηκε στην πατρίδα –μιλάμε για το 2003- γύρισε και μου είπε μια φράση, χωρίς να ξέρει άλλωστε ποιος ήμουν γιατί ούτε τηλεοράσεις έβλεπαν ούτε είχαν τη δυνατότητα να δουν. «Αφήστε τα» -μου λέει- «αυτά που μας είπαν και αυτά που έκαναν είναι ζωγραφιές στο νερό». Εκεί έμαθα αυτήν τη φράση, η οποία μου έχει μείνει. Και μας έχει μείνει γιατί ως Κυβέρνηση -όχι για να αντιπαρατεθούμε μαζί σας, αλλά για να απαλείψουμε από αυτούς τους ανθρώπους αυτόν τον πόνο απέναντι σ’ αυτήν την πατρίδα- δεσμευτήκαμε να κάνουμε το ακριβώς αντίστροφο από εκείνο που έγινε τα προηγούμενα χρόνια. 
      Επειδή τα πράγματα μιλούν μόνα τους, θα τα πάρουμε ένα προς ένα, για να δούμε τι είναι εκείνο το οποίο συνέβη και τι είναι εκείνο το οποίο γίνεται. Μη γυρίσετε να μου πείτε ότι κάνω παρελθοντολογία. Παρελθοντολογία σημαίνει ότι μιλάω μόνο για το παρελθόν. Η σύγκριση δεν είναι παρελθοντολογία. Σύγκριση σημαίνει δέκα χρόνια μιας προηγούμενης διακυβέρνησης και για το θέμα των παλιννοστούντων και τα τρία χρόνια και κάτι που είμαστε εμείς. Και θα βάλω τα πράγματα με τη σειρά, όπως ακριβώς μου τα θέσατε με τους όρους που μου τα θέσατε και με τη θεματολογία την οποία εσείς θέσατε. 
      Να ξεκινήσω από το πρώτο θέμα, το θέμα το οποίο αφορά την απονομή της ιθαγένειας. Το καθεστώς της απονομής της ιθαγένειας το είχατε θεσπίσει εσείς ως κυβέρνηση. Το είχατε θεσπίσει εσείς και γνωρίζετε πόσο γραφειοκρατικές ήταν οι διαδικασίες τις οποίες είχατε καθιερώσει –σεις οι ίδιοι το γνωρίζετε αυτό το πράγμα, το ομολογούσατε άλλωστε- και πόσο ακριβώς αυτές οι γραφειοκρατικές διαδικασίες ήταν εκείνες που δημιούργησαν τα θέματα διαφάνειας για τα οποία δεν μπορώ παρά να μιλήσω αυτή τη στιγμή. 
      Ουσιαστικά προσπαθήσαμε να κάνουμε κάποιες βελτιώσεις και τις κάναμε με τον Κώδικα Ιθαγένειας σε σχέση μ’ αυτό το οποίο είχατε θεσπίσει. Αλλά πρέπει να ξέρετε ότι η αλλαγή του νομοθετικού καθεστώτος ήταν εξαιρετικά δύσκολη, γιατί οι άνθρωποι είχαν υποβάλει τα χαρτιά τους, είχαν ξεκινήσει οι  διαδικασίες που αφήσατε εκκρεμείς με βάση νόμους που εσείς είχατε ψηφίσει. Και, βεβαίως, αν θεσπίζαμε άλλες διατάξεις στην πορεία –παρ’ όλο που θα το θέλαμε πολύ για να μπορέσουμε να διευκολύνουμε τα πράγματα– εντούτοις θα ήταν υποχρεωμένοι να ξεκινήσουν από την αρχή και εκείνοι άλλα πράγματα, με αποτέλεσμα να τους επιβαρύνουμε και ιδίως να ψάχνουν για χαρτιά στην πατρίδα τους -την πρώτη εννοώ πατρίδα από εκεί που είχαν ξεκινήσει- χωρίς να μπορούν να είναι βέβαιοι εάν θα ήταν δυνατόν να τα πάρουν. Αναγκασμένοι, λοιπόν, από τα πράγματα διευκολύναμε όσο μπορούσαμε μέσω του Κώδικα Ιθαγένειας, αλλά πάντως είμαστε δέσμιοι και εμείς ως Κυβέρνηση από μία διαδικασία που είχε αρχίσει. 
      Τώρα, μήπως χρειάζεται, κυρίες και κύριοι συνάδελφοι, να σας θυμίσω τι συνέβη με το θέμα της απονομής της ιθαγένειας; Και ξέρετε γιατί το ζήτημα αυτό πονάει περισσότερο τους παλιννοστούντες; Γιατί μέσα από τις αδιαφανείς διαδικασίες που είχατε υιοθετήσει την εποχή εκείνη, και μέσα από την απονομή της ιθαγένειας που έγινε, όπως έγινε, παρατηρήθηκε το φαινόμενο –και το γνωρίζετε- να καθυστερούν χρόνια ολόκληρα να πάρουν την ιθαγένεια και να αμφισβητούνται εκείνοι που πράγματι είχαν τη δυνατότητα να την πάρουν, εν ονόματι κάποιων που παρεισέφρησαν εξαιτίας αυτών των αδιαφανών διαδικασιών και δεν είχαν κανένα δικαίωμα να πάρουν ελληνική ιθαγένεια. Δεν είχαν κανένα δεσμό με την Ελλάδα, πήραν την ιθαγένεια και αποδείχτηκαν και εγκληματικά στοιχεία. Δηλαδή οι παλιννοστούντες και ταλαιπωρήθηκαν και ταλαιπωρούνται εν πολλοίς πάνω στα θέματα αυτά, γιατί δεν έχουν λήξει οι σχετικές διαδικασίες και από την άλλη παρατήρησαν το φαινόμενο για το οποίο διασυρθήκαμε και το θυμάστε την εποχή εκείνη, να έχουν πάρει την ιθαγένεια άνθρωποι που δεν είχαν καμία σχέση με την Ελλάδα. Δεν είδαμε τι συνέβη με το να κραδαίνει ελληνικό διαβατήριο αλλοδαπός εγκληματίας ο οποίος συνελήφθη και μάλιστα σκοτώθηκε σε συμπλοκή με την αστυνομία; Και κάμποσα άλλα που δεν χρειάζεται να αναφέρουμε τα ονόματα, τα οποία τόσο πολύ πλήγωσαν την ελληνική κοινωνία, την εποχή εκείνη. 
      Δεν θυμάστε την εποχή που ήσαστε κυβέρνηση εσείς οι ίδιοι να καταγγέλλετε μεταξύ σας οι Βουλευτές –για να μην αναφέρω συγκεκριμένα ονόματα- συναδέλφους σας οι οποίοι είχαν υπουργικά αξιώματα και εμφάνιζαν, παραδείγματος χάριν, στη Νίκαια, μέσα σε μια πολυκατοικία, να φέρονται ότι κατοικούν εκεί πάνω από μία εκατοντάδα ανθρώπων; Έτσι ακριβώς ξεκινήσατε να δίνετε την ιθαγένεια.
      Δεν χρειάζεται να σας πω επίσης ότι ακόμη και σήμερα εκκρεμούν δικογραφίες, οι οποίες αφορούν διπλωματικούς υπαλλήλους για τον τρόπο με τον οποίο χειρίστηκαν τα θέματα την εποχή εκείνη. Το ζήτημα είναι ότι σ’ αυτά τα θέματα ξεκινήσατε τη διαδικασία απονομής της ιθαγένειας με τρόπο γραφειοκρατικό και έγιναν πράγματα, τα οποία στη συνέχεια και εσάς, πια μετά το 2002 αλλά, και εμάς ανάγκασαν να κάνουμε έλεγχο ουσίας πάνω σε χαρτιά τα οποία υπήρχαν και έπρεπε να δούμε τι συμβαίνει. Ήταν γνήσια; Δεν ήταν γνήσια; Τι έπρεπε να κάνουμε; Δηλαδή να ξεχάσουμε και, όπως θα εξηγήσω με στοιχεία στη συνέχεια, ότι εν πάση περιπτώσει, υπήρχαν αυτές οι εκκρεμότητες; 
      Να το πάρουμε και όπως το λέτε μιας και μιλάτε για την ιθαγένεια. Λέτε ότι καθυστερήσαμε. Ξέρετε, σας αναφέρω το παράδειγμα της Κεντρικής Μακεδονίας. Όταν μας παραδώσατε μετά τις εκλογές τα σχετικά στοιχεία στην Περιφέρεια Κεντρικής Μακεδονίας υπήρχαν την εποχή εκείνη καθυστερήσεις που αφορούσαν συνολικά τέσσερις χιλιάδες διακόσιες εβδομήντα αιτήσεις. Σήμερα, είναι λιγότερο από δύο χιλιάδες στην Περιφέρεια Κεντρικής Μακεδονίας. Και σε ό,τι αφορά την Περιφέρεια Αττικής από τα στοιχεία που μας δίνει η Περιφέρεια Αττικής, επειδή έπρεπε να ξανακάνουμε έλεγχο μετά από εκείνα τα οποία είχαν γίνει για τη γνησιότητα των στοιχείων, αποδεικνυόταν ότι περίπου το 20% των στοιχείων, τα οποία υπήρχαν μέσα στους φακέλους, ήταν πλαστά ή είχαν στοιχεία πλαστότητας. Αυτά μας υποχρέωναν πλέον να ζητήσουμε ξανά χαρτιά μέσα από την ταλαιπωρία την οποία υφίστανται οι άνθρωποι, διότι την εποχή εκείνη έβρεχε επί δικαίους και αδίκους. Αποδέχονταν χαρτιά, όπως και να έρχονταν, και ο έλεγχος που πρέπει να κάνουμε για να μπορέσουμε να επουλώσουμε τις πληγές της εποχής εκείνης, δείχνει τούτη την ώρα αυτές τις καθυστερήσεις, για τις οποίες μιλάμε. Καθυστερήσεις, όμως, που είναι πολύ λιγότερες από ό,τι στην εποχή σας.
      Ήρθατε, λοιπόν, θεσπίσατε μία νομοθεσία, δημιουργήσατε τις γραφειοκρατικές διαδικασίες, δημιουργήσατε τα προβλήματα. Προχωρούμε με πολύ γρηγορότερους ρυθμούς από την εποχή που εσείς ήσαστε Κυβέρνηση και μας ζητάτε αυτή τη στιγμή λογαριασμό γιατί, λέει, καθυστερούμε. Μα, οι ρίζες της καθυστέρησης υπάρχουν από τότε και σήμερα πάμε με πολύ γρηγορότερους ρυθμούς. 
      Και επειδή ακούστηκε μια φράση που εμένα με πλήγωσε και πληροφορήθηκα τώρα από το Υπουργείο Δημόσιας Τάξης, θα ήθελα, παρακαλώ πολύ, μέχρι το τέλος της διαδικασίας, ή αν είναι δυνατόν τις επόμενες ημέρες, να μου φέρετε έστω και ένα παράδειγμα απέλασης –γιατί ακούστηκε αυτή η φράση- παλιννοστούντος. Γιατί εγώ, φυσικά, δεν είμαι ο αρμόδιος Υπουργός, αλλά ο κ. Νάκος αυτή τη στιγμή...
      ΧΡΗΣΤΟΣ ΖΩΗΣ: Γράφτηκε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν έχει σημασία, κύριε Ζώη, τι γράφτηκε, επειδή ακούστηκε μέσα σ’ αυτή την Αίθουσα, μπορεί όταν γραφόταν να μην είχαν πληροφόρηση οι συνάδελφοι. Αλλά επειδή επαναλήφθηκε σήμερα, σας λέω ότι το Υπουργείο Δημόσιας Τάξης με διαβεβαίωσε τώρα πως δεν έχουμε ούτε ένα παράδειγμα τέτοιας απέλασης. Εδώ, δεν απελαύνονται οι άνθρωποι, οι οποίοι έρχονται παρανόμως και εγκαθίστανται στην Ελλάδα, δηλαδή οι λαθρομετανάστες. Γιατί ξέρετε ποια είναι η νοοτροπία του Έλληνα και της ελληνικής ψυχής, το κάνατε και εσείς, το κάνουμε και εμείς στην περίπτωση αυτή: Εδώ δεν κάνουμε τέτοιες απελάσεις και θα απελάσουμε παλιννοστούντα; Εγώ σας παρακαλώ πολύ να μου φέρετε ένα παράδειγμα για να το δούμε και να το δώσουμε στο Υπουργείο Δημόσιας Τάξης για να μη δημιουργούνται εντυπώσεις.
      Στο θέμα της ιθαγένειας, λοιπόν, προχωρούμε με πολύ γρηγορότερους ρυθμούς, αλλά κάνουμε έλεγχο. Και κάνουμε έλεγχο, όχι γιατί θέλουμε να ταλαιπωρήσουμε τους ανθρώπους, οι οποίοι είναι ομογενείς πραγματικά και δικαιούνται την ιθαγένεια, αλλά για να μην παρεισφρήσουν στοιχεία, τα οποία δεν έχουν καμία σχέση με την Ελλάδα, καμία σχέση με την ομογένεια, καμία σχέση με τους ομογενείς. Αυτή είναι η πραγματικότητα και γι’ αυτό ακριβώς υπάρχει η όποια καθυστέρηση υπάρχει μέχρι σήμερα. 
      Έρχομαι στο δεύτερο θέμα, το οποίο αφορά την εργασία. Δεν αναπτύχθηκε εδώ και ορθώς δεν αναπτύχθηκε, αλλά υπάρχει στην ερώτηση. Για να μη μείνουν εντυπώσεις, λέτε για τις άδειες εργασίας μέσα στην ερώτηση. Μα, εσείς θεσπίσατε τη νομοθεσία, και ορθώς, που λέει ότι όταν υποβάλλουν την αίτηση για την ιθαγένεια και τους χορηγείται η προσωρινή άδεια παραμονής, ενέχει και τη θέση άδειας εργασίας. Επομένως τι είδους άδεια εργασίας χρειάζονται οι άνθρωποι αυτοί, από τη στιγμή που παρατείνεται το καθεστώς τους μέχρι να πάρουν την ελληνική ιθαγένεια; Εν πάση περιπτώσει, δε, μη μπλέκετε ιδίως και σήμερα τους ομογενείς με τους μετανάστες. Άλλο το ένα, άλλο το άλλο, εκτός αν υπάρχει αυτή η θολούρα στο μυαλό ορισμένων. Εγώ σας λέω ένα ακόμη πράγμα: Ότι ακόμη και για τους μετανάστες σήμερα, όταν τους χορηγούμε την άδεια διαμονής, σύμφωνα με το νόμο περί μετανάστευσης, η άδεια διαμονής ισοδυναμεί και με άδεια εργασίας. Επομένως αυτή η διάκριση δεν υπάρχει ούτε για τους μετανάστες. Μα, δεν υπήρχε όμως, για τους ομογενείς ούτε από τις ημέρες σας και ορθώς είχατε θεσπίσει αυτό το καθεστώς. Επομένως δεν τίθεται κανένα τέτοιο θέμα.
      Έρχομαι στο θέμα της κρατικής αρωγής για το οποίο μιλήσατε προηγουμένως. Και τι δεν ακούστηκε μέσα σ’ αυτή την Αίθουσα και σε ό,τι αφορά την κρατική αρωγή και στην επιδότηση των δανείων και όλα αυτά τα πράγματα! Εδώ, πρέπει να κάνουμε τις συγκρίσεις, όπως σας είπα προηγουμένως. Διότι δεν είναι μόνο  ότι ελέχθησαν απερίγραπτες ανακρίβειες σχετικά με καθυστερήσεις και άλλα, αλλά δεν δόθηκε η εικόνα για ποια ποσά μιλάμε. Και εγώ θα πάρω το ισόχρονο σε ό,τι αφορά την κρατική αρωγή και θα καταθέσω το σχετικό πίνακα και θα είναι στη διάθεσή σας από εκεί και πέρα για να το ελέγξετε από το Υπουργείο, για να δούμε τι συνέβη από το 2000 μέχρι το 2004, τι συνέβη από το 2004 μέχρι χθες, ημέρα Πέμπτη. Να τα βάλουμε κάτω, λοιπόν, να δούμε.
      Ακούστε, λοιπόν, κυρίες και κύριοι συνάδελφοι, ποιο είναι το σύνολο της κρατικής αρωγής για τους παλιννοστούντες, με βάση την κείμενη νομοθεσία, που δόθηκε κάθε χρόνο από το 2000 μέχρι σήμερα. Το σύνολο που έχει δοθεί από το 2000 έως σήμερα, είναι 189.081.000 ευρώ. Ακούστε πώς κατανέμεται, λοιπόν: το 2000 δώσατε ως κυβέρνηση την εποχή εκείνη 4.000.000 ευρώ ετήσιες πληρωμές για την κάλυψη της κρατικής αρωγής στο σύνολο των περιφερειών της χώρας. Το 2001, δώσατε 6.800.000 ευρώ, το 2002 δώσατε 11.500.000 ευρώ και το 2003, προεκλογική χρονιά, 28.853.000 ευρώ. Δηλαδή το σύνολο που δώσατε από το 2000 μέχρι και το 2003 ήταν περίπου 50.000.000 ευρώ. Αυτά είναι τα στοιχεία. 
      Ακούστε τι έχει δοθεί από το 2004 και επέκεινα. Το 2004 δόθηκαν 53.000.000 ευρώ. Δηλαδή όσα δώσατε τα τρία προηγούμενα χρόνια, δόθηκε μόνο μέσα στο 2004. Το 2005 δόθηκαν 30.000.000 ευρώ, το 2006 35.000.000 ευρώ και το 2007 -μέχρι χθες έχουν δοθεί 19.000.000  ευρώ. Αν τα αθροίσετε, θα δείτε ότι δώσατε από το 2000 για κρατική αρωγή μέχρι και το 2003, στο χρονικό διάστημα αυτών των τριών ετών, 50.000.000 ευρώ και δώσαμε πάνω από 130.000.000 ευρώ, για να φθάσουμε στα 189.000.000 ευρώ, για τα οποία μιλάμε.
      Καταθέτω αυτόν τον πίνακα για να υπάρχει στα Πρακτικά.
      (Στο σημείο αυτό ο Υπουργός  Εσωτερικών, Δημόσιας Διοίκησης και Αποκέντρωσης  κ. Προκόπης Παυλόπουλος καταθέτει για τα Πρακτικά τον προαναφερθέντα πίνακα ο οποίος έχει ως εξής:
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και έρχεσθε και μας λέτε για καθυστερήσεις; Έρχεσθε και μας λέτε ότι στο θέμα της κρατικής αρωγής υπάρχουν προβλήματα. Φυσικά υπάρχουν προβλήματα, γιατί δεν τα έχουμε λύσει όλα. Όμως δεν είναι δυνατόν να μας δίνετε μαθήματα και δεν είναι δυνατόν να μη ζητάτε ένα συγγνώμη από τους ανθρώπους αυτούς, στους οποίους υποσχεθήκατε τα πάντα, δεν κάνατε σχεδόν τίποτα και έρχεσθε αυτή τη στιγμή απ’ αυτό το Βήμα –άκουσα τον κ. Βενιζέλο-  να λέτε τι πρόκειται να κάνετε όταν γίνετε κυβέρνηση. Το ποιος θα γίνει κυβέρνηση, ο ελληνικός λαός θα το αποφασίσει. Εγώ δεν προδικάζω τίποτα. Εγώ θα σας θυμίσω ότι -το να προδικάζεις τα αποτελέσματα της ετυμηγορίας του ελληνικού λαού είναι μεγάλο λάθος-  ήμουν στην αξιωματική αντιπολίτευση και συνάδελφοί σας έλεγαν την εποχή εκείνη ότι «ουδέποτε πρόκειται να γίνετε κυβέρνηση». Πάρτε τα Πρακτικά να τα δείτε. Κερδίσατε μόνο κάποιες πρόσκαιρες εντυπώσεις σε κάποιους φανατικούς ψηφοφόρους ότι θα κερδίσετε τις εκλογές. Κανένας μας δεν ξέρει τι θα γίνει. Κανένας μας δεν μπορεί να προδικάσει την ετυμηγορία του ελληνικού λαού. Αλλά, τώρα, τι αξιοπιστία μπορεί να έχει ένας πολιτικός λόγος ο οποίος λέει στους παλιννοστούντες  «δέκα χρόνια, τι να κάνουμε, δεν κάναμε τίποτα αξιόλογο, αλλά ξέρετε» -και μπροστά σ’ αυτά που κάνουμε εμείς αυτή τη στιγμή που σας εξήγησα έστω και στην κρατική αρωγή- «αν γίνουμε κυβέρνηση, που θα γίνουμε κυβέρνηση, έτσι του λέτε, εμείς θα τα διορθώσουμε όλα». Πιστεύετε ότι είναι δυνατόν αυτό να σημαίνει για τον παλιννοστούντα ότι μπορεί να ελπίζει; Αν ερχόσασταν και λέγατε «καθυστερήσαμε εμείς, καθυστερείτε και εσείς κάπως, ελάτε να δούμε πώς μπορούμε να πάμε πιο γρήγορα για να καλύψουμε, αν θέλετε, το χρέος το διαχρονικό απέναντι σε αυτούς τους ανθρώπους», θα ήταν πολύ πιο αξιόπιστος ο λόγος σας. Γιατί έδειχνε και συναίσθηση ευθύνης και για τότε και για τώρα. Αλλά ο μηδενισμός του έργου αυτής της Κυβέρνησης και η υπόσχεση ότι αν γίνετε κυβέρνηση, εφόσον σας εκλέξει ο ελληνικός λαός, θα κάνετε όλα όσα δεν κάνατε δέκα χρόνια, δεν νομίζω ότι προσθέτει ούτε στην αξιοπιστία της Αξιωματικής Αντιπολίτευσης, ούτε στην αξιοπιστία του πολιτικού λόγου σε ένα τόσο ευαίσθητο θέμα απέναντι σε ανθρώπους οι οποίοι ήλπισαν πολλά για τούτη την Πατρίδα, γι’ αυτόν τον Τόπο.
      Έρχομαι στο θέμα που αφορά τα ζητήματα της κατοικίας και ιδίως την παραχώρηση των οικοπέδων. Και εδώ πια η ανακρίβεια δεν έχει τα όριά της. Ξέρετε, κυρίες και κύριοι συνάδελφοι της Αξιωματικής Αντιπολίτευσης, ως κυβέρνηση ότι ως τις 7-3-2004 παραχωρήθηκε  προσωρινά η χρήση οικοπέδων σε τρεις χιλιάδες τριακόσιους πενήντα έξι δικαιούχους. Απ’ αυτούς τους τρεις χιλιάδες τριακόσιους πενήντα έξι δικαιούχους μέχρι τότε, ξέρετε σε πόσους είχατε δώσει οριστικούς τίτλους κυριότητας; Γιατί η προσωρινή παραχώρηση δεν έλεγε τίποτα. Το ζήτημα ήταν ότι  – και αυτό ήταν και έπρεπε από εκεί και πέρα να γίνει πράξη- κάνατε στα λόγια την παραχώρηση και ήρθε η στιγμή να δώσετε τίτλους κυριότητας. Απ’ αυτούς τους τρεις χιλιάδες τριακόσιους πενήντα έξι δικαιούχους όλο αυτό το χρονικό διάστημα που ανέφερα, για να κάνουμε τη σύγκριση της τριετίας, δώσατε σε διακόσιους εξήντα πέντε. Και εμείς, στα τρία χρόνια, το αντίστοιχο χρονικό διάστημα, έχουμε δώσει χίλιους ενενήντα δύο τίτλους κυριότητας. Μπορείτε να μου κάνετε τη σύγκριση και να μου πείτε γιατί θεωρείτε ότι εμείς καθυστερούμε και εσείς έχετε στο ακέραιο ήσυχη τη συνείδησή σας γι’ αυτά που έχετε κάνει; Δηλαδή έχει στο ακέραιο ήσυχη τη συνείδησή του εκείνος που έδωσε διακόσιους εξήντα πέντε τίτλους κυριότητας και δεν πρέπει να την έχει εκείνος ο οποίος έχει δώσει χίλιους ενενήντα δύο σε ισόχρονο διάστημα; Γι’ αυτό σας είπα ότι αυτά τα πράγματα, βεβαίως, μας κάνουν να αισθανόμαστε ότι υπάρχουν τούτη τη στιγμή εκκρεμότητες οι οποίες αφορούν περίπου άλλους δύο χιλιάδες ανθρώπους. Αλλά αν κάνουμε τη σύγκριση του τρόπου με τον οποίο τρέχουν οι δύο κυβερνήσεις απέναντι στο πρόβλημα, νομίζω ότι το βάρος είναι στο παρελθόν. Άλλο να μας λέγατε «ελάτε να βρούμε τρόπο να πάμε ακόμη πιο γρήγορα». Και ξέρετε ότι το κάνουμε. Αλλά να μας κάνετε κριτική τώρα ότι δεν γίνεται τίποτα, όταν έχει γίνει αυτό το πράγμα προηγουμένως;
      Ένα άλλο ζήτημα αφορά το θέμα των ασφαλιστικών. Γνωρίζετε, πέρα από τις ρυθμίσεις που είχατε κάνει και έχουμε  κάνει και εμείς, ότι στο μεγάλο ζήτημα με τα ασφαλιστικά –θα σας πει λίγα περισσότερα ο κ. Νάκος- υπάρχει η ανάγκη των διακρατικών συμφωνιών που έχουμε επιχειρήσει –όπως το επιχειρήσατε και εσείς τότε- αλλά βρήκαμε ανταπόκριση μόνο από τη Ρωσία. Στις άλλες περιπτώσεις δεν έχουμε βρει ανταπόκριση. Και εκεί ακόμη, ως προς τη Ρωσία, καθυστερεί το πράγμα, γιατί οι οικονομικές δυνατότητες τις οποίες επικαλούνται, είναι αυτές που γνωρίζετε. Άσχετα αν είναι σωστές ή όχι. Εγώ δεν μπαίνω σ’ αυτή την κριτική. 
      Δεν γνωρίζετε, όμως, ότι αυτό είναι ένα θέμα διακρατικών συμφωνιών όπου κατά το μεγαλύτερο μέρος τους δεν μπορούμε να επιβάλουμε τα πράγματα; Άκουσα τον κ. Βενιζέλο να λέει πώς θα κάνει αυτές τις διακρατικές συμφωνίες. Είπε μάλιστα τι όρους θα βάλει σ’ αυτές τις διακρατικές συμφωνίες! 
      Το ερώτημα είναι το εξής: Αφού ήταν τόσο απλό το θέμα, γιατί δεν το είχατε λύσει τόσα χρόνια προηγουμένως; Δηλαδή δεν το λύσατε όλα τα χρόνια που κυβερνούσατε, τη δεκαετία, αλλά θα το λύσετε τώρα το πρόβλημα μέσα στο χρονικό διάστημα εφόσον γίνεται κυβέρνηση; Καλύτερα να μας εξηγούσατε εδώ τι ενέργειες είχατε κάνει και δεν απέδωσαν. Όπως δεν έχουν αποδώσει όπως θα θέλαμε και οι ενέργειες που κάνουμε εμείς. Αλλά δεν εξαρτάται από μας. Όπως και για σας δεν εξαρτιόταν από τη δική σας βούληση ως κυβέρνηση την εποχή εκείνη.
      Αυτός ο μηδενισμός και η διαστρέβλωση της πραγματικότητας δεν ωφελεί. 
      Όσον αφορά τα πολιτιστικά, μια τελευταία λέξη. Πάλι και εκεί ρωτάτε τι κάναμε. Άσχετα από το τι οργανώσατε και τι απέδωσε στην πράξη, γιατί θέλετε να αγνοείτε ότι αυτή η Κυβέρνηση και η συνεργασία των δύο Υπουργείων, του Υπουργείου Εσωτερικών, Δημόσιας Διοίκησης και Αποκέντρωσης και του Υπουργείου Πολιτισμού, έχει οδηγήσει στη δημιουργία σπιτιών πολιτισμού και στα εντευκτήρια καφενεία σε δεκατρείς δήμους και κοινότητες; Αυτά για να γίνουν τα χρηματοδότησε το Υπουργείο Εσωτερικών. Και μιλάω συγκεκριμένα για τους Δήμους Διδυμοτείχου, Ορεστιάδας, Σουφλίου, Τυχερού στο Νομό Έβρου, για το Δήμο Φιλίππων στο Νομό Καβάλας, για το Δήμο Κατερίνης στο Νομό Πιερίας, για τους Δήμους Κομοτηνής, Νέου Σιδηροχωρίου και Σαπών στο Νομό Ροδόπης, για τους Δήμους Κερκίνης και Λευκώνα στο Νομό Σερρών, για το Δήμο Σκύδρας στο Νομό Πέλλας και την Κοινότητα Ευκαρπίας στο Νομό Θεσσαλονίκης. Σ’ αυτούς πρέπει να προστεθούν και πέντε ακόμη Ο.Τ.Α.,  όπου έδωσε λυόμενα και τα έστειλε το Υπουργείο Πολιτισμού για να μπορέσουν να λειτουργήσουν είτε ως εντευκτήρια καφενεία είτε ως σπίτια πολιτισμού.
      Αυτά έχουν γίνει. Βεβαίως συνεχίζουμε να κάνουμε και άλλα. Ιδίως όμως στα δύο βασικά θέματα τα οποία θέσατε και στο θέμα της ιθαγένειας και στο θέμα της κρατικής αρωγής, υπάρχουν εκκρεμότητες. Οι ρυθμοί όμως είναι απείρως πιο ταχείς από το παρελθόν. 
      Το θέμα της ιθαγένειας είναι ιδιαίτερα λεπτό και πρέπει να το προσέξουμε, γιατί πρέπει σαφώς να κάνουμε τον απαραίτητο έλεγχο για να μη «βρέχει» επί δικαίους και αδίκους και να μην εκμεταλλεύονται άσχετοι το ιερό δικαίωμα των ομογενών. 
      Όσον αφορά την κρατική αρωγή, παρά την κακή οικονομική συγκυρία ξέρετε ότι η κρατική αρωγή είναι απείρως περισσότερη από την εποχή την οποία εσείς είχατε ευθύνη της διακυβέρνησης του τόπου.
      Πρέπει να κάνουμε και εκεί περισσότερα, αλλά πάντως έχουμε πλήρη συναίσθηση της ευθύνης μας για το θέμα αυτό και το αποδεικνύουμε στην πράξη.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, οι παλιννοστούντες Έλληνες ομογενείς από τις χώρες της πρώην Σοβιετικής Ένωσης αντιμετωπίζουν πολλά προβλήματα αρκετά χρόνια τώρα μετά την πρώτη εγκατάστασή τους στη χώρα μας. Τα προβλήματα αυτά αφορούν πολλούς τομείς της καθημερινής τους ζωής: Από την απόκτηση της ελληνικής ιθαγένειας ή τη χορήγηση του ειδικού δελτίου ταυτότητας μέχρι τη στεγαστική τους αποκατάσταση, από την απασχόλησή τους μέχρι την ομαλή γενικότερη κοινωνική ένταξη. Τα προβλήματα αυτά εξακολουθούν όπως είπα και σήμερα να ισχύουν. 
      Ωστόσο, μια απλή αλήθεια πρέπει να διαπιστωθεί κατά τη συζήτησή μας στο Κοινοβούλιο. Όσα μέτρα ελήφθησαν υπέρ των παλιννοστούντων ομογενών, είναι μέτρα που ελήφθησαν από τις Κυβερνήσεις του ΠΑ.ΣΟ.Κ.. Τα πράγματα χειροτέρευσαν μετά την αλλαγή της διακυβέρνησης της χώρας, από το Μάρτη του 2004 και ύστερα. Μέτρα στεγαστικής αποκατάστασης, μέτρα που αφορούν τη χορήγηση της ιθαγένειας, μέτρα για τη δανειοδότησή τους ή την παραχώρηση οικοπέδων, μέτρα για την ένταξή τους στην αγορά εργασίας είναι μέτρα που αποφάσισαν οι κυβερνήσεις του ΠΑ.ΣΟ.Κ.. 
      Έκαναν οι κυβερνήσεις του ΠΑ.ΣΟ.Κ. όλα τα οφειλόμενα; Ασφαλώς όχι.
      Υπήρχαν και άλλα που έπρεπε να αποφασιστούν, αλλά δεν έγιναν γιατί μία κυβέρνηση, που αντιμετωπίζει τα πρώτα μεγάλα ρεύματα της μετανάστευσης, θέλει κάποιον χρόνο μέχρις ότου κωδικοποιήσει τις πολιτικές της και τις ενέργειές της.
       Ένα είναι βέβαιο, ότι μετά το Μάρτιο του 2004 τα πράγματα έχουν χειροτερεύσει. Γι’ αυτό συμφωνώ σ’ ένα πράγμα με τον Υπουργό των Εσωτερικών: ότι οι Έλληνες παλιννοστούντες ομογενείς γνωρίζουν. Ασφαλώς γνωρίζουν πολύ καλά. Και επειδή γνωρίζουν, γι’ αυτό ακριβώς και απαιτούν από την Κυβέρνηση της Νέας Δημοκρατίας να εφαρμόσει στο ελάχιστο όσα προεκλογικά υποσχέθηκε. Επειδή γνωρίζουν ότι χειροτέρεψε η κατάστασή τους, στρέφονται και πάλι προς το ΠΑ.ΣΟ.Κ. με ελπίδα, την ίδια ώρα που αξιώνουν να εφαρμοστούν τα μέτρα που υποσχέθηκε η Νέα Δημοκρατία. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Δεν επιθυμώ έναν πρόχειρο διαγκωνισμό με την Κυβέρνηση και τους παρισταμένους Υπουργούς σχετικά με το ποιος έχει τις καλύτερες προθέσεις για τους Έλληνες παλιννοστούντες νεοπρόσφυγες. Θα αναφερθώ σε συγκεκριμένα προβλήματα. Οφείλω, όμως, πριν παρουσιάσω τις απολύτως εύλογες αξιώσεις των παλιννοστούντων για λύσεις των προβλημάτων τους, να σχολιάσω μερικές από τις παρατηρήσεις που έκανε ο κύριος Υπουργός των Εσωτερικών. 
      Είπατε, κύριε Υπουργέ, ότι ζητήσατε πληροφορίες από το συνάδελφό σας Υπουργό Δημόσιας Τάξης για το αν πραγματικά συμβαίνουν απελάσεις ή όχι. Και σας διαβεβαίωσαν οι αρμόδιες υπηρεσίες του Υπουργείου Δημόσιας Τάξης ότι κάτι τέτοιο δεν συμβαίνει. 
      Έχω στα χέρια μου τις θέσεις της Επιτροπής Νεοπροσφύγων που ανήκει στην Παμποντιακή Ομοσπονδία Ελλάδος. Αυτές υπογράφονται από τον Πρόεδρό της κ. Γρηγοριάδη, και την Γραμματέα της Επιτροπής των Νεοπροσφύγων κ. Λαμάρα-Ουρδουμίδου. 
      Ισχυρίζονται, λοιπόν, εκφράζοντας την αγωνία τους, ότι πρέπει να σταματήσουν οι συλλήψεις και οι απελάσεις των ομογενών, οι οποίοι δεν κατάφεραν ακόμη να τακτοποιηθούν στην Ελλάδα. 
      Πριν δε από λίγες ημέρες παρέλαβα σχετικό έγγραφο από την Επιτροπή Νεοπροσφύγων, το οποίο  κατέθεσα ως  αναφορά τους στη Βουλή των Ελλήνων με αριθμό πρωτοκόλλου 2602 και ημερομηνία 20/4/2007, αναφορά που απευθύνεται στον Υπουργό Δημόσιας Τάξης και του λένε ότι σήμερα μετά από πολλά χρόνια διαμονής τους στην Ελλάδα, η ελληνική πολιτεία ταυτίζει τους ‘Έλληνες ομογενείς παλιννοστούντες κοινωνικά, νομικά και εθνικά με τους αλλοδαπούς και τους ευτελίζει με το μέτρο της απέλασης από την Ελλάδα, προσβάλλοντας την ελληνική εθνική τους συνείδηση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ομογενείς; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως, ναι.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μήπως είναι αλλογενείς;
      ΧΑΡΑΛΑΜΠΟΣ ΚΑΣΤΑΝΙΔΗΣ: ‘Όχι. Κάνετε λάθος. «Συλλήψεις των ομογενών από τις χώρες της πρώην Σοβιετικής ‘Ένωσης» είναι ο τίτλος. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τα στοιχεία τα έχετε, ή είναι απλώς καταγγελίες;
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι τα στοιχεία τα οποία δίδει η επιτροπή νεοπροσφύγων. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Καστανίδη, μου επιτρέπετε;
      ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το θέμα είναι πάρα πολύ λεπτό και είναι θέμα αξιοπιστίας. Κι εγώ ως Υπουργός μέχρι σήμερα δεν είχα κανένα παράδειγμα, καμία καταγγελία στο Υπουργείο μου προς αυτήν την κατεύθυνση. 
      Επειδή θέλω να ξέρω κι επειδή μπορεί και ο Υπουργός Δημόσιας Τάξης να μην το έχει δει αν υπάρχει -αλλά εγώ αμφιβάλλω αν υπάρχει- παρακαλώ πάρα πολύ να γίνει η ερώτηση στο Υπουργείο Δημόσιας Τάξης κι’ αυτό για να δούμε τα στοιχεία πραγματικά. Με πολλή ειλικρίνεια σας το λέω αυτό, δεν είναι θέμα αντιπαράθεσης.
       Μήπως οι άνθρωποι αυτοί μιλούν για αλλογενείς και όχι για ομογενείς; Μήπως δεν είναι ακριβή τα στοιχεία; Και θα είναι κρίμα για την πολιτεία -όχι για την Κυβέρνηση- να δίνουμε ανακριβή πράγματα. Σας παρακαλώ πολύ κάντε το!  
      ΧΑΡΑΛΑΜΠΟΣ ΚΑΣΤΑΝΙΔΗΣ: θα σας απαντήσω αμέσως. 
      Πέραν του γεγονότος ότι έχω και προσωπικά στοιχεία, όσα καταγγέλλονται στην αναφορά της επιτροπής των νεοπροσφύγων της Παμποντιακής Ομοσπονδίας Ελλάδος τα κατέθεσα και περιμένω την απάντηση του Υπουργού Δημόσιας Τάξης. Θέλω να του δώσω την ευκαιρία να ερευνήσει και αν διαπιστωθεί ότι κάτι συντρέχει, τότε να δούμε πως μπορούμε να το αντιμετωπίσουμε.
	Επειδή όμως αυτά καταγγέλλονται καθημερινά και σωρηδόν, είναι λάθος να σας διαβεβαιώνουν αρμόδιες υπηρεσίες για πράγματα, που ενδεχομένως θέλουν να αποκρύψουν ή δεν γνωρίζουν καλά. 
	Επίσης αυτό που θέλω να ερωτήσω είναι το εξής: Γιατί, κύριε Υπουργέ, αναφέρεστε σε πράξεις των κυβερνήσεων του ΠΑ.ΣΟ.Κ. και δεν έχετε πει μέχρι τώρα εσείς τι κάνατε; Τι εννοώ; Πράγματι είναι περίπου τρεις χιλιάδες εννιακόσιοι εβδομήντα τέσσερις αυτοί οι οποίοι αποκατεστάθησαν. Δεν έχει σημασία εάν δώσατε, στη συνέχεια των δικών μας αποφάσεων, τους οριστικούς τίτλους. Θα ήταν πάρα πολύ ενδιαφέρον να λέγατε εσείς τι δώσατε έστω και προσωρινώς. 
      Μπορείτε να μας προσκομίσετε ένα στοιχείο για τις αποφάσεις που έχετε πάρει; Μπορεί να μας διαβεβαιώσει η Κυβέρνηση για τον αριθμό των νέων δικαιούχων οικοπέδων παραδείγματος χάρη; Μπορείτε να μας πείτε πόσα στεγαστικά δάνεια δώσατε; Μπορείτε να μας πείτε εάν σταμάτησαν οι χορηγήσεις στεγαστικών δανείων; Αυτά είναι τα συγκεκριμένα θέματα, όχι εάν παραχώρησε προσωρινά οικόπεδα το ΠΑ.ΣΟ.Κ. κι εσείς μετά το Μάρτιο του 2004  δώσατε τους οριστικούς τίτλους. Πείτε μας τι νέο κάνατε, πόσα δάνεια δώσατε, αν ενδεχομένως διακόψατε δανειοδοτήσεις, αν αυξήσατε τον αριθμό των δικαιούχων, αν δώσατε πρόσθετα οικόπεδα. Αυτά πείτε μας. 
	Σας είπα, προηγουμένως, κύριε Υπουργέ των Εσωτερικών, ότι δεν επιδιώκω πλειοδοσία καλών προθέσεων και διακηρύξεων. Επιθυμώ να σας πω πώς κατά την άποψή μας –ήδη οι συνάδελφοί μου που μίλησαν προηγουμένως ανέπτυξαν επαρκώς το θέμα- μπορούν να επιλυθούν πιο γρήγορα και πιο αποτελεσματικά προβλήματα των νεοπροσφύγων παλιννοστούντων. 
	Η γνώμη μας είναι ότι θα ήταν χρήσιμο, εάν προχωρούσαμε επιτέλους στην οριστική καταγραφή των αναγκών, των δεξιοτήτων και των ικανοτήτων των νεοπροσφύγων, στα πλαίσια ενός μητρώου ομογενών, ώστε να είναι πιο αποτελεσματικές οι δράσεις μας,  πιο συντονισμένες γιατί θα είναι καλύτερη και η γνώση μας. 
	Δεύτερον, θα πρέπει να ενοποιηθούν και πάλι οι υπηρεσίες, που διαχειρίζονται τα προβλήματα των παλιννοστούντων. Ίσως γι’ αυτό θα χρειαζόταν να επανασυσταθεί μία γενική γραμματεία κοινωνικής ένταξης των ομογενών, στα πλαίσια του Υπουργείου Εσωτερικών. Είχε αποδώσει η σύσταση της γραμματείας πριν από αρκετά χρόνια επί κυβερνήσεων του ΠΑ.ΣΟ.Κ. στο Υπουργείο Μακεδονίας-Θράκης. Πρέπει να ξαναδούμε αυτήν την ιδέα.
	Είναι σαφές –το έθιξαν όλοι οι συνάδελφοι- ότι η επισημοποίηση της παραμονής των μεταναστών στη χώρα μας είτε με την απόκτηση της ιθαγένειας είτε του ειδικού δελτίου ταυτότητας, πρέπει να επιταχυνθεί. Δεν θα ασχοληθώ με  συγκρίσεις. Πρέπει να επιταχυνθεί, υπάρχουν προβλήματα. Ακόμη, θα πρέπει να εξαλειφθεί αυτή η αίσθηση που έχουν πολλοί νεοπρόσφυγες Έλληνες ομογενείς ότι συλλαμβάνονται, υφιστάμενοι προσβολή μάλιστα της εθνικής τους συνείδησης, και απελαύνονται.
	Είναι πολύ άσχημο να ακούς ανθρώπους να λένε: «Στις χώρες της πρώην Σοβιετικής Ένωσης μας θεωρούσαν Έλληνες και γι’ αυτό δεν μας έδιναν όσα δικαιούμασταν. Ελπίσαμε και ήλθαμε στον τόπο μας και τώρα που θα έπρεπε να θεωρηθούμε Έλληνες και να έχουμε όσα δικαιούμαστε, μας θεωρούν ξένους». Τα παράπονα πρέπει να αντιμετωπιστούν, πολύ περισσότερο όταν φθάνουμε στο σημείο να έχουμε συλλήψεις και απελάσεις ομογενών. 
	Χρειάζεται να δοθεί έμφαση στη χορήγηση των οικοπέδων. Το φτωχό ελληνικό κράτος του 1923 έκανε αναδασμούς και αναδιανομή γαιών,  που έφτασε μέχρι πέντε εκατομμύρια στρέμματα γης, για να αποκατασταθούν σε πολύ δυσκολότερες συνθήκες οι πρόσφυγες της εποχής εκείνης. 
      Για σαράντα οκτώ έως πενήντα χιλιάδες οικογένειες, δεν είναι μεγάλος αριθμός να έχει ικανοποιηθεί η ανάγκη μόλις του 3%, με ευθύνη, διαχρονικά όλων των κυβερνήσεων. Πρέπει να δούμε πώς μπορούν να γίνουν οικοδομικοί συνεταιρισμοί, που θα διευκολύνουν τα μέλη, τους νεοπρόσφυγες στη στεγαστική τους αποκατάσταση. 
      Έχω τη βεβαιότητα, κύριε Υπουργέ, ότι το στεγαστικό δάνειο, που χορηγείται στους νεοπρόσφυγες για τη στεγαστική τους αποκατάσταση, πρέπει να αυξηθεί περίπου κατά 20.000 ευρώ. Μπορεί να φτάσει μέχρι τις 80.000 από τις 60.000, που είναι σήμερα.
      Πρέπει επίσης να ληφθούν μέτρα που είναι αναγκαία για την ένταξή τους στην αγορά εργασίας. Διότι η ένταξή τους στην αγορά εργασίας σημαίνει και ομαλή κοινωνική ένταξη. 
      Να ένα άλλο ερώτημα, το οποίο θέλω να σας θέσω. Πήρατε ως Κυβέρνηση ένα μέτρο, πρόσθετο εκείνων που είχαν λάβει οι κυβερνήσεις του ΠΑ.ΣΟ.Κ. για την ένταξή τους στην αγορά εργασίας; Σας απαντώ πως όχι. Αποφάσεις, που αφορούν την ένταξη των ομογενών στην αγορά εργασίας, έλαβαν μόνο οι κυβερνήσεις του ΠΑ.ΣΟ.Κ.. Κι αυτές θέλουν συμπλήρωση. Ολοκλήρωση θέλουν αυτές οι αποφάσεις. 
      Παραδείγματος χάρη: Είχαμε αποφασίσει ότι ειδικό ποσοστό αφορά τους νεοπρόσφυγες, προκειμένου να προσληφθούν ως επαγγελματίες οπλίτες και υπαξιωματικοί στο Στρατό, στο Λιμενικό, στην Πυροσβεστική για τη Μακεδονία και τη Θράκη. Αυτή είναι απόφαση της κυβέρνησης του ΠΑ.ΣΟ.Κ. με το ν. 2790/2000. Ήταν ένα μέτρο εκείνης της περιόδου, που εξυπηρέτησε και έλυσε προβλήματα. Δεν αρκεί πλέον. Να μία προσθήκη, για να αποδείξετε ότι προσθέτετε στο έργο του ΠΑ.ΣΟ.Κ. εποικοδομητικά. 
      Θα μπορούσαμε να επεκτείνουμε τις διατάξεις του ν. 2790/2000 για την πρόσληψη νεοπροσφύγων στο Σώμα των Επαγγελματιών Οπλιτών και Υπαξιωματικών του Στρατού, του Λιμενικού και της Πυροσβεστικής για όλη τη χώρα και όχι μόνο για τη Μακεδονία και τη Θράκη.
      Επίσης -σας το είπε και ο συνάδελφος κ. Βενιζέλος- υπάρχουν πολλά προβλήματα προσαρμογής των επιστημόνων. Θα ήταν χρήσιμο, εάν διαμορφώναμε προγράμματα “STAGE”, ώστε να προσαρμοστούν στις συνθήκες συγκεκριμένων τομέων της αγοράς. 
      Το 48% των νεοπροσφύγων είναι άνεργοι. Από το σύνολο των Ελλήνων ομογενών επιστημόνων, μόλις το 7% κατάφερε να ενταχθεί στην αγορά εργασίας. Αυτό οφείλεται και στο είδος των πτυχίων, που έπαιρναν στις χώρες της πρώην Σοβιετικής Ένωσης. Εκεί οι ανάγκες της οικονομικής οργάνωσης της Σοβιετικής Ένωσης, οδηγούσαν τα πανεπιστήμια στο να παρέχουν πτυχία υπερειδίκευσης. 
      Όταν, λοιπόν, έχεις 48% ανέργους στο σύνολο των νεοπροσφύγων και μόλις το 7% των επιστημόνων έχει αποκατασταθεί, ας σκεφτούμε τι σημαίνει γι’ αυτούς τους ανθρώπους, να ωθούνται στα όρια του κοινωνικού αποκλεισμού. 
      Θα μπορούσαμε, συνεπώς, να αποφασίσουμε και άλλα μέτρα.
      Είχε αποφασίσει η κυβέρνηση του ΠΑ.ΣΟ.Κ. ότι το 5% των προσλήψεων, που γίνεται από το Ανώτατο Συμβούλιο Επιλογής Προσωπικού, μπορεί να αφορά τους νεοπρόσφυγες κατά ειδικότητα και κατά νομό. Έχετε προσθέσει κάτι σ’ αυτήν την πολιτική του ΠΑ.ΣΟ.Κ.; Όχι, κύριε Υπουργέ. 
      Μπορούμε λοιπόν, να προσθέσουμε τη δυνατότητα αυτό το 5% των θέσεων, που ελέγχονται, που προκηρύσσονται από το Α.Σ.Ε.Π., να μην αφορά το νομό και την ειδικότητα, αλλά το σύνολο της χώρας. Και να καταργηθεί επίσης και το όριο ηλικίας, που αφορά τους νεοπρόσφυγες.
      Βλέπετε, λοιπόν, κύριε Υπουργέ, ότι μέσα από τη σύγκριση, δικαίως καταλήγουμε στο συμπέρασμα –που είναι και συμπέρασμα των παλιννοστούντων και νεοπροσφύγων- ότι όσες θετικές ρυθμίσεις έγιναν, αφορούν τις κυβερνητικές περιόδους του ΠΑ.ΣΟ.Κ. και όχι εσάς.
      Κυρίες και κύριοι συνάδελφοι, κανένας δεν δικαιούται να αγνοεί το πρόβλημα, τη φτώχεια και τον πόνο. Ας κάνουμε ό,τι μπορούμε για να βοηθήσουμε, πέρα από κομματικές αντιδικίες και διαγωνισμούς και κυρίως σεβόμενοι την αλήθεια!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Καστανίδη. 
      Κυρίες και κύριοι συνάδελφοι, γίνεται γνωστό στο Σώμα πως από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «Οι ‘Ελληνες στη Διασπορά 15ος-21ος αι.» και τους λοιπούς χώρους του Μεγάρου της Βουλής των Ελλήνων, δεκατρείς μαθητές και μαθήτριες και οκτώ συνοδοί-καθηγητές από τα Τ.Ε.Ε. Ειδικής Αγωγής Θεσσαλονίκης. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Χρήστος Ζώης. 
      ΧΡΗΣΤΟΣ ΖΩΗΣ: Ευχαριστώ, κύριε Πρόεδρε. 
      Θέλω να ξεκινήσω με μια γενική παρατήρηση που, δυστυχώς, βρίσκει εφαρμογή, κάθε φορά που συζητιούνται διάφορα ζητήματα, λόγω της τακτικής που έχει υιοθετήσει το κόμμα της Αξιωματικής Αντιπολίτευσης για να αντιπαρατίθεται μαζί μας σ’ αυτήν την Αίθουσα.
      Κύριε Πρόεδρε, το πρόβλημα με την Αξιωματική Αντιπολίτευση είναι ότι υπόσχεται πολλά. Υπόσχεται πολλά όταν είναι απ’ έξω, θεσμοθετεί πολλά περισσότερα όταν διαχειρίζεται την εξουσία και ελέγχει, όταν ξαναβρίσκεται στα έδρανα της Αξιωματικής Αντιπολίτευσης, την Κυβέρνηση της Νέας Δημοκρατίας, γιατί αυτά τα πολλά που είχε υποσχεθεί, εκείνα τα πολύ περισσότερα που είχε θεσμοθετήσει αλλά δεν πρόλαβε στα έντεκα χρόνια διακυβέρνησής της να υλοποιήσει, δεν τα ολοκλήρωσε η Κυβέρνηση στην τριετία που έχει ήδη διανύσει.
      Είναι μια λογική που σας βοηθάει, κύριοι συνάδελφοι, για να αντιπαρέρχεστε τα προβλήματα και τις δυσκολίες σας και, κυρίως, στα ελλείμματά σας, αλλά είναι μια λογική η οποία έχει καταδικασθεί και καλά θα κάνετε να την αντικαταστήσετε με μια πιο εποικοδομητική στάση. Κρατώ τη χωρίς αμφιβολία διάθεση του Κοινοβουλευτικού Εκπροσώπου κ. Καστανίδη σήμερα, να προσθέσει κάτι παραπάνω από ένα στυγνό και στεγνό έλεγχο, αλλά η αλήθεια είναι πάρα, πολύ απλή και δεν μπορεί να κρυφτεί. 
      Το πρόβλημα για την ελληνική πολιτεία -όχι για την παρούσα Κυβέρνηση- κυρίες και κύριοι συνάδελφοι της Αντιπολίτευσης, είναι να ανταποκριθεί πλήρως στα όσα είναι θεσμοθετημένα, δεν είναι να θεσμοθετήσει και άλλα. Θέλετε να συζητήσουμε και για το τι περισσότερο μπορούμε να κάνουμε; Ανοιχτός είναι ο διάλογος, ανοιχτοί προσερχόμαστε σ’ αυτήν τη συζήτηση, όμως το μέγεθος και το στοιχείο της αξιοπιστίας για το οποίο κρινόμαστε όλοι, έχει να κάνει με το πώς ανταποκρινόμαστε στις δεσμεύσεις μας και στις υποσχέσεις μας, στις υποχρεώσεις που έχουμε ήδη αναλάβει ως πολιτεία. 
      Εκεί, λοιπόν, η απάντηση του αρμόδιου Υπουργού ήταν σαφής. Πήρε τα στοιχεία της επερώτησής σας και τα απήντησε ένα προς ένα. Ως προς αυτό, εγώ δεν άκουσα ενστάσεις επί της ουσίας από τον Κοινοβουλευτικό σας Εκπρόσωπο. Έτσι, με υποχρεώνετε να επανέλθω, δυστυχώς, σε κάποια από τα στοιχεία που ήδη ακούσατε, αλλά προφανώς δεν μπορέσατε να τα εκτιμήσετε, για να σας δώσω την ευκαιρία να τα επαναξιολογήσετε. 
      Μας ρωτάτε τι κάναμε σε σχέση με τα δάνεια. Μα όταν αυξάνεται η κρατική αρωγή -που είναι βεβαίως υποχρεωτική, δεν το παραβλέπει κανείς αυτό- έναντι των δανείων που έχουν χορηγηθεί, άραγε γιατί αυξάνετε; Γιατί δεν υπάρχουν δάνεια; Αυξάνετε, ακριβώς, γιατί τρέχουν τα δάνεια. Είναι λίγο να πούμε ότι όσα είχατε δώσει εσείς τα τέσσερα χρόνια εφαρμογής του ολοκληρωμένου προγράμματος, χρειάστηκε ένα χρόνο η νέα διακυβέρνηση για να τα δώσει; Είναι λίγο να πούμε ότι στα τρία χρόνια έχουμε δώσει τα τριπλάσια, απ’ όσα είχατε δώσει εσείς σε τέσσερα χρόνια ως κρατική αρωγή; 
      Θέλετε να παραδεχθούμε ότι χρειάζονται και άλλα; Μα ποιος το αρνείται αυτό; Βεβαίως και χρειάζονται και άλλα. Βεβαίως και έχουν την ανάγκη μας οι ομοεθνείς μας, όμως είναι εντελώς μικροπολιτικό και είναι αυτά που απαξιώνουν και το δημόσιο και τον πολιτικό λόγο καθημερινά –σ’ αυτό κρινόμαστε- να ερχόμαστε εδώ και να παραβλέπουμε, το τι έχουμε κάνει με βάση τις πραγματικές οικονομικές δυνατότητες της πολιτείας, σ’ ένα πραγματικά δύσκολο οικονομικό περιβάλλον και να λέμε «Α, γιατί δώσατε μόνο τα τριπλάσια, απ’ αυτά που είχαμε δώσει εμείς κατά την διάρκεια της τριετούς διακυβέρνησής σας;» Πόσα έπρεπε να δώσουμε; Τα τετραπλάσια, τα πενταπλάσια, τα εξαπλάσια; Προσδιορίστε το. 
Και μετά μπορούμε να μπούμε σε μία συζήτηση σύγκρισης, σχετικά με το γιατί εσείς δεν μπορέσατε να ανταποκριθείτε στα τέσσερα χρόνια της δικής σας εφαρμογής αυτού του προγράμματος.
    Έγινε μία αναφορά, κύριε Πρόεδρε, που μας ευαισθητοποιεί όλους, γιατί πραγματικά οι συμπατριώτες μας αυτοί ήρθαν στην Ελλάδα, για να βρουν ένα λιμάνι. Είναι άνθρωποι οι οποίοι κυνηγήθηκαν για εβδομήντα χρόνια. Και κυνηγήθηκαν, γιατί έλεγαν ότι είναι Έλληνες, γιατί είχαν ελεύθερο πνεύμα, γιατί δεν μπορούσαν να αφομοιωθούν από πολιτικές και ιδέες, οι οποίες ήταν ξένες με τα δικά τους πιστεύω, με τη δική τους κοσμοθεώρηση. Και ήρθαν εβδομήντα χρόνια μετά στο λιμάνι που λέγεται «Ελλάδα», στην πατρίδα, στη δεύτερη γι’ αυτούς πατρίδα δυστυχώς, προκειμένου να βρουν μια αγκαλιά, στοργή και ενδιαφέρον από την ελληνική πολιτεία. 
    Δυστυχώς έναντι αυτής της πραγματικότητας, για την οποία όλοι αγωνιζόμαστε, ακούμε σήμερα αναφορές για απελάσεις. Εμάς μας ευαισθητοποιεί όλους και θέλω εδώ να αναγνωρίσω όχι μόνο το ενδιαφέρον, αλλά και την ιδιαίτερη ευαισθησία του κυρίου Υπουργού, ο οποίος δεν το άφησε να πέσει κάτω. Χωρίς να αποκλείει το ελάχιστο αυτό ενδεχόμενο, που προκύπτει από τη σημερινή συζήτηση, δηλαδή όντως να υπάρχουν κάποια στοιχεία, σας καλεί όμως να το κάνετε με πιο επίσημο τρόπο, να καταθέσετε ερώτηση στον αρμόδιο Υπουργό Δημόσιας Τάξης, για να διερευνηθεί η ποιότητα και η αλήθεια των στοιχείων, που έχετε στη διάθεσή σας. Όταν η Κυβέρνηση διά του αρμοδίου Υπουργού βεβαιώνει ότι δεν υπάρχει προηγούμενο περιστατικό απέλασης, νομίζω ότι εκεί μπορούμε να σταματήσουμε και να επανέλθουμε μόνο, εφόσον έχουμε κάτι απτό στη διάθεσή μας. 
    Κύριε Πρόεδρε, το θέμα των ομοεθνών μας από χώρες της πρώην Σοβιετικής Ένωσης είναι ένα θέμα λεπτό, που ταλαιπώρησε πρώτα απ’ όλα τους ίδιους, αλλά, δυστυχώς, και τον πολιτικό μας βίο τα προηγούμενα χρόνια. Θυμίζω ότι υπήρξε η περίφημη έρευνα Δημητρίου, ενός αξιόλογου και αξιόπιστου διπλωμάτη ο οποίος προφανώς, ένεκα αυτής της έρευνας, βρέθηκε να υπηρετεί στη Χιλή -σήμερα υπηρετεί σε μία από τις πρώην χώρες της Σοβιετικής Ένωσης, στην Ουκρανία- ενός διπλωμάτη, ο οποίος τότε είχε καταθέσει το πόρισμά του, το οποίο είχε συζητηθεί σ’ αυτήν εδώ την Αίθουσα και ήταν το αντικείμενο πολλών επερωτήσεων. Το αντικείμενο αυτής της έρευνας τι έλεγε; Έλεγε ότι με διαφημίσεις, με καταχωρήσεις στο ρωσικό τύπο υποδεικνύονταν γραφεία, μαγαζιά, ακόμη και απέναντι από την ελληνική Πρεσβεία στη Μόσχα, που καλούσαν όχι τους ομοεθνείς μας, όχι τους ομογενείς μας, αλλά οποιονδήποτε ενδιαφερόταν να λάβει βίζα για την Ελλάδα και διαβατήριο, να αποκτήσει ελληνική ιθαγένεια, να πάει σ’ αυτό το γραφείο ευρέσεως ελληνικής ιθαγένειας. Αυτή ήταν η πρακτική. 
    Πρέπει να θυμίσω ότι αυτά είχαν στηλιτευθεί και ότι είχαν αντιμετωπιστεί και στο πλαίσιο δημοσιογραφικής έρευνας έγκυρων, μεγάλων, διεθνών εφημερίδων και ήταν μία από τις αιτίες και τους λόγους, που η χώρα μας είχε διασυρθεί. 
    Εμείς, λοιπόν, έχοντας υπ’ όψιν αυτήν την πραγματικότητα, την οποία όλοι αντιμετωπίσαμε και για την οποία, δυστυχώς, δεν άκουσα ποτέ αυτοκριτική, ερχόμαστε όχι μόνο να βάλουμε μια τάξη, αλλά να διασφαλίσουμε το έγκυρο και το αξιόπιστο μιας διαδικασίας, η οποία θα επιστρέφει στους ίδιους τους ομογενείς μας -που όλα αυτά τα χρόνια ταλαιπωρήθηκαν- αυτό που τους αξίζει, αυτό που οφείλουμε όλοι να τους αναγνωρίσουμε, δηλαδή την ελληνική ιθαγένεια χωρίς γκρίζες σκιές, χωρίς σκοτεινά σημεία, χωρίς γωνίες, χωρίς εκείνα τα στοιχεία, που δεν κάνουν τίποτε άλλο, παρά να απαξιώνουν και την ελληνικότητά τους, αλλά και τη λειτουργία της ελληνικής πολιτείας.
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο Πρόεδρος κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Η υπόθεση των Ελλήνων Ποντίων που παλιννόστησαν και συνεχίζουν να παλιννοστούν από τις χώρες της πρώην Σοβιετικής Ένωσης, όπως και των Ελλήνων της Αλβανίας, νομίζω ότι είναι λάθος να αντιμετωπίζεται από την ελληνική πολιτεία σαν ένα μεγάλο πρόβλημα, ένα δυσβάστακτο βάρος. Πιστεύω ότι μπορεί αυτός ο κόσμος να συμβάλει –και συμβάλλει ήδη στο μέτρο που του δίνεται η δυνατότητα- στην επανάληψη –ασφαλώς σε μικρότερη έκταση- του θαύματος που πραγματοποιήθηκε σ’ αυτόν τον τόπο, μετά τη Μικρασιατική καταστροφή από τους πρόσφυγες, τους Έλληνες της Ιωνίας, της Σμύρνης, της Μικράς Ασίας, μεταξύ των οποίων και όσοι Πόντιοι είχαν απομείνει, μετά τη γενοκτονία που υπέστησαν από το οθωμανικό καθεστώς της γείτονος.
      Ήδη, μπορώ να πω -έχοντας και μια άμεση εικόνα του Λεκανοπεδίου της Αττικής, όπου βρίσκεται το μεγαλύτερο ίσως μέρος αυτών των συμπατριωτών μας- κάτω από εξαιρετικά δύσκολες και όχι και τόσο θετικές αντιδράσεις και συμπεριφορά από την κοινωνία όπου εγκαθίστανται, κατόρθωσαν να δημιουργήσουν οι ίδιοι μια σοβαρή οικονομική βάση και να συμβάλλουν με τον πολιτισμό τους, τις παραδόσεις που μετέφεραν, με τη διασύνδεσή τους με τις οργανώσεις εδώ και τους συλλόγους. Σε κάθε δήμο του λεκανοπεδίου υπάρχει και μία ένωση, ένας σύλλογος Ποντίων, των παλαιών προσφύγων. Είναι μία ευκαιρία, την οποία πρέπει να δούμε όλοι και ιδίως η Κυβέρνηση πρώτη, που φέρει την ευθύνη την πιο άμεση. Όλοι μας πρέπει να δούμε αυτήν την ευκαιρία.
      Εδώ, η ελληνική κοινωνία σήμερα αντιμετωπίζει το μεγάλο πρόβλημα της υπογεννητικότητας και διάφοροι -μάλιστα πολύ βιαστικοί πολλές φορές στις προτάσεις και τις επιλογές τους- σκέφτονται, προτείνουν -και είναι αξιοπρόσεκτες αυτές οι προτάσεις- πώς μπορεί να αντιμετωπιστεί το πρόβλημα και να ενισχυθεί πληθυσμιακά η χώρα με την ενσωμάτωση αλλογενών.
       Είναι δυνατόν, λοιπόν, να μην κάνουμε κάτι, όταν έχουμε αυτήν τη δυνατότητα; Και αυτήν τη δυνατότητα πρέπει να πω ότι την είχαμε από τις αρχές της δεκαετίας του ’80. Διότι εγώ δεν θέλω να σκέφτομαι αυτό που είπα πριν, ότι είναι  ένα πρόβλημα οι ομοεθνείς μας αυτοί. 
      Προέκυψε η δυνατότητα αυτή, στην περίοδο της κατάρρευσης του ανατολικού μπλοκ –μιλάω για την κυβέρνηση πάλι της Νέας Δημοκρατίας, κύριε Υπουργέ- όπου είτε στο Αργυρόκαστρο πήγαινε ο τότε Πρωθυπουργός και ο τότε Υπουργός Εξωτερικών και με τα ζεϊμπέκικα και τους καλαματιανούς καλούσαν, χωρίς καμμία προετοιμασία, τους Έλληνες της Βορείου Ηπείρου να έρθουν εδώ, είτε όταν καλώς –διότι υπήρχε κίνδυνος- στέλναμε καράβια για να τους παραλάβουν από τα παράλια του Πόντου.
      Δεν μπορούμε σήμερα εδώ και δεν μπορείτε ιδιαίτερα εσείς, κύριε Υπουργέ, επερωτώμενος, δηλαδή ελεγχόμενος και δεχόμενος και προτάσεις –τις ακούσατε και από τον κ. Βενιζέλο και τους άλλους συναδέλφους της Βουλής και τώρα από τον Κοινοβουλευτικό Εκπρόσωπο του κόμματος μας- να απαντάτε σαν να επερωτάτε εσείς την Αντιπολίτευση και να λέτε, λαθεμένα και ανακριβέστατα πράγματα, που αφορούν την προηγούμενη κυβέρνηση. Ε, λένε ότι η επίθεση είναι η καλύτερη άμυνα, αλλά αυτή η τακτική, την οποία έχει επιλέξει  η Κυβέρνηση και στο μεγάλο θέμα του σκανδάλου των ομολόγων, οδηγεί πολλές φορές σε πανωλεθρία. 
      Εσείς, ο πρώτος τη τάξει Υπουργός αυτής της Κυβέρνησης, ξέρετε ότι την τύχη της αυτήν την στιγμή και το κύρος της, την σύνθεση της, την εικόνα της, δεν την αποφασίζει ο Πρωθυπουργός. Την αποφασίζει ο τελευταίος σχεδόν τη τάξει Υπουργός, ο Υπουργός Απασχόλησης, ο οποίος υποχρεώνει και τον Πρωθυπουργό, δια του εκπροσώπου του και δια των συνυπεύθυνων του βέβαια πιο άμεσα -διότι έμμεσα είναι όλη η Κυβέρνηση υπεύθυνη. Σωστά το είπε ο κ. Τσιτουρίδης, είναι συλλογική η ευθύνη- διά του Υπουργού Οικονομίας, διά του Υφυπουργού του Γενικού Λογιστηρίου, αντί ψόγου και αποστάσεων που είχατε λάβει όλοι στην αρχή, να αναπέμπουν ύμνους στον κ. Τσιτουρίδη. Διότι τελικώς από τον κ. Τσιτουρίδη εξαρτάσθε, κύριε Υπουργέ, πρώτε τη τάξει. Πείτε το και στον κύριο Πρωθυπουργό, διότι ως γνωστόν δεν πατάει το πόδι του εδώ για να μας ακούσει. Δεν είχε εξοικειωθεί και πολύ ο κ. Καραμανλής ως Βουλευτής, για να έχει και μία ανάγκη οσμής εδώ της Αιθούσης. Κάποιοι από εμάς αν δεν περάσουμε να μυρίσουμε λίγο την Αίθουσα, δεν το μπορούμε. Πείτε το, λοιπόν, αυτό.
      Δεν είναι δυνατόν, λοιπόν, μία Κυβέρνηση που έχει ευθύνες, αντί να αντιμετωπίζει αυτές τις ευθύνες, να απαντά σε αυτά που τις προτέινει η Αντιπολίτευση, να ανατρέχει στο παρελθόν.
      ‘Οταν έχετε, κύριε Υπουργέ, στην οδό Αγίου Κωνσταντίνου, στην πλατεία Ομονοίας, ένα στρατηγείο, όπου εκεί οι ομογενείς μας από τη Βόρειο Ήπειρο, προσερχόμενοι στα γραφεία της Νέας Δημοκρατίας, θα λάβουν τη χρυσή ευκαιρία να πολιτογραφηθούν Έλληνες, όταν έχετε αυτό που βοά, -αφήστε τι είπατε ότι κάποιος έλεγε για κάποια πολυκατοικία στη Νίκαια, όπου ήταν γραμμένοι οι Πόντιοι κ.λπ… Αυτά, δεν είναι –επιτρέψετε μου- αντάξια αυτής της Αιθούσης και της διαδικασίας του Κοινοβουλευτικού Ελέγχου, που ξέρετε πως προσδιορίζει ο Κανονισμός μας.
      Μιλάτε για τη διαφάνεια. Μα, μιλάμε στο σπίτι του κρεμασμένου για σχοινί, κύριε Υπουργέ, σήμερα; Αν θέλετε να πάτε πάλι πίσω σωστά και να μιλάμε και για πιο πίσω, εντάξει. Αλλά αυτό που ζητάει ο λαός τώρα δεν είναι να ξύνουμε πληγές ή να βγάζουμε σάβανα από τα νεκροταφεία του παρελθόντος. Ζητάει λύσεις σε ζητήματα που εμφανίζονται και αυτό οφείλετε να κάνετε.
      Εδώ ειδικότερα, εγώ θα ήθελα, επειδή θυμάμαι τις διαμαρτυρίες των Ποντίων, θυμάμαι ότι στην Καλλιθέα είναι ένας σύλλογος που έχει τον τίτλο «ΜΙΘΡΙΔΑΤΗΣ» και ρωτούσα τι σχέση έχουν οι Πόντιοι με το Μιθριδάτη… 
      ΧΡΗΣΤΟΣ ΖΩΗΣ: Ο τελευταίος βασιλιάς των Ελλήνων.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, ακριβώς, ρωτούσα και το έμαθα. Όπως μάθατε εσείς, κύριε Υπουργέ, για πρώτη φορά, τι σημαίνει ζωγραφιά στο νερό. Δεν υπάρχει ζωγραφιά στο νερό. Δεν το ξέρατε; Τρύπα στο νερό, όμως, έστω και στιγμιαία, υπάρχει. Και αυτό είναι το έργο το δικό σας, μια τρύπα στο νερό, στη στιγμή, που φυσικά εξηφανίσθη. Και αυτό νομίζω ότι είναι το καλύτερο που πρέπει να κάνετε, να δείτε μία προς μία αυτές τις σκέψεις, ενώ –και εδώ φταίει λίγο και ο φίλος μου κ. Ζώης, ο Κοινοβουλευτικός Εκπρόσωπος, ο τόσο συμπαθής σε εμένα- δεν ακούσατε, κύριε Υπουργέ, ο κ. Καστανίδης είπε ότι έχει κατατεθεί αυτή η αναφορά. Εκτός, εάν στα γραφεία κοινοβουλευτικού ελέγχου των Υπουργείων σας διαγράφουν από το ενδιαφέρον τους τις αναφορές, όπως και τις ερωτήσεις. Άλλωστε, τους δίνει το παράδειγμα ο ίδιος ο κύριος Πρωθυπουργός.  Αρχηγοί Κομμάτων, Βουλευτές του απευθύνουν ερωτήσεις για κρίσιμα ζητήματα. Και βέβαια όχι μόνο δεν πατάει εδώ, αλλά, κύριε Πρόεδρε της Βουλής –διότι κατήλθατε της Έδρας την ημέρα εκείνη- έχει τη δυνατότητα το Προεδρείο να αισθάνεται, όχι ότι προεδρεύει ολοκλήρου του Σώματος, αλλά εκπροσωπεί εκεί την Κυβέρνηση. Και απαντώντας στις επικρίσεις για τη μη προσέλευση του Πρωθυπουργού εδώ, όπως οφείλει, να μας δίνει στοιχεία, όχι ολοκλήρου της περιόδου της προηγούμενης κυβερνήσεως, αλλά του έτους εκείνου, που λόγω της προεδρίας της Ευρωπαϊκής Ένωσης, κύριε Πρόεδρε, που προεδρεύετε τώρα, είχε δηλωθεί από τότε, ότι ο κ. Σημίτης λόγω της προεδρίας…
      ΠΡΟΕΔΡΕΥΩΝ (Σωτήρης Χατζηγάκης): Επανέρχεστε σε ένα θέμα στο οποίο έχω δώσει απαντήσεις, όχι στη βάση αυτή…
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, αλλά κάνατε ένα μεγάλο λάθος. 
      ΠΡΟΕΔΡΕΥΩΝ (Σωτήρης Χατζηγάκης): Θα σας απαντήσω αμέσως. Κλείστε όμως. 
      ΑΠΟΣΤΟΛΟΣ ΚΑΚΛΑΜΑΝΗΣ: Κάνατε τότε ένα λάθος.
      ΠΡΟΕΔΡΕΥΩΝ (Σωτήρης Χατζηγάκης): Κατά τη γνώμη σας. Εγώ νομίζω ότι εσείς κάνετε λάθος. Θα σας απαντήσω αμέσως.
      ΑΠΟΣΤΟΛΟΣ ΚΑΚΛΑΜΑΝΗΣ: Διότι έπρεπε, κύριε Πρόεδρε, να πείτε ότι ο κ. Σημίτης από το 1996 ήρθε αυτό το χρόνο έτσι, έτσι, έτσι…
      ΠΡΟΕΔΡΕΥΩΝ (Σωτήρης Χατζηγάκης): Κλείστε, σας παρακαλώ. 
      ΑΠΟΣΤΟΛΟΣ ΚΑΚΛΑΜΑΝΗΣ: Και στην  προτελευταία Σύνοδο, λόγω της προεδρίας, εζήτησε και είπε ότι δεν θα μπορεί να προσέρχεται, τη δε τελευταία Σύνοδο, στη μέση, πήγαμε στις εκλογές.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κακλαμάνη. 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ ευχαριστώ, να είστε καλά. 
      (Στο σημείο αυτό ο τ. Πρόεδρος της Βουλής και Βουλευτής Β΄ Αθηνών κ. Απόστολος Κακλαμάνης καταθέτει για τα Πρακτικά κατάλογο ονομάτων, ο οποίος έχει ως εξής:
      1) Μουράνος Κων/νος
      2) Τσαμούρας Γεννάδιος
      3) Μουροζίδης Οτάρι
      4) Παναγκάσος Μιχάλης
      5) Παπόδα Αναστασία
      6) Σεβαστίδης Αλέξιος
      7) Μιχάλος»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ. 
      Κύριε Πρόεδρε και κύριοι συνάδελφοι, είχα πει τότε και θέλω να το επαναλάβω ότι ο Πρωθυπουργός δεν έχει μόνο αρμοδιότητες να απαντάει σε ερωτήσεις στη Βουλή. Και αναφέρθηκα στις δύο τελευταίες Συνόδους του κ. Σημίτη, όχι να τον ψέξω, αλλά απλώς για να υπογραμμίσω το γεγονός ότι οι Πρωθυπουργοί έχουν πλείονες ευθύνες. 
      Ο κ. Σημίτης τότε είχε στην Ευρώπη, ορθώς. Ο κ. Καραμανλής έχει άλλες αρμοδιότητες αυτή την περίοδο, πολύ σημαντικές, ορθώς. Επομένως, και οι δύο μπορούν να παρεκκλίνουν από το στενό γράμμα, το οποίο, όπως ξέρετε, εσείς το τροποποιήσατε, για να δίδεται η ευκαιρία στην Κυβέρνηση να απαντάει μέσω των Υπουργών. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν εμφανίζεται, δεν ξέρουμε τι κάνει. 
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, κύριε Κακλαμάνη, να σας απαντήσω. Εσείς ξέρετε πολύ καλά και τον Κανονισμό, αφού εσείς τον τροποποιήσατε Ξέρετε την τροποποίηση που την κάνατε, για να δίνετε τη δυνατότητα στους Πρωθυπουργούς να απαντούν μέσω των Υπουργών. Γι’ αυτό κάνατε την τροποποίηση. 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι να εξαφανίζονται.
      ΠΡΟΕΔΡΕΥΩΝ (Σωτήρης Χατζηγάκης): Κατά τη γνώμη σας. Δεν εξαφανίζονται. Απαντούν. Ο κ. Καραμανλής ήρθε δύο-τρεις φορές φέτος σ’ αυτήν τη Σύνοδο, άλλες τόσες στην περασμένη. Εξετέλεσε τα καθήκοντα, σωστά, που του δίνει ο Κανονισμός της Βουλής. 
      Επομένως μην επανερχόμαστε και ούτε καμία μομφή για τον κ. Σημίτη. Το έγραψα και σε μια επιστολή που μου απηύθυνε, στην απάντηση προς τον κ. Σημίτη, για να το ξεκαθαρίσουμε. Δεν υπήρχε μομφή. Απλώς αφορά όλους τους Πρωθυπουργούς, ότι λόγω των αυξημένων εργασιών και βαρών που έχουν λόγω του αξιώματός τους, μπορεί να μην έρχονται κάθε τόσο στη Βουλή. Και είναι βάσει του γράμματος του Κανονισμού. 
      ΑΠΟΣΤΟΛΟΣ ΚΑΚΛΑΜΑΝΗΣ: Η διάταξη δεν είναι προσχηματική. 
      ΠΡΟΕΔΡΕΥΩΝ (Σωτήρης Χατζηγάκης): Όχι, δεν είναι προσχηματική. Ακούστε, κύριε Κακλαμάνη, το προσχηματικό είναι εκτίμηση υποκειμενική. 
      (Θόρυβος στην Αίθουσα)
      Ακούστε, τώρα δεν έχω όρεξη ούτε εσείς έχετε διάθεση να αντιδικούμε «περί όνου σκιάς». Δεν υπάρχει θέμα. Προσχηματικό σημαίνει υποκειμενισμός, το λέτε εσείς. Αλλά δεν είναι προσχηματικό.
      ΑΠΟΣΤΟΛΟΣ ΚΑΚΛΑΜΑΝΗΣ: «Περί όνου σκιάς» ότι δεν υπάρχει τάξη και ασφάλεια στη χώρα; 
      (2PN)
      ΠΡΟΕΔΡΕΥΩΝ (Σωτήρης Χατζηγάκης): Μα, τώρα για ποιο πράγμα μιλάμε, κύριε Κακλαμάνη;
      ΑΠΟΣΤΟΛΟΣ ΚΑΚΛΑΜΑΝΗΣ: Αφού επερωτάται ο Πρωθυπουργός και δεν εμφανίζεται.
      ΠΡΟΕΔΡΕΥΩΝ (Σωτήρης Χατζηγάκης): Εγώ δεν έχω αυτήν την ευχέρεια να απαντήσω επί της ουσίας. Απαντάω σύμφωνα με τον Κανονισμό. Στους επερωτώντες μπορεί να απαντήσει η Κυβέρνηση. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, να προχωρήσουμε; 
      ΑΠΟΣΤΟΛΟΣ ΚΑΚΛΑΜΑΝΗΣ: Να προχωρήσουμε.
      ΠΡΟΕΔΡΕΥΩΝ (Σωτήρης Χατζηγάκης): Να προχωρήσουμε. Ήταν όμως μια επανάληψη ενός θέματος, το οποίο νομίζω ότι έχει λυθεί. 
      Το λόγο έχει ο κ. Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, δεν περίμενα ειδικά την περίοδο αυτή ο κύριος Υπουργός να αντιμετωπίσει με τόσο αυτάρεσκο και άρα αδιέξοδο τρόπο τα ζητήματα που θέσαμε στο όνομα των παλιννοστούντων. Η Κυβέρνηση λόγω του σκανδάλου των ομολόγων, αλλά και λόγω των επιπτώσεων που έχουν προκαλέσει όλες οι πολιτικές της επιλογές, όλο το περιβόητο δήθεν μεταρρυθμιστικό της πρόγραμμα, βρίσκεται σήμερα στην τελευταία φάση της θητείας της να έχει χάσει όχι μόνο το λεγόμενο «ηθικό» επιχείρημα και πλεονέκτημα που διέθετε το 2004, αλλά και το περιβόητο κοινωνικό της πρόσωπο. Το σκάνδαλο των ομολόγων δεν έχει δημιουργήσει μόνο ένα τεράστιο ζήτημα ηθικών, πολιτικών, διοικητικών, αστικών και ποινικών ευθυνών. Έχει δημιουργήσει και ένα κενό στο κοινωνικό κράτος και τα ζητήματα που αφορούν τους παλιννοστούντες είναι ζητήματα κοινωνικής πολιτικής και κοινωνικής ενσωμάτωσης. 
      Έχετε χάσει, κύριε Υπουργέ, την επαφή σας με όλες τις ευπαθείς κοινωνικές ομάδες, που ήταν προνομιακό σας ακροατήριο το 2004, επειδή τότε μπορούσατε αζημίως να υπόσχεστε πράγματα τα οποία ξεχάσατε την επομένη των εκλογών ή και τα αντιστρέψατε, γιατί εφαρμόσατε ένα πρόγραμμα αντίστροφης αναδιανομής του πλεονάσματος και διεύρυνσης των κοινωνικών ανισοτήτων. 
      Σας λέμε πολύ συγκεκριμένα πράγματα για τους παλιννοστούντες, που αφορούν το κράτος δικαίου και το κοινωνικό κράτος. Σας μιλάμε για τις ιθαγένειες, τις απελάσεις, τη συνένωση οικογενειών. Και μας λέτε: «Ουδείς ομογενής απελάθηκε σύμφωνα με τα στοιχεία του κ. Πολύδωρα». Προφανώς, σύμφωνα με τα στοιχεία του κ. Πολύδωρα κανένας ομογενής δεν έχει απελαθεί, διότι ο ομογενής που απελαύνεται, χαρακτηρίζεται στα αρχεία του Υπουργείου Δημοσίας Τάξεως ως αλλοδαπός. Ακριβώς, επειδή δεν έχει τη δυνατότητα να αποδείξει το στοιχείο της ομογένειάς του, επειδή δεν έχει θεώρηση, επειδή του έχει αφαιρεθεί παρανόμως και καταχρηστικώς η ειδική ταυτότητα ομογενούς, γι' αυτό καταγράφεται ως αλλοδαπός και τον διώχνουν από τη χώρα, παρ’ ότι μπορεί ο πατέρας του, η μητέρα του, το παιδί του ή ο αδερφός του να είναι Έλληνας πολίτης και να έχει ελληνική ιθαγένεια. Δεν θα βρείτε λοιπόν έτσι τα στοιχεία, αναζητώντας τα με το λήμμα, «ομογενείς που έχουν απελαθεί». Θα τα βρείτε αναζητώντας τα στοιχεία αυτά με το λήμμα, «ομογενείς που κακώς δεν χαρακτηρίζονται ως ομογενείς». 
      Θέλετε και ονόματα; Λένε οι οργανώσεις των παλιννοστούντων: Χιονίδης Γεώργιος, Σερβίδης Γεώργιος, Ολίκοβα Λαζαρίδου, Κακοσημίδης Δημήτριος. Και θα μπορούσαμε με μια πρόχειρη έρευνα να φέρουμε μεγάλο κατάλογο ονομάτων που έχουν απελαθεί, κατάλογο οικογενειών που έχουν διασπαστεί. 
      Πείτε υπεύθυνα, γιατί έχετε και την υποχρέωση και τη δυνατότητα ως Υπουργός Εσωτερικών, ότι θα δραστηριοποιηθούν οι περιφέρειες, ότι θα σέβονται και θα φέρονται ανθρώπινα στους παλιννοστούντες, ότι θα δοθούν οι ιθαγένειες, ότι θα επικοινωνήσετε με την Υπουργό των Εξωτερικών, ώστε να στελεχωθούν τα προξενεία και να παρέχονται οι αναγκαίες υπηρεσίες στους ομογενείς μας, που βρίσκονται ακόμη στις χώρες προέλευσής τους, της τέως Σοβιετικής Ένωσης. 
      Αντιδικούμε για τα στεγαστικά δάνεια, αντιδικούμε για την αυτοστέγαση ή αντιδικούμε για την ένταξη στα σχέδια πόλεως; Τι έχετε να πείτε σ’ αυτά; Τρία χρόνια είναι ένα μεγάλο διάστημα. Πήγαν καλύτερα τα πράγματα στο πρόγραμμα στέγασης των παλιννοστούντων; Αυτοί πιστεύουν βαθύτατα ότι έχουν εγκαταλειφθεί. Πιστεύουν βαθύτατα ότι η κατάστασή τους έχει επιδεινωθεί. Πιστεύουν βαθύτατα ότι παραβιάζεται η σειρά προτεραιότητος στην κρατική αρωγή, ότι τα στεγαστικά δάνεια δεν τα παίρνουν, γιατί δεν τους φτάνουν και επίσης, δεν έχουν δει κανένα μέτρο σε σχέση με την ένταξη των οικισμών τους στο σχέδιο πόλεως, στη Θεσσαλονίκη, στους δήμους του πολεοδομικού συγκροτήματος ή σε άλλες περιοχές. 
      Απαντήσατε, έχετε την εντύπωση, κύριε Υπουργέ, για το πρόβλημα της ανεργίας και για την αγωνία επαγγελματικής αποκατάστασης χιλιάδων συμπολιτών μας που βρίσκονται σε μειονεκτική θέση, που θέλουν ειδική στήριξη, ειδικά μέτρα, γιατί έχουν ανάγκη να καλύψουν την απόσταση που τους χωρίζει σε ζητήματα -ας πούμε- γλωσσικής έκφρασης; Όχι βέβαια. Δώστε μια απάντηση τουλάχιστον σε συνεργασία με τον Υπουργό Απασχόλησης. Θα πιείτε το πικρό ποτήρι να συνεργαστείτε με τον Υπουργό Απασχόλησης για τα προγράμματα stage για τους παλιννοστούντες. Πείτε μας τι γίνεται με την ενίσχυση της αυτοπασχόλησης, της νεανικής επιχειρηματικότητας. Υπάρχουν σχήματα νέων παλιννοστούντων, επιστημόνων, επαγγελματιών, που θέλουν μια μικρή ώθηση, προκειμένου να αποκατασταθούν, όχι με μισθωτή εργασία, όχι με εξαρτημένη εργασία, αλλά μέσα από την αυτοαπασχόληση. Απάντηση δεν δίνετε. 
      Δεν αντιλαμβάνεστε ότι πρέπει να συνεργαστείτε με την κ. Γιαννάκου και να την πιέσετε για τη θέση των παλιννοστούντων στο εκπαιδευτικό σύστημα; Για τη ρωσική γλώσσα τουλάχιστον. Δεν μας ενδιαφέρουν οι ελληνορωσικές σχέσεις; Δεν επαίρεστε για τη συνεργασία στον ενεργειακό τομέα; Γιατί αυτό να μην έχει ένα αντίκρισμα; Γιατί να μην έχουμε τους ανθρώπους αυτούς ως «γέφυρα» στις εμπορικές επαφές, στις επενδύσεις μας, στην πολιτική μας παρουσία στις χώρες της τέως Σοβιετικής Ένωσης; 
      Τι έγινε με τις πολιτιστικές δραστηριότητες; Δεν είπατε κουβέντα για το Κέντρο Πολιτισμού των παλιννοστούντων που είχαμε δημιουργήσει και λειτουργούσε άψογα και το καταργήσατε με κοινωνική σκληρότητα στη Θεσσαλονίκη, αντί να το επεκτείνετε σε άλλες πόλεις. Συγκρίνεται αυτό, με μερικές μικρές δράσεις δημοτικού επιπέδου που γκετοποιούν τους παλιννοστούντες; Εδώ μιλούσαμε για έναν φορέα άλλης λογικής, που έφερνε σε επαφή την τοπική κοινωνία ολόκληρη με τους παλιννοστούντες, τους δημιουργούς τους, ερασιτέχνες,  αυτούς που θέλουν να έχουν πρόσβαση στο πολιτιστικό γίγνεσθαι και τους είχαμε παράσχει την δυνατότητα αυτή δωρεάν μέσω της «κάρτας πολιτισμού» και εσείς το αδρανοποιήσατε και το ακυρώσατε το μέτρο αυτό που αφορά πολλές ευπαθείς ομάδες, μεταξύ των οποίων μεγάλη προσέλευση υπήρχε από την ομάδα των παλιννοστούντων. Γιατί οι άνθρωποι αυτοί έχουν καλλιέργεια, έχουν παιδεία, έχουν μια ιδιαίτερη έφεση στις καλές τέχνες, στη μουσική και αυτό εμείς εδώ δεν μπορούμε να το αξιοποιήσουμε και να το καλλιεργήσουμε. Και δεν είδα να εντάσσεται όλο αυτό το ζήτημα σε ευρύτερα σχήματα κοινωνικής πολιτικής. 
      Δεν έχετε να μας πείτε τίποτα για τη σχέση της Τοπικής Αυτοδιοίκησης και του λεγόμενου τομέα της κοινωνικής οικονομίας, που πρέπει να αναπτυχθεί σε σχέση με τους παλιννοστούντες; Δεν πρέπει να ενθαρρύνετε τους Οργανισμούς Τοπικής Αυτοδιοίκησης να αναπτύξουν δράσεις κοινωνικής οικονομίας, στις οποίες να αξιοποιούνται οι ομογενείς προσφέροντας εργασία και ταυτόχρονα να διευκολύνουμε έτσι την ενσωμάτωσή τους με τον καλύτερο και δημιουργικότερο τρόπο στις τοπικές κοινωνίες; 
      Χρειάζεται να έχουμε αίσθηση του προβλήματος, να έχουμε ευαισθησία και να μην κάνουμε τέτοια επίδειξη αυταρέσκειας, διότι νομίζω ότι η Κυβέρνηση οδηγείται από λάθος σε λάθος και αυτό ως εκπρόσωπο του ΠΑ.ΣΟ.Κ. δεν με ενοχλεί καθόλου, όμως εδώ η Κυβέρνηση, η εκάστοτε κυβέρνηση, εκφράζει τη λογική και θέλω να ελπίζω και τη διορατικότητα μιας πολιτείας που πρέπει να ενσωματώσει, όσο μπορεί καλύτερα και όσο μπορεί βαθύτερα, το τεράστιο αυτό δυναμικό των παλιννοστούντων στα δεδομένα της ελληνικής κοινωνίας και της ελληνικής οικονομίας. Χάνετε ευκαιρίες. Χάνετε ευκαιρίες που δεν σας αφορούν ως κυβέρνηση και ως κόμμα, αλλά μας αφορούν όλους ως χώρα και δεν δικαιούστε να χάνετε ευκαιρίες στο όνομα της χώρας. Δεν έχετε αυτήν τη νομιμοποίηση, δεν έχετε αυτό το δικαίωμα.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Νιώτης έχει το λόγο. 
      ΓΡΗΓΟΡΙΟΣ ΝΙΩΤΗΣ: Κύριε Πρόεδρε, ο κύριος Υπουργός..
      Θα με ακούσετε, κύριε Υπουργέ;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Σας ακούω. 
      ΓΡΗΓΟΡΙΟΣ ΝΙΩΤΗΣ: Δεν με ακούτε φεύγοντας .
      Ο κύριος Υπουργός λοιπόν, ζήτησε ονόματα απελαθέντων. Θεωρώ ότι αυτό είναι μι;a ανάγκη, του να αμυνθεί απέναντι σε μια πραγματικότητα, θεωρώντας ότι  εμείς δεν θα είχαμε στοιχεία για να φέρουμε ονόματα. Ακούσατε τα ονόματα που απαρίθμησε ο κ. Βενιζέλος.  Θα σας δώσω και εγώ δύο ονόματα που μου έδωσαν οι Ομοσπονδίες των Παλιννοστούντων. Ταλαμπάς Ανατόλι. Τα παιδιά του Δημήτρης και Βιτάλι από την Μαριούπολη απελάθησαν προ εξαμήνου. Αυτά δεν τα λέμε εμείς, τα λένε οι Ομοσπονδίες. Οβανές Γκεώργι, από το Βατούμι. Η αδελφή  του έχει υπηκοότητα. Ο ίδιος απελάθηκε, ή τουλάχιστον υπάρχει απόφαση απελάσεως και αγωνίζεται μέσω διαδικασιών. 
      Τώρα για τις σκιές που επεχείρησε ο κύριος Υπουργός, πρέπει να πω ότι όποτε η Νέα Δημοκρατία βρίσκεται απέναντι στις πολιτικές της ευθύνες προσπαθεί να ρίχνει σκιές. Κύριε Υπουργέ, στη Νίκαια που υπονοήσατε για τριάντα ή σαράντα οικογένειες επαναφέρετε το γνωστό θέμα, των εκ Κύπρου. Δεν  έχετε ανακαλέσει ούτε μια απόφαση. Ξέρετε πολύ καλά ότι είναι Έλληνες και εσείς τους διατηρείτε την υπηκοότητα. Καλά κάναμε και εμείς που τους τη δώσαμε. Είναι χιλιάδες στη Κύπρο. Είναι λογικό, το ότι εμφανίστηκαν δηλώνοντας προσωρινή διαμονή σε διάφορες περιφέρειες της Ελλάδος. Στη Β΄ Πειραιά μετρήστε, καλέστε τις υπηρεσίες σας. Δεν  είναι παραπάνω από εκατό οικογένειες. Έχετε ανάγκη να ρίξετε τέτοιες σκιές; Θεωρείτε ότι υπάρχει μαζική εγγραφή; Κάτι είπατε για τη Νίκαια. Αν εννοείτε ότι υπήρξαν  μεθοδευμένες εγγραφές σε μία περιοχή, σας λέω ότι ειδικά για τον Πειραιά θα δείτε ότι είναι οι μικρότερες ποσοστώσεις εγγραφής ομογενών από την τέως Σοβιετική Ένωση. 
      Σας παρακαλώ να είναι πολύ καθαρά αυτά τα οποία φέρνετε. Όσο για τις απελάσεις, εγώ κρατάω το θετικό. Λέτε καμμιά απέλαση δεν προωθείται. Φροντίστε λοιπόν, να μη συμβαίνουν. Ο Υπουργός Δημόσιας Τάξης τις υλοποιεί. Εσείς είστε υπεύθυνος Υπουργός για τους παλιννοστούντες. Αφού αυτή είναι η πολιτική σας βούληση, εμείς εδώ υπεύθυνα σας καταθέσαμε ονόματα απελαθέντων. Σας παρακαλώ πολύ, μερικά πράγματα να μην τα έχουμε στην χορεία των αντιπαραθέσεων. Αμέσως ο Υπουργός Δημόσιας Τάξης να κάνει ότι έκανε ο κύριος Χρυσοχοϊδης. Να δώσει εντολή, να μη γίνεται καμμία απέλαση Έλληνα ομογενούς, έως ότου τακτοποιηθούν τα χαρτιά του. 
      ΠΡΟΕΔΡΕΥΩΝ (Σωτήρης Χατζηγάκης): Οι υπόλοιποι ομιλητές έχουν εξαντλήσει το χρόνο τους. 
      ΧΡΥΣΑ ΜΑΝΩΛΙΑ: Όχι, κύριε Πρόεδρε.
      ΒΑΣΙΛΕΙΟΣ ΓΕΡΑΝΙΔΗΣ: Έχω ένα ακόμα λεπτό, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Γερανίδη. Εγώ κοιτάζω τα χαρτιά μου. Δεν ήμουν στην έδρα. 
      Εν πάση περιπτώσει, επειδή είμαι επιεικής απέναντι στους συναδέλφους, στην κ. Μανωλιά που έχει μισό λεπτό, θα της δώσω δύο. Και στον κ. Γερανίδη που δεν έχει καθόλου, θα του δώσω ένα λεπτό. 
      Ορίστε, κύριε Γερανίδη, έχετε το λόγο. 
      ΒΑΣΙΛΕΙΟΣ ΓΕΡΑΝΙΔΗΣ:  Κύριε Υπουργέ, η απάντησή σας, είναι το φυλλάδιό σας.  Είπα προφανώς μετά τις εκλογές, δεν το έχετε καν στο γραφείο σας, για να ξέρετε σε τι  έχετε δεσμευθεί. Αυτό  κατάλαβα από την απάντησή σας. Δεν  έχετε παρά να το επιμετρήσετε και να δείτε χωρίς καμμία αντιπολιτευτική διάθεση ότι σε κανένα σημείο δεν το αγγίξατε, ούτε το υλοποιήσατε και μάλιστα αυτό που καταγγέλλατε ως αποσπασματική πολιτική, με τον τρόπο σας σε αυτή οπισθοχωρήσατε. 
      Τι άλλο να πει κανένας για τα δάνεια.  Έχετε έναν αριθμό αιτήσεων. Για την Κεντρική Μακεδονία μπορεί να είναι τρεις χιλιάδες και  παραπάνω. Αυτές μένουν ανενεργές. Συνεννοηθείτε επιτέλους με τον Υπουργό Εθνικής Οικονομίας και προχωρήστε. Όχι ότι θα είστε σύμφωνα με τις δεσμεύσεις σας, αλλά ότι έστω μερικώς τμηματικώς, αποσπασμαστικώς, συνεχίζετε την πολιτική των προηγούμενων κυβερνήσεων που την καταγγείλατε.
      Οι απελάσεις είναι μεγάλο θέμα. Σας είπε ο κ. Βενιζέλος ότι προφανώς τους έχουν ως αλλογενείς, αφού δεν πήραν ελληνική ιθαγένεια. Εάν αυτό το ερώτημα υποβάλλατε, ορθώς σας απάντησαν. Όμως, παραμένει μέγιστο θέμα τρομακτικών διαστάσεων. Απευθυνθείτε στους οργανισμούς για να αντιληφθείτε το μέγεθος. 
      Σας ευχαριστώ, κύριε Πρόεδρε, για την ανοχή σας.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μια παρέμβαση μισού λεπτού.
      ΠΡΟΕΔΡΕΥΩΝ (Σωτήρης Χατζηγάκης): : Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, κατέθεσα στο τέλος της ομιλίας μου έναν κατάλογο επτά ονομάτων απελαθέντων και θα ήθελα να προσαρτηθεί. Ο κύριος Υπουργός, υποθέτω, ότι μετά τη συζήτηση θα τα ελέγξει αυτά. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα τα δω τώρα, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: ‘Όχι τώρα, κύριε Υπουργέ, καλύτερα να τα δείτε μετά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εντάξει, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): : Η κ. Μανωλιά, έχει το λόγο.
      ΧΡΥΣΑ ΜΑΝΩΛΙΑ: Κύριε Πρόεδρε, λόγω του ελαχίστου χρόνου, που έχω στη διάθεσή μου, θα περιοριστώ σε τούτο μόνο, περιμένοντας απαντήσεις από τον κύριο Υπουργό στη δευτερολογία του. 
      Εγώ τουλάχιστον και φυσικά και οι συμπολίτες μας που ακούνε, δεν έχουμε πάρει απάντηση σε όλα σχεδόν τα συγκεκριμένα ερωτήματα που σας θέσαμε, κύριε Υπουργέ. Δεν πήραμε απάντηση ούτε για την κοροϊδία του δανείου, του έντοκου μάλιστα, που προτείνατε ως λύση στην αδυναμία σας να χορηγήσετε ως οφείλατε την κρατική αρωγή ούτε για το ότι διακόψατε τη χορήγηση επιδότησης ενοικίου το 2007 ούτε για το ότι διακόψατε την ευνοϊκή ρύθμιση του 50% για τα ένσημα ούτε για το αν και πότε θα δώσετε νέα δάνεια, που περιμένουν να το ακούσουν ούτε για την «κλοπή» των εξακοσίων δανείων από την περιφέρειά μας ούτε γιατί καθυστερείτε και δεν κινείτε τη διαδικασία παραχώρησης οικοπέδων που με τόση αγωνία τα περιμένουν. Το προσπεράσατε, μάλιστα, αναφερόμενος μόνο στη χορήγηση των οριστικών τίτλων. Επίσης, δεν σχολιάσατε την τραγική πραγματικότητα ότι το 1/3 των συμπολιτών μας παλιννοστούντων έχουν πάει σαν μετανάστες σε άλλες χώρες, γιατί δεν μπορούν να ζήσουν, αφού δεν έχουν δουλειές, στην περιοχή μας. 
      Έχουμε, λοιπόν, μια κραυγή αγωνίας, που όχι μόνον υπάρχει, αλλά και μεγαλώνει, κύριε Υπουργέ και την ακούτε και εσείς μέσα από τα υπομνήματα και τις διαμαρτυρίες των παλιννοστούντων ομογενών μας, όπως μεγαλώνει και η αγανάκτησή τους, γιατί νοιώθουν ότι, όχι απλά έχουν προβλήματα, αλλά ότι είναι και ξεγελασμένοι. Και θέλω να έρθετε, κύριε Υπουργέ, για να ακούσετε τώρα –και όχι για το 2003 που μας είπατε ότι ακούσατε τα συγκεκριμένα σχόλια και τις διαμαρτυρίες εκ μέρους των παλιννοστούντων- το χείμαρρο των διαμαρτυριών και απογοήτευσης εξ αιτίας της πολιτικής σας αυτά τα τρία χρόνια.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός, έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, ακούστηκε προηγουμένως ότι η πολιτική την οποία εφαρμόζουμε σε ό,τι αφορά τα θέματα των παλιννοστούντων είναι «μια τρύπα στο νερό», επειδή ανέφερα τη φράση ενός ομογενούς που μου είπε για «ζωγραφιές στο νερό». Το εάν και κατά πόσο τα δύο πράγματα έχουν σχέση, φαίνεται από το τι έχει κάνει ο καθένας. Και θα επανέλθω πολύ σύντομα σε αυτό.
      Άκουσα τον κ. Βενιζέλο να λέει ότι αυτή η Κυβέρνηση χάνει ευκαιρίες και ανεξάρτητα από το αν βολεύει το ΠΑ.ΣΟ.Κ., χάνει ο τόπος. Θα ήθελα να του απαντήσω –και είναι πολύ πρόσφατες οι διαπιστώσεις της Ευρωπαϊκής Ένωσης και άλλων- ότι πράγματι το ΠΑ.ΣΟ.Κ. για να μιλάει περί χαμένων ευκαιριών έχει ίδια εμπειρία. Θα έλεγα, μάλιστα, ότι είναι η ειδικότητά του και το απέδειξε κατά τη διάρκεια της διακυβέρνησης του τόπου. Ήταν το κόμμα το οποίο ειδικεύτηκε στις χαμένες ευκαιρίες. Φαίνεται ότι εξ ιδίων κρίνει τα αλλότρια. Αυτό σε ό,τι αφορά τις αυθαίρετες γενικεύσεις που ακούγονται μέσα σ’ αυτήν την Αίθουσα.
      Σε ό,τι αφορά το θέμα των παλιννοστούντων, όμως, θα ήθελα να απευθυνθώ σε όλους εκείνους που μίλησαν. Κατ’ αρχήν, θα ήθελα να ευχαριστήσω για ακόμη μια φορά –δεν κάνω διακρίσεις και δεν θέλω να νομίσετε ότι το κάνω για να κερδίσουμε τις εντυπώσεις- για το νηφάλιο λόγο τον κ.  Καστανίδη. Και θα το πω για ακόμη μια φορά, αλλά δεν μπορώ να το πω το ίδιο όμως για απίστευτες γενικεύσεις άλλων, χωρίς κανέναν ειρμό. 
      Τούτη την ώρα απέναντι στους παλιννοστούντες όλες οι κυβερνήσεις έχουμε ένα χρέος. Να κάνουμε πράξη αυτά που δεσμευτήκαμε απέναντί τους.
      Έχουμε και μια υποχρέωση. Ακόμα και αν πιστεύω –και είναι και αλήθεια άλλωστε- ότι έχουμε τρέξει όσο ποτέ στο παρελθόν για να λύσουμε τα προβλήματα αυτά και εμείς πρέπει να τους ζητήσουμε συγγνώμη, γιατί δεν έχουμε λύσει τα προβλήματα χρόνια ολόκληρα. Διότι είναι διαχρονική η ευθύνη των πολιτικών απέναντι στους ομογενείς. Αυτοί δεν έχουν κανένα λόγο να διακρίνουν κυβερνήσεις. Εμείς έχουμε κάθε λόγο να συναισθανόμαστε το βάρος της ευθύνης διαχρονικά. 
      Είπα, όμως, και πάλι και το τονίζω ότι δεν γύρισα πίσω, όπως έχει λεχθεί, για να κάνω παρελθοντολογία. Έκανα συγκρίσεις. Ήρθατε εδώ ως Αξιωματική Αντιπολίτευση για να πείτε στην Κυβέρνηση «πάτε πίσω στα θέματα των παλιννοστούντων». Και εγώ λέω «για να τα βάλουμε κάτω, να δούμε». Ποιος είναι εκείνος που λέει ότι πάμε πίσω; 
      Έκανα, λοιπόν, μερικές αυτονόητες συγκρίσεις. Θα επαναλάβω αυτό που είπε και ο κ. Ζώης. Μου γίνονται νέες προτάσεις. Να τις ακούσω και είναι ευπρόσδεκτες. Χρέος όμως αυτής της Κυβέρνησης ήταν να μπορέσει να εκπληρώσει, το ταχύτερο δυνατό, αυτά που είχαμε δεσμευτεί να κάνουμε και τα είχαμε «ανοίξει». Γιατί στο παρελθόν κυβερνήσεις έκαναν και τούτο: Αντί να εκπληρώνουν τις υποχρεώσεις τις οποίες αναλάμβαναν, δημιουργούσαν καινούριες για να κάνουν εμπόριο ελπίδων. Αυτό είναι που μας έχει πάει πίσω. 
      Δώσαμε, λοιπόν, έμφαση στην εκπλήρωση των υποχρεώσεων, γιατί όταν λες στον παλιννοστούντα «θα το κάνω και αυτό που έχω πει προηγουμένως, αλλά σου λέω και αυτό», τότε είσαι αναξιόπιστος. Βεβαίως, άκουσα με προσοχή τις προτάσεις. Έμφαση όμως δίνουμε στο να «τρέξουμε» συγκεκριμένα πράγματα, τα οποία πρέπει να τα κάνουμε γιατί έχουμε καθυστερήσει πολύ. 
      Και κακό είναι να πω σ’ αυτή την Αίθουσα, αφού με ρωτάτε και μου λέτε ότι δεν έχει γίνει κάτι, τι έγινε πριν και τι γίνεται τώρα; Θα το επαναλάβω λοιπόν, με αξιοπιστία που έχει ο πολιτικός λόγος ο οποίος στηρίζεται σε στοιχεία. Γιατί άλλο να του καταλογίζει κανείς ότι μιλάει υποκειμενικά και άλλο να φέρνει τα στοιχεία. 
      Παίρνουμε τα θέματα της κρατικής αρωγής. Άκουσα προηγουμένως το θέμα της επιδότησης του ενοικίου. Θα παραταθεί ξανά η προθεσμία. Το ξέρετε αυτό…
      ΧΡΥΣΑ ΜΑΝΩΛΙΑ: Πότε; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Έχει παραταθεί η προθεσμία για την επιδότηση ενοικίου. 
      ΧΡΥΣΑ ΜΑΝΩΛΙΑ: Το 2007;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Βεβαίως. 
      ΧΡΥΣΑ ΜΑΝΩΛΙΑ: Χαιρόμαστε!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Επιπλέον σας είπα ότι ο κ. Νάκος υπέγραψε για άλλα 10.000.000 ευρώ χθες. Και δεν το έκανε για την επερώτηση.
      Σας λέω ξανά, σε ό,τι αφορά την κρατική αρωγή γιατί δεν θέλετε να το παραδεχθείτε; Τα στοιχεία είναι εδώ, σας τα έδωσα. Τα τρία χρόνια 2000-2003 σύνολο κρατικής αρωγής από τις κυβερνήσεις του ΠΑ.ΣΟ.Κ. 50.200.000 ευρώ. Επί των ημερών μας η κρατική αρωγή αγγίζει –μέχρι χθες περίπου- τα 139.000.000 με 140.000.000 ευρώ. Δηλαδή, πού είναι τα 50.000.000 και πού είναι τα 140.000.000 ευρώ; 
      ΧΡΥΣΑ ΜΑΝΩΛΙΑ: Εξαρτάται από το πώς…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γιατί δεν κάνετε αυτού του είδους τις συγκρίσεις; Δεν σας αρέσει να τις κάνετε; 
      ΧΡΥΣΑ ΜΑΝΩΛΙΑ: Εξαρτάται από το πώς κινούνται τα δάνεια. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Μανωλιά!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τι να κάνουμε; 
      ΠΡΟΕΔΡΕΥΩΝ (Σωτήρης Χατζηγάκης): Κυρία Μανωλιά, ακουστήκατε χωρίς να διακόπτεστε από κανέναν. Σας παρακαλώ!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν σας αρέσει να ακούτε την αλήθεια! Βεβαίως όταν σας παρουσιάζουν αριθμούς -γιατί έχετε πει σε ορισμένους κύκλους τι έχετε να τονίσετε εδώ- δεν σας βολεύει. Έχουμε, λοιπόν, αυτή την πραγματικότητα. 
      Μου είπατε προηγουμένως και πάλι για την παραχώρηση των οικοπέδων. Η παραχώρηση των οικοπέδων έχει την εξής εικόνα. Αν δεν κάνω λάθος, είχατε κάνει τρεις χιλιάδες τριακόσιες πενήντα έξι προσωρινές παραχωρήσεις. Από αυτά, για τα τρία χρόνια από τότε που ξεκινήσατε, είχατε δώσει διακόσιους εξήντα πέντε τίτλους ιδιοκτησίας. Δώσατε μόλις διακόσιους εξήντα πέντε οριστικούς τίτλους ιδιοκτησίας. Και μου λέτε να εξαγγείλω και νέες; 
      Εκείνο που κάναμε και για το οποίο «τρέξαμε» ως Κυβέρνηση είναι να εκπληρώσουμε τουλάχιστον την υποχρέωση που θεσμοθετήσατε. Σ’ όλα αυτά τα χρόνια δώσατε διακόσιους εξήντα πέντε και εμείς τα αντίστοιχα χρόνια δώσαμε χίλιους ενενήντα δύο. Και πρέπει να δώσουμε τους υπόλοιπους. 
      Κάντε όμως τη σύγκριση. Τι μετράει; Τι εξαγγέλλεις ή τι εκτελείς; Εκτελέσατε διακόσιους εξήντα πέντε, εκτελέσαμε χίλιους ενενήντα δύο. Γιατί τη σύγκριση αυτή δεν τη θέλετε; Σας είπα εγώ ότι επιτελέσαμε το χρέος μας και είμαι ικανοποιημένος; Όχι. Αλλά τρέξαμε περισσότερο από εσάς και αυτό είναι μια αλήθεια. 
      ΑΠΟΣΤΟΛΟΣ ΚΑΚΛΑΜΑΝΗΣ: Προσωρινοί διακόσιοι εξήντα πέντε τίτλοι;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε. Οι οριστικοί τίτλοι είναι διακόσιοι εξήντα πέντε. Οι προσωρινοί ήταν στο σύνολο –την εποχή εκείνη η Κυβέρνηση το είχε πει- τρεις χιλιάδες τριακόσιοι πενήντα έξι. Είχε κάνει προσωρινές παραχωρήσεις. Αλλά, βεβαίως, αυτά δεν αρκούσαν για να ξεκινήσεις να κάνεις κάτι. Έπρεπε να δώσεις οριστικούς τίτλους. Έδωσε, λοιπόν, διακόσιους εξήντα πέντε.
      ΧΡΥΣΑ ΜΑΝΩΛΙΑ: (Δεν ακούστηκε)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Διακόσιους εξήντα πέντε…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Υπουργέ. Μην απαντάτε στις διακοπές.
      Σας παρακαλώ, κυρία Μανωλιά! 
      Προχωρήστε, κύριε Υπουργέ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, πρέπει να δίνω απαντήσεις.
      Σε ό,τι αφορά τα θέματα του πολιτισμού δεν έχει τόσο σημασία –και το λέω στον κ. Βενιζέλο, με όλη την εκτίμηση που του έχω- το αν έφτιαξες έναν οργανισμό. Το πώς λειτούργησε είναι το μεγάλο ζήτημα. Δεν λειτούργησαν αυτά. 
      Αυτό που κάνουμε είναι απτό στους συγκεκριμένους δήμους. Και αλίμονό μας αν μιλάμε για γκετοποίηση, όταν δημιουργούμε πολιτιστικά κέντρα και άλλα στους συγκεκριμένους δήμους. Ίσα-ίσα που είναι μια πολιτική, η οποία δίνει τη δυνατότητα σε κάθε άνθρωπο, δίπλα απ’ το σπίτι του, όπως ακριβώς είναι, να κρατήσει τα στοιχεία εκείνα του πολιτισμού, τα οποία θέλει να κρατήσει, γιατί είναι κομμάτι της ψυχής του.
      Στο κρίσιμο θέμα –κι εδώ θα ήθελα να το τονίσω και προς τον κ. Κακλαμάνη και προς τον κ. Καστανίδη- των απελάσεων, για το οποίο μιλήσατε, πού είναι η διαφορά; Και χαίρομαι γιατί ο κ. Καστανίδης το έθεσε στη σωστή βάση. Έχει γίνει η αναφορά, έγινε η καταγγελία.  Εκείνο που με ενοχλεί είναι ότι παίρνετε σαν δεδομένο ότι έχουν δίκιο οι καταγγέλλοντες και άδικο το Υπουργείο, που μου λέει: «Περιπτώσεις απελάσεων ανθρώπων, οι οποίοι είναι ομογενείς, δεν έχω». Γιατί αυτό μου ελέχθη.
      Τι είναι εκείνο το οποίο, κύριοι συνάδελφοι, δεν νομίζω ότι μπορεί να σταθεί; Το να θεωρήσουμε δεδομένη την καταγγελία. Θα την ερευνήσουμε, όπως τη θέσατε. Είναι άλλο να μου πείτε: Έχουμε αυτή την καταγγελία. Πείτε το και στο Υπουργείο Δημόσιας Τάξης. Θέλουμε μια απάντηση. Γιατί είναι ένα πολύ ευαίσθητο θέμα. 
      ΑΠΟΣΤΟΛΟΣ ΚΑΚΛΑΜΑΝΗΣ: Αφού σας το λέμε και σας δίνουμε και τα ονόματα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Άλλο όμως, κύριε Πρόεδρε, είναι αυτό και άλλο είναι το να μου λέει τώρα ο κ. Βενιζέλος ότι πράγματι γίνονται απελάσεις. Πείτε μου ότι έχουμε καταγγελία. Το καταλαβαίνω και την ερευνούμε. Γιατί, όμως, ορισμένοι συνάδελφοι θεωρούν δεδομένο ότι επειδή έγινε καταγγελία, έτσι είναι; Επειδή δηλαδή είναι του συρμού για ορισμένους Υπουργούς ό,τι λέγεται, από εκεί και πέρα αυτό το πράγμα να πιάνει; Το ξέρουμε πώς λειτουργεί αυτό το θέμα. Το έχω ζήσει και προσωπικά. 
      Θέλω να πω, λοιπόν, επειδή είναι πολύ ευαίσθητο το θέμα, ότι δεν μπορώ να σκεφθώ και να ανεχθώ ως Υπουργός της Κυβέρνησης αλλά και σαν Έλληνας πολίτης, ότι είναι δυνατόν ο αρμόδιος Υπουργός να απελαύνει Έλληνες. Αυτό είναι αδιανόητο. Θα σας παρακαλέσω πολύ, λοιπόν, να ερευνήσουμε την καταγγελία και να πάρετε άμεσα απάντηση. Να μην την θεωρήσουμε όμως δεδομένη και να πλανάται μέσα σ’ αυτή την Αίθουσα η άποψη ότι πράγματι έχουν γίνει απελάσεις. Διότι μπορεί αυτό που καταγγέλθηκε να μην είναι ακριβές. Λίγες φορές έχουν γίνει καταγγελίες εδώ μέσα, οι οποίες αποδείχθηκαν ανακριβείς; Σ’ αυτό το σημείο θα ήθελα να σταματήσω σε ό,τι αφορά το θέμα των παλιννοστούντων. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτά τα ονόματα πάντως που λέμε, θα τα ελέγξετε; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τα πήρα, κύριε Πρόεδρε, και τα διαβιβάζω σήμερα κιόλας στον κύριο Υπουργό Δημόσιας Τάξης, για να δώσει άμεσα απάντηση στην αναφορά την οποία έχετε κάνει. 
      Εγώ σας το είπα και πριν. Εδώ, κύριε Πρόεδρε, και κύριοι συνάδελφοι, ξέρετε πολύ καλά ότι εν ονόματι του πολιτισμού της δημοκρατίας και της φιλοξενίας των Ελλήνων δεν απελαύνουμε ούτε εκείνους που έρχονται ως λαθρομετανάστες και που πολλές φορές θα μπορούσε να πει κανείς ότι ήταν πάρα πολύ εύκολη αυτή η απέλαση. Δεν το κάναμε σχεδόν ποτέ. Δεν το κάνατε κι εσείς, δεν το κάνουμε κι εμείς. Γιατί ενιαίες είναι οι Κυβερνήσεις στο θέμα της χάραξης μιας πολιτικής στον τομέα αυτό, που χαρακτηρίζει τον πολιτισμό μιας Χώρας, ιδίως όταν ξέρουμε τι συμβαίνει σε γειτονικές χώρες και τι περνάνε οι γειτονικές χώρες από πλευράς δημοκρατίας και από πλευράς ειρήνης. 
      Εδώ, λοιπόν, δεν απελάσαμε ανθρώπους -που θα μπορούσαμε να το κάνουμε- οι οποίοι δεν έχουν σχέση με την Ελλάδα, ήρθαν λαθραία στην Ελλάδα. Θα απελάσουμε τους Έλληνες; Γι’ αυτό με βλέπετε στο σημείο αυτό ιδιαίτερα ευαίσθητο.
      Μια φράση μόνο θα ήθελα να πω ακόμη. Δεν πίστευα ότι θα συνδέσουμε πράγματα, τα οποία σχετίζονται με τους παλιννοστούντες, με άλλα πράγματα που μπορεί να απασχολούν την επικαιρότητα. 
      Εγώ θα τονίσω ένα πράγμα, σ’ αυτό που μου ελέχθη προηγουμένως. Όταν κάνουμε αναφορά στο παρελθόν αλλά σε σύγκριση, δεν είναι παρελθοντολογία. Το επαναλαμβάνω. Και σε ό,τι αφορά ακόμα και τα φαινόμενα τα οποία παρατηρούμε τώρα, υπάρχει μια ποιοτική διαφορά, την οποία την τόνισα πολλές φορές στη Βουλή: Και αν ακόμη υπάρχουν τα όποια φαινόμενα, τα φαινόμενα αυτά αναδεικνύονται. Ενώ ζήσαμε περιόδους συγκάλυψης. Αυτό δεν είναι παρελθοντολογία.
      Τονίζω, λοιπόν, ότι ο καθένας μας και όλοι μας αναλαμβάνουμε τις ευθύνες μας και για εκείνο που πράξαμε και γι’ αυτό που πράττουμε. Γιατί μου ελέχθη να μην μιλάω για διαφάνεια, επειδή μίλησα για διαφάνεια στα θέματα της απονομής της ιθαγένειας στο παρελθόν. Να μην μιλάμε για διαφάνεια; Μα, ακριβώς θα μιλάμε –η Κυβέρνηση Καραμανλή και όλοι μας- για διαφάνεια. Γιατί τι συνέβη επί των ημερών μας; Και αν σήμερα υπάρχουν φαινόμενα –που ουδείς μπορεί να το αποκλείσει- αποκαλύπτονται και πατάσσονται. Αυτό θα πει διαφάνεια. Ενώ αδιαφάνεια σημαίνει να υπάρχουν τέτοια φαινόμενα και να τα συγκαλύπτεις, για να πεις ότι, δήθεν, δεν υπάρχουν. Αυτή είναι μια ποιοτική διαφορά. Και αφορά την ποιότητα της δημοκρατίας. Δεν είναι προσπάθεια να γυρίσω σε κανένα παρελθόν για να πετάξω ευθύνες εκεί που δεν υπάρχουν.
      Δεν το ξέρουμε δηλαδή ότι στο παρελθόν είχαμε φαινόμενα, τα οποία συγκαλύπτονταν εν ονόματι του ότι, ξέρετε, «δεν τρέχει τίποτα» είτε αυτό λέγεται παραδικαστικό κύκλωμα είτε λέγονται άλλα θέματα. Άλλοι τα ξεκίνησαν, εμείς τα αποκαλύπτουμε σε όλα τα θέματα που βλέπετε. 
      Κάτω, λοιπόν, απ’ αυτές τις προϋποθέσεις...
      ΑΠΟΣΤΟΛΟΣ ΚΑΚΛΑΜΑΝΗΣ: Για το παραδικαστικό κύκλωμα επί ΠΑ.ΣΟ.Κ. άρχισε η έρευνα, κύριε Υπουργέ!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε! Θα μου επιτρέψετε να σας πω ότι γνωρίζετε πολύ καλά πότε εμφανίστηκαν τα φαινόμενα στη συντριπτική τους πλειοψηφία και πότε ξεκίνησε η σημαντική, η ολοκληρωμένη, η οργανωμένη προσπάθεια. 
      Το δεύτερο, το οποίο θα ήθελα να τονίσω είναι ότι και τα δύο φαινόμενα, τα οποία είδαμε, και το θέμα της Επιτροπής Ανταγωνισμού και το θέμα των ομολόγων, ξεκίνησαν από έρευνες που γίνονται μέσα από τον ίδιο τον κρατικό μηχανισμό, από ανεξάρτητες, βέβαια, αρχές, όπως είναι η Επιτροπή Ανταγωνισμού, όπως είναι η Επιτροπή Κεφαλαιαγοράς.
      Όμως, με συγχωρείτε πολύ, κύριε Πρόεδρε –επειδή μου το έχετε ξαναθέσει αυτό το ζήτημα και ξέρω ότι το λέτε καλόπιστα- η Επιτροπή Κεφαλαιαγοράς ήταν ανεξάρτητη αρχή με την ίδια μάλιστα μορφή και την εποχή του Χρηματιστηρίου. Δεν την είδα τότε ποτέ! Εκτός εάν πιστεύετε όλοι σας στο χώρο του ΠΑ.ΣΟ.Κ. ότι την εποχή του Χρηματιστηρίου δεν έγινε απολύτως τίποτα! Γιατί τώρα λειτουργεί και αποκαλύπτει, και δεν λειτούργησε την εποχή εκείνη; Δεν είναι μια ποιοτική διαφορά; Παρελθοντολογία είναι αυτό; 
      ΑΠΟΣΤΟΛΟΣ ΚΑΚΛΑΜΑΝΗΣ: Τώρα προκαλείτε! Γιατί δεν κάνετε την εξεταστική επιτροπή που ζήτησε και ο κ. Έβερτ; Να δούμε ποιοι έκαναν και τι έκαναν. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, επαναλαμβάνω, λοιπόν… 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, σας παρακαλώ. Δεν μπορεί να γίνει έτσι συζήτηση. Θα του βάλουμε περιορισμό στο τι θα πει; 
      ΑΠΟΣΤΟΛΟΣ ΚΑΚΛΑΜΑΝΗΣ: Απαντά σε αυτά που λέω. Να κάνετε εξεταστική.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ζητώ συγγνώμη από τους παλιννοστούντες, που μας παρακολουθούν, γιατί άλλο είναι το αντικείμενο της επερώτησης.  Απαντώ στο θέμα γιατί μου ετέθη και ζητώ συγγνώμη, γιατί χάνουμε χρόνο για ένα ζήτημα που θα έχουμε την ευκαιρία να το ξανασυζητήσουμε.
      Λέω, λοιπόν, πολύ απλά στο θέμα αυτό: Πρώτον, ο Πρωθυπουργός όποτε χρειάστηκε στη Βουλή, όχι μόνο ήταν εδώ. Αλλά –θα θυμάστε- στις συζητήσεις ευρείας έκτασης ήταν πολύ περισσότερες ώρες και κάθισε εδώ και με όλους τους Βουλευτές και συνομίλησε. Και ήταν μέσα σε αυτή την Αίθουσα περισσότερο από οποιονδήποτε άλλο πρωθυπουργό. Να θυμηθούμε τις συζητήσεις του Προϋπολογισμού, τις συζητήσεις που έγιναν επί της προτάσεως μομφής και άλλες; Όταν του κάνουν ερωτήσεις, οι οποίες αφορούν τους Υπουργούς τους, εφαρμόζει τον Κανονισμό. 
      Από εκεί και πέρα, εάν κάποιοι κρίνουν, εκείνοι με το δικό τους κριτήριο, πότε θέλουν τον Πρωθυπουργό εδώ ή πότε δεν θέλουν, βεβαίως δικαίωμά τους είναι να το πιστεύουν, αλλά δεν μπορεί να κατηγορούν τον Πρωθυπουργό για αντιθεσμική συμπεριφορά, όταν η εφαρμογή του Κανονισμού από την πλευρά του είναι άψογη. 
      Άκουσα, επίσης, ότι συρόμαστε όλοι πίσω από συγκεκριμένους Υπουργούς. Μα, τι είναι αυτά τα πράγματα; Δεν ξέρουμε ότι αυτή την ώρα γίνεται μια έρευνα και η έρευνα αυτή γίνεται με πρωτοβουλία και παρότρυνση της ίδιας της Κυβέρνησης; Από εκεί και πέρα έχουμε τονίσει ότι βεβαίως στην Κυβέρνηση ηγείται ο Πρωθυπουργός. Οι Υπουργοί του και όλοι είμαστε συνυπεύθυνοι και αλληλέγγυοι για το συνολικό κυβερνητικό έργο και τη συνολική εικόνα και καθένας από εμάς υπεύθυνος επί του συγκεκριμένου αντικειμένου. 
      Κάποιοι έσπευσαν, επειδή υπάρχει η συγκεκριμένη έρευνα, να βγάλουν συμπεράσματα για σύνολο Υπουργών ή για άλλα πράγματα. Αλλά κάθε μια κατηγορία και κάθε μία έμφαση που δίνεται, πέφτει σαν χάρτινος πύργος και το βλέπουμε. Μα, είναι δυνατόν να κρατάμε στην επικαιρότητα ένα θέμα με σπερμολογίες; Ερευνάται και όταν ερευνηθεί μέχρι την τελευταία κεραία του, όπου υπάρχουν ευθύνες, θα αποδοθούν! Όμως τώρα, εκ των προτέρων, με σπερμολογίες που πέφτουν την άλλη μέρα, δεν μπορούν να συντηρηθούν –το βλέπετε κάθε μέρα- να βγάζουμε συμπεράσματα, να κρίνουμε τον Πρωθυπουργό.
      ΑΠΟΣΤΟΛΟΣ ΚΑΚΛΑΜΑΝΗΣ: Όπως ερευνάται το σκάνδαλο των υποκλοπών. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ξέρετε κάτι; Είναι μεγάλο το έργο που μπορεί να επιτελέσει μια κυβέρνηση, άρα μεγάλο και το εύρος της κριτικής που μπορεί να κάνει η Αξιωματική Αντιπολίτευση. 
      Όταν έρχεται και ένα θέμα προσπαθεί να το συντηρήσει με σπερμολογίες που πέφτουν την άλλη μέρα, όταν έρχεται στο θέμα των παλιννοστούντων –που είναι τόσο κρίσιμο θέμα- και το συνδέει και το θέμα αυτό, σημαίνει ότι ή δεν έχει επιχειρήματα ή προσπαθεί να συντηρήσει ένα θέμα, μόνο και μόνο επειδή το θέμα αυτό θεωρείται από κάποιους «πιασιάρικο».
      Ξέρει ο ελληνικός λαός, κυρίες και κύριοι συνάδελφοι. Γνωρίζει πάρα πολύ καλά ο ελληνικός λαός –και θα μας κρίνει όλους- τι έχει κάνει ο καθένας και πώς συμπεριφέρεται. Σας ξαναλέω ένα πράγμα. Η μεγάλη διαφορά είναι αυτή και ελπίζω αυτή η διαφορά να συνεχιστεί στο μέλλον απ’ όλους. Δεν έπεται ότι δεν υπάρχει διαφθορά κάθε φορά που συγκαλύπτεται ούτε ότι η διαφθορά κυριαρχεί, όταν αποκαλύπτεται. 
      Η διαφθορά πράγματι πατάσσεται μόνο όταν δεν αφήνεις τίποτα «να πέσει κάτω». Και αυτό γίνεται τώρα και θα γίνεται. Αυτό αφορά την αξιοπιστία όλου του πολιτικού κόσμου και αυτό κάνουμε και εμείς τούτη την ώρα. Το εάν υπάρχουν φαινόμενα και επί των ημερών μας, είναι κάτι το οποίο θα το κρίνει ο ελληνικός λαός. Σίγουρα, όμως, θα κρίνει το γεγονός ότι τα φαινόμενα αυτά δεν τα ανεχόμαστε, όπως γινόταν στο παρελθόν. 
      Κατά τα λοιπά, σας είπα και πάλι, η εικόνα της Κυβέρνησης σημαίνει ότι ο Πρωθυπουργός είναι εδώ και είναι πράγματι κάθε φορά που χρειάζεται –και το έχει αποδείξει, όπως και την ευαισθησία του απέναντι στη Βουλή- όλοι οι Υπουργοί κάνουμε τη δουλειά μας και καθένας είναι υπεύθυνος για τη δουλειά του και όλοι μαζί αλληλέγγυοι στο συνολικό κυβερνητικό έργο. Εάν δεν βγαίνει σε κάποιους για την κριτική που θέλουν να κάνουν, αυτό που θέλησαν να πουν από την αρχή ότι «ξέρετε, δεν υπάρχει αλληλεγγύη μεταξύ των Υπουργών», αυτό είναι δικό τους θέμα. 
      Γιατί παρατήρησα –και τελειώνω, κύριε Πρόεδρε- ότι ακούστηκαν κάποιες φωνές, που αυθαίρετα ερμηνεύθηκαν, λένε «α, δεν υπάρχει αλληλεγγύη». Όταν έρχεται και κάθε αρμόδιος Υπουργός αναλαμβάνει τις ευθύνες του και λέει τι συμβαίνει, τότε από εκεί και πέρα, κάποιοι –λένε- «προσπαθούν να καλύψουν ο ένας τον άλλον». Ή το ένα ή το άλλο ισχύει. Απλώς αυτή η αντίφαση της Αξιωματικής Αντιπολίτευσης και αρκετών φερεφώνων που την ακολουθούν σημαίνει ότι δεν υπάρχουν ουσιαστικά επιχειρήματα. Γιατί όλους μας γνωρίζει ο Ελληνικός Λαός. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης, έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σας ευχαριστώ.
      Θα ξεκινήσω από μερικές γενικές παρατηρήσεις. Ενοχλήθηκε ο Υπουργός των Εσωτερικών γιατί το ΠΑ.ΣΟ.Κ. κατηγόρησε την Κυβέρνηση της Νέας Δημοκρατίας ότι χάνει ευκαιρίες και αντέτεινε ότι το ΠΑ.ΣΟ.Κ. εξ ιδίων κρίνει.
      Κύριε Υπουργέ, την άποψή σας δεν τη συμμερίζεται ο ελληνικός λαός, διότι αν τη συμμεριζόταν δεν θα ανανέωνε επί πολλές τετραετίες την εντολή του στην κυβέρνηση του ΠΑ.ΣΟ.Κ.. 
      Είπατε, επίσης, ότι είσαστε υπέρ της διαφάνειας και δεν αφήνετε να πέσει τίποτα κάτω. Σας διαβεβαιώνω ότι προ πολλού έχει χάσει η Κυβέρνησή σας την ηθική νομιμοποίηση να μιλάει για διαφάνεια και πόλεμο κατά της διαφθοράς διότι, ακριβώς, το αντίθετο συμβαίνει από ό,τι υποστηρίξατε. Δηλαδή, αφήνετε όλα να πέφτουν κάτω. 
      Και δεν συντηρείται το θέμα των σκανδάλων, κύριε Υπουργέ, από σπερμολογίες του ΠΑ.ΣΟ.Κ.. Συντηρείται λόγω του μεγάλου κοινωνικού ενδιαφέροντος που επιδεικνύουν οι Έλληνες ασφαλισμένοι γιατί καταληστεύθηκαν τα αποθεματικά των ταμείων τους. Ο κ. Αλογοσκούφης μίλησε στο εξωτερικό για ανίδεους διοικητές που εσείς διορίσατε και για ληστρικούς παράγοντες της αγοράς. Ο κ. Αλογοσκούφης έδωσε συνέντευξη στο εξωτερικό και είπε ότι, πράγματι, υπήρξαν επικίνδυνα προϊόντα, τα οποία διαχειρίστηκαν η Κυβέρνηση και τα ασφαλιστικά ταμεία. Ο κ. Τσιτουρίδης είπε ότι υπάρχει πρόβλημα. Υπάρχουν Βουλευτές σας, Υπουργοί που αφήνουν να εννοηθεί ότι υπάρχει θέμα –αν δεν το λένε ευθέως- σοβαρότατων πολιτικών ευθυνών. Δεν τα λέει αυτά μόνο το ΠΑ.ΣΟ.Κ.. Δεν τα λένε Μέσα Μαζικής Ενημέρωσης που σας αντιπολιτεύονται. Είναι η καθολική γνώμη του ελληνικού λαού ότι συνέβησαν τρομερά και απαράδεκτα πράγματα στην υπόθεση των ομολόγων. Έχετε, λοιπον, χάσει την ηθική νομιμοποίηση να μιλάτε για διαφάνεια και πόλεμο κατά της διαφθοράς. 
      Και θα έρθω τώρα στο συγκεκριμένο θέμα σχετικά με τους παλιννοστούντες. 
      Ποια διαφάνεια σε ό,τι αφορά την απόδοση των ιθαγενειών; Θα σας παρακαλέσω να ερευνήσετε δια των αρμοδίων υπηρεσιών σας πόσες εκατοντάδες έως χιλιάδες άνθρωποι, μετά από πλήρη έλεγχο των πιστοποιητικών, αποκτούσαν επί των κυβερνήσεων του ΠΑ.ΣΟ.Κ. την ελληνική ιθαγένεια και πόσοι μετά το 2004. Από την Περιφέρεια Κεντρικής Μακεδονίας ζητήστε να σας δώσουν τους αριθμούς, κύριε Υπουργέ. Θα σας πουν ότι δύο φορές το χρόνο περί τα εκατό άτομα –καμμιά φορά μπορεί να είναι και λίγο παραπάνω από εκατό- ορκίζονται κατά την απόδοση της ελληνικής ιθαγενείας. 
      Και διερευνήστε, σας παρακαλώ, εάν ωθούνται από συγκεκριμένους μηχανισμούς άνθρωποι υποφέροντες, ανήκοντες στην ευπαθή κατηγορία των παλιννοστούντων σε πολιτικά γραφεία ή σε μηχανισμούς της Νομαρχιακής και της Πρωτοβάθμιας Αυτοδιοίκησης, προκειμένου να εξυπηρετηθούν υποκείμενοι σε καθεστώς πελατειακών σχέσεων. Ερευνήστε το. Και προσέξτε την απάντηση που θα δώσετε, για να μην συμβεί ό,τι με τις απελάσεις.
      Κύριε Πρόεδρε, θέσαμε –όλοι οι συνάδελφοι- πολλά ερωτήματα, έθεσα και εγώ. Διατύπωσα –και διατυπώσαμε- συγκεκριμένες προτάσεις και ιδέες για το πώς μπορούν να αντιμετωπισθούν εφεξής τα προβλήματα των νεοπροσφύγων. Το μόνο που εισπράξαμε είναι η γενική διαβεβαίωση του κυρίου Υπουργού ότι θα εξεταστούν τα αιτήματα. Σύμφωνοι. Αλλά να μας ενημερώσετε κάποια στιγμή για να δούμε, από την εξέταση των προτάσεων και των ιδεών μας, τι τελικώς αποφασίζετε. 
      Είχα την ευκαιρία να σας δώσω συγκεκριμένα παραδείγματα μέτρων, ρυθμίσεων των κυβερνήσεων του ΠΑ.ΣΟ.Κ. και σας ερώτησα τι προστίθεται από τη δική σας πολιτική σε αυτά. Δεν είπατε τίποτα.
    Σας πρότεινα συγκεκριμένες ιδέες. Ήταν προτάσεις που αφορούσαν την απασχόληση, την ένταξή τους στην αγορά εργασίας, τα στεγαστικά δάνεια και την αποκατάστασή τους, τα οικόπεδα, τις ενισχύσεις που αφορούν τις ανάγκες τους, την επίλυση των προβλημάτων αναγνώρισης των πτυχίων τους. 
    Επ’ αυτών δεν άκουσα τίποτα από την πλευρά σας. Σας ακούω όμως  να επιμένετε σε ανακρίβειες. Δεν είναι σωστό ούτε για τον τόπο ούτε για τις ευπαθείς κοινωνικές ομάδες, υπέρ των οποίων υποτίθεται ότι αγωνίζεστε, αλλά σίγουρα αγωνιζόμαστε εμείς. 
    Μιλήσατε για την κρατική αρωγή. Κατ’ αρχήν, χαίρομαι που η επικείμενη συζήτηση της επερώτησης των Βουλευτών του ΠΑ.ΣΟ.Κ. ώθησε τον κύριο Υφυπουργό να υπογράψει πλέονα ποσά των 10.000.000 ευρώ για την κρατική αρωγή. 
    Είπατε ότι η κρατική αρωγή που δώσατε μετά το Μάρτιο του 2004 ανέρχεται περίπου στα 130.000.000 ευρώ. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μιλάμε για 139.000.000 ευρώ. 
    ΧΑΡΑΛΑΜΠΟΣ ΚΑΣΤΑΝΙΔΗΣ:  Μάλιστα, 139.000.000 ευρώ, 140.000.000 ευρώ. 
    Τι αποκρύπτετε όμως; Αποκρύπτετε ότι για να δοθεί η κρατική αρωγή, έπρεπε να μεσολαβήσει ο αναγκαίος χρόνος ωρίμανσης στην απόδοση των στεγαστικών δανείων. Η κρατική αρωγή έπεται της ολοκλήρωσης των διαδικασιών χορήγησης στεγαστικών δανείων. Όπως γνωρίζουν οι νεοπρόσφυγες τα προγράμματα αποδόσεως στεγαστικών δανείων άρχισαν το 2000 και αυτά σε δόσεις. Άρα, ανάμεσα στο 2000 και στο 2003 που ήταν η έναρξη της χορηγήσεως των στεγαστικών δανείων, δεν είχαν ωριμάσει οι συνθήκες για να ακολουθήσει η κρατική αρωγή. Γι’ αυτό και ήταν μικρό το ποσοστό συμμετοχής.  
    Μετά το 2004, όταν πια κατεβλήθησαν οι δόσεις και ολοκληρώθηκαν οι διαδικασίες που άρχισε το ΠΑ.ΣΟ.Κ., τότε σύμφωνα με το νόμο έπρεπε να καταβληθούν τα σχετικά ποσά της κρατικής αρωγής. Και ασφαλώς είχατε υποχρέωση να δώσετε, σύμφωνα με το νόμο, το ποσό που λίγο πριν ανακοινώσατε, δηλαδή τα 140.000.000 ευρώ. 
    Όμως, ξέρετε ποια είναι η οφειλή σας με βάση τις υποχρεώσεις που έχουμε αναλάβει όλοι μαζί; Είναι 400.000.000 ευρώ. Οφείλετε 400.000.000 ευρώ...
    ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι λάθος το νούμερο, κύριε συνάδελφε. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Καλά, δώστε εσείς το ακριβές νούμερο και θα δούμε ποια είναι η αλήθεια. 
    ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι 80.000.000 ευρώ. 
    ΧΑΡΑΛΑΜΠΟΣ ΚΑΣΤΑΝΙΔΗΣ:  Θα έπρεπε συνεπώς, αντί να επαίρεστε ότι έχετε δώσει 139.000.000 ευρώ, να μας πείτε πότε θα εξασφαλίσετε τα υπολειπόμενα 250-260.000.000 ευρώ για να ολοκληρωθεί το πρόγραμμα που ξεκίνησε το ΠΑ.ΣΟ.Κ. 
    Τώρα, υπάρχει η εκκρεμότητα που αφορά τις απελάσεις. Φρόντισα με όσο πιο κομψό τρόπο γίνεται να σας δώσω την ευκαιρία  να ερευνήσετε το θέμα. Αισθανθήκατε την ανάγκη να στηριχθείτε στις πληροφορίες του Υπουργείου Δημόσιας Τάξης και να δηλώσετε κύριε Υπουργέ –ακόμα και πριν από λίγο- ότι δεν γίνονται απελάσεις. 
    Θα υπάρξει ορυμαγδός στοιχείων. Προφανώς, κάποιος ο οποίος έχει την ελληνική ιθαγένεια και είναι Έλληνας πολίτης, δεν θα απελαθεί. Το πρόβλημα είναι με τους ομογενείς που δεν έχουν αποκτήσει την ελληνική ιθαγένεια. Και κακώς δεν την έχουν αποκτήσει μέχρι τώρα. 
    Σας είπα μάλιστα  ότι κατέθεσα αναφορά της Επιτροπής Νεοπροσφύγων… 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Την οποία ερευνούμε.
    ΧΑΡΑΛΑΜΠΟΣ ΚΑΣΤΑΝΙΔΗΣ:  …και σας έδωσα τα στοιχεία του αριθμού καταθέσεως και της ημερομηνίας καταθέσεως που είναι 2.602/20-4-2007. 
    Αντί, λοιπόν, με φροντίδα να ελέγξετε τα στοιχεία σας, επιβεβαιώνετε για άλλη μια φορά την πληροφορία που σας δίνει το Υπουργείο Δημόσιας Τάξης ότι δεν υπάρχουν απελάσεις. 
    Σας διαβεβαιώνω ότι είναι πολλές. Και είναι αμαρτωλές και άδικες. Δεν επιτρέπεται σε μία μεγάλη ομάδα ταλαιπωρημένων ανθρώπων να συμπεριφέρεται η πατρίδα τους μ' αυτόν τον τρόπο. 
    
Να επανέλθετε στην πολιτική του ΠΑ.ΣΟ.Κ.. Να είστε πολύ προσεκτικοί στα θέματα των απελάσεων. 
      Θα περιμένουμε, κύριε Πρόεδρε, όταν δεήσει η Κυβέρνηση να αξιολογήσει τις ιδέες μας και τις προτάσεις μας, να δούμε τι θα αποφασίσει να προσθέσει. Και τότε θα επανέλθουμε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Καστανίδη.
      Κύριε Υπουργέ, έχετε το λόγο για να κλείσουμε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κατ’ αρχάς, ξεκινάω από το εντελώς πρόσφατο που είπε ο κ. Καστανίδης. 
      Κύριε Καστανίδη, εδώ υπάρχει κάτι το οποίο δείχνει πως το ΠΑ.ΣΟ.Κ. στο συγκεκριμένο θέμα που αφορά τις απελάσεις, υιοθετεί μια καταγγελία πριν καν ερευνηθεί.
      Τι είπα σ’ αυτή την Αίθουσα; Το Υπουργείο Δημόσιας Τάξης με διαβεβαιώνει ότι δεν έχει τέτοια στοιχεία. Έχει πάει η καταγγελία σας, ερευνάται και θα πάρετε απάντηση. Εγώ τα αφήνω όλα ανοιχτά, επειδή υπάρχει αυτή η έρευνα. Όμως, δεν μπορώ να καταλάβω πώς όταν ένα θέμα ερευνάται, εσείς θεωρείτε –και μάλιστα τόσο καταγγελτικά και τόσο γενικά- ως δεδομένα τα πράγματα τα οποία κάποιοι σας κατήγγειλαν. Και σας ρωτώ…
      ΧΑΡΑΛΑΜΠΟΣ ΚΑΣΤΑΝΙΔΗΣ: Μα, είπατε πριν από λίγο, ότι δεν γίνονται απελάσεις. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Βεβαίως, γιατί εσείς μου λέτε ότι υπάρχει αυτή η καταγγελία. Το Υπουργείο Δημόσιας Τάξης μέχρι τώρα και με τα στοιχεία που έχει, λέει ότι «εγώ δεν έχω κάνει ποτέ κάτι τέτοιο». Πήγε η καταγγελία σας, θα την ερευνήσει και σε ό,τι βγει, θα είμαστε εδώ για να απαντήσουμε.
      Το ερώτημα είναι γιατί βγαίνει το ΠΑ.ΣΟ.Κ. και εσείς προσωπικά, που διακρίνεσθαι για έναν ήπιο και πολύ μετρημένο πολιτικό λόγο, και λέτε ότι επειδή υπάρχει αυτή η καταγγελία, είναι και δεδομένη η καταγγελία αυτή. Εγώ δεν μπορώ να κλείσω το θέμα αυτό έτσι. Όμως, δεν μπορώ να θεωρήσω και δεδομένο αυτό που καταγγέλλετε. Γιατί εάν είχα ακούσει τις καταγγελίες που έχουν γίνει εδώ από την πλευρά του ΠΑ.ΣΟ.Κ. και κατέπεσαν ως «χάρτινος πύργος» την επομένη, τι να γίνει; Υπήρξαν και υπερβολές και το ξέρετε. Θα κλείσω με την τελευταία υπερβολή που προέρχεται και από εσάς.
      Πάμε, λοιπόν, στα υπόλοιπα θέματα που αναφέρατε. Είπατε γιατί η Κυβέρνηση δεν προχωράει παραπέρα τα πράγματα που κάνατε εσείς και δεν παίρνει τα μέτρα που μας προτείνατε. 
      Κύριε Καστανίδη, σας εξήγησα το εξής: Ένα πράγμα είναι βέβαιο. Ως Κυβέρνηση αναλάβατε πολλές υποχρεώσεις και εκτελέσατε ελάχιστες. Στην ουσία τις μεταθέσατε στο μέλλον. Σας έφερα το παράδειγμα και των οικοπέδων και των δανείων. Και σας είπα ό,τι είμαστε υποχρεωμένοι να δώσουμε προτεραιότητα και να τρέξουμε τα θέματα που αφήσατε εσείς εκκρεμή. Αφού κάθε φορά που κυβερνάτε ως Κυβερνήσεις, έχετε τη λογική του «κούκου». Το έχετε αυτό το πράγμα! Σας έχω πει ότι ο κούκος είναι το πουλί που γεννά τα αυγά του και τα βάζει σε ξένες φωλιές. Σας είπα, λοιπόν, ότι τελειώνουμε τις υποχρεώσεις μας και ότι μας μένουν ακόμη, ειδικά στα θέματα της κρατικής αρωγής, 80.000.000 ευρώ. Και μας λέτε να το κάνουμε άμεσα. Και λέτε ότι εσείς δώσατε 50.000.000 ευρώ σε τρία χρόνια, διότι δεν είχαν ωριμάσει τα δάνεια. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ήταν θέμα δόσεων, κύριε Υπουργέ!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και ρωτώ το εξής πολύ απλά. Και έτσι να είναι τα πράγματα, εγώ σας έφερα μια σύγκριση προηγουμένως, την οποία δεν μπορείτε να αποφύγετε. Πείτε ότι ωρίμασαν τα πράγματα επί των ημερών μας. Ακούστε τώρα ωρίμανση: Το 2000, 4.000.000 ευρώ. Το 2001, 6.000.000 ευρώ. Το 2002, 11.000.000 ευρώ. Το 2003 –όλως τυχαίως παραμονές των εκλογών- 28.000.000 ευρώ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
       Πώς έγινε όμως και τα 28.000.000 ευρώ επί των ημερών μας, την επομένη, το 2004, έγιναν 53.000.000 ευρώ. Το 2005 έγιναν 30.000.000 ευρώ. Το 2006 έγιναν 35.000.000 ευρώ και μόνο τώρα, δηλαδή μέσα στο 2007, έγιναν 19.000.000 ευρώ, μέχρι αυτή τη στιγμή που μιλάμε. Αυτό σημαίνει ότι αυτή η Κυβέρνηση είναι πολύ ικανότερη να τρέχει γρηγορότερα τα πράγματα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Επαναλαμβάνεστε ανουσίως, κύριε Υπουργέ!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και όταν μου λέτε «εάν είναι να κάνουμε επερωτήσεις και τα χρήματα αυτά να τα δίνετε επειδή εμείς κάνουμε επερωτήσεις», θα σας απαντούσα να μην το λέτε αυτό το πράγμα, κύριε Καστανίδη. Είχαμε δώσει 9.000.000 ευρώ και 10.000.000 ευρώ. Έτσι μας έρχονται από το Υπουργείο Οικονομίας και Οικονομικών και τα δίνουμε όπως ακριβώς έρχονται. Γιατί έχουμε συνεννοηθεί πώς θα έρχονται, δεδομένου ότι δεν έρχονται μονομιάς. Αυτή είναι η πραγματικότητα.
      ΧΡΥΣΑ ΜΑΝΩΛΙΑ: Εσείς όμως, υπογράψατε….
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης) : Η αλήθεια είναι απλή, όπως και εάν την πάρετε. Τρία χρόνια 50.000.000 ευρώ και 140.000.000 ευρώ στα τρία χρόνια επί των ημερών μας. Και εάν ακόμη ωρίμασαν επί των ημερών μας περισσότερο, είμαστε ικανότεροι και σ’ αυτό και στην ταχύτητα. Αυτό θα πρέπει να το ομολογήσετε. Αυτό όμως δεν σημαίνει ότι τα κάναμε όλα. Απομένουν ακόμη 80.000.000 ευρώ. Όταν, λοιπόν, θα είναι έτοιμα και υπάρχει και η παράταση –σας είπα ότι υπάρχει παράταση αυτής της προθεσμίας- θα τα δώσουμε και ξέρετε πολύ καλά ότι μέχρι τώρα τα δώσαμε πολύ γρηγορότερα από ό,τι τα δώσατε εσείς.
      ΧΡΥΣΑ ΜΑΝΩΛΙΑ: Την επιδότηση προχθές την υπογράψατε!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και τώρα μια τελευταία παρατήρηση. 
      Ξέρετε, εγώ σας είπα από την αρχή ότι σχετικά με το θέμα το οποίο αφορά τα ομόλογα και στο οποίο επανέρχεσθε μολονότι μιλάμε για παλιννοστούντες –και εγώ δεν εννοώ να αφήνω κάτι αναπάντητο, για να μην υπάρχουν εντυπώσεις- γνωρίζουμε ότι υπάρχει κάτι και ερευνάται. Επίσης, ξέρετε και ξέρουμε ότι δεν πρόκειται να αφήσουμε τίποτε να πέσει κάτω.
      Εκείνο το οποίο είναι παντελώς ανακριβές, -άρα πολιτικά παντελώς αναξιόπιστο- είναι αυτό που ακούγεται και από τον Αρχηγό της Αξιωματικής Αντιπολίτευσης και ακούστηκε και από εσάς. Έλεγε, λοιπόν, ο Αρχηγός της Αξιωματικής Αντιπολίτευσης: «Στο τζόγο τα λεφτά των Ταμείων!» Άκουσα και εσάς να λέτε: «Καταλήστευση των Ταμείων!».
      Η αλήθεια είναι απτή και την ξέρει ο κόσμος. Γι’ αυτό δεν μπορείτε να συντηρήσετε αυτό το θέμα στις διαστάσεις που θέλετε. Σας είπα ότι υπάρχει πρόβλημα και ερευνάται. Όποιες και αν είναι οι ευθύνες, θα αποδοθούν την ώρα που πρέπει, για να έχουμε συνολική εικόνα. 
      Όμως, ούτε καταληστεύτηκαν τα Ταμεία ούτε παίχτηκαν στο τζόγο! Διότι, όπως ξέρετε, πήραμε 21.000.000.000 ευρώ την περιουσία τους, ενώ είναι 31.000.000.000 ευρώ, και όπως ξέρετε, το κεφάλαιο το οποίο δόθηκε και με τα δομημένα ομόλογα δεν πρόκειται να χαθεί ούτε κατά ένα ευρώ! Πού είναι η καταλήστευση και πού είναι ο τζόγος; 
      Αν θέλετε να δούμε πού υπήρξε τζόγος και καταλήστευση, τζόγος ήταν οι μετοχές-φούσκες που έπαιξαν τα Ταμεία την εποχή του 1998 μέχρι το 2003. Εκεί ναι, ήταν και τζόγος, ήταν και καταλήστευση! Το ξέρετε πολύ καλά. Μόνο που τότε κανείς δεν αναλάμβανε την ευθύνη να δει τι πρόκειται να γίνει. 
      Σήμερα, θέλετε να ισοφαρίσετε την εικόνα που για σας ξέρει και έχει ο Ελληνικός Λαός. Γιατί οι εργαζόμενοι άνθρωποι ξέρουν ότι έχασαν λεφτά από το Χρηματιστήριο και ότι τα λεφτά αυτά ποτέ δεν γύρισαν πίσω, όπως επίσης ξέρουν ότι σήμερα δεν έχουν χάσει τίποτα τουλάχιστον από το κεφάλαιο. Εάν έχει χαθεί από το κέρδος που έπρεπε να έχουν τα Ταμεία και αυτό θα γυρίσει μέχρι τελευταίο ευρώ! Αυτή είναι η μεγάλη ποιοτική διαφορά, ό,τι και να πουν, ό,τι και να κάνουν εκείνοι που θέλουν να καλύψουν όλη την άλλη πραγματικότητα μέσα από εικόνες που δεν έχουν ανταπόκριση στην πραγματικότητα.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Υπουργέ.
      Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ:  Κύριε Πρόεδρε, εκφράζω την απόλυτη συμπάθεια και κατανόησή μου για τον κύριο Υπουργό Εσωτερικών, εξαιτίας της δύσκολης θέσης στην οποία βρίσκεται η Κυβέρνησή του και την οδηγεί σε επανάληψη ανακριβειών. 
      Εάν εξασφαλίσετε –που σας το εύχομαι- την επιστροφή των χρημάτων με βάση την πρόταση της «J.P.MORGAN», να μας το πείτε, αλλά αυτό δεν αίρει ούτε τις σοβαρές πολιτικές ούτε τις ακόμα χειρότερες ποινικές ευθύνες που μπορεί να αποδειχθούν. Γιατί στο πολιτικό επίπεδο είναι σίγουρο ότι ήδη έχουν αποδειχθεί. 
      Όμως, συνεχίζετε να είστε ανακριβείς. Συνεχίζετε να προπαγανδίζετε σε βάρος της αλήθειας, κύριε Υπουργέ. Τα ασφαλιστικά ταμεία επένδυσαν στη διάρκεια της περιόδου 2000 – 2003 σε μετοχές στο Χρηματιστήριο, αλλά δεν ήταν «μετοχές φούσκες»! Πρώτον, ήταν μετοχές που ανήκαν κυρίως σε μεγάλες εταιρείες του δημοσίου και σε τράπεζες. 
      ΑΘΑΝΑΣΙΟΣ ΜΠΟΥΡΑΣ: Έχασαν 3,5 δισεκατομμύρια ευρώ!
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεύτερον δεν έχασαν, το κυριότερο όλων, τίποτα τα ασφαλιστικά ταμεία για έναν πολύ απλό λόγο. Θα έχαναν, εάν κατά την κάμψη των τιμών του Χρηματιστηρίου πουλούσαν. Όμως, τα ασφαλιστικά ταμεία κράτησαν τις μετοχές τους και μετά η άνοδος του Χρηματιστηρίου οδήγησε και σε αύξηση της περιουσίας τους. 
      Εάν τα ασφαλιστικά Ταμεία είχαν τότε πουλήσει, θα εδικαιούστο να μιλάτε για απώλεια. Όμως, δεν πούλησαν και γι’ αυτό ακριβώς δεν έχασαν. Πάψτε να λέτε ανακρίβειες στον ελληνικό λαό! 
      ΑΘΑΝΑΣΙΟΣ ΜΠΟΥΡΑΣ:  Τώρα γιατί να πουλήσουν το ομόλογο; Στη λήξη θα το πουλήσουν. 
      ΠΡΟΕΔΡΕΥΩΝ (Σωτήρης Χατζηγάκης):  Παρακαλώ, κύριε Μπούρα! Δεν είστε στην επερώτηση.
      Πώς τώρα έγιναν οι παλιννοστούντες Χρηματιστήριο; 
      Ορίστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, εγώ ανέμειξα τους παλιννοστούντες με τα ομόλογα ή οι ομιλητές του ΠΑ.ΣΟ.Κ., αποδεικνύοντας έτσι ότι δεν έχουν επιχειρήματα για τους παλιννοστούντες, αλλά ούτε και για τα ομόλογα; Γιατί χρησιμοποίησαν τους παλιννοστούντες για τα ομόλογα και τα ομόλογα για τους παλιννοστούντες! Αυτή είναι η βασική τους αντίφαση. 
      Εγώ ξαναλέω στον κ. Καστανίδη ένα πράγμα. Και το λέω, γιατί όλος ο κόσμος αυτά τα στοιχειώδη οικονομικά τα ξέρει. Πολύ απλά: Τα ομόλογα, ό,τι και αν είναι και όπως και αν έχει το πράγμα, δεν μπορούν να οδηγήσουν στο να χάσει ένα Ταμείο το κεφάλαιο. Ότι μπορεί να έχει γίνει κάτι με εκείνο που έπρεπε να κερδίσουν, ότι μπορεί να υπάρχουν μίζες που δεν ξέρω, αυτό ερευνάται. Όποιος και αν είναι υπεύθυνος, ο πέλεκυς θα είναι βαρύς και το ξέρετε. 
      Όμως, με συγχωρείτε. Συγκρίνεται το ομόλογο με τη μετοχή; Δεν το ξέρετε ότι όταν παίζεις μετοχές, και ιδίως σε μια περίοδο που το Χρηματιστήριο παλαντζάρει, όπως παλάντζαρε, δεν σημαίνει καμμία απολύτως εγγύηση; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ασφαλώς και δεν συγκρίνουμε. Εσείς κάνετε τις συγκρίσεις.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν ξέρετε ότι όταν έπαιζαν μετοχές τα Ταμεία την εποχή εκείνη, η Επιτροπή Κεφαλαιαγοράς, που σήμερα επαίρεσθε που ενεργεί τότε έκανε πως δεν καταλάβαινε; Υπήρχε κανένα θέμα; Κανένας δεν έβλεπε το ζήτημα; 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το Χρηματιστήριο, μέχρις ότου να ανακάμψει - ανέκαμψε επί των ημερών μας, λόγω της καλής πορείας της οικονομίας- βεβαίως μπορεί να ισοφαρίστηκε. 
      Όμως, όπως τώρα κάθεστε και κάνετε για τα ομόλογα υπολογισμούς, που δεν έχουν σχέση με την πραγματικότητα, μπορείτε να μας πείτε μέχρι να ανακάμψει το Χρηματιστήριο, η περιουσία από το χάσιμο των μετοχών πόσο απομειωνόταν αν ήθελαν τα ταμεία εκείνη την ώρα να ρευστοποιήσουν για οποιονδήποτε λόγο; Αυτό δεν το λέτε; Και μας λέτε ότι καταληστεύτηκαν τώρα τα Ταμεία όταν δεν πρόκειται να χαθεί ούτε ένα ευρώ από το κεφάλαιό τους; Το γνωρίζετε αυτό το πράγμα; Και μιλάτε για 1,6 δισεκατομμύρια ευρώ που σίγουρα χάθηκαν τότε άσχετα αν ανέκαμψε αργότερα το Χρηματιστήριο. Και είναι 3,4 όπως έχει πει ορθά ο πίνακας του Υπουργείου Απασχόλησης, απλά την ίδια περίοδο ισοφαριζόταν η χασούρα για  τις μετοχές φούσκες, από τα ομόλογα και από τα αμοιβαία τα οποία είχαν διαφορετική απόδοση, γιατί δεν ακολουθούσαν τις διακυμάνσεις του Χρηματιστηρίου. Πάντως, τότε η χασούρα –χασούρα πραγματική που τώρα δεν υπάρχει και ούτε πρόκειται να υπάρξει ποτέ λόγω ομολόγων- υπήρξε τουλάχιστον 1,6 δισεκατομμύρια ευρώ. Τότε δεν ξέρατε τίποτα; Τότε η Επιτροπή Κεφαλαιαγοράς δεν καταλάβαινε τίποτα; Σήμερα όμως, λειτουργεί, και  σε μια εποχή που αναζητούμε συγκεκριμένες καταγγελίες που δεν αφορούν το κεφάλαιο. Και μιλάτε για σκάνδαλο; Σκάνδαλο υπήρξε κάποτε και συγκαλύφθηκε. Σήμερα υπάρχει διαφάνεια και έλεγχος.
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΧΑΡΑΛΑΜΠΟΣ ΚΑΣΤΑΝΙΔΗΣ: Δεν θα μπορέσετε ποτέ να παλιννοστήσετε στη χώρα της αλήθειας! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εσείς είσθε διαχρονικά εκτός τόπου και χρόνου! 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι. 
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα «Οι Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων, είκοσι επτά μαθητές και μαθήτριες και έξι συνοδοί καθηγητές του Γυμνασίου Λεονταρίου Καρδίτσας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 29/19/15.11.2006 επερώτησης Βουλευτών του ΠΑ.ΣΟ.Κ. προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τους παλιννοστούντες Ποντίους. 
      Έχουν διανεμηθεί τα Πρακτικά των συνεδριάσεων της Τρίτης 17 Απριλίου 2007 και της Τετάρτης 18 Απριλίου 2007 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης):  Συνεπώς, τα Πρακτικά της Τρίτης 17 Απριλίου 2007 και της Τετάρτης 18 Απριλίου 2007 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.42΄ λύεται η συνεδρίαση για την προσεχή Τετάρτη 2 Μαΐου 2007 και ώρα 10.30΄, με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που θα διανεμηθεί. 
