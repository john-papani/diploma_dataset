ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ (k)Α΄
Δευτέρα 5 Μαρτίου 2007 

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές, από το 2ο Γυμνάσιο Ευόσμου Θεσσαλονίκης, σελ.
3. Επί Διαδικαστικού Θέματος,σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και  ερωτήσεων της Τρίτης 6 Μαρτίου 2007, σελ.
4. Συζήτηση επικαίρων ερωτήσεων :
α) Προς τον Υπουργό Μεταφορών και Επικοινωνιών, σχετικά με τα χρέη της Ολυμπιακής Αεροπορίας προς το Ι.Κ.Α., την πρόσληψη υπεράριθμων αεροσυνοδών κ.λπ. σελ.
β) Προς την Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων που αντιμετωπίζουν τα σχολεία για κωφούς κ.λπ. σελ.
γ) Προς τον Υπουργό Απασχόλησης και Κοινωνικής Προστασίας, σχετικά με την ανέγερση εργατικών κατοικιών στη Μαγνησία, κ.λπ. σελ.
5. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Απασχόλησης και Κοινωνικής Προστασίας, σχετικά με το Ολυμπιακό χωριό.σελ.

ΟΜΙΛΗΤΕΣ
Α) Επί Διαδικαστικού Θέματος.
ΒΑΡΒΙΤΣΙΩΤΗΣ Μ. σελ.
ΠΑΠΑΪΩΑΝΝΟΥ Μ. σελ.
ΣΟΥΡΛΑΣ Γ. σελ.

Β) Επί των Επικαίρων Ερωτήσεων.
ΓΙΑΚΟΥΜΑΤΟΣ Γ. σελ.
ΓΚΑΤΖΗΣ Ν. σελ.
ΚΑΛΟΣ Γ. σελ.
ΛΙΑΠΗΣ Μ. σελ.
ΝΙΚΟΛΑΪΔΟΥ Β. σελ.
ΡΟΒΛΙΑΣ Κ. σελ.

Γ) Επί της Επερώτησης.
ΒΑΡΒΙΤΣΙΩΤΗΣ Μ. σελ.
ΒΡΕΤΤΟΣ Κ. σελ.
ΓΙΑΚΟΥΜΑΤΟΣ Γ. σελ.
ΔΑΜΑΝΑΚΗ Μ. σελ.
ΛΕΒΕΝΤΗΣ Α. σελ.
ΟΙΚΟΝΟΜΟΥ Β. σελ.
ΠΑΠΑΪΩΑΝΝΟΥ Μ. σελ.
ΣΤΡΑΤΑΚΗΣ Ε. σελ.
ΧΡΙΣΤΟΦΙΛΟΠΟΥΛΟΥ Π. σελ.
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ (k)Α΄
     Δευτέρα 5 Μαρτίου 2007 
     Αθήνα, σήμερα στις 5 Mαρτίου 2007, ημέρα Δευτέρα και ώρα 18.15΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από την κ. Βέρα Νικολαϊδου, Βουλευτή Β΄Πειραιώς, τα ακόλουθα: 
     A. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Νίκαιας ζητεί τη βελτίωση της εθνικής οδού Λάρισας – Φαρσάλων.
     2) Ο Βουλευτής Τρικάλων κ. ΧΡΗΣΤΟΣ ΧΑΪΔΟΣ κατέθεσε αναφορά με την οποία ο Σύλλογος Πολιτικών Υπαλλήλων Υπουργείου Δημόσιας Τάξης Θεσσαλίας ζητεί την ικανοποίηση οικονομικών αιτημάτων των μελών του.
     3) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία ζητεί τη διευθέτηση πολεοδομικού ζητήματος στην περιοχή «Καλάμια» της Κορίνθου υπέρ του δημοσίου συμφέροντος.
     4) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Ελάτειας Φθιώτιδος ζητεί τη νομοθετική ρύθμιση διαδικαστικών θεμάτων που αφορούν στην εκτέλεση έργων υποδομής στους δήμους του νομού του.
     5) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Σωματείο Ε.Τ.κ.Υτ.Ε.Ε. – Κ. SOULIS Α.Ε. ζητεί την επαναλειτουργία του εργοστασίου «SOULIS» στη Λαμία.
     6) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία τέως επιθεωρητές εκπαίδευσης ζητούν την αναπροσαρμογή των συντάξεών τους.
     7) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Πελασγίας Φθιώτιδος ζητεί την πρόσληψη ατόμων για μερική απασχόληση στον εν λόγω δήμο.
     8) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Σύλλογος Σπουδαστών Παραρτήματος Πύργου Τ.Ε.Ι. Πάτρας ζητεί τη στελέχωση της γραμματείας του Τ.Ε.Ι. με μόνιμο προσωπικό.
     9) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ κατέθεσε αναφορά με την οποία ο Δήμαρχος Ελυμνίων  Εύβοιας ζητεί την τοποθέτηση λιμενοφυλάκων στον Λιμενικό Σταθμό Λίμνης Ευβοίας.
     10) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία ο Νομάρχης Καρδίτσας ζητεί συμπληρωματική χρηματοδότηση για την εκπόνηση της μελέτης του έργου «Στερέωση Βραχωδών πρανών Ιεράς Μονής Παναγίας Πελεκητής Ν. Καρδίτσας».
     11) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμαρχος Δελβινακίου Ιωαννίνων ζητεί τη δημιουργία δασικού χωριού στη λίμνη Ζαραβίνας του Νομού Ιωαννίνων.
     12) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά  με την οποία υπάλληλοι της Νομαρχιακής Αυτοδιοίκησης Τρικάλων ζητούν τη χορήγηση επιδόματος.
     13) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά  με την οποία η κ. Όλγα Παππά ζητεί την επίλυση των προβλημάτων του κλάδου του έντεχνου χορού. 
     14) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία το Σωματείο Συνταξιούχων Τυπογράφων-Μισθωτών Γραφικών Τεχνών ζητεί την αναπροσαρμογή των συντάξεων των συνταξιούχων του πρώην Τ.Α.Τ.-Μ.Γ.Τ..
     15) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η Περιφερειακή ΄Ενωση Κεντρικής Μακεδονίας του Πανελλήνιου Συνδέσμου Τυφλών ζητεί την προκήρυξη νέων θέσεων εργασίας τυφλών τηλεφωνητών από τους φορείς του δημοσίου και ιδιωτικού τομέα της Θεσσαλονίκης κ.λπ..
     16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο οικονομικό έλλειμμα του Δήμου Ιεράπετρας Ν.Λασιθίου.
     17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται σε αίτημα της Ένωσης Πτυχιούχων Φυσικής Αγωγής Ν.Λασιθίου για την ολοκλήρωση των αθλητικών εγκαταστάσεων του νομού.
     18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις ανάγκες των σχολικών μονάδων του Ν.Λασιθίου.
     19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις ζημιές που προκλήθηκαν από καταιγίδα στις αθλητικές εγκαταστάσεις του Αγίου Νικολάου Ν. Λασιθίου.
     20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ.  Γεώργιος Παπαγεωργίου διαμαρτύρεται για τον τρόπο εξυπηρέτησης των πολιτών από τις υπηρεσίες του Ο.Τ.Ε..
     21) Οι Βουλευτές Λέσβου και Α΄ Πειραιώς κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία οι Δήμαρχοι Αγίου Κηρύκου, Ευδήλου και Ραχών Ικαρίας ζητούν έκτακτη επιχορήγηση για τη διαχείριση των απορριμμάτων στην Ικαρία.
     22) Η Βουλευτής Κερκύρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την  οποία ο Δήμαρχος Κερκυραίων ζητεί την αποκατάσταση του καταρρεύσαντος τμήματος του παλαιού φρουρίου της πόλης της Κέρκυρας. 
     23) Ο Βουλευτής Ημαθίας κ. ΜΙΧΑΗΛ ΧΡΥΣΟΧΟΪΔΗΣ κατέθεσε αναφορά με την οποία η κ. Μαρία Ρηγούτσου, καθηγήτρια ζητεί τον έλεγχο της νομιμότητας αποφάσεων της Διεύθυνσης  Ιδιωτικής Εκπαίδευσης του Υπουργείου Παιδείας.
     24) Η  Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ κατέθεσε αναφορά με την οποία οι Δήμαρχοι Ελυμνίων, Κηρέως και Νηλέως Νομού Εύβοιας ζητούν χρηματοδότηση μέσω της ΣΑΕΠ  066.
     25) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Πρόεδρος της Κοινότητας Φολέγανδρου Ν. Κυκλάδων διαμαρτύρεται για την εκποίηση χώρου στην περιοχή Λιβάδι Φολέγανδρου του Ν. Κυκλάδων.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 4155/9.2.07 ερώτηση του Βουλευτή κ. Δημητρίου Γεωργακόπουλου δόθηκε με το υπ’ αριθμ. 2581/1.3.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στη με αριθμ. πρωτ. 4155/09-02-2007 ερώτηση, που κατατέθηκε στη Βουλή από το Βουλευτή κ. Δ. Γεωργακόπουλο, σχετικά με τις συνθήκες εργασίας των οικοδόμων της Ηλείας, σας πληροφορούμε τα εξής:
     Αρμόδια υπηρεσία του Σώματος Επιθεώρησης Εργασίας (Σ.ΕΠ.Ε.) για τον έλεγχο εφαρμογής της νομοθεσίας που αφορά στα θέματα υγείας και ασφάλειας της εργασίας και στην πρόληψη των ατυχημάτων και των επαγγελματικών ασθενειών είναι το τοπικό Τμήμα Τεχνικής και Υγειονομικής Επιθεώρησης (ΠΥΕ) Ηλείας.
     Την περίοδο 2005 - Ιανουάριο 2007 διενεργήθηκαν σε οικοδομές και τεχνικά έργα σε όλο το Νομό 519 έλεγχοι που αποτελούν το 49% περίπου των 1061 ελέγχων του Τμήματος σε όλους του κλάδους οικονομικής δραστηριότητας.
     Αυτό δείχνει την ιδιαίτερη σημασία που αποδίδει η αρμόδια Υπηρεσία του Σ.ΕΠ.Ε. στη βελτίωση των συνθηκών εργασίας και στην πρόληψη των ατυχημάτων στις οικοδομές και τα τεχνικά έργα.
     Οι κυρώσεις που επιβλήθηκαν από το ΠΥΕ Ηλείας την αντίστοιχη περίοδο 2005 Ιαν. 2007 στον κλάδο των κατασκευών έχουν ως εξής: 30 μηνύσεις, 52 διακοπές εργασιών και 1 πρόστιμο. Το ίδιο διάστημα δηλώθηκαν και ερευνήθηκαν από την υπηρεσία 10 εργατικά ατυχήματα (5 το 2005 και 5 το 2006) εκ των οποίων τα 2 θανατηφόρα (1 το 2005 και 1 το 2006).
     Όσον αφορά στο θανατηφόρο ατύχημα σε βάρος εργαζόμενου αλβανικής καταγωγής, για το οποίο γίνεται αναφορά στην ερώτηση, αυτό συνέβη στις 5-7-2006 και οφείλεται στην πτώση επάνω του, εξαρτήματος πρέσας σκυροδέματος, κατά τις εργασίες οδοποιίας σε δημόσιο έργο αποκατάστασης και ανάπλασης της επαρχιακής οδού Τραγανού - Αγ. Μαύρας.
     Την ίδια μέρα του ατυχήματος, μετά από Σήμα του Αστυνομικού Τμήματος, μετέβησαν επί τόπου και διενήργησαν αυτοψία δύο Τεχνικοί Επιθεωρητές από το ΤΤΥΕ Ηλείας.
     Στην έκθεση αυτοψίας, που εστάλη στο Αστυνομικό Τμήμα και στον αρμόδιο εισαγγελέα, διαπιστώνονται ευθύνες για παράβαση συγκεκριμένων διατάξεων της νομοθεσίας τόσο του εργοδότη όσο και της εταιρείας στην οποία ανήκε το μηχάνημα, κατά της οποίας υποβλήθηκε και ξεχωριστή μήνυση από την ως άνω υπηρεσία μας για παράβαση του π.δ. 31/90 «Επίβλεψη της λειτουργίας, χειρισμός και συντήρηση μηχανημάτων εκτέλεσης τεχνικών έργων».
     Όσον αφορά στις καταγγελίες του Προέδρου του Συνδικάτου Οικοδόμων Ηλείας κ Ηλιόπουλου, ότι δηλαδή «σε όλα τα θανατηφόρα ατυχήματα γίνονται προσπάθειες συγκάλυψης από διαφόρους κύκλους...» σαφώς δεν αναφέρονται σε ενέργειες της αρμόδιας υπηρεσίας του Σ.ΕΠ.Ε.
     Αντίθετα, όπως προκύπτει από το συνημμένο δημοσίευμα της τοπικής εφημερίδας «Πρώτη» με ημερομηνία 16-2-2007, ο Πρόεδρος του Συνδικάτου κ. Ηλιόπουλος δήλωσε, για την άρση τυχόν παρερμηνειών, ότι η αναφερόμενη υπηρεσία του Σ.ΕΠ.Ε. «κάνει πολύ καλά τη δουλειά της με εντιμότητα και σοβαρότητα».
     Ανάλογα θετικά σχόλια για το έργο των τεχνικών και υγειονομικών επιθεωρητών στο νομό έχουν γίνει και στο παρελθόν από συνδικάτα, σωματεία, δικαστικές αρχές και άλλους τοπικούς φορείς.
     Η βελτίωση των συνθηκών εργασίας και η μείωση στο μεγαλύτερο δυνατό βαθμό των εργατικών ατυχημάτων στις οικοδομές και τα τεχνικά έργα, αποτελεί προτεραιότητα και μόνιμο στόχο της σημερινής ηγεσίας του Υπουργείου Απασχόλησης και Κοινωνικής Προστασίας.
     Για την επίτευξη του στόχου αυτού το Υπουργείο θεωρεί αναγκαία και επιδιώκει την συνεργασία και την συνδρομή των συνδικαλιστικών φορέων που εκπροσωπούν τους κατασκευαστές και εργολάβους - εργοδότες και τους εργαζόμενους, αλλά και των επιστημονικών και επαγγελματικών φορέων, των μηχανικών και των άλλων ειδικοτήτων τεχνικών που συμμετέχουν στην κατασκευή των τεχνικών έργων (υδραυλικών, ηλεκτρολόγων κλπ), κυρίως για την εκπαίδευση και ενημέρωση των μελών τους, σχετικά με τις υποχρεώσεις τους που απορρέουν από τη νομοθεσία, τις ασφαλείς πρακτικές εργασίας που πρέπει να εφαρμόζουν και τα γενικά και ειδικά μέτρα πρόληψης που πρέπει να τηρούν, για την αποφυγή των ατυχημάτων και των επαγγελματικών ασθενειών.
     Στα πλαίσια αυτά διενεργήθηκαν τα τρία προηγούμενα χρόνια από την Τεχνική και Υγειονομική Επιθεώρηση του Σ.ΕΠ.Ε. πανελλήνιες ενημερωτικές εκστρατείες με ελέγχους στις οικοδομές και τα τεχνικά έργα, διανομή ενημερωτικών φυλλαδίων, έκδοση αφισών, προβολή ενημερωτικών μηνυμάτων στα ΜΜΕ, οργάνωση ημερίδων με συνεργασία τοπικών Εργατικών Κέντρων, του ΕΛΙΝΥΑΕ, του Τ.Ε.Ε., κ.ά.
     Σχετική είναι και η πανελλήνια εκστρατεία ενημέρωσης και ελέγχων που έγινε στο δεύτερο εξάμηνο του 2006, και θα συνεχισθεί και το 2007, για την εφαρμογή ασφαλών πρακτικών κατά τις εργασίες κατεδάφισης ή αποξήλωσης εγκαταστάσεων που περιέχουν αμιαντούχα υλικά.
     Τέλος, αναφέρεται ότι στον προγραμματισμό του Σ.ΕΠ.Ε. για το 2007 προβλέπεται ότι οι περιφερειακές υπηρεσίες Τεχνικής και Υγειονομικής Επιθεώρησης, τόσο στον Ν. Ηλείας όσο και πανελλαδικά, θα συνεχίσουν με αμείωτη ένταση, όπως και κατά τα δύο προηγούμενα χρόνια, να ελέγχουν συστηματικά και κατά προτεραιότητα τις εργασίες στις οικοδομές και τα τεχνικά έργα, να κάνουν υποδείξεις και να επιβάλλουν αυστηρές κυρώσεις όποτε διαπιστώνουν παραβάσεις της σχετικής νομοθεσίας.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     2. Στην με αριθμό 2489/18.12.06 ερώτηση του Βουλευτή κ. Αντωνίου Καρπούζα δόθηκε με το υπ’ αριθμ. Φ60420/31633/2082/3.1.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμ. πρωτ: 2489/18.12.2006 ερώτηση που κατατέθηκε στη Βουλή των Ελλήνων από το Βουλευτή της Ν. Δημοκρατίας κο Αντώνιο Καρπούζα σχετικά με το ανωτέρω θέμα, θέτουμε υπόψη σας τα εξής:
     Μεταξύ της Ελλάδας και των πρώην σοσιαλιστικών χωρών (Σοβιετική Ένωση, Ουγγαρία, Βουλγαρία, Ανατολική Γερμανία, Πολωνία, Τσεχοσλοβακία και Ρουμανία) είχαν συναφθεί διμερείς Συμφωνίες για τη ρύθμιση των ασφαλιστικών δικαιωμάτων των πολιτικών προσφύγων, οι οποίοι κατά τη διάρκεια του εμφυλίου πολέμου 1945- 1949 ή λόγω των συνεπειών του εγκατέλειψαν τις εστίες τους και διέκοψαν την επαγγελματική τους απασχόληση και την ασφάλισή τους.
     Όλες οι εν λόγω συμφωνίες έχουν παύσει να ισχύουν.
     Με βάση τις ανωτέρω συμφωνίες, το νόμο 1539/85 (άρθρα 1,2 και 3 ) και τις κατ' εξουσιοδότηση του νόμου αυτού εκδοθείσες υπουργικές αποφάσεις οι πολιτικοί πρόσφυγες που επαναπατρίσθηκαν από όλες τις πρώην σοσιαλιστικές χώρες εντάχθηκαν στους ελληνικούς ασφαλιστικούς οργανισμούς και εφαρμόστηκε σ' αυτούς η νομοθεσία των εν λόγω οργανισμών.
     Η εξασφάλιση των κοινωνικοασφαλιστικών δικαιωμάτων τόσο των πολιτικών προσφύγων που δεν επαναπατρίσθηκαν εμπρόθεσμα και δεν καλύφθηκαν από τις εν λόγω συμφωνίες και το νόμο 1539/85, όσο και όλων των άλλων Ελλήνων ομογενών που απασχολήθηκαν στις πρώην σοσιαλιστικές χώρες και επαναπατρίσθηκαν ή παραμένουν ακόμη στις χώρες αυτές θα ήταν δυνατόν να αντιμετωπισθεί μόνο με διμερείς Συμφωνίες κλασσικού τύπου, οι οποίες θα στηρίζονται στις διεθνώς αποδεκτές κοινωνικοασφαλιστικές αρχές και οι οποίες θα περιλαμβάνουν διατάξεις περί συνυπολογισμού περιόδων ασφάλισης στις αντισυμβαλλόμενες χώρες (δηλαδή συνυπολογισμό χρόνου ασφάλισης στην Ελλάδα και στις χώρες αυτές και χορήγηση τμηματικών συντάξεων αντίστοιχα).
      Επ' αυτού θέλουμε να τονίσουμε ότι, στο πρόσφατο παρελθόν απευθύναμε πρόταση προς όλες τις Δημοκρατίες της πρώην Ε.Σ.Σ.Δ. για σύναψη Συμφωνίας κοινωνικής ασφάλισης, θετικά όμως ανταποκρίθηκε μόνο η Ρωσική Ομοσπονδία.
     Πραγματοποιήθηκαν διμερείς διερευνητικές συνομιλίες τον Οκτώβριο του 1997 στη Μόσχα, όμως λόγω σοβαρών οικονομικών προβλημάτων στη χώρα αυτή και παρά τις επανειλλημένες έκτοτε προσκλήσεις εκ μέρους μας για συνέχιση των συνομιλιών, με υπαιτιότητα της άλλης πλευράς, δεν έχει προωθηθεί μέχρι σήμερα η διμερής συνεργασία.
     Συμπληρωματικά, σας γνωρίζουμε ότι στους Έλληνες υπηκόους και ομογενείς που είχαν εγκατασταθεί στην αλλοδαπή και επαναπατρίστηκαν μέχρι την ισχύ του ν. 1469/1984 (31.12.1984), παρασχέθηκε η δυνατότητα να αναγνωρίσουν ως συντάξιμο -με ορισμένες προϋποθέσεις στους Ελληνικούς Ασφαλιστικούς Οργανισμούς- το χρόνο απασχόλησής τους στην αλλοδαπή. Για την αναγνώριση αυτή, μεταξύ άλλων, ήταν απαραίτητη η πραγματοποίηση 1.000 ημερών ασφάλισης και η υποβολή αίτησης εντός προθεσμίας τριών ετών είτε από την έναρξη ισχύος του νόμου είτε από τη συμπλήρωση των ανωτέρω χρονικών προϋποθέσεων.
     Η εν λόγω προθεσμία, μετά από συνεχείς παρατάσεις, έληξε στις 12.02.2005.
     Επισημαίνεται πάντως, ότι για όσους δεν έχουν ακόμα συμπληρώσει τις απαιτούμενες 1.000 ημέρες στην ασφάλιση του κλάδου σύνταξης οποιουδήποτε οργανισμού κύριας ασφάλισης, η ως άνω προθεσμία υποβολής αίτησης αναγνώρισης χρόνου απασχόλησης στην αλλοδαπή, ισχύει από την ημερομηνία συμπλήρωσής τους.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     3. Στην με αριθμό 2265/12-12-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 7017/4/669715/5-1-07 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Μ. ΚΑΡΧΙΜΑΚΗΣ, σας γνωρίζουμε ότι, από την πρώτη στιγμή της παρουσίας μας στο Υπουργείο, με στόχο τη βελτίωση των συνθηκών ασφαλείας σε όλη τη χώρα και την ενίσχυση του αισθήματος ασφαλείας των πολιτών, αναλάβαμε δράσεις, που αφορούν στη μείωση της εγκληματικότητας, λειτουργώντας κυρίως προληπτικά, με έμφαση στην αντιμετώπιση του οργανωμένου εγκλήματος, της διακίνησης ναρκωτικών, της εμπορίας ανθρώπων και του διασυνοριακού εγκλήματος, στη βελτίωση της αποτελεσματικότητας των Υπηρεσιών του Υπουργείου στους τομείς της οδικής ασφάλειας, της αστυνόμευσης, της πυρασφάλειας και γενικότερα της αντιμετώπισης των προβλημάτων της καθημερινότητας του πολίτη και στον εκσυγχρονισμό του θεσμικού πλαισίου λειτουργίας της Ελληνικής Αστυνομίας και του Πυροσβεστικού Σώματος. Ιδιαίτερη βαρύτητα δόθηκε στους τομείς της εκπαίδευσης, μετεκπαίδευσης και διοικητικής μέριμνας του προσωπικού, του εκσυγχρονισμού και της ενίσχυσης της υλικοτεχνικής υποδομής των Σωμάτων, καθώς και της βελτίωσης της θέσης του προσωπικού τους, ως εργαζομένων.
     Ειδικότερα, σε ό,τι αφορά την αντιμετώπιση της εγκληματικότητας, σας ενημερώνουμε ότι η πρόληψη και καταστολή της εγκληματικότητας, η διασφάλιση της δημόσιας τάξης και ασφάλειας και η εμπέδωση αισθήματος ασφάλειας στους πολίτες αποτελεί βασικό στόχο και καθημερινή επιδίωξη του Υπουργείου μας και κύρια αποστολή της Ελληνικής Αστυνομίας. Για το σκοπό αυτό και επειδή οι απαιτήσεις και οι προσδοκίες των πολιτών αυξάνουν συνεχώς, αξιώνοντας διαρκώς αναβάθμιση της ποιότητας των παρεχομένων αγαθών και υπηρεσιών, το Υπουργείο μας, με ιδιαίτερη ευαισθησία και υπευθυνότητα, εφαρμόζει την αντεγκληματική πολιτική που έχει σχεδιάσει με στόχους άμεσους και μεσοπρόθεσμους με προοπτική αποτελεσματικότητας σε τοπικό και εθνικό επίπεδο.
     Ο σχεδιασμός της αντεγκληματικής πολιτικής βασίστηκε σε διαδικασίες μελέτης και ανάλυσης των δεδομένων της εγκληματικότητας, των επιστημονικών ερευνών, των απόψεων κοινωνικών φορέων και της διεθνούς εμπειρίας. Εξετάστηκε, επίσης, η απόδοση και η αποτελεσματικότητα των Υπηρεσιών, ενώ ελήφθησαν υπόψη οι απόψεις - προτάσεις των διευθυντών των Υπηρεσιών μας. Ο κεντρικός στρατηγικός στόχος της αντεγκληματικής πολιτικής, που κατά το έτος 2005 ήταν «Σύγχρονη - Αποτελεσματική Αστυνομία κοντά στον πολίτη», παρέμεινε ως βασική αρχή και για το έτος 2006, αλλά και για τα επόμενα χρόνια. Η Ελληνική Αστυνομία για λόγους συνέχειας, συνέπειας και αξιοπιστίας εξακολουθεί να διατηρεί τις ίδιες προτεραιότητες, οι οποίες, μεταξύ άλλων, είναι η αντιμετώπιση του οργανωμένου εγκλήματος και της τρομοκρατίας, η καταπολέμηση των ναρκωτικών, η αντιμετώπιση τηςμικροεγκληματικότητας, η οδική ασφάλεια, η καταπολέμηση της εμπορίας ανθρώπων και ηποιότητα ζωής των πολιτών.
     Σε ό,τι αφορά την αστυνόμευση και την αντιμετώπιση της εγκληματικότητας στο νομό Λασιθίου, σας πληροφορούμε ότι, στα πλαίσια της αντεγκληματικής πολιτικής, από την Αστυνομική Διεύθυνση έχουν εκπονηθεί και εφαρμόζονται από τις Υπηρεσίες της ειδικά σχέδια δράσης, εναρμονισμένα με τις ειδικές συνθήκες και ιδιαιτερότητες της κάθε περιοχής και προσαρμοσμένα στο προσωπικό και τα μέσα που αυτές διαθέτουν. Σε περιοχές δε, όπου παρατηρούνται φαινόμενα εγκληματικότητας, δραστηριοποιείται και η Ομάδα Πρόληψης και Καταστολής της Εγκληματικότητας, καθώς και οι λοιπές ειδικές Υπηρεσίες (Τ.Α.Ε., ΕΙΔ.ΑΣ.Υ.Δ.Ε. κ.ο.κ.) της εν λόγω Διεύθυνσης. Επίσης, για τον περιορισμό των επικίνδυνων παραβάσεων το αποτέλεσμα των οποίων οδηγεί στην πρόκληση των τροχαίων ατυχημάτων, πρόσφατα στην εν λόγω Διεύθυνση ιδρύθηκε και λειτουργεί η Ομάδα Ελέγχου και Πρόληψης Τροχαίων Ατυχημάτων (Ο.Ε.Π.Τ.Α.), ενώ στο Επιτελείο της ιδρύθηκε και λειτουργεί Γραφείο Διαβατηρίων και ενισχύθηκε αυτή με τέσσερις (4) οργανικές θέσεις αστυνομικού προσωπικού.
     Τα αποτελέσματα των δράσεων αυτών είναι ενθαρρυντικά. Ενδεικτικά σημειώνεται ότι, από την ανάλυση των στατιστικών στοιχείων των ετών 2004, 2005 και 2006, στην Αστυνομική Διεύθυνση Λασιθίου παρατηρείται μείωση των εγκλημάτων, όπως οι ληστείες, οι ζωοκλοπές, οι παραβάσεις του νόμου περί όπλων, περί ναρκωτικών κ.ο.κ. Οι δράσεις αυτές αποτελούν αντικείμενο συνεχούς παρακολούθησης, μελέτης και αξιολόγησης, προκειμένου να εξάγονται ασφαλή συμπεράσματα για την αποτελεσματικότητά τους, ενώ πραγματοποιούνται οι απαραίτητες αναπροσαρμογές, παρεμβάσεις και διορθώσεις όπου και όταν αυτό καθίσταται αναγκαίο. Στόχος μας βεβαίως είναι η επίτευξη περαιτέρω θετικών αποτελεσμάτων και προς την κατεύθυνση αυτή οι Υπηρεσίες μας, σύμφωνα και με τις εντολές και οδηγίες που του δίδονται, εντείνουν διαρκώς τις προσπάθειές τους, ώστε να ενισχυθεί περαιτέρω και να παγιωθεί το αίσθημα ασφαλείας των κατοίκων του νομού Λασιθίου.
     Για το θέμα της λειτουργίας των Υπηρεσιών της Αστυνομικής Διεύθυνσης Λασιθίου, σας ενημερώνουμε ότι από το Υπουργείο μας προωθείται η αναδιάρθρωση και αναδιοργάνωση των περιφερειακών αστυνομικών Υπηρεσιών, με στόχο την προσαρμογή τους στη σύγχρονη πραγματικότητα, την αναβάθμιση του κοινωνικού ρόλου της Αστυνομίας, την ορθολογικότερη διαχείριση και αξιοποίηση του προσωπικού και των διαθέσιμων μέσων, τη χωροταξική αναδιάταξη βάσει των πραγματικών αναγκών αστυνόμευσης κάθε περιοχής και την περαιτέρω ανάπτυξη σχέσεων συνεργασίας και εμπιστοσύνης με τους πολίτες και τις τοπικές κοινωνίες.
     Επειδή όμως, η ανάγκη αναμόρφωσης της διαρθρωτικής και λειτουργικής τους δομής δεν περιορίζεται σε ορισμένες μόνο Υπηρεσίες της χώρας, αλλά καλύπτει το σύνολό τους, είναι προφανές ότι δεν είναι δυνατή η αποσπασματική εξέταση και αντιμετώπιση τοπικής εμβέλειας ζητημάτων. Συνεπώς τα θέματα, που αφορούν στη βελτίωση της δομής και της δυναμικότητας γενικότερα των Υπηρεσιών της Αστυνομικής Διεύθυνσης Λασιθίου, εξετάζονται στο πλαίσιο της ενιαίας αυτής οργανωτικής διαδικασίας, ώστε ο χρόνος και ο τρόπος ρύθμισής τους να ανταποκρίνεται στις πραγματικές τοπικές ανάγκες αστυνόμευσης και να είναι συμβατοί με τις λοιπές παραμέτρους της συνολικής μελέτης.
     Στην παρούσα φάση, έχει καταρτισθεί σχετική μελέτη με την οποία έχει ολοκληρωθεί ο βασικός σχεδιασμός αναδιάρθρωσης όλων των περιφερειακών αστυνομικών Υπηρεσιών και σταδιακά προωθούνται και υλοποιούνται καίριας σημασίας βελτιωτικές και οργανωτικές παρεμβάσεις και ρυθμίσεις. Ήδη ολοκληρώθηκε η αναδιοργάνωση των Υπηρεσιών της Γενικής Αστυνομικής Διεύθυνσης Αττικής και Θεσσαλονίκης και προωθείται σχέδιο π.δ. για την αναδιοργάνωση των Γενικών Αστυνομικών Διευθύνσεων Περιφερειών Ιονίων Νήσων και Νήσων Νοτίου και Βορείου Αιγαίου, ενώ θα ακολουθήσουν οι λοιπές Περιφέρειες της χώρας.
     Σε ό,τι αφορά το θέμα του υλικοτεχνικού εξοπλισμού των Υπηρεσιών της Αστυνομικής Διεύθυνσης Λασιθίου, σας πληροφορούμε ότι σε αυτές έχουν χορηγηθεί τα αναγκαία μέσα και εφόδια, τα οποία ενισχύονται και εκσυγχρονίζονται συνεχώς. Ενδεικτικά δε, σημειώνεται ότι, από το μήνα Μάρτιο του έτους 2004 έως 18-12-2006, στην εν λόγω Υπηρεσία έχουν χορηγηθεί, μεταξύ άλλων, 27 οχήματα διαφόρων τύπων, 12 ακλοολόμετρα, μία συσκευή ελέγχου ταχύτητας οχημάτων, 4 φωτοαντιγραφικά μηχανήματα, 5 ειδικοί τροχονομικοί φανοί, 2 συσκευές ανίχνευσης πλαστότητας ταξιδιωτικών εγγράφων UV, 11 πομποδέκτες οχημάτων, 4 φορητοί πομποδέκτες, 50 αλεξίσφαιρα γιλέκα, μια αλεξίσφαιρη ασπίδα, 56 κράνη αστυνομικών επιχειρήσεων και 18 υποπολυβόλα, ενώ στην Γενική Αστυνομική Διεύθυνση Περιφέρειας Κρήτης χορηγήθηκαν 120 φορητοί πομποδέκτες, προκειμένου στη συνέχεια να κατανεμηθούν στις υφιστάμενες Υπηρεσίες της. Το ίδιο χρονικό διάστημα, χορηγήθηκαν 3 ηλεκτρονικοί υπολογιστές και 1 εκτυπωτής, ενώ στο πλαίσιο του έργου «Police on Line», που βρίσκεται σε εξέλιξη και θα ολοκληρωθεί τους προσεχείς μήνες, προβλέπεται η ενίσχυση της εν λόγω Διεύθυνσης με 36 ηλεκτρονικούς υπολογιστές, με 12 δικτυακούς εκτυπωτές-πολυμηχανήματα, 12 δικτυακά (ΙΡ) τηλέφωνα και με σύστημα διαχείρισης εγγράφων, καθώς επίσης και με νέες μηχανογραφικές εφαρμογές, για τη βελτίωση των παρεχομένων υπηρεσιών στους πολίτες.
     Επίσης, το ίδιο χρονικό διάστημα, στις πυροσβεστικές Υπηρεσίες του νομού Λασιθίου χορηγήθηκαν, μεταξύ άλλων, 5 πυροσβεστικά οχήματα, 1 διασωστικό όχημα, 3 φορητές αντλίες, 12 αναπνευστικές συσκευές, 2 στολές χημικής προστασίας, καθώς και ικανή ποσότητα πυροσβεστικού εξοπλισμού (αυλοί, σωλήνες εκροής νερού, δίκρουνα, ελαστικά παρεμβάσματα κ.ο.κ.).
     Αναφορικά με τη στέγαση των Υπηρεσιών μας στο νομό Λασιθίου, σας ενημερώνουμε ότι καταβάλλουμε συνεχείς προσπάθειες και επιδιώκουμε τη σταδιακή επίλυση των προβλημάτων αυτών με τη στέγασή τους σε κατάλληλα κτίρια, που θα διαθέτουν σύγχρονους, άνετους και υγιεινούς χώρους εργασίας και διαμονής του προσωπικού και των προσερχομένων σε αυτές πολιτών, καθώς και χώρους κατάλληλους για την ασφαλή και άνετη κράτηση των κρατουμένων. Στόχος μας πάντως είναι η στέγαση των Υπηρεσιών σε κτίρια του Δημοσίου, στα πλαίσια υλοποίησης του κτιριολογικού προγράμματος.
     Ειδικότερα, για την επίλυση του στεγαστικού προβλήματος της Αστυνομικής Διεύθυνσης Λασιθίου, μισθώθηκε οίκημα στο οποίο πραγματοποιήθηκε αυτοψία από μηχανικούς της αρμόδιας Διεύθυνσης του Αρχηγείου Ελληνικής Αστυνομίας και δόθηκαν οι αναγκαίες οδηγίες εκτέλεσης των απαιτούμενων εργασιών για την κατάλληλη διαμόρφωση των εσωτερικών χώρων του, όπου θα στεγασθεί το επιτελείο της εν λόγω Υπηρεσίας. Η Αστυνομική Υποδιεύθυνση Ιεράπετρας και οι υφιστάμενες Υπηρεσίες της στεγάζονται σε οίκημα του Δημοσίου, το οποίο όμως δεν καλύπτει τις στεγαστικές τους ανάγκες. Για την αντιμετώπιση του προβλήματος αυτού έχει κινηθεί διαδικασία αναζήτησης και μίσθωσης κατάλληλου οικήματος και στην παρούσα φάση αναμένεται το πρακτικό αναγκαίων χώρων από την Επιτροπή Στέγασης Δημοσίων Υπηρεσιών για την έγκριση της σχετικής πίστωσης. Επίσης, το Αστυνομικό Τμήμα, το Τμήμα Ασφαλείας, το Τμήμα Τροχαίας και το Τμήμα Τουριστικής Αστυνομίας Αγίου Νικολάου στεγάζονται σε μισθωμένο οίκημα του οποίου η μίσθωση έχει λήξει. Έγκαιρα εκδηλώθηκαν οι απαραίτητες ενέργειες για την εξεύρεση και μίσθωση κατάλληλου οικήματος και διενεργήθηκε μεγάλος αριθμός μειοδοτικών δημοπρασιών. Κατά την δημοπρασία της 25-9-2006, προσφέρθηκε ακίνητο στο οποίο διενεργήθηκε αυτοψία και συντάχθηκε τεχνική έκθεση από την αρμόδια Υπηρεσία μας. Αναμένεται η υπογραφή σχετικού πρακτικού καταλληλότητας, ώστε στη συνέχεια να στεγασθούν σε αυτό οι εν λόγω Υπηρεσίες μας.
     Επίσης, για την στέγαση της Πυροσβεστικής Υπηρεσίας Ιεράπετρας, από το Αρχηγείο Πυροσβεστικού Σώματος πραγματοποιήθηκαν όλες οι απαραίτητες ενέργειες για μίσθωση νέων κτιριακών εγκαταστάσεων, όπου θα στεγασθεί η Υπηρεσία αυτή. Ήδη, ύστερα από διαγωνισμό, μισθώθηκε κατάλληλο κτίριο το οποίο θα παραδοθεί προς χρήση τις προσεχείς ημέρες.
     Πέραν αυτών, για την κάλυψη αναγκών και την προμήθεια και συντήρηση του υλικοτεχνικού εξοπλισμού της Αστυνομικής Διεύθυνσης Λασιθίου, από το μήνα Μάρτιο του έτους 2004 έως 18-12-2006, από την αρμόδια Υπηρεσία του Αρχηγείου Ελληνικής Αστυνομίας εγκρίθηκαν πιστώσεις συνολικά 303.872,52 ευρώ. Επισημαίνεται δε, ότι θα καταβληθεί προσπάθεια προκειμένου να καλυφθούν περαιτέρω οι ανάγκες της εν λόγω Διεύθυνσης, σε συνάρτηση βεβαίως με την ανάγκη ικανοποίησης ανάλογων αιτημάτων άλλων αστυνομικών Υπηρεσιών.
     Επίσης, μέσω του Επιχειρησιακού Προγράμματος «Οδικοί άξονες-Λιμάνια-Αστική Ανάπτυξη» του Γ΄ Κ.Π.Σ., έχουν εξασφαλισθεί πιστώσεις ύψους 446.629,87 ευρώ για το νομό Λασιθίου, οι οποίες αφορούν εξοπλισμό των Υπηρεσιών Τροχαίας για την παροχή οδικής ασφάλειας στους χρήστες του βορείου οδικού άξονα Κρήτης. Ήδη, έχει πραγματοποιηθεί η προμήθεια οχημάτων τροχαίας, συσκευών ελέγχου μέθης οδηγών και λοιπός υλικοτεχνικός εξοπλισμός των Υπηρεσιών Τροχαίας, ενώ αναμένεται η ολοκλήρωση προμήθειας συσκευών ελέγχου και μέτρησης ταχύτητας οχημάτων.
     Ακόμη, μέσω του Περιφερειακού Επιχειρησιακού Προγράμματος Κρήτης (Π.Ε.Π. Κρήτης) του Γ΄ Κ.Π.Σ., έχουν εξασφαλισθεί πιστώσεις ύψους 443.232,26 ευρώ για το νομό Λασιθίου, οι οποίες αφορούν εξοπλισμό των Υπηρεσιών Τροχαίας για την παροχή οδικής ασφάλειας στο οδικό δίκτυο της Περιφέρειας Κρήτης, με στόχους την αντιμετώπιση της ατμοσφαιρικής και ηχητικής ρύπανσης, την αναβάθμιση της ποιότητας ζωής των κατοίκων, τη διευκόλυνση των αστικών συγκοινωνιών κ.ο.κ. Ήδη, έχει πραγματοποιηθεί προμήθεια οχημάτων τροχαίας, δίκυκλων μοτοσικλετών καθώς και συσκευών ελέγχου μέθης οδηγών και ταχύτητας οχημάτων, ενώ αναμένεται η ολοκλήρωση προμήθειας γερανοφόρων οχημάτων. Μέσω δε, του Προγράμματος Κοινοτική Πρωτοβουλία «INTERREG ΠΙ», έχουν εξασφαλισθεί πιστώσεις ύψους 216.800,00 ευρώ για το νομό Λασιθίου, οι οποίες θα διατεθούν για εξοπλισμό παραμεθορίων αστυνομικών Υπηρεσιών. Ο εξοπλισμός συνίσταται στην προμήθεια οχημάτων τύπου τζιπ και συστημάτων πληροφορικής, όπως συσκευές αυτόματης ανάγνωσης ταξιδιωτικών εγγράφων, τηλεμετάδοσης εικόνων, ελέγχου εγγράφων αξιογράφων δια εκπομπής υπέρυθρης-υπεριώδους ακτινοβολίας και φορητές συσκευές ανίχνευσης πλαστών εγγράφων. Οι διαγωνισμοί για την προμήθεια των ανωτέρω εξοπλισμών βρίσκονται στο στάδιο της κατάθεσης προσφορών.
     Ο Υπουργός
     ΒΥΡΩΝ ΠΟΛΥΔΩΡΑΣ»
     4. Στην με αριθμό 2942/11-1-07 ερώτηση του Βουλευτή  κ. Πέτρου Μαντούβαλου δόθηκε με το υπ’ αριθμ. 4531/ΙΗ/24-1-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμ. 2942/11-1-07, την οποία κατέθεσε ο Βουλευτής κ. Πέτρος Μαντούβαλος και αφορά στο Ειδικό Σχολείο Ηλιούπολης, σας γνωρίζουμε τα ακόλουθα:
     Σύμφωνα με τις διατάξεις του άρθρου 3 παρ. 14 του Ν. 2817/2000 (ΦΕΚ 78 τ.Α΄), η αντιμετώπιση των δαπανών κίνησης, συντήρησης, επισκευής και ασφάλισης των αυτοκινήτων που ανήκουν κατά κυριότητα στις Σχολικές Μονάδες Ειδικής Αγωγής (ΣΜΕΑ), γίνεται από τις οικείες Σχολικές Επιτροπές, οι οποίες επιχορηγούνται για το σκοπό αυτό από πιστώσεις του προϋπολογισμού του ΥΠΕΠΘ.
     Για το σκοπό αυτό, και ύστερα από την υποβολή σχετικών αιτημάτων, το ΥΠΕΠΘ χρηματοδότησε τη Σχολική Επιτροπή του Ειδικού Γυμνασίου - Λυκείου Ηλιούπολης, για το οικονομικό έτος 2004 με το ποσό των 60.000,00 ευρώ και για το οικονομικό έτος 2005 με το ποσό των 45.000,00 ευρώ. Το οικονομικό έτος 2006 το ΥΠΕΠΘ χρηματοδότησε την εν λόγω Σχολική Επιτροπή με το ποσό των 4.000,00 ευρώ, καθώς το σχετικό αίτημα ελήφθη μέσω φαξ στις 28/11/06 και οι διαθέσιμες για το σκοπό αυτό πιστώσεις είχαν ήδη χορηγηθεί σε Σχολικές Επιτροπές άλλων ΣΜΕΑ που είχαν λάβει μικρότερες επιχορηγήσεις κατά τα προηγούμενα έτη.
     Συνεπώς, οι πιστώσεις που χορηγήθηκαν για τα έτη 2004 και 2005 για τη κάλυψη των δαπανών κίνησης, συντήρησης, επισκευής και ασφάλισης των αυτοκινήτων μπορούσαν να χρησιμοποιηθούν και για τα επόμενα έτη.
     Επιπλέον, η χρηματοδότηση των σχολείων για την αντιμετώπιση των λειτουργικών τους δαπανών (καθαριότητα, θέρμανση, κ.λπ.), γίνεται από πιστώσεις του ΥΠΕΣΔΔΑ και με τη φροντίδα του Υπουργείου αυτού, σύμφωνα με τις διατάξεις της παρ. 3α του άρθρου 25 του Ν. 1828/89, όπως τροποποιήθηκαν και συμπληρώθηκαν μεταγενέστερα με τις διατάξεις του άρθρου 55 του Ν. 1946/91 και του άρθρου 23 του Ν. 3274/04.
     Τέλος, σας γνωρίζουμε ότι το ΥΠΕΠΘ θα συνεχίσει να στηρίζει τα παιδιά με ειδικές εκπαιδευτικές ανάγκες τόσο εντός της σχολικής αίθουσας όσο και στο ευρύτερο σχολικό περιβάλλον, ανάλογα πάντα με την κατηγορία της αναπηρίας και το βαθμό των ειδικών εκπαιδευτικών αναγκών.
     Ο Υφυπουργός
     ΓΕΩΡΓΙΟΣ ΚΑΛΟΣ»
     5. Στην με αριθμό 2758/4-1-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 1955/ΙΗ/24-1-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2758/4-1-07, που κατέθεσε ο Βουλευτής κ. Γιάννης Μαγκριώτης σχετικά με την εκπαιδευτική πολιτική της Ελλάδας για τους αλλοδαπούς και παλιννοστούντες μαθητές, σας γνωρίζουμε τα ακόλουθα:
     Το ΥΠΕΠΘ έχει λάβει σειρά μέτρων για να προασπίσει το δικαίωμα στη μόρφωση των μαθητών. Τα μέτρα αυτά αποσκοπούν στην αντιμετώπιση των προβλημάτων που εγείρονται και των προκλήσεων που δημιουργούνται από την αύξηση της πολιτισμικής ετερότητας της ελληνικής κοινωνίας και κατ' επέκταση του μαθητικού πληθυσμού. Ανταποκρίνονται επίσης στην υποχρέωση της Ελλάδας, ως σύγχρονου δημοκρατικού κράτους, να παρέχει ίσες ευκαιρίες εκπαίδευσης και κοινωνικής ένταξης σε όλους τους πολίτες της.
     Τα Σχολεία Διαπολιτισμικής Εκπαίδευσης, οι Τάξεις Υποδοχής και τα Φροντιστηριακά Τμήματα αποτελούν τους ειδικούς θεσμούς με τους οποίους το Ελληνικό εκπαιδευτικό σύστημα επιχειρεί τα τελευταία χρόνια να απαντήσει στα αιτήματα που θέτει η νέα πολυπολιτισμική πραγματικότητα.
     Προκειμένου η εκπαίδευση Παλιννοστούντων και Αλλοδαπών να γίνει περισσότερο αποτελεσματική, ώστε οι μαθητές αυτοί να ενταχθούν ομαλά και ισόρροπα στο ελληνικό εκπαιδευτικό σύστημα στο πλαίσιο της Διαπολιτισμικής Αγωγής, διαμορφώνεται ένα ευέλικτο σχήμα θεσμικής και διδακτικής παρέμβασης, το οποίο επιτρέπει στο Σύλλογο διδασκόντων κάθε Σχολικής Μονάδας Πρωτοβάθμιας Εκπαίδευσης σε συνεργασία με το Σχολικό Σύμβουλο, αφού σταθμίσει τις εκπαιδευτικές ανάγκες των μαθητών αυτών και τις δυνατότητες της σχολικής μονάδας, να επιλέξει εκείνο το σχήμα που μπορεί να λειτουργήσει ουσιαστικά και αποδοτικά.
     Το νομοθετικό πλαίσιο της Διαπολιτισμικής Εκπαίδευσης έχει διαμορφωθεί από τις διατάξεις των Ν. 2413/1996 και 2817/2000 και από σχετικές Υπουργικές Αποφάσεις. Με την αρ. Φ12/20/Γ1/7-9-99 ΥΑ θεσπίστηκε η ίδρυση και λειτουργία Τάξεων Υποδοχής και Φροντιστηριακών Τμημάτων.
     Σύμφωνα με τα Προεδρικά Διατάγματα 201/98 και 155/78 που ισχύουν στην Πρωτοβάθμια Εκπαίδευση και τις αρ. 100758/Γ2/29-09-05 και 120839/Γ2/01-11-2005 εγκυκλίους που ίσχυσαν κατά το σχολικό έτος 2005-2006 για τη Δευτεροβάθμια Εκπαίδευση, οι ανήλικοι αλλοδαποί όχι μόνο μπορούν να εγγράφονται σε όλα τα δημόσια σχολεία της χώρας, αλλά είναι δυνατό να εγγράφονται και με ελλιπή δικαιολογητικά στις περιπτώσεις που είναι τέκνα:
     α. όσων προστατεύονται από το ελληνικό κράτος ως πρόσφυγες και όσων τελούν υπό την προστασία της Ύπατης Αρμοστείας των Ηνωμένων Εθνών,
     β. όσων προέρχονται από περιοχές στις οποίες επικρατεί έκρυθμη κατάσταση,
     γ. όσων έχουν υποβάλει αίτηση για τη χορήγηση ασύλου,
     δ. αλλοδαπών που διαμένουν στην Ελλάδα ακόμα και αν δεν έχει ρυθμιστεί η νόμιμη παραμονή τους σε αυτήν.
     Επιπρόσθετα, ισχύουν ειδικές διατάξεις που προβλέπουν τις υποχρεώσεις των εκπαιδευτικών λειτουργών (Προϊσταμένων, Διευθυντών, Εκπαιδευτικών) ως προς την εφαρμογή του νόμου που προβλέπει την υποχρεωτική φοίτηση των μαθητών. Με συντονισμένες προσπάθειες και τη συνεργασία όλων των φορέων έχουν δημιουργηθεί οι απαραίτητες προϋποθέσεις για την προσέλευση και φοίτηση στο Δημοτικό Σχολείο και στο Νηπιαγωγείο όλων των παιδιών (αλλοδαπών, παλιννοστούντων), για την εγγραφή των οποίων έχουν αποσταλεί ειδικές εγκύκλιοι από το ΥΠΕΠΘ. Επιπλέον, για την εφαρμογή των προγραμμάτων (Φροντιστηριακά Τμήματα και Τάξεις Υποδοχής) για αλλοδαπούς και παλιννοστούντες έχουν συσταθεί οργανικές θέσεις σε συγκεκριμένα σχολεία. Κατά το τρέχον σχολικό έτος λειτουργούν συνολικά 286 Τάξεις Υποδοχής και 146 Φροντιστηριακά Τμήματα.
     Σας ενημερώνουμε ακόμη ότι συγκροτήθηκαν και λειτουργούν τα αποκεντρωμένα γραφεία του ΙΠΟΔΕ (Ινστιτούτο Παιδείας Ομογενών και Διαπολιτισμικής Εκπαίδευσης) στη Θεσσαλονίκη, Πάτρα και Ιωάννινα (σύμφωνα με την αρ. Φ821/27221/116648/Ζ1 απόφαση του ΥΠΕΠΘ), με σκοπό την άμεση προώθηση και υλοποίηση των προτάσεων του ΥΠΕΠΘ, στον τομέα της διαπολιτισμικής εκπαίδευσης.
     Τέλος, ξεκίνησε η τρίτη φάση (2006-2008) των Πράξεων της Ενέργειας 1.1.1 «Ένταξη των παιδιών με πολιτισμικές και γλωσσικές ιδιαιτερότητες στο εκπαιδευτικό σύστημα» του Μέτρου 1.1 του ΕΠΕΑΕΚ 11. Στο πλαίσιο του μέτρου αυτού προβλέπεται και η δράση για την εκπαίδευση παλιννοστούντων και αλλοδαπών μαθητών. Οι δράσεις των Πράξεων αυτών επικεντρώνονται, όπως και στις προηγούμενες φάσεις, στην παραγωγή διδακτικού υλικού, στην επιμόρφωση των εκπαιδευτικών, στην ευαισθητοποίηση της εκπαιδευτικής κοινότητας και της κοινωνίας, στην ενίσχυση των σχολικών μονάδων με την παροχή πιλοτικού εκπαιδευτικού υλικού και στην ενισχυτική διδασκαλία. Ο προϋπολογισμός για το πρόγραμμα «Εκπαίδευση Παλιννοστούντων και Αλλοδαπών μαθητών» στην Πρωτοβάθμια Εκπαίδευση ανέρχεται στα 7.000.000,00 € και υλοποιείται από το Πανεπιστήμιο Αθηνών, ενώ στην Δευτεροβάθμια Εκπαίδευση στα 3.000.000,00 € και υλοποιείται από το Πανεπιστήμιο Θεσσαλονίκης.
     Ο Υφυπουργός
     ΓΕΩΡΓΙΟΣ ΚΑΛΟΣ»
     6. Στην με αριθμό 2749/4-1-07 ερώτηση του Βουλευτή  κ. Ιωάννου Δραγασάκη δόθηκε με το υπ’ αριθμ. Φ900α/5324/8912/24-1-07 έγγραφο από τον Υφυπουργό Εθνικής Άμυνας η ακόλουθη απάντηση:
     «Σε απάντηση της υπ’ αριθμ. 2749/4-1-2007 ερώτησης που κατέθεσε ο Βουλευτής κ. Γιάννης Δραγασάκης στη Βουλής των Ελλήνων, με θέμα τη χρήση του στρατοπέδου «Μαρκοπούλου» του Δήμου Χανίων, σας γνωρίζουμε τα ακόλουθα:
     Οι Ένοπλες Δυνάμεις είναι ένα κομμάτι του ελληνικού λαού και, ως εκ τούτου, εκ των πραγμάτων δε θα μπορούσαν να αντιμετωπίζουν την Τοπική Αυτοδιοίκηση ως αντίπαλο. Αντιθέτως, τα τελευταία χρόνια βρίσκεται σε εφαρμογή ένα ολοκληρωμένο πρόγραμμα συνεργασίας με τους δήμους σε όλη την επικράτεια.
     Από τα στατιστικά στοιχεία προκύπτει ότι τα τελευταία δυόμισι χρόνια έχουν αποδοθεί στην Αυτοδιοίκηση προς χρήση τόσα στρατόπεδα, όσα είχαν αποδοθεί σε αυτήν στα προηγούμενα είκοσι δύο. Είναι ένα βήμα προόδου σημαντικό. Υπό διαπραγμάτευση τελούν, εξάλλου, οι περιπτώσεις πενήντα δύο επιπλέον στρατοπέδων σε όλη την Ελλάδα.
     Σύμφωνα με τον νόμο 2745/1999, το 50% των στρατοπέδων που αποδεσμεύονται αποδίδεται στην Αυτοδιοίκηση για να μετατραπεί σε χώρο πρασίνου ή για άλλη χρήση. Το υπόλοιπο πολεοδομείται υπέρ του ΤΕΘΑ και αποτελεί τη μοναδική πηγή εσόδων του.
     Στην περίπτωση του στρατοπέδου «Μαρκοπούλου», η βούληση του ΥΠΕΘΑ - εκπεφρασμένη τόσο σε βουλευτές του νομού όσο και στην ίδια την Τοπική Αυτοδιοίκηση - είναι να αποδοθεί στον Δήμο Χανίων το μεγαλύτερο δυνατό τμήμα, πάντοτε βέβαια μέσα στα πλαίσια του ισχύοντος νόμου. Σας διαβεβαιώνουμε ότι, επειδή ο συγκεκριμένος δήμος υποφέρει ιδιαίτερα από την έλλειψη χώρων πρασίνου, το Υπουργείο Εθνικής Άμυνας σκοπεύει να εξαντλήσει όλα τα δυνατά περιθώρια.
     Τέλος σας γνωρίζουμε ότι για το ίδιο ακριβώς θέμα κατατέθηκε επίκαιρη ερώτηση από βουλευτή του νομού Χανίων, η οποία συζητήθηκε την 12-1-07 και δόθηκαν σχετικές απαντήσεις, στις οποίες και αναφερόμαστε, επισυνάπτουμε δε τα σχετικά πρακτικά.
     Ο Υφυπουργός
     ΙΩΑΝΝΗΣ Δ. ΛΑΜΠΡΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     7. Στην με αριθμό 445/18-8-05 ερώτηση της Βουλευτού κ. Ροδούλας Ζήση  δόθηκε με το υπ’ αριθμ. 738/3-1-07 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 2172/08-12-2006 εγγράφου σας, με το οποίο μας διαβιβάσθηκε ερώτηση της Βουλευτού κας Ρ. Ζήση που κατατέθηκε στη Βουλή των Ελλήνων, πέραν των αναφερομένων στο ανωτέρω σχετικό, σας γνωρίζουμε τα ακόλουθα:
     1. Όσον αφορά τα θέματα προστασίας του θαλάσσιου περιβάλλοντος, το ΥΈΝ στο πλαίσιο εκσυγχρονισμού του εξοπλισμού και της καλύτερης ανταπόκρισης σε περιστατικά ρύπανσης, διέθεσε στον Περιφερειακό Σταθμό Καταπολέμησης Ρύπανσης Βόλου δύο (02) νέας τεχνολογίας συστήματα εγκλωβισμού-περισυλλογής πετρελαιοκηλίδων από τη θάλασσα και τις ακτές.
     Παράλληλα, στις αρχές του έτους 2006 η Λιμενική Αρχή Σκοπέλου εφοδιάστηκε με δύο πλωτά φράγματα προκειμένου να χρησιμοποιηθούν για άμεση αντιμετώπιση περιστατικού ρύπανσης της θάλασσας από πετρελαιοειδή και τοποθετήθηκαν τέσσερις δεξαμενές παραλαβής αποβλήτων και καταλοίπων φορτίου πλοίων, σύμφωνα με το σχέδιο διαχείρισης που καταρτίσθηκε. Επίσης ξεκίνησε η κατασκευή του βιολογικού καθαρισμού της πόλης Σκοπέλου, προϋπολογισμού 4.800,000 € περίπου, ενώ από προσωπικό της εν λόγω Αρχής αναπτύχθηκαν ομιλίες σε σχολεία της περιοχής της (δημοτικά - γυμνάσια - λύκεια) με σκοπό την εμπέδωση στους μαθητές της περιβαλλοντολογικής συνείδησης για διατήρηση καθαρών ακτών και θάλασσας.
     2. Για την καλύτερη αστυνόμευση της θαλάσσιας περιοχής Σποράδων και ιδιαίτερα του εθνικού θαλάσσιου πάρκου Αλοννήσου Β. Σποράδων, διατέθηκε τον Οκτώβριο του 2005 στην Λιμενική Αρχή Σκοπέλου το ΠΛΣ 169 και τον Ιούνιο του 2006 στο Λιμενικό Σταθμό Γλώσσας το ΠΛΣ 786.
     Από τις Λιμενικές Αρχές του νομού Μαγνησίας διενεργούνται τακτικοί και έκτακτοι έλεγχοι με τα διαθέσιμα πλωτά και χερσαία μέσα καθ' όλη τη διάρκεια του 24ώρου, για την τήρηση της δημόσιας τάξης και ασφάλειας και την παγίωση της νομιμότητας και στις περιπτώσεις που διαπιστώνονται παραβάσεις, επιβάλλονται στους υπεύθυνους οι προβλεπόμενες κυρώσεις.
     3. Για τους τομείς αντιμετώπισης του εμπορίου ναρκωτικών και της λαθρομετανάστευσης καθώς και λοιπά θέματα ασφάλειας, για το χρονικό διάστημα από 03-08-2005 έως 22-12-2006 επισυνάπτεται σχετικός πίνακας δραστηριότητας της Λιμενικής Αρχής Βόλου.
     4. Όσον αφορά στους ασφαλισμένους του Οίκου Ναύτου στο νομό Μαγνησίας οι οποίοι εξυπηρετούνται από Παραρτήματα του Οίκου Ναύτου στο Βόλο και στο Τρίκερι, ο Οίκος Ναύτου έχει συνάψει προς εξυπηρέτησή τους σύμβαση με 94 ιατρούς διαφόρων ειδικοτήτων (κλινικοί - εργαστηριακοί), με ιδιωτικά εργαστήρια και με ιδιωτικές κλινικές, με τα δημόσια νοσοκομεία του νομού καθώς και με όλα τα φαρμακεία.
     Από 01-01-2006 έως 01-11-2006 ο Οίκος Ναύτου κατέβαλε στο ΠΟΝ/Βόλου για φαρμακευτική δαπάνη 1.094.500,00 ευρώ και 1.603.000,00 ευρώ για λοιπές δαπάνες ασφαλιστικής περίθαλψης. Για το ΠΟΝ/Τρικερίου κατεβλήθησαν αντιστοίχως 132.600,00 ευρώ και 22.000,00 ευρώ.
     5. Όσον αφορά στα θέματα προσωπικού του Λιμενικού Σώματος (Λ.Σ.) αναφέρεται ότι με σκοπό την εύρυθμη λειτουργία των Περιφερειακών Υπηρεσιών του ΥΕΝ και την περαιτέρω ενίσχυσή τους, προς κάλυψη των υφιστάμενων αναγκών και κενών οργανικών θέσεων, στο πλαίσιο των ετήσιων μεταθέσεων, η αρμόδια Υπηρεσία του ΥΕΝ προγραμματίζει την ανακατανομή του προσωπικού ΛΣ λαμβάνοντας υπόψη τις διατάξεις του π.δ. 222/2005 (Α'267), τις υφιστάμενες κενές θέσεις σε Υπηρεσίες του ΥΕΝ καθώς και την κοινωνική και οικογενειακή κατάσταση των στελεχών του Λ.Σ.
     Το Κεντρικό Λιμεναρχείο Βόλου καθώς και το Υπολιμεναρχείο Σκοπέλου λειτουργούν καλύπτοντας την οργανική τους σύνθεση, ενώ περαιτέρω ενίσχυση κυρίως της Λιμενικής Αρχής Σκιάθου θα εξετασθεί, λαμβάνοντας υπόψη και τις ευρύτερες ανάγκες όλων των Λιμενικών Αρχών.
     6. Όσον αφορά θέματα θαλάσσιων συγκοινωνιών, για την νέα δρομολογιακή περίοδο (από 01-11- 2006 έως 31-10- 2007), η ακτοπλοϊκή εξυπηρέτηση των Βορείων Σποράδων πραγματοποιείται: α) με ένα επιβατηγό-οχηματαγωγό πλοίο το οποίο θα εκτελεί καθημερινά δρομολόγια από Βόλο, β) με τρία επιβατηγά-ταχύπλοα πλοία τα οποία εκτελούν καθημερινά δρομολόγια από Βόλο και Αγ. Κων/νο. Επίσης, στην γραμμή Αγ. Κων/νου - Βορείων Σποράδων είναι δρομολογημένο ένα επιβατηγό-οχηματαγωγό-ταχύπλοο πλοίο για την περίοδο τουλάχιστον μέχρι 15-04-2007 και γ) με ένα επιβατηγό-τουριστικό πλοίο, το οποίο θα εκτελεί καθημερινά δρομολόγια από Ωρεούς Εύβοιας προς Αγ. Κυριακή - Τρίκερι -Βόλο και επιστροφή, με επιπλέον προσέγγιση στη Σκιάθο κάθε Παρασκευή και Κυριακή.
     Μετά από σχετική γνωμοδότηση του Συμβουλίου Ακτοπλοϊκών Συγκοινωνιών (αριθμός απόφασης 05/10-08-2006) η οποία έγινε δεκτή από το ΥΕΝ, για την εξυπηρέτηση . δρομολογιακών γραμμών με σύναψη Σύμβασης ή Συμβάσεων Δημόσιας Υπηρεσίας διάρκειας μέχρι δώδεκα (12) ετών, μεταξύ άλλων προκηρύχθηκαν και οι δρομολογιακές γραμμές α) «Αγ. Κων/νος / Κύμη - Σκιάθος - Σκόπελος - Αλόννησος- Λήμνος» και επιστροφή, με την εκτέλεση ενός (01) δρομολογίου την εβδομάδα καθ'όλη τη διάρκεια της δρομολογιακής περιόδου. Μια (01) εβδομάδα η σύνδεση θα εξυπηρετείται από τον λιμένα του Αγ. Κων/νου και μία (01) εβδομάδα από το λιμένα της Κύμης και β) «Θεσ/νίκη -προσέγγιση σε τουλάχιστον δύο νησιά των Σποράδων - προσέγγιση σε τουλάχιστον δύο νησιά των Κυκλάδων - Ηράκλειο» και επιστροφή, με την εκτέλεση ενός δρομολογίου την εβδομάδα κατά την χρονική περίοδο από 02-04-2007 μέχρι 02-09-2007 και την υποχρέωση το πλοίο να εκτελεί δρομολόγια σε ακτοπλοϊκές γραμμές τουλάχιστον για δέκα μήνες. Σημειώνεται ότι ο διαγωνισμός για τις εν λόγω δρομολογιακές γραμμές βρίσκεται στο τελικό στάδιο του προσυμβατικού ελέγχου και πριν την υπογραφή της σύμβασης με τους αναδόχους.
     Πέραν των ανωτέρω, το ΥΕΝ καταβάλλει κάθε δυνατή προσπάθεια για την καλύτερη εξυπηρέτηση των κατοίκων και των παραγωγικών τάξεων των νησιών του νομού Μαγνησίας και εξετάζει θετικά κάθε επιχειρηματική πρωτοβουλία και πρόταση που στοχεύει στην αύξηση της προσφοράς και στην αναβάθμιση των παρεχόμενων υπηρεσιών.
     7. Στις αρχές Οκτωβρίου του 2006 υλοποιήθηκε η δρομολογιακή σύνδεση Βόλου-Δικελί Σμύρνης και ήδη πραγματοποιούνται τρία δρομολόγια μεταξύ Βόλου και Σμύρνης με πλοίο τύπου RO-RO σε εβδομαδιαία βάση, γεγονός το οποίο παίζει καθοριστικό ρόλο στην μεταφορά από την Τουρκία προς τις Ευρωπαϊκές αγορές σημαντικού όγκου εμπορευμάτων. Ο ρόλος του ΥΕΝ στην υλοποίηση της συγκεκριμένης σύνδεσης υπήρξε καθοριστικός στο πλαίσιο του γενικότερου συντονισμού με συναρμόδιους φορείς και Υπουργεία αναφορικά με την επάρκεια ελεγκτικών υποδομών και την ύπαρξη του προβλεπόμενου στελεχιακού δυναμικού για τη διεξαγωγή των απαιτούμενων ελέγχων (διαβατηριακών, τελωνειακών, φυτοϋγειονομικών κλπ), οι οποίοι συνδέονται άμεσα με την υλοποίηση τέτοιων συνδέσεων.
     8. Στο πλαίσιο των αρμοδιοτήτων χάραξης της Εθνικής Λιμενικής Πολιτικής και του γενικού σχεδιασμού της λιμενικής ανάπτυξης, το ΥΕΝ επιδιώκει και προωθεί την επιτάχυνση των διαδικασιών ολοκλήρωσης των προγραμματισμένων λιμενικών έργων από τις αρμόδιες Υπηρεσίες εκτέλεσής τους, καθώς και της εκπόνησης σχετικών μελετών βελτίωσης, αναβάθμισης και εκσυγχρονισμού των λιμένων της χώρας.
     Ειδικά για το Νομό Μαγνησίας, η Γενική Γραμματεία Λιμένων και Λιμενικής Πολιτικής του ΥΕΝ έχει τοποθετηθεί σχετικά με έγγραφά της:
     - επί της αποκατάστασης λειτουργικών βαθών λιμενικών εγκαταστάσεων Βόλου,
     - επί της δημιουργίας υδάτινης οθόνης στο λιμένα Βόλου,
     - επί της επέκτασης ανατολικού κρηπιδώματος προβλήτα εμπορευματοκιβωτίων λιμένα Βόλου,
     - επί της κατεδάφισης κτιρίου παλαιάς Ιχθυαγοράς εντός χερσαίας ζώνης λιμένα Βόλου,
     - επί της παραχώρησης χρήσης (ακάλυπτου) λιμενικού χώρου για εγκατάσταση αντλιοστασίου «Δ.Ε.Υ.Α.Μ.Β.», εντός της ζώνης λιμένα Βόλου,
     - επί της διάθεσης βυθοκορρημάτων για την εκτέλεση του έργου «Επέκταση Κεντρικού Προβλήτα Λιμένα Βόλου»,
     - επί της απόρριψης βυθοκορρημάτων στη θάλασσα κατά την εκτέλεση έργων διευθέτησης και εκτροπής χειμάρρου Ξηριά λιμένα Βόλου,
     - επί της απόρριψης βυθοκορρημάτων στη θάλασσα κατά την εκτέλεση του έργου «Επέκταση αλιευτικού καταφυγίου Μηλίνας»,
     - επί της κατασκευής δύο προστατευτικών τοιχίων αντιστήριξης στον αιγιαλό, στην περιοχή Αλέξης στο νησί Τρίκερι,
     - επί της Μελέτης Περιβαλλοντικών Επιπτώσεων για το λιμένα . εξυπηρέτησης της βιομηχανίας SOVEL Ελληνική Εταιρεία Επεξεργασίας Χάλυβα Α.Ε.,
     - επί της εκτέλεσης ερευνητικών γεωτρήσεων στη θαλάσσια περιοχή Αγ. Ιωάννη,
     - επί της ένταξης του έργου «Επέκταση Ανατολικού Κρηπιδώματος Προβλήτα Εμπορευματοκιβωτίων Λιμένα Βόλου» στο Μέτρο 4.1 του Γ΄ Π.Ε.Π. Θεσσαλίας 2000-2006, 
     - επί της ένταξης του έργου «Αποπεράτωση αλιευτικού καταφυγίου Κόττες Τρικερίου» στο Μέτρο 2.5 του Γ' Π.Ε.Π. Θεσσαλίας 2000-2006,
     - επί θεμάτων παραχωρήσεων χρήσης αιγιαλού, παραλίας και θάλασσας, Προς την Κ. Υ. Ν. Μαγνησίας, σύμφωνα με το άρθρο 14 του ν. 2971/2001 και
          - επί αιτημάτων νομιμοποίησης έργων στον αιγιαλό και την παραλία, προς την Κ.Υ. Ν. Μαγνησίας, σύμφωνα με το άρθρο 27 του ν. 2971/2001.
     	Παράλληλα, το ΥΕΝ συνυπέγραψε τις παρακάτω κοινές υπουργικές αποφάσεις
     	- Έγκρισης Περιβαλλοντικών Όρων για την επέκταση και εγκατάσταση μονάδας παραγωγής οξειδίου «Waeltz» της βιομηχανίας επεξεργασίας μετάλλου με την επωνυμία «ΑΕΙΦΟΡΟΣ» Α.Ε. που λειτουργεί στη θέση Τσιγκέλι.
     - Έγκρισης Περιβαλλοντικών Όρων για την κατασκευή και λειτουργία τουριστικού συγκροτήματος κλασικού τύπου στη νησίδα Αλατάς.
     - Έγκρισης Περιβαλλοντικών Όρων βιομηχανίας παραγωγής χάλυβα «SOVEL» Ελληνική Εταιρεία Επεξεργασίας Χάλυβα.
     - Για την επέκταση. και εγκατάσταση. μονάδας παραγωγής οξειδίου «Waeltz» της βιομηχανίας επεξεργασίας μετάλλου με την επωνυμία «ΑΕΙΦΟΡΟΣ Α.Ε.» που λειτουργεί στη θέση Τσιγκέλι και τροποποίησε με την αρ. πρ. 8221.T02/08/06/05-07-2006 την Απόφαση Ορισμού Αποφαινομένων Οργάνων του έργου «Ολοκλήρωση κρηπιδώματος Ιχθυόσκαλας Βόλου».
     Τέλος, από την Επιτροπή Σχεδιασμού και Ανάπτυξης Λιμένων (Ε.Σ.Α.Λ.) εξετάστηκαν:
     - Κατά την 24η Συνεδρίαση (23-03-2006) η Προμελέτη Περιβαλλοντικών Επιπτώσεων του έργου «Κατασκευή αγκυροβολίου και αγωγών καυσίμων για μεταφορά πετρελαιοειδών από το αγκυροβόλιο έως τις εγκαταστάσεις της εταιρείας ΚAOIL στην περιοχή Αλμυρού Μαγνησίας».
     - Κατά την 25η Συνεδρίαση (13-04-2006) οι χρήσεις γης - όροι και περιορισμοί δόμησης σε τμήμα της χερσαίας ζώνης λιμένα Σκιάθου.
     Σε κάθε περίπτωση, το ΥΕΝ θα συνδράμει περαιτέρω σε νομαρχιακό και περιφερειακό επίπεδο τις προσπάθειες βελτίωσης των λιμενικών υποδομών του νομού Μαγνησίας.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 2591/20-12-06 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. 7204(ΠΛΟ)/12-1-07 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της με αρ. πρωτ. 2591/20.12.06 ερώτησης του Βουλευτή κ. Χ. Πρωτόπαπα, σχετικά με το προαναφερόμενο θέμα, σας διαβιβάζουμε το με αρ. πρωτ. 110/1/74/8.1.07 έγγραφο του Διευθυντή και Προέδρου Δ.Σ. του ΕΚΕΦΕ «Δημόκριτος», με το οποίο δίδονται τα ζητούμενα στην ερώτηση στοιχεία.
     Ο Υπουργός
     Δ. ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 2667/21-12-06 ερώτηση του Βουλευτή κ. Λάζαρου Λωτίδη δόθηκε με το υπ’ αριθμ. Δ5/ΗΛ/Α/Φ6/248/804/12-1-07 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ' αριθ. 2667/21-12-06 ερώτησης που κατατέθηκε στη Βουλή από τον ως άνω Βουλευτή, σας στέλνουμε το ΓΔΝΣ/89/08-01-07 έγγραφο της ΔΕΗ ΑΕ, το οποίο και καλύπτει το θέμα όσον αφορά στις αρμοδιότητες του Υπουργείου Ανάπτυξης.
     Ο Υπουργός
     Δ. ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό 2715/29-12-06 ερώτηση του Βουλευτή κ. Βασιλείου Έξαρχου δόθηκε με το υπ’ αριθμ. Δ5/ΗΛ/Α/Φ6/2/1536/23-1-07 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ' αριθ. 2715/29-12-2006 ερώτησης που κατατέθηκε στη Βουλή από τον ως άνω Βουλευτή, σας στέλνουμε τα ΓΔΝΣ/179/12-01-2007 και 110/09-01-2007 έγγραφα της ΔΕΗ ΑΕ και του ΔΕΣΜΗΕ αντίστοιχα, τα οποία και καλύπτουν το θέμα.
     Ο Υπουργός
     Δ. ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ την κυρία συνάδελφο.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 6 Μαρτίου 2007.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. –Η με αριθμό 1543/ 22-11-2006 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Υγείας και Κοινωνικής Αλληλεγγύης, σχετικά με τη λειτουργία Κέντρου Ημερήσιας Φροντίδας και Ξενώνα για άτομα με ειδικές ανάγκες (Α.Μ.Ε.Α.) στην πόλη του Ηρακλείου.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 1741/28-11-2006 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αξιοποίηση των πηγών του Αλμυρού στο Νομό Ηρακλείου.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Θα προταχθεί η πρώτη με αριθμό 364/27-2-2007 επίκαιρη ερώτηση του δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Μεταφορών και Επικοινωνιών, σχετικά με τα χρέη της Ολυμπιακής Αεροπορίας προς το Ι.Κ.Α., την πρόσληψη υπεράριθμων αεροσυνοδών κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Κύριε Υπουργέ, πλήρης είναι η εγκατάλειψη και η απαξίωση της Ολυμπιακής από την Κυβέρνηση της Ν.Δ.. Τελευταίο κρούσμα είναι αυτό της δικαστικής καταδίκης των πρώην και του νυν προέδρου σε βαριές ποινές φυλάκισης (από δέκα έως τριάντα χρόνια) για χρέη προς το Ι.Κ.Α.. Παράλληλα όμως προκηρύσσονται προσλήψεις εκατό υπεράριθμων αεροσυνοδών με προκήρυξη απολύτως αδιαφανή, με προφανή σκοπό να προσληφθούν «ημέτεροι». Δυστυχώς η Κυβέρνηση δεν ενδιαφέρεται για τη συνετή διαχείριση, αλλά μόνον για προεκλογικές προσλήψεις πελατειακού χαρακτήρα. Εγκαταλείπει στην τύχη τους τόσο την Ολυμπιακή όσο και τις διοικήσεις της και παράλληλα την επιβαρύνει οικονομικά με ρουσφετολογικές συλλήψεις, παρ΄ότι βρίσκεται σε εκκρεμότητα και υπό διερεύνηση το όλο ζήτημα της Ολυμπιακής από τα αρμόδια ευρωπαϊκά όργανα. Αυτή η συμπεριφορά της Κυβέρνησης συνιστά πρωτοφανές πολιτικό ατόπημα, οι συνέπειες του οποίου επιβαρύνουν περαιτέρω τη θέση και τη δραματική εικόνα του εθνικού αερομεταφορέα.
      Ερωτάται ο Υπουργός:
      1. Γιατί δεν προέβη στις αναγκαίες ενέργειες, ώστε να αποφευχθούν οι ως άνω καταδίκες για οφειλές προς το Ι.Κ.Α.;
      2. Οι αδιαφανείς και οι υπεράριθμες προσλήψεις εκατό αεροσυνοδών εντάσσονται στην έννοια της επανίδρυσης του κράτους;»
      Ο Υπουργός Μεταφορών και Επικοινωνιών έχει το λόγο για τρία λεπτά.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Αγαπητέ κύριε Ρόβλια, κατ΄αρχάς δεν μπορώ να κρίνω τις αποφάσεις της δικαιοσύνης και υποθέτω ότι αυτό το αποδέχεστε κι εσείς.
      Πάντως, οι νομικές υπηρεσίες της Ολυμπιακής θα υποστηρίζουν σε κάθε στάδιο και τους νυν και, ασφαλώς, και τους απελθόντες διοικητές. Για εμάς δεν υπάρχουν διακρίσεις, ειδικά για υποθέσεις που αφορούν το πεδίο άσκησης των αρμοδιοτήτων τους. Άρα μην αναζητείτε πολιτικές σκοπιμότητες.
      Πέραν τούτου, η Ολυμπιακή Αεροπορία, μετά την τελευταία απόφαση των διαιτητικών δικαστηρίων, είναι γνωστό ότι προβαίνει ήδη σε ενέργειες για τη ρύθμιση των χρεών της προς το Ι.Κ.Α. και την Εφορία. 
      Στο πλαίσιο αυτό έχει ήδη κατατεθεί αίτηση προς το Ι.Κ.Α. για να ενταχθεί στο καθεστώς, που προβλέπει ο σχετικός νόμος, για την αποπληρωμή των οφειλών της με δόσεις.
      Αυτό το θέμα, λοιπόν, αντιμετωπίζεται ήδη, όπως άμεσα θα αντιμετωπιστεί, συνολικά, το ζήτημα και με σχετική νομοθετική ρύθμιση.
      Σ΄ ό,τι αφορά στο έτερο θέμα, το οποίο αναφέρετε στην ερώτησή σας, θα πρέπει κατ’ αρχάς να σας πω ότι πολύ εύκολα προχωράτε σε χαρακτηρισμούς. Εδώ τα πράγματα είναι ξεκάθαρα. Οι Ολυμπιακές Αερογραμμές προκειμένου να καλύψουν τις επιχειρησιακές ανάγκες σε προσωπικό θαλάμου επιβατών για την αμέσως προσεχή περίοδο, απεφάσισαν την πρόσληψη σταδιακά και ανάλογα των αναγκών τους, έως εκατό ιπταμένων φροντιστών. Εποχικών και συμβασιούχων επαναλαμβάνω.
      Είναι προφανές ότι κατά τη θερινή περίοδο οι ανάγκες του προσωπικού είναι πολύ μεγαλύτερες. Κάτι αντίστοιχο, μάλιστα, είχε γίνει και πέρυσι. Είναι μία πάγια τακτική.
      Μιλάτε, λοιπόν, για υπεράριθμες προσλήψεις, όταν τα αντικειμενικά στοιχεία αποδεικνύουν ότι σήμερα το προσωπικό αυτής της ειδικότητας δεν επαρκεί αριθμητικά, για να καλύψει το πτητικό έργο της εταιρείας, ειδικά κατά το προσεχές θερινό διάστημα. Και θα πρέπει να γνωρίζετε πως το υφιστάμενο προσωπικό εργάζεται σκληρά, εξαντλώντας τα πτητικά όρια του κανονισμού εργασίας. 
      Όσο για τον αριθμό των αεροσυνοδών, που μας εγκαλείτε, πρέπει να σας θυμίσω ότι παραλάβαμε την εταιρεία με οκτακόσιους είκοσι τέσσερις φροντιστές. Και τώρα, με τους εκατό επιπλέον, θα έχουμε οκτακόσιους δέκα, με αντίστοιχο μάλιστα αριθμό αεροσκαφών.
      Για τις αναγκαίες, λοιπόν, αυτές εποχικές προσλήψεις ακολουθήθηκαν όλες εκείνες οι διαδικασίες, που εγγυώνται απόλυτη διαφάνεια και αξιοκρατία. Δημοσιοποίησε η εταιρεία τη σχετική προκήρυξη στον ημερήσιο και τοπικό Τύπο. Έθεσε απόλυτα αντικειμενικά κριτήρια. Ενδεικτικά θα σας πω ότι προτάσσονται στην αξιολόγηση όσοι υποψήφιοι έχουν εμπειρία, όσοι κατέχουν πτυχίο ανωτάτης σχολής, όσοι κατέχουν αποδεδειγμένα -εκτός αγγλικής- και δεύτερη ξένη γλώσσα.
      Είναι τα κριτήρια, που τίθενται πάντα σ΄ αυτές τις περιπτώσεις διεθνώς. Και τα ακολουθήσαμε κατά λέξη. 
      Και επαναλαμβάνω, κύριε Ρόβλια: Είναι οκτάμηνο. Το μάξιμουμ. Μέσα σε οκτώ μήνες, δηλαδή, από την πρόσληψή τους -ακόμα και σε λιγότερους μήνες- θα διακόψουν την εργασία τους προς την Ολυμπιακή Αεροπορία.
      Ως εκ τούτου όσα αναφέρετε στην ερώτησή σας ως προφανείς σκοπούς της Κυβέρνησης, είναι εκτός πραγματικότητας. Είναι αυτά που κάνατε εσείς επί των δικών σας ημερών, αυτό ακριβώς που έφερε την εταιρεία στο σημείο που όλοι γνωρίζουμε, με αθρόους διορισμούς υμετέρων, με κομματικές διακρίσεις, με ευνοιοκρατία.
      Τελειώνοντας, κύριε Πρόεδρε, θα ήθελα να πω το εξής:
      Καταλάβετέ το, κύριε Ρόβλια, εμπεδώστε το: Σήμερα όλα αυτά ανήκουν στο παρελθόν. Το μόνο που με νοιάζει -και αγωνίζομαι γι’ αυτό- είναι η λειτουργία της εταιρείας σε καθεστώς εργασιακής ειρήνης. Και το έχουμε πετύχει.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υπουργό.
      Ο κ. Ρόβλιας έχει το λόγο για δύο λεπτά.
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε.
      Κύριε Υπουργέ, επειδή σας εκτιμώ προσωπικά, δεν θέλω να πω ότι δεν μας λέτε την αλήθεια. Καταθέτω, όμως, στα Πρακτικά την προκήρυξη της Ολυμπιακής. Και επιμένω ότι οι σύμβουλοί σας και οι άνθρωποι της Ολυμπιακής ψευδώς σας ενημερώνουν. Εδώ είναι η προκήρυξη. Δεν υπάρχει κανένα απολύτως κριτήριο για την πρόσληψη. Θα πάρουν όποιους θέλουν. Κανένα κριτήριο. Καμία σειρά κατάταξης. Καμία βαθμολόγηση προσόντων.
      (Στο σημείο αυτό ο Βουλευτής κ. Κωνσταντίνος Ρόβλιας                         καταθέτει για τα Πρακτικά την προαναφερθείσα προκήρυξη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η Κυβέρνησή σας από τη μια μεριά αδιαφορεί για την πληρωμή των χρεών της Ολυμπιακής προς το Ι.Κ.Α. ή έστω για τη ρύθμιση, αλλά από την άλλη προχωρεί σε εκατό υπεράριθμες προσλήψεις. Και είναι υπεράριθμες, κύριε Υπουργέ, διότι, όπως ξέρετε, το επιχειρησιακό πλάνο της εταιρείας προβλέπει πεντακόσιους τριάντα αεροσυνοδούς και έχετε οκτακόσιους, όπως είπατε. Και πηγαίνετε να πάρετε άλλους εκατό, άρα εννιακόσιους. Δεν είναι υπεράριθμοι; Είναι σχεδόν διπλάσιοι από αυτούς που προβλέπει το επιχειρησιακό πλάνο.
      Από τη μία μεριά, λοιπόν, καταδικάζονται σε ποινές φυλάκισης δέκα έως τριάντα χρόνων πρόεδροι νυν και τέως της Ολυμπιακής και μάλιστα χωρίς αναστολή και τρέχουν τώρα να υποβάλλουν αιτήσεις αναστολής για να μη συλληφθούν για χρέη προς το Ι.Κ.Α. και από την άλλη θέλετε, δυστυχώς, να εξυπηρετήσετε τον κομματικό στρατό μέσω αυτών των αδιαφανών προσλήψεων.
      Αλλά, κύριε Λιάπη, αυτή είναι η Κυβέρνησή σας. Είναι η Κυβέρνηση των «γαλάζιων» προσλήψεων, όπως έχουμε καταγγείλει πολλές φορές. Είναι η Κυβέρνηση που ευνοεί τους λίγους σε βάρος των πολλών. 
      Το πλέον απαράδεκτο, όμως, αυτής της ιστορίας είναι ότι αυτοί οι υπεράριθμοι που θα προσληφθούν, δεν έχουν αεροπλάνα για να τοποθετηθούν. Ξέρετε πολύ καλά ότι έχει αποτύχει ο διαγωνισμός για να ενοικιαστούν αεροπλάνα. Και ερωτώ: Αφού δεν έχετε αεροπλάνα, οι αεροσυνοδοί σας έλειψαν, ή τους έλειψαν εν πάση περιπτώσει; Με προσλήψεις και με ρουσφέτια και με τους φίλους τους καλούς πάμε για τις εκλογές -είναι προφανές- αλλά αυτές οι μεθοδεύσεις δεν θα σας σώσουν. 
      Εάν θέλετε να δείξετε ευαισθησία, που πιστεύω ότι την έχετε, περιμένω από εσάς δύο ενέργειες: Πρώτον, να αποπέμψετε αμέσως τον πρόεδρο της Ολυμπιακής, διότι δεν σας ενημέρωσε και γι’ αυτό καταδικάστηκαν και μάλιστα χωρίς αναστολή ότι δεν υπάρχει ρύθμιση για το Ι.Κ.Α., δεν σας ενημέρωσε ότι δεν μπορούν να πληρώσουν το Ι.Κ.Α. και δεύτερον, πάλι επικαλούμενος την ευαισθησία σας και τη δημοκρατική σας ακεραιότητα να ακυρώσετε αμέσως αυτήν την απαράδεκτη προκήρυξη για πρόσληψη αεροσυνοδών χωρίς κριτήρια.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο για δύο λεπτά.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Κύριε Ρόβλια, σε κάθε επίκαιρη ερώτηση μού ζητάτε να αποπέμψω και από ένα διευθύνοντα σύμβουλο. Τέλος πάντων!
      ΚΩΝΣΤΑΝΤΙΝΟΣ ΡΟΒΛΙΑΣ: Άδικα το κάνω;
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Μιλήσατε για διαφάνεια. Να σας θυμίσω ότι τους τρεις πρώτους μήνες μετά το μετασχηματισμό της εταιρείας, προσλάβατε εξήντα εποχικούς φροντιστές, χωρίς κάποια διαδικασία, χωρίς κάποια δημοσιότητα, χωρίς κανένα επίσημο κριτήριο. Αυτό τον ολισθηρό δρόμο εμείς δεν τον ακολουθούμε. 
      Και οφείλω να ομολογήσω ότι δεν μπορώ να κατανοήσω τι θέλετε πραγματικά. Να ναυαγήσει η συστηματική προσπάθεια που κάνει η Κυβέρνηση για την επίλυση αυτού του γόρδιου δεσμού που λέγεται Ολυμπιακή, μόνο και μόνο για να αποκτήσετε εσείς αντιπολιτευτικά επιχειρήματα; Δεν κατανοείτε την κρισιμότητα αυτής της περιόδου για την Ολυμπιακή; Δεν αντιλαμβάνεστε ότι είναι ώρα ευθύνης και σύνεσης για την εταιρεία;
      Μας κατηγορείτε, διότι ενώ είναι σε εξέλιξη οι διαδικασίες για την επίλυση του ζητήματος, κάνουμε ορισμένες προσλήψεις και μάλιστα συμβασιούχων. Επαναλαμβάνω ότι είναι μόνο για το καλοκαίρι. Δηλαδή, κύριε Ρόβλια, θέλετε η Ολυμπιακή να μην έχει αεροσυνοδούς για αυτούς τους καλοκαιρινούς μήνες;
      ΚΩΝΣΤΑΝΤΙΝΟΣ ΡΟΒΛΙΑΣ: Αφού δεν έχει αεροπλάνα, τι να τους κάνει τους αεροσυνοδούς;
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Να μη μπορούν να πετάξουν τα αεροσκάφη κατά τη θερινή περίοδο, που είναι βεβαρημένο το πρόγραμμα και αυξημένες οι ανάγκες της εταιρείας; Να υπερβαίνουν οι αεροσυνοδοί τα πτητικά όρια που προβλέπουν οι συλλογικές συμβάσεις; Τότε, βεβαίως, θα μας κατηγορούσατε για εγκατάλειψη στην τύχη της την εταιρεία, για δρομολόγια που θα καθυστερούσαν και ίσως να ματαιώνονταν. 
      Αλλά εσάς σας νοιάζει –και το κατανοώ βέβαια- μόνο να αντιπολιτεύεστε, να εκτοξεύετε πυροτεχνήματα με πλήρη γνώση της πραγματικότητας, αφού γνωρίζετε καλά, κύριε Ρόβλια, ότι αυτές οι προσλήψεις είναι προσωρινές. Γνωρίζετε καλά ότι η Κυβέρνηση τα τελευταία χρόνια προσπαθεί -και το έχουμε πετύχει- να εξασφαλίσει ότι η Ολυμπιακή θα πετά μέχρι την οριστική λύση αυτού του σύνθετου προβλήματος. Προσπαθούμε να εξασφαλίσουμε τις καλύτερες δυνατές συνθήκες εργασίας των εργαζομένων. Για την εταιρεία αυτή που εσείς φτάσατε στο χείλος του γκρεμού, το «αριστούργημά μας», όπως ειρωνικά το αποκάλεσε πρωτοκλασάτος δικός σας Υπουργός, ας δείξουμε, λοιπόν, κάποια υπευθυνότητα.
      Κύριε Ρόβλια, ήταν και είναι δέσμευσή μας ότι η Ολυμπιακή θα εξακολουθεί να παρέχει το πτητικό της έργο με απόλυτη ασφάλεια και ποιότητα, μέχρι να πετύχουμε την καλύτερη δυνατή λύση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Επίκαιρες ερωτήσεις πρώτου κύκλου:
      Πρώτα θα συζητηθεί η με αριθμό 367/27-2-2007 δεύτερη επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς την Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων που αντιμετωπίζουν τα σχολεία για κωφούς κ.λπ..
      Η επίκαιρη ερώτηση της κ. Νικολαϊδου έχει ως εξής:
     «Τα τραγικά προβλήματα στην εκπαίδευση των παιδιών με αναπηρίες και μαθησιακές δυσκολίες εμφανίζονται και στην εκπαίδευση των παιδιών με κώφωση και βαρηκοϊα. 
     Σύμφωνα με στοιχεία των επιστημόνων και των  κρατικών υπηρεσιών πάνω από εκατόν ογδόντα χιλιάδες παιδιά με αναπηρίες και μαθησιακές δυσκολίες είναι σήμερα εκτός ειδικής αγωγής. Ένα μεγάλο ποσοστό είναι εκτός εκπαιδευτικής διαδικασίας, οι γονείς πληρώνουν τεράστια ποσά, εφόσον έχουν, για τις ανάγκες εκπαίδευσης των παιδιών τους, ενώ τα σχολεία είναι ελάχιστα και λειτουργούν με τραγικές ελλείψεις σε εξειδικευμένο εκπαιδευτικό και βοηθητικό προσωπικό και χωρίς τα ανάλογα εποπτικά μέσα. Ανύπαρκτη είναι η πρώιμη παρέμβαση στις πολύ μικρές ηλικίες και η συμβουλευτική εκπαίδευση γονέων με άκρως αρνητικές επιπτώσεις στην παραπέρα πορεία της εκπαίδευσης των κωφών παιδιών. Ενώ τα αναλυτικά προγράμματα και βιβλία για κωφούς είναι τα ζητούμενα. 
     Η νοηματική γλώσσα ενώ έχει αναγνωριστεί με νόμο ως επίσημη γλώσσα των κωφών, δεν έχουν παρθεί όλα εκείνα τα μέτρα για τη δωρεάν με ευθύνη του κράτους επιμόρφωση όλων των εκπαιδευτικών και των εργαζομένων στα σχολεία των κωφών, ενώ στα πανεπιστήμια, κυριολεκτικά, η έλλειψη οργανωμένης υπηρεσίας καθιστά Γολγοθά την εκπαίδευση των κωφών φοιτητών και σπουδαστών. 
     Στο Λεκανοπέδιο υπάρχουν μόνο δύο γυμνάσια – λύκεια (τέσσερα σ΄ όλη την Ελλάδα) με αποτέλεσμα οι μαθητές και οι οικογένειές τους να υποβάλλονται σε μεγάλη ταλαιπωρία. 
     Το Ειδικό Γυμνάσιο – Λύκειο και Τ.Ε.Ε. της Αγίας Παρασκευής καλύπτουν τις ανάγκες τους με ωρομίσθιους και αναπληρωτές καθηγητές ενώ ένας κοινωνικός λειτουργός καλύπτει και τα δύο σχολεία και οι λογοθεραπευτές δεν επαρκούν. Στο Τ.Ε.Ε. λείπουν καθηγητές ειδικοτήτων, αλλά και η ανάλογη υποδομή για το τμήμα ανθοκηπουρικής και αγγειοπλαστικής. 
     Τα κωφά παιδιά που έρχονται από την επαρχία στην Αθήνα για να βρουν σχολείο φιλοξενούνται σε οικοτροφείο που συντηρεί με πενιχρά μέσα σύλλογος γονέων, με αποτέλεσμα να μην επιβοηθούνται από εξειδικευμένο προσωπικό στην μελέτη και να μην υπάρχει ένα πρόγραμμα δημιουργικών δραστηριοτήτων για τον ελεύθερο χρόνο τους. 
     Ερωτάται η κυρία Υπουργός τι μέτρα προτίθεται να πάρει, ώστε με τη νέα σχολική χρονιά να αντιμετωπιστούν τα παραπάνω προβλήματα των σχολείων για κωφούς».
     Ο κύριος Υφυπουργός έχει το λόγο για τρία λεπτά. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):
     Παίρνω το λόγο, κύριε Πρόεδρε, για να απαντήσω σε μία ερώτηση που ήταν πρώτου κύκλου και έγινε δεύτερου  κύκλου χωρίς να ερωτηθώ. Νομίζω ότι κατά την κοινοβουλευτική τάξη και χωρίς να είμαι παρών, το άριστο θα ήταν κι εγώ και η κ. Νικολαϊδου να ερωτώμεθα παραχωρώντας τη θέση μας. Με χαρά μου το έκανα στον συνάδελφο, αλλά, τουλάχιστον, νομίζω ότι το σωστό έτσι είναι! 
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Καλέ. Ψέγετε το Προεδρείο τώρα;
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σταθείτε, κύριε Πρόεδρε. Σκεφθείτε ότι εγώ έκανα προσπάθεια να είμαι εδώ, έτσι όπως όφειλα να είμαι πολύ νωρίτερα από τη συζήτηση κατά τάξη της ερωτήσεως της συναδέλφου που μου απευθύνεται κι έρχομαι εδώ και βλέπω να προτάσσεται ο δεύτερος κύκλος του πρώτου, χωρίς να το ξέρω. 
     ΠΡΟΕΔΡΕΥΩΝ (Ιωάννης Τραγάκης): Αυτό έγινε διότι ο κύριος Υπουργός ήταν πολύ νωρίτερα από εσάς. Εγώ αν είχατε έλθει, θα είχα ξεκινήσει τη διαδικασία στις 18.00΄, αλλά δεν είχατε έλθει. Με παρακάλεσε η υπηρεσία να μην ξεκινήσω με τον κύριο Υπουργό, για το γεγονός ότι έρχεστε και είστε στο δρόμο. Εμείς επικοινωνήσαμε με την υπηρεσία σας. 
     Συνεχίστε τώρα, κύριε Καλέ!
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ξέρετε πολύ καλά ότι, τουλάχιστον, ο κύριος συνάδελφος θα έπρεπε να ρωτήσει αν μπορούσε να παραχωρηθεί από την κ. Νικολαϊδού, αφήστε εμένα! 
     ΠΡΟΕΔΡΕΥΩΝ (Ιωάννης Τραγάκης): Μη χάνετε τώρα το χρόνο σας!
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν πειράζει, κύριε Πρόεδρε. Αυτά που έχω να πω είναι σταράτα και νομίζω ότι θα φθάσει ο χρόνος. 
     Πρώτα από όλα, πρέπει να γνωρίζετε, κυρία συνάδελφε –και το απαντούμε αυτό συνέχεια και σταθερά σε όλες τις ερωτήσεις που γίνονται από πλευράς των κυρίων Βουλευτών σε αυτήν την Αίθουσα- ότι το Υπουργείο Παιδείας έχει δραστηριοποιηθεί κατά τρόπο επαρκέστατο αυτά τα τρία χρόνια για να καλύψει τις ανάγκες της εκπαίδευσης των ατόμων που αντιμετωπίζουν προβλήματα αναπηρίας και ειδικότερα των κωφών, δηλαδή των παιδιών που έχουν δυσκολίες στην ακοή.
      Θέλω λοιπόν να σας πω πάνω στα δεδομένα που επικεντρώνετε στην ερώτησή σας, με βάση τα στοιχεία που δίνει η υπηρεσία Ειδικής Αγωγής του Υπουργείου Παιδείας ποια είναι τα αριθμητικά δεδομένα: 
     Πρώτα από όλα τα σχολεία των κωφών που λειτουργούν πανελλαδικά σε όλη τη χώρα είναι τα εξής: δέκα τέσσερα ειδικά δημοτικά σχολεία, έξι ειδικά νηπιαγωγεία, δύο Τ.Ε.Ε. ειδικής αγωγής, τρία ειδικά γυμνάσια και δύο ειδικά λύκεια. 
     Επίσης, λειτουργούν πολλά τμήματα ένταξης για κωφούς και βαρήκοους μαθητές σε κανονικά σχολεία και αυτό πρέπει να συνυπολογιστεί. 
     Ας δούμε συγκεκριμένα για το σχολείο της Αγίας Παρασκευής, που κι εμείς το θεωρούμε πολύ σημαντικό για την εκπαίδευση των ατόμων με προβλήματα ακοής: 
     Στο Ειδικό Γυμνάσιο Αγίας Παρασκευής είναι εγγεγραμμένοι τριάντα οκτώ μαθητές και το σχολείο είναι στελεχωμένο συνολικά με δεκαεπτά εκπαιδευτικούς εκ των οποίων οι δεκατρεις είναι μόνιμοι. 
Έχουν τις εξής ειδικότητες: Τέσσερις φιλόλογοι, δύο μαθηματικοί, ένας θεολόγος, ένας τεχνολόγος γεωπονίας, ένας φυσικός, ένας γυμναστής, που καλύπτει και τις ανάγκες του λυκείου με ωρολόγιο πρόγραμμα, ένας φιλόλογος, ένας θεολόγος, ένας των καλλιτεχνικών μαθημάτων. Επίσης, από τους μη μονίμους είναι ένας αναπληρωτής πληροφορικής και τρεις ωρομίσθιοι, δηλαδή δύο φυσικής και ένας αγγλικής.
        Είναι, επίσης, τοποθετημένα στο σχολείο αυτό τρία μέλη του ειδικού εκπαιδευτικού προσωπικού, δηλαδή κοινωνική λειτουργός, ψυχολόγος και λογοθεραπευτής. 
        Ειδικά στο αντίστοιχο Ειδικό Λύκειο της Αγίας Παρασκευής είναι εγγεγραμμένοι δεκαέξι συνολικά μαθητές, κυρία συνάδελφε, και είναι στελεχωμένο με δεκαέξι εκπαιδευτικούς. Έχουμε οκτώ μονίμους, εκ των οποίων οι τέσσερις είναι φιλόλογοι, ένας μαθηματικός, ένας θεολόγος, ένας φυσικός και ένας τεχνολόγος γεωπονίας –το τονίζω το τεχνολόγος γεωπονίας, επειδή λέτε ότι λείπει αντίστοιχα ο καθηγητής κηπουρικής- και πέντε με απόσπαση, ένας φυσικός, ένας φιλόλογος, ένας πληροφορικής, ένας κοινωνιολόγος και ένας γυμναστής. Υπάρχουν, επίσης, τρεις ωρομίσθιοι, δύο μαθηματικοί και ένας της αγγλικής γλώσσας.
        Στο Τ.Ε.Ε. ειδικής αγωγής έχουμε τριάντα ένα μαθητές και είναι στελεχωμένο με δεκαέξι εκπαιδευτικούς, εκ των οποίων οι εννέα είναι μόνιμοι και οι υπόλοιποι είναι ωρομίσθιοι και αναπληρωτές. Θα ήθελα δε εδώ να σημειώσετε ότι στο Τ.Ε.Ε. ειδικής αγωγής υπάρχουν διορισμένα και πέντε μέλη ειδικού εκπαιδευτικού οργανισμού, τα τέσσερα εκ των οποίων έχουν σταθερή οργανική θέση σ' αυτό το σχολείο. 
        Οι διορισμοί αυτοί, κυρία συνάδελφε, είναι αποτέλεσμα των τελευταίων προσλήψεων που κάνουμε με βάση τα αποτελέσματα του πανελλήνιου διαγωνισμού, τον οποίο εμείς τολμήσαμε να κάνουμε, παρ΄ότι ήταν χιλιάδες εκείνοι οι οποίοι προσήλθαν σε αυτόν το διαγωνισμό και ήταν ευχής έργο να έρχονται τόσο ειδικευμένοι επιστήμονες για να επιλεγούν για τις μόνιμες θέσεις και να καλύψουν αυτό το προσωπικό.
        Ευχαριστώ, κύριε Πρόεδρε.
        ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
        Το λόγο έχει η κ. Νικολαΐδου.
        ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
        Κύριε Υπουργέ, μας αναφέρατε κάποια στοιχεία, τα οποία σας έδωσε η ειδική υπηρεσία του Υπουργείου. Πιστεύω ότι μία επί τόπου επίσκεψη θα σας πείσει για τα πραγματικά στοιχεία και σας το λέω υπεύθυνα, διότι πριν από είκοσι με εικοσιπέντε ημέρες έκανα περιοδεία στο συγκεκριμένο σχολειό.
        Πρώτα–πρώτα στην Αττική υπάρχουν δύο σχολεία, γυμνάσια και λύκεια. Το ένα είναι της Αργυρούπολης και το άλλο της Αγίας Παρασκευής. Υπάρχει, επίσης και το Τ.Ε.Ε. πρώτης και δεύτερης ταχύτητας, όπως το λένε.
        Ο αριθμός των μαθητών –και δεν νομίζω οι εκπαιδευτικοί στο συγκεκριμένο σχολειό να μην μας έλεγαν την πραγματικότητα, γιατί είχαμε συνάντηση και με τους εκπαιδευτικούς και με τους μαθητές- είναι τριάντα πέντε στο γυμνάσιο, τριάντα στο λύκειο και τριάντα ένας στο Τ.Ε.Ε., όπως ακριβώς το αναφέρατε. 
        Τα προβλήματα είναι πολλά. Από τη στιγμή που στο Λεκανοπέδιο υπάρχουν μόνο δύο σχολεία, καταλαβαίνετε ότι δεν πηγαίνουν στο σχολείο της Αγίας Παρασκευής μόνο τα παιδιά από το Λεκανοπέδιο, αλλά υπάρχει μία μετακίνηση από όλη την Ελλάδα προς την Αγία Παρασκευή και την Αργυρούπολη συγχρόνως. Αυτά τα παιδιά, λοιπόν, που δεν έχουν που να μείνουν, μένουν σε κάποιο οικοτροφείο στη Δροσιά. Το οικοτροφείο δεν έχει το απαραίτητο προσωπικό, για να υπάρξει μία όχι απλά φύλαξη το απόγευμα των παιδιών, αλλά μία δημιουργική απασχόληση σε πάρα πολλούς τομείς. Η όλη δουλειά βγαίνει από εθελοντές και από τους γονείς. 
        Εμείς ζητάμε για όλη την εκπαίδευση να είναι δημόσια και δωρεάν, αλλά ιδιαίτερα για το κομμάτι των ατόμων με ειδικές ανάγκες δεν μπορεί να κουβεντιάζουμε ούτε με ελεημοσύνες ούτε με χορηγούς ούτε και με φιλευσπλαχνίες. Χρειάζεται πραγματικά να εξασφαλιστούν μία σειρά από ζητήματα. Ποια είναι αυτά που λείπουν; 
        Πρώτα απ’ όλα είναι το θέμα της νοηματικής. Έχει κατακτηθεί με νόμο, αλλά δεν εφαρμόζεται. Μόνος σας αναφέρατε ότι στους τόσους καθηγητές ένας σημαντικός αριθμός δεν ξέρει τη νοηματική. Αυτό δυσκολεύει. Και δεν μπορεί να την ξέρει από τη στιγμή που δεν έχει εξασφαλιστεί επίσης, η δημόσια και δωρεάν εκπαίδευση των καθηγητών. Διότι όταν ένας καθηγητής δουλεύει με ελαστικές σχέσεις εργασίας και δεν έχει σίγουρο την επόμενη χρονιά σε ποιο σχολειό θα είναι, δεν μπορεί να επιβαρύνεται και από την τσέπη του, για να πάει να μάθει τη νοηματική. Υπάρχει, λοιπόν, πρόβλημα στην εκπαίδευση, ξεκινώντας από τους ίδιους τους εκπαιδευτικούς.
        Το δεύτερο σοβαρό πρόβλημα είναι ότι λείπουν τα ειδικά προγράμματα και τα ειδικά βιβλία για τις συγκεκριμένες περιπτώσεις των ατόμων με ειδικές ανάγκες. Το βιβλίο των αγγλικών, για παράδειγμα, από την πρώτη δημοτικού μέχρι το τέλος του λυκείου είναι το ίδιο. Είναι δυνατόν να υπάρξει εκμάθηση της αγγλικής γλώσσας; Καταλαβαίνετε ότι αυτό δεν μπορεί να συμβεί.
        Γι’ αυτούς που τελειώνουν το λύκειο μπορείτε να κάνετε μία καταγραφή, γιατί τα στοιχεία που υπάρχουν είναι μόνο για τα δημόσια σχολειά. Και θέλω εδώ να σας πω ότι ανοίγει το φιλέτο για την ιδιωτικοποίηση και στο χώρο αυτό. Αυτό, όμως, είναι ένα άλλο θέμα, που σίγουρα σύντομα θα το κουβεντιάσουμε. Αυτά τα παιδιά, λοιπόν, που πηγαίνουν στο δημόσιο δημοτικό, γυμνάσιο και στο λύκειο, βγάζοντας το λύκειο, είναι άνεργα. Δηλαδή δεν υπάρχει μία εξασφάλιση.
      Ποια είναι, λοιπόν, τα αιτήματα -για να συντομεύω- των καθηγητών και των μαθητών. Των καθηγητών σας είπα, σε σχέση με την εκπαίδευση, είναι απαράδεκτο να μη μπορούν να παρακολουθήσουν και να είναι γνώστες της νοηματικής. Οι μαθητές ζητούν τα βιβλία προσαρμοσμένα στις εκπαιδευτικές ανάγκες των κωφών και των βαρήκοων μαθητών, διότι υπάρχουν και τέτοια παιδιά. Για πρόσβαση στις πανεπιστημιακές σχολές καταλαβαίνετε όχι απλά τις δυσκολίες, αλλά ότι είναι σχεδόν αδύνατον από τη στιγμή που και εκεί υπάρχουν τα ίδια προβλήματα της έλλειψης της νοηματικής και φυσικά το θέμα της δωρεάν παροχής όλων των απαραίτητων τεχνικών βοηθημάτων, που χρειάζονται τα παιδιά αυτά, για να μπορούν να παρακολουθήσουν όλες τις βαθμίδες της εκπαίδευσης, να τους δίνεται δωρεάν.
      Ζητούν επίσης και συμφωνούμε και εάν θέλετε επαυξάνουμε το πενιχρό επίδομα που υπάρχει αυτή τη στιγμή, όχι σε όλες τις κατηγορίες, να γίνει ενιαίο για όλους τους κωφούς και βαρήκοους μαθητές, χωρίς διάκριση. Και φυσικά, δεν υπάρχει αυτό που λέμε και είναι πολύ σημαντικό, η πρώιμη διάγνωση και καταγραφή των παιδιών. Εάν υπήρχε αυτό, σίγουρα θα ήταν πιο εύκολα τα πράγματα και το τελευταίο η στήριξη, όχι μόνο των παιδιών, αλλά και των ίδιων των οικογενειών τους, για να ξέρουν οι γονείς πως θα αντιμετωπίσουν αυτό το σοβαρό πρόβλημα, το οποίο δεν είναι ανυπέρβλητο. Εάν δοθούν κάποιες παροχές από την πολιτεία, δημόσιες και δωρεάν, σίγουρα θα γίνει η ζωή λιγάκι πιο ανθρώπινη γι’ αυτή την κατηγορία των συνανθρώπων μας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      Ο κύριος Υφυπουργός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, δεν είναι παραγωγικό στη συζήτηση αυτή να έχουμε διαφορές, όσον αφορά τους αριθμούς. Εκείνο που με ενδιαφέρει είναι ότι συμφωνούμε ότι οι θητεύοντες είναι κατ’ αριθμόν έτσι όπως τους ανέφερα και συμφώνησε και η κυρία συνάδελφος.
      Για το εκπαιδευτικό προσωπικό, λοιπόν, δεν μπορεί κανείς να αμφισβητήσει –γιατί τα στοιχεία δεν τα πήρα απλώς από τις υπηρεσίες, κυρία συνάδελφε- ότι είναι τόσοι, κατά ειδικότητα, γιατί; Γιατί το σχολικό διαδίκτυο, το οποίο λειτουργεί σήμερα πληρέστατα, μπορεί να σας αποδείξει και της ιδίας, μπαίνοντας μέσα και παρακολουθώντας πως είναι οι κάρτες των σχολείων αυτών, πότε διορίστηκε ο κάθε εκπαιδευτικός με την τάδε ειδικότητα και σε ποιες τάξεις αναφέρεται. Άρα, λοιπόν, δεν θέλω να αμφισβητείτε τον αριθμό, ούτε τις ειδικότητες. 
      Η τοποθέτηση του ειδικού εκπαιδευτικού προσωπικού και του ειδικού βοηθητικού προσωπικού είναι έτσι, όπως σας τις ανέφερα. Δεν υπήρχαν ειδικοί επιστήμονες, ούτε βοηθητικό προσωπικό υπέρ αυτών των παιδιών και τα δύο τελευταία χρόνια με τον διαγωνισμό που κάναμε, δώσαμε τις ειδικότητες αυτές, καλύψαμε τις θέσεις και γι αυτό σας είπα, έχουμε την αίσθηση ότι επαρκέστατα βοηθήσαμε, ως Υπουργείο Παιδείας προς την κατεύθυνση αυτή.
      Όσον αφορά το τι γίνεται με την προσέλκυση των μαθητών των εχόντων πρόβλημα ακοής και των κωφών στα σχολεία αυτά, είναι βέβαιο ότι το Υπουργείο Παιδείας, κυρία συνάδελφε, θα πρέπει να γνωρίζετε, ότι μετά τα τέσσερα έτη αρχίζει να έχει ευθύνες στο χώρο του σχολείου, δηλαδή στην προσχολική αγωγή και αμέσως μετά, μετά από τη διάγνωση στα Κ.Δ.Α.Υ., στα ειδικά δημοτικά σχολεία. Άρα λοιπόν, είναι ευρύτερα θέμα κοινωνικό, να πεισθούν οι γονείς να φέρουν τα παιδιά τους κοντά. Δεν είναι παράλειψη του Υπουργείου Παιδείας, ή δεν υπάρχουν μέτρα,  τα οποία να μην τα έχουμε λάβει, ώστε να μπορούμε να έχουμε τη μέγιστη απορρόφηση αυτών των παιδιών στο σχολείο.
      Όσον αφορά την νοηματική γλώσσα, θα ήθελα να σας πω κατηγορηματικά, και εδώ έχουμε τελείως διαφορετική άποψη, πως είναι βέβαιο ότι δεν προσλαμβάνεται κανένας, ούτε από το ειδικό βοηθητικό προσωπικό, εάν δεν γνωρίζει τη νοηματική γλώσσα. Μετά το νόμο του 2000, εγώ σας καλώ και σας προκαλώ να πάμε μαζί στο σχολείο. 
      ΒΕΡΑ ΝΙΚΟΛΑΪΔΟΥ: Και εγώ σας καλώ να πάτε ο ίδιος μια επίσκεψη, να δείτε την πραγματικότητα με τα μάτια σας.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Στην αρχή του χρόνου, τους επισκέφθηκα. Δεν μπορώ να πηγαίνω κάθε ημέρα στο κάθε σχολείο. Το ξέρουν πολύ καλά.
      ΒΕΡΑ ΝΙΚΟΛΑΪΔΟΥ: Και δώσατε υποσχέσεις, αλλά δεν κάνατε τίποτε. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας λέω, λοιπόν, ότι γενίκευση της υποχρεώσεως να γνωρίζουν οι καθηγητές και οι δάσκαλοι την νοηματική γλώσσα, αλλά και το βοηθητικό προσωπικό, είναι δεδομένο. 
      Όσον αφορά τα του οικοτροφείου, επιτρέψτε μου να πω ότι στο νέο νομοσχέδιο, το οποίο σας ενημέρωσα  και ενδιαφερθήκατε προς τιμήν σας, ότι εντός ολίγου θα φθάσει στην αρμόδια Επιτροπή για την ειδική αγωγή,  θα δούμε ακριβώς τα θέματα των οικοτροφείων και ό,τι μπορεί θεσμικά να βελτιωθεί.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Και εμείς ευχαριστούμε πολύ, κύριε Υφυπουργέ. 
      Θα συζητηθεί τώρα η δεύτερη με αριθμό 366/27-2-2007 επίκαιρη ερώτηση του Βουλευτή του Κομμουνιστικού Κόμματος Ελλάδας, κ. Νικολάου Γκατζή, προς τον Υπουργό Απασχόλησης και Κοινωνικής Προστασίας, σχετικά με την ανέγερση εργατικών κατοικιών στη Μαγνησία, κ.λπ.
      Η επίκαιρη ερώτηση του κυρίου συναδέλφου έχει ως εξής:
      «Ανάστατη είναι η κοινωνία της Μαγνησίας και ιδιαίτερα η εργατική τάξη, ύστερα από δημοσιεύματα ότι παραπέμπεται στο απώτερο μέλλον η ανέγερση των εργατικών κατοικιών στο Φυτόκο και στο πρώην εργοστάσιο της Βαμβακουργίας.
      Η αιτία –κατά τους υπεύθυνους του Ο.Ε.Κ.- η νέα νομοθεσία περί δημοσίων έργων, η οποία ζητά, για την έκδοση αδειών, μεταξύ των άλλων, και την εκπόνηση περιβαλλοντικής μελέτης. Η δικαιολογία αυτή των υπευθύνων του Ο.Ε.Κ. είναι μάλλον πρόφαση για την επ’ αόριστο ματαίωση της κατασκευής των εργατικών κατοικιών.
      Η εκπόνηση περιβαλλοντικών επιπτώσεων για την ανέγερση των εργατικών κατοικιών στο Φυτόκο και στο χώρο της πρώην Βαμβακουργίας, θα μπορούσε να είχε εκπονηθεί –εδώ και δύο χρόνια ισχύει ο νέος νόμος περί δημοσίων έργων- και να είχαν μάλιστα προχωρήσει οι διαδικασίες δημοπράτησης.
      Έστω και τώρα μπορεί να εκπονηθεί η περιβαλλοντική μελέτη και να γίνει επικαιροποίηση των μελετών, ώστε να μην υπάρχει άλλη αδικαιολόγητη καθυστέρηση.
      Για τα παραπάνω ερωτάται ο κύριος Υπουργός:
      Γιατί δεν έχει εκπονηθεί έως τώρα η μελέτη περιβαλλοντικών επιπτώσεων που ζητάει ο νέος νόμος περί δημοσίων έργων, ο οποίος ισχύει εδώ και δύο χρόνια περίπου και να προχωρήσει η διαδικασία δημοπράτησης των εργατικών κατοικιών στο ΠΣΒ; Θα λογοδοτήσουν οι υπεύθυνοι γι’ αυτήν την αδικαιολόγητη καθυστέρηση; 
      Τι μέτρα θα πάρει για την άμεση εκπόνηση της περιβαλλοντικής μελέτης την επικαιροποίησή της, ώστε να μην υπάρξει άλλη αδικαιολόγητη καθυστέρηση στην ανέγερση των συγκεκριμένων εργατικών κατοικιών;»
      Ο κύριος Υπουργός  έχει το λόγο για τρία λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, πράγματι ο οικισμός στο χώρο της πρώην Βαμβακουργίας στο Βόλο έχει μία μεγάλη καθυστέρηση. Αυτή η καθυστέρηση όμως δεν οφείλεται καθόλου στον Οργανισμό Εργατικής Κατοικίας. Όπως πολύ καλά ξέρετε, κύριε Γκατζή, η εγκύκλιος Ε6 του 18894/5-5-2006, σύμφωνα με την οποία η έγκριση των τοπικών ρυμοτομικών σχεδίων ανήκει στον Πρόεδρο της Δημοκρατίας με έκδοση προεδρικού διατάγματος και όχι στον περιφερειάρχη, αυτή η αλλαγή, έφερε καθυστέρηση όσον αφορά τις μελέτες και τα σχέδια, επειδή χρειάστηκε στρατηγική περιβαλλοντική εκτίμηση.
      Πράγματι, ένας οικισμός σε ογδόντα οκτώ χιλιάδες οκτακόσια εξήντα τετραγωνικά μέτρα εκτός σχεδίου, αλλά εντός πολεοδομικού ιστού, στην περιοχή της Νέας Ιωνίας Βόλου, δηλαδή στη θέση της πρώην Βαμβακουργίας Βόλου, ο χώρος αυτός έχει ορισθεί ως χώρος ανέγερσης εργατικών κατοικιών. Είναι διακόσια ενενήντα διαμερίσματα, τα οποία πραγματικά τα περιμένει ο εργαζόμενος, ο δικαιούχος της Μαγνησίας και του Βόλου και γι’ αυτό υπάρχει αυτή η καθυστέρηση. Όμως, αυτές οι μελέτες τώρα είναι έτοιμες και ήδη η κοινοπραξία μελετητικών γραφείων, σύμφωνα με την ισχύουσα νομοθεσία, έχουμε αναθέσει την εκπόνηση των μελετών και οσονούπω θα γίνει και η δημοπράτηση.
      Όσον αφορά στο «ΒΟΛΟ 2» και αυτό είναι σε μία έκταση συνολικής επιφάνειας εβδομήντα τεσσάρων χιλιάδων τετραγωνικών μέτρων, εκτός Γενικού Πολεοδομικού Κανονισμού, σε μία περιοχή το Φυτόκο, όπου και εκεί πραγματικά είναι πολύ αναγκαία αυτά τα εκατόν σαράντα οκτώ διαμερίσματα.
      Θέλω να σας πω, κύριε Γκατζή, ότι τα τελευταία τρία χρόνια με τη νέα διακυβέρνηση, η Εργατική Κατοικία προχωράει με πάρα πολύ γρήγορους ρυθμούς στη μελέτη, κατασκευή κατοικιών, από τις οποίες πραγματικά μέχρι τώρα έχουμε πληρώσει τρισήμισι χιλιάδες κατοικίες και παραδίδουμε συνεχώς. Στο Βόλο υπήρξε αυτή η ιδιαιτερότητα, υπήρξε αυτό το πρόβλημα που το ξέρετε καλύτερα από τον καθένα, γι’ αυτό και υπήρχε αυτή η καθυστέρηση. Ήταν εκτός ευθύνης του Οργανισμού Εργατικής Κατοικίας. Ήταν θέμα πολεοδομικών αδειών και μελετών και νομίζω ότι πολύ σύντομα θα μπορεί ο εργαζόμενος να έχει και αυτά τα σπίτια.
      Πρέπει όμως να ξέρετε, κύριε Γκατζή, ότι για πρώτη φορά διευρύναμε τα όρια δανείου μέχρι 180.000 ευρώ και μπορεί και από το ελεύθερο εμπόριο σήμερα ο κάθε δικαιούχος άστεγος να πάρει σπίτι. Στόχος του Υπουργείου Απασχόλησης και του Οργανισμού Εργατικής Κατοικίας είναι σε σύντομο χρονικό διάστημα, στα άμεσα προσεχή χρόνια, να μην υπάρχει ένας εργαζόμενος ή συνταξιούχος δικαιούχος χωρίς στέγη. Αυτό επιτυγχάνεται και με τους γρήγορους ρυθμούς που παραδίδουμε τα σπίτια, αλλά και με τα δάνεια από το ελεύθερο εμπόριο.
      Είναι προτιμότερο να επιλέγει ο ίδιος ο δικαιούχος εργαζόμενος σπίτι της αρεσκείας του, παίρνοντας το δάνειο με τους ίδιους όρους με αυτόν που κληρώνεται, παρά ο Οργανισμός Εργατικής Κατοικίας να βρίσκει σπίτι για το δικαιούχο. Είναι μία καινούργια λογική και πολιτική, στην οποία πολύ γρήγορα ο κόσμος αρχίζει να την αντιλαμβάνεται και προχωράει προς αυτήν την κατεύθυνση.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ο κ. Γκατζής έχει το λόγο για δύο λεπτά.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κύριε Υπουργέ, δεν νομίζω να χωράει δικαιολογία για το άλφα ή το βήτα, για τις συναλλαγές ή το πώς βγαίνουν οι άδειες, το ένα, το άλλο κ.λπ., για να μην έχει προχωρήσει τελικά η έκδοση της εγκεκριμένης άδειας στη Βαμβακουργία και η δημοπράτηση του έργου.
      Είναι από το 1991. Είναι δεκαέξι έως δεκαεπτά χρόνια. Πότε; Είπατε στο κλείσιμό σας ότι η Κυβέρνηση προχωρά με γρήγορους ρυθμούς. Ποιοι είναι οι αργοί ρυθμοί, δηλαδή, για να το καταλάβω και εγώ και ο κόσμος που μας ακούει; Δεν υπάρχει δικαιολογία, πολύ περισσότερο, κύριε Πρόεδρε, όταν το στεγαστικό πρόβλημα των εργαζομένων και ιδιαίτερα της εργατικής τάξης στη Μαγνησία είναι τεράστιο και φαίνεται από τις χιλιάδες αιτήσεις που καταθέτουν, όταν πρόκειται να γίνει η διανομή των κατοικιών. Το ένα είναι αυτό. 
      Το δεύτερο. Το ίδιο ισχύει και για το Φυτόκο. Είχατε κάνει τη δημοπράτηση, την αναστείλατε, γιατί υπήρχε δίπλα του πτηνοτροφείο και έπρεπε να μεγαλώσει το οικόπεδο, έγινε και αυτή η απαλλοτρίωση. Έλεος! Πέρασαν άλλα δέκα χρόνια. Τι θα γίνει μ’ αυτήν την διαδικασία; Και δεν μπορεί να οχυρωνόμαστε πίσω από τη νέα νομοθεσία ή από το ότι πρέπει να εκδώσει το προεδρικό διάταγμα ο περιφερειάρχης. Ο Οργανισμός Εργατικής Κατοικίας έχει την ευθύνη και πολύ περισσότερο η πολιτική ηγεσία για το τι γίνεται και πώς προχωρούν αυτά τα θέματα. Δε νομίζω να μην ενδιαφέρει το Υπουργείο και το πολιτικό προσωπικό πώς προχωρά αυτός ο τομέας της εργατικής κατοικίας, τι γίνεται στο Βόλο και στη Μαγνησία γενικότερα. 
      Και επί τη ευκαιρία, κύριε Υπουργέ, να σας θέσω και το εξής: Υπάρχουν εργατικές κατοικίες που έγιναν πριν από δεκαπέντε έως είκοσι χρόνια και ακόμη δεν έχετε δώσει παραχωρητήρια. Θέλουν οι άνθρωποι να κάνουν μια μεταβίβαση στα παιδιά τους και δεν μπορούν να κάνουν μεταβιβάσεις. Και σε αυτό υπάρχει δικαιολογία πάλι, η αλλαγή του νόμου. Έλεος! 
      Εν πάση περιπτώσει, δώστε μας ένα χρονοδιάγραμμα πότε θα τελειώσει αυτή η διαδικασία και θα μπει στη διαδικασία δημοπράτησης και του Φυτόκου και της Βαμβακουργίας. Αλλά κοιτάξτε και το άλλο θέμα, το πώς θα λύσετε το πρόβλημα με τα παραχωρητήρια στους ανθρώπους αυτούς, που είναι ξεκρέμαστοι. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ορίστε, κύριε Υφυπουργέ, έχετε το λόγο για δυο λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ, κύριε Γκατζή, απολογούμαι για τα τελευταία τρία χρόνια που έχω την τιμή να είμαι υπεύθυνος σ’ αυτόν τον τομέα. Δεν θα απολογηθώ ούτε για την εποχή του Κολοκοτρώνη ούτε για τα παλαιότερα χρόνια. Στα τρία χρόνια αυτά σας είπα ξεκάθαρα ότι δεν φταίει η Εργατική Κατοικία, όταν η έγκριση των ρυμοτομικών τοπικών σχεδίων ανήκει πλέον στον Πρόεδρο της Δημοκρατίας και όχι στον περιφερειάρχη. 
      ΝΙΚΟΛΑΟΣ ΓΚΑΤΖΗΣ: Προεδρικό διάταγμα είναι, κύριε Υπουργέ…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ναι, αλλά αυτό προβλέπει και η στρατηγική περιβαλλοντική μελέτη, που δεν υπήρχε. Γι’ αυτόν το λόγο, λοιπόν, υπήρξε αυτή η καθυστέρηση. Παρ’ όλα ταύτα, δεν αντιλέγω. Και θα δείτε σε άλλες περιοχές πόσο γρήγορα προχωράμε. Εδώ, λοιπόν, υπάρχει αυτή η ιδιαιτερότητα. Το πρώτο είναι αυτό. 
      Δεύτερον, τα παραχωρητήρια, ο Οργανισμός άμεσα τα χορηγεί και όπου πάμε και κληρώνουμε σπίτια και γίνεται η παραλαβή των κατοικιών παίρνουν το παραχωρητήριο. Εάν εννοείτε μετά την εξόφληση του δανείου, μετά χαράς, άμεσα. Δυο ειδών είναι: Το ένα είναι ότι ο δικαιούχος παίρνει το σπίτι, τα κλειδιά και το παραχωρητήριο ότι το σπίτι αυτό του ανήκει και το δεύτερο μετά την εξόφληση του δανείου. Εάν είναι τέτοιο, σας λέω: Άμεσα ελάτε στο Βόλο να τα δώσουμε την άλλη βδομάδα. 
      ΝΙΚΟΛΑΟΣ ΓΚΑΤΖΗΣ: Το πρώτο είναι, κύριε Υπουργέ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το πρώτο. Ελάτε, λοιπόν, την άλλη εβδομάδα να τα δώσουμε και ευχαριστώ για την υπόδειξη. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Η πρώτη επίκαιρη ερώτηση του πρώτου κύκλου με αριθμό 340/26.2.2007 του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς τον Υπουργό Αγροτικής Ανάπτυξης και Τροφίμων, σχετικά με τη λειτουργία της Διεύθυνσης Εισοδηματικών Ενισχύσεων Ηρακλείου κ.λπ. διαγράφεται λόγω αναρμοδιότητας. 
      Επίσης, η τρίτη επίκαιρη ερώτηση του πρώτου κύκλου με αριθμό 363/27.2.07 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, σχετικά με την καταβολή των δεδουλευμένων στους εργαζομένους των δημοτικών επιχειρήσεων Αχαρνών κ.λπ. διαγράφεται λόγω κωλύματος του κυρίου Υπουργού. 
      Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμ. 40/29.1.2007 επερώτηση των Βουλευτών του ΠΑ.ΣΟ.Κ. κ.κ. Μαρίας Δαμανάκη, Αναστάσιου Χωρέμη, Χρήστου Χάιδου, Παρασκευής Χριστοφιλοπούλου, Παναγιώτη Αντωνακόπουλου, Μιλτιάδη Βέρρα, Λεωνίδα Γρηγοράκου, Ροδούλας Ζήση, Βασίλειου Κεγκέρογλου, Δημήτριου Κουσελά, Γιάννη Κουτσούκου, Δημήτριου Λιντζέρη, Λάζαρου Λωτίδη, Αριστείδη Μουσιώνη, Έκτορα Νασιώκα, Γρηγορίου Νιώτη, Γεωργίου Παπαγεωργίου, Μιλτιάδη Παπαϊωάννου, Βάσως Παπανδρέου, Ευάγγελου Παπαχρήστου, Αικατερίνης Περλεπέ – Σηφουνάκη, Δημητρίου Πιπεργιά, Χρήστου Πρωτόπαπα, Αναστασίας – Συλβάνας Ράπτη, Νικολάου Σαλαγιάννη, Εμμανουήλ Σκουλάκη, Ιωάννη Σκουλά, Εμμανουήλ Στρατάκη, Στέφανου Τζουμάκα, Θεοχάρη Τσιόκα, Αθανάσιου Τσούρα, Εμμανουήλ Φραγκιαδουλάκη, Κωνσταντίνου Βρεττού, Βασιλείου Οικονόμου, Θεόδωρου Πάγκαλου και Ηλία Παπαηλία προς τον Υπουργό Απασχόλησης και Κοινωνικής Προστασίας, σχετικά με το Ολυμπιακό χωριό. 
      Από το Γενικό Γραμματέα της Κοινοβουλευτικής Ομάδας της Νέας Δημοκρατίας κ. Απόστολο Σταύρου πήραμε επιστολή με την οποία ορίζεται ως Κοινοβουλευτικός Εκπρόσωπος στην παρούσα επερώτηση ο κ. Μιλτιάδης Βαρβιτσιώτης. 
      Επίσης, από τον Πρόεδρο του Συνασπισμού Ριζοσπαστικής Αριστεράς κ. Αλέξανδρο Αλαβάνο πήραμε επιστολή με την οποία ορίζεται ως Κοινοβουλευτικός Εκπρόσωπος ο Βουλευτής κ. Αθανάσιος Λεβέντης. 
      Το λόγο έχει η πρώτη επερωτώσα κ. Δαμανάκη. 
    ΜΑΡΙΑ ΔΑΜΑΝΑΚΗ: Κυρία και κύριοι συνάδελφοι, η σημερινή κατάσταση του Ολυμπιακού Χωριού αποτελεί ένα πολύ χαρακτηριστικό παράδειγμα για το πώς η Κυβέρνηση έχει διαχειριστεί την ολυμπιακή περιουσία, την οποία παρέλαβε. Η Κυβέρνηση παρέλαβε ένα πρότυπο έργο στο Ολυμπιακό Χωριό, όπως παρέλαβε και πολλές άλλες εγκαταστάσεις, που θα μπορούσαν με τον καλύτερο δυνατό τρόπο να αξιοποιηθούν και προς όφελος των πολιτών, οι οποίοι θα μπορούσαν να έχουν πολλές και ποικίλες δραστηριότητες, αλλά και προς όφελος της εθνικής οικονομίας. Και όπως συμβαίνει και σε πολλές άλλες περιπτώσεις, σε πολλά στάδια, σε πολλές εγκαταστάσεις που ερημώνουν, δυστυχώς, πρέπει να πω ότι το ίδιο συμβαίνει και στο Ολυμπιακό Χωριό. 
    Το Ολυμπιακό Χωριό επαναλαμβάνω, είναι ένα πρότυπο έργο, το οποίο εκτελέστηκε σε χρόνο ρεκόρ με τρόπο σοβαρό, με αποτελεσματικότητα και συνέπεια. Χρησιμοποιήθηκε με επιτυχία στους Ολυμπιακούς Αγώνες. Όλοι είχαν να πουν τα καλύτερα για τον τρόπο με τον οποίον λειτούργησε και η σημερινή Κυβέρνηση, που το παρέλαβε και σήμερα βρισκόμαστε σε μια κατάσταση, όπου οι κάτοικοι που ζουν εκεί δεν είναι ικανοποιημένοι και όλοι αναρωτιόμαστε για το ποιο θα είναι το μέλλον αυτού του οικισμού, που θα μπορούσε πραγματικά να αποτελέσει μια πρότυπη οικιστική μονάδα.
    Ποια είναι η ευθύνη της Κυβέρνησης; Η ευθύνη της Κυβέρνησης, κυρίες και κύριοι συνάδελφοι, είναι ότι δεν κάνει απολύτως τίποτε. Αυτό νομίζω τα λέει όλα. Θεωρεί η Κυβέρνηση ότι η ευθύνη της εξαντλείται στο να παραδίδει τις έτοιμες κατοικίες στους κατοίκους. Και αυτό δεν το έχει κάνει ολοκληρωμένα.
    Θυμίζω εδώ ότι σ’ αυτή την Αίθουσα, ο τότε Υπουργός Εργασίας ο κ. Παναγιωτόπουλος μας είχε διαβεβαιώσει ότι το Μάιο του 2005 επρόκειτο να παραδοθούν όλες οι κατοικίες. Αυτό ήταν το χρονοδιάγραμμα το οποίο είχε θέσει η Κυβέρνηση απέναντι στον εαυτό της, εκτιμώντας προφανώς ότι είχε τις δυνατότητες να το πράξει, με σκοπό από το Φθινόπωρο, συγκεκριμένα από το Σεπτέμβριο με την έναρξη της σχολικής χρονιάς να έχουμε μια πλήρη λειτουργία του Ολυμπιακού Χωριού.
    Τα στοιχεία που έχουμε εμείς είναι ότι η Κυβέρνηση έχει παραδώσει προς ώρας χίλιες οκτακόσιες πενήντα οκτώ από τις δύο χιλιάδες διακόσιες ενενήντα τρία κατοικίες και πέραν αυτού, ουδέν. Για τα θέματα της αξιοποίησης της δημόσιας περιουσίας δεν έχει κάνει απολύτως τίποτε.
    Δυο είναι τα πολύ μεγάλα προβλήματα που αντιμετωπίζονται σήμερα στο Ολυμπιακό Χωριό. Το πρώτο είναι η ζωή των κατοίκων, η καθημερινότητα των κατοίκων, στην οποία θα αναφερθώ με συγκεκριμένα παραδείγματα. Και το δεύτερο είναι η υποβάθμιση συνολικά του χωριού, η υποβάθμιση της ποιότητας ζωής, η υποβάθμιση των εγκαταστάσεων και των δυνατοτήτων που υπάρχουν. 
    Οι ίδιοι οι κάτοικοι, όποτε εκφράζονται είτε μιλούν σε συνεντεύξεις τους είτε οι ίδιοι απευθύνονται σε μας, λένε ότι έχουμε καταφέρει, το Ολυμπιακό Χωριό να γίνει μια μεγάλη υπνόπολη. Περί αυτού πρόκειται. Έχουμε μια υπνόπολη χωρίς λειτουργία, χωρίς ζωή, όπου οι κάτοικοι απλώς πηγαίνουν για να κοιμηθούν, ενώ όλες οι προδιαγραφές του έργου ήταν να υπάρξει πραγματικά μια ζωή μέσα σε ένα περιβάλλον, μια ζωή πολιτιστική, καθημερινή, μέσα σ’ ένα περιβάλλον που πραγματικά θα μπορούσε να οδηγήσει σε μια νέα ποιότητα.
    Πιο συγκεκριμένα. Το πιο σοβαρό πρόβλημα το οποίο υπάρχει είναι το πρόβλημα με τα σχολεία. Δεν είναι δυνατόν, μετά από τρία χρόνια ουσιαστικά, να μη λειτουργεί ο προγραμματισμός, ο σχεδιασμός που υπήρχε για τα σχολεία. Σήμερα υπάρχει π.χ. ένας βρεφονηπιακός σταθμός, ο οποίος δεν εξυπηρετεί ούτε κατ’ ελάχιστον τις ανάγκες των κατοίκων. Έχει μια δυναμικότητα για να φιλοξενήσει πενήντα παιδιά. Τελικά, λόγω έλλειψης προσωπικού έχουμε φτάσει να φιλοξενούνται τριάντα και ογδόντα πέντε παιδιά να είναι εκτός, αφού οι αιτήσεις ήταν εκατόν δέκα πέντε.
Και αυτά τα ογδόντα πέντε παιδιά -θα μου πείτε- τι γίνονται, εφ’ όσον οι γονείς εργάζονται; Ε, η λύση είναι οι ιδιωτικοί σταθμοί ή η μετεγκατάστασή τους σε άλλους σταθμούς. Άκουσα και αυτό, ότι οι μητέρες είτε δεν εργάζονται είτε τα παίρνουν μαζί στη δουλειά. 
      Τι γίνεται με τα δημοτικά σχολεία και τα νηπιαγωγεία; Σε κάθε τάξη σήμερα υπάρχουν τριάντα τρία με τριάντα πέντε παιδιά. Δεν υπάρχουν αίθουσες για τα δύο νηπιαγωγεία που ήταν προγραμματισμένο να λειτουργούν. Τα νηπιαγωγεία έχουν στεγαστεί στις αίθουσες των δημοτικών σχολείων, μπήκαν δηλαδή και τα παιδιά των νηπιαγωγείων στις αίθουσες των δημοτικών. Λειτουργεί ένα γυμνάσιο και γενικά το θέμα της παιδείας, της υποδομής για την εκπαίδευση των παιδιών, είναι πολύ σοβαρό.
      Θέλω να πω εδώ ότι μας έχει καταγγελθεί πως πολλές οικογένειες σήμερα δεν κατοικούν στο Ολυμπιακό Χωριό, επειδή ακριβώς έχουν παιδιά σε ηλικία που πρέπει να πηγαίνουν στα σχολεία και αδυνατούν να αντιμετωπίσουν το θέμα της μετακίνησης των παιδιών τόσο μακριά από τα σπίτια τους. Μαζί μ' αυτό είναι δεμένο και το θέμα των συγκοινωνιών. Δεν αναφέρομαι μόνο στο θέμα των εσωτερικών μετακινήσεων στο χωριό. Ξέρετε ότι οι αποστάσεις είναι τεράστιες. Μιλούμε για μία πόλη που προοπτικά θα έχει δέκα ή δεκαπέντε χιλιάδες κατοίκους. Αλλά αναφέρομαι, επίσης, στο γεγονός ότι όλα-όλα υπάρχουν, με αραιή παρουσία, δύο λεωφορεία, ότι υπάρχει ένας μόνο δρόμος με μία λωρίδα ανά κατεύθυνση που συνδέει με την υπόλοιπη περιοχή. Αναφέρομαι στο γεγονός ότι ουσιαστικά οι κάτοικοι αισθάνονται αποκομμένοι από τον υπόλοιπο οικιστικό ιστό.
      Όσον αφορά την υγεία τους, εδώ υπάρχει πραγματικά ένα πολύ σοβαρό πρόβλημα. Υπάρχει αυτή η περίφημη Πολυκλινική, η οποία λειτουργεί με κανόνες ιδιωτικού δικαίου και οι γνωρίζοντες λένε ότι αυτό συμβαίνει απλώς για να γίνουν οι διορισμοί με τρόπο ρουσφετολογικό, που παρακάμπτει τον Α.Σ.Ε.Π. και εξυπηρετεί τα συμφέροντα αυτών που τους διορίζουν. Κατά τα άλλα, οι κάτοικοι, που είναι εργαζόμενοι άνθρωποι, πρέπει να πληρώνουν 20 ευρώ την επίσκεψη για την παραμικρή τους ανάγκη, με αποτέλεσμα να πρέπει να μετακινούνται να βρουν τις εγκαταστάσεις του Ι.Κ.Α., ενώ το θέμα της σύμβασης, της σχέσης τέλος πάντων της Πολυκλινικής με το Ι.Κ.Α. καθυστερεί και συνεχώς ακούμε ότι επανεξετάζεται περαιτέρω. Αν δεν κάνω λάθος και εσείς, κύριε Υπουργέ, αυτήν την απάντηση μας έχετε δώσει, ότι το θέμα της συνεργασίας του Ι.Κ.Α. και της Πολυκλινικής εξετάζεται περαιτέρω. Να δούμε μέχρι πότε θα εξετάζεται. Ελπίζω σήμερα να έχουμε σ' αυτό μια συγκεκριμένη απάντηση.
      Αντίστοιχα, θα μπορούσα να μιλήσω για το θέμα της συλλογής των απορριμμάτων, για το θέμα της λειτουργίας των αθλητικών εγκαταστάσεων, για πολλά άλλα. Σήμερα στο Ολυμπιακό Χωριό λειτουργεί ουσιαστικά μόνο ένα καφενείο. Η κοινόχρηστη δραστηριότητα, ας το πω έτσι, είναι ένα καφενείο, αυτό είναι όλο, ενώ μην ξεχνάμε ότι είχε σχεδιαστεί να κατασκευαστούν καφετέριες, τράπεζες, ταχυδρομεία, καθαριστήρια, αίθουσες χορών, εκδηλώσεων, βιβλιοθήκες, Κ.Α.Π.Η., αναψυκτήρια, κινηματογράφος. Όλα αυτά δεν υπάρχουν. Υπάρχουν μόνο στα σχέδια. Το μόνο που έχει γίνει είναι ότι λειτουργούν κάποια καταστήματα, δεκαπέντε από τα είκοσι ένα που είχαν σχεδιαστεί και αυτά εντελώς βοηθητικά, δεν υπάρχει τράπεζα -υποτίθεται ότι έχει γίνει ένας διαγωνισμός για να γίνει μία τράπεζα- και υπάρχει ένα εμπορικό κέντρο υπό κατασκευή, του οποίου η τύχη αγνοείται και συνεχώς αναβάλλεται. 
      Το πρόβλημα είναι, κύριοι Βουλευτές, πώς φτάσαμε ως εδώ και αν υπάρχει πραγματικά λύση, που μπορεί να δώσει απάντηση στη σημερινή κατάσταση, η οποία -επαναλαμβάνω- είναι εντελώς απογοητευτική. Αλλιώς ξεκίνησε και αλλού κατέληξε πραγματικά αυτή η υπόθεση. Ο υπ’ αριθμόν ένα κίνδυνος που υπάρχει σήμερα για το Ολυμπιακό Χωριό είναι η απειλή της γκετοποίησης. Και θέλω να καταλάβει εδώ ο κύριος Υπουργός ότι δεν τα λέμε αυτά από αντιπολιτευτική διάθεση. Η κατάσταση είναι πιο άσχημη από οποιαδήποτε αντιπολιτευτική διάθεση. 
      Η Κυβέρνηση του ΠΑ.ΣΟ.Κ. παρέδωσε ένα ολοκληρωμένο, ένα πρότυπο έργο, υπήρχε μία αγωνία των ανθρώπων που θα μπορούσαν να έχουν ένα σπίτι εκεί για το ποιος τελικά θα κληρωθεί και θα κερδίσει, υπήρξαν «τυχεροί» οι οποίοι αναγορεύτηκαν έτσι επειδή με την κλήρωση πήραν σπίτια και τώρα οι ίδιοι μιλούν για «υπνόπολη», λένε για τα προβλήματά τους και λένε ότι πραγματικά η ποιότητα ζωής τους έχει πέσει.
      Σε αυτά δεν υπάρχουν ευθύνες από τη μεριά της Κυβέρνησης; Πού θα φτάσει πια αυτή η αδιαφορία; Δηλαδή, δεν αισθάνεται η Κυβέρνηση υποχρεωμένη, δεν αισθάνεται την ανάγκη να προσθέσει, έστω και κάτι λίγο σε αυτά που έχουν γίνει; Ποια είναι η ευθύνη της; Η ευθύνη της είναι μόνο να μοιράζει τα σπίτια, τα οποία παρέλαβε; Ακούστε τι λέει ένας εκπρόσωπος των κατοίκων σε μια συνέντευξή του σε μια εφημερίδα, είναι χαρακτηριστικά: 
      «Η νεολαία μας κυρίως, αλλά και όλος ο υπόλοιπος πληθυσμός, αντιμετωπίζει πραγματικό αδιέξοδο, μιας και δεν έχει τι να κάνει. Φανταστείτε μια επαρχιακή πόλη, όπως η Σπάρτη, το Ναύπλιο, η Φλώρινα, χωρίς τους  χώρους εκείνους που οι κάτοικοι χρησιμοποιούν ως σημεία αναφοράς, ως σημεία συνάντησης. Καφενεία, καφετέριες, ουζερί, κομμωτήρια, μπαράκια κ.λπ. Εμείς είμαστε κάτι τέτοιο. Διαθέτουμε όμως πλατεία με συντριβάνι και δυστυχώς τίποτα άλλο. Σε λίγο καιρό, το πρόβλημα θα πάρει ανησυχητικές διαστάσεις, καθώς και εμείς και η νεολαία θα φτάσει μπροστά σε αδιέξοδο. Προσωπικά πιστεύω πως έχει ήδη φτάσει. Έχω συζητήσει με αρκετά παιδιά που συναντώ στο αθλητικό κέντρο, αλλά και με αρκετούς ενήλικες, οι οποίοι νοσταλγούν τις παλιές τους συνοικίες και τα μέρη που σύχναζαν». 
      Νομίζω, λοιπόν, ότι η Κυβέρνηση πρέπει να βγει από αυτό το λήθαργο, με τον οποίο αντιμετωπίζει αυτό το συγκεκριμένο πρόβλημα. Υπάρχουν σοβαρότατα προβλήματα που εκκρεμούν. Και αυτά, κατά τη γνώμη μου, συνοψίζονται με πολύ χαρακτηριστικό τρόπο στο τι θα είναι το μέλλον αυτής της περιοχής. 
      Υπάρχουν δυο τεράστια κτήρια δίπλα, που επρόκειτο να στεγάσουν κρατικές υπηρεσίες, τα οποία είναι έρημα. Τα παραλάβατε, είναι έρημα. Τι θα γίνει; Επρόκειτο να μετεγκατασταθούν κάποιες δημόσιες υπηρεσίες. Θα γίνει αυτό; Δεν θα γίνει; Δεν χρωστάτε μια απάντηση για την περιουσία του ελληνικού λαού η οποία απαξιώνεται; Τώρα ακούω ότι ενδεχομένως θα τα πουλήσετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πού το ακούσατε;
      ΜΑΡΙΑ ΔΑΜΑΝΑΚΗ: Ακούω, μπορεί να κάνω λάθος. Θα σας ακούσω, να μου πείτε τι θα τα κάνετε. Ότι θα τα ενοικιάσετε ενδεχομένως. 
      Εν πάση περιπτώσει, το να μένουν κλειστά και να απαξιώνονται είναι κατά την άποψή μας ό,τι χειρότερο. Είναι μια περιουσία την οποία αναλάβατε και δεν μπορείτε να υπερασπιστείτε.
      Το πρόβλημα επίσης του μέλλοντος αυτής της πόλης πρέπει να το δείτε. Ο νόμος προβλέπει τη διοικητική ένταξη στο δήμο Αχαρνών, ο οποίος βεβαίως χρειάζεται χρήματα, προκειμένου να ανταποκριθεί στις απαιτήσεις που δημιουργούνται από όλες αυτές τις υποδομές που πρέπει να συντηρηθούν. Θα πάτε εκεί; Θα πάρετε τη γνώμη των κατοίκων, όπως διάφοροι από εσάς λένε; Θα εκφραστούν οι κάτοικοι μέσω μιας ορισμένης διαδικασίας; Τι θα συμβεί από όλα αυτά; 
      Με το να μεταθέτουμε το πρόβλημα στο μέλλον, δεν λύνουμε κανένα απολύτως πρόβλημα. Υπάρχει το τεράστιο θέμα των αθλητικών εγκαταστάσεων. Σήμερα οι αθλητικές εγκαταστάσεις λειτουργούν και αθλούνται εκεί πράγματι πολλοί από τους νέους που μένουν με τις οικογένειες τους στο Ολυμπιακό Χωρίο. Αυτός είναι ο ρόλος που προορίζετε γι’ αυτό το Ολυμπιακό Αθλητικό Κέντρο; Υποτίθεται ότι εδώ θα είχαμε ένα Ολυμπιακό Κέντρο υπερτοπικής εμβέλειας, το οποίο θα έδινε τη δυνατότητα και σε άλλους να αθληθούν και, κατά συνέπεια, θα συμπαρέσυρε δραστηριότητες που θα αναζωογονούσαν την όλη περιοχή. Τι θα κάνετε με όλα αυτά;
      Κύριε Βουλευτές, δεν θέλω να συνεχίσω να λέω άλλα. Νομίζω ότι έγινε σαφές πως το βασικό στοιχείο της κριτικής του ΠΑ.ΣΟ.Κ. είναι αυτό ακριβώς, η απαξίωση της περιουσίας του δημοσίου. Παραλάβατε ένα έργο πρότυπο που είχε ένα σχεδιασμό, είχε ένα προγραμματισμό, ενδεχομένως να είχατε έναν άλλο εσείς. Όλα αυτά τα χρόνια, όμως, δεν ακούσαμε απολύτως τίποτα. 
      Αυτό το οποίο ζούμε είναι απλώς μια απαξίωση των εγκαταστάσεων, μια απελπισία των κατοίκων που ζουν εκεί και μια απουσία πρότασης για το μέλλον. Εμείς, αυτό που θέλουμε, είναι να αξιοποιηθεί η περιουσία του ελληνικού λαού, που παραδόθηκε με υψηλότατες προδιαγραφές διαβίωσης και να δημιουργηθεί το καλύτερο δυνατό περιβάλλον, ώστε και οι κάτοικοι να μπορούν να δουν το μέλλον τους σε αυτές τις καινούργιες ποιοτικές κατοικίες που έχουν εξασφαλίσει. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Ο συνάδελφος κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ κύριε Πρόεδρε. 
      Κυρίες και κύριοι συνάδελφοι, κύριε Υπουργέ, επερωτούμε σήμερα την Κυβέρνηση, όπως ειπώθηκε και από την πρώτη ομιλήτρια την κ. Δαμανάκη, όχι για αντιπολιτευτικούς λόγους, αλλά γιατί θέλουμε να επισημάνουμε τα προβλήματα που έχουν δημιουργηθεί συνολικά στις ολυμπιακές εγκαταστάσεις και ιδιαίτερα σ’ αυτήν εδώ την πολύ μεγάλη ολυμπιακή εγκατάσταση. Θέλετε να σας μεταφέρω παραδείγματα; Πάρα πολλά, κύριε Υπουργέ. 
      Εμείς, στο Ηράκλειο της Κρήτης, όπου έχω την τιμή να εκλέγομαι, έχουμε ένα ολυμπιακό στάδιο, το οποίο στην ουσία είναι εγκαταλελειμμένο. Υπάρχει πισίνα που δεν λειτουργεί, τα παιδιά δεν έχουν που να αθληθούν και δεν υπάρχει ένας άνθρωπος που να δείξει το απαιτούμενο ενδιαφέρον. Ακόμα και τα μηχανήματα που είχατε σκοπό να πάρετε από εκεί και τα οποία εμποδίσαμε να πάρετε είναι κάπου στοιβαγμένα και δεν αξιοποιούνται. Λέω αυτό το παράδειγμα, που το έχω υπόψη μου, γιατί δείχνει ποια είναι η αντιμετώπιση της Κυβέρνησης εδώ και δυόμισι χρόνια μετά τους ολυμπιακούς αγώνες σε τόσο σημαντικά ζητήματα. Εγκαταστάσεις και έργα που έγιναν με τον ιδρώτα και τον κόπο του ελληνικού λαού εγκαταλείπονται από την Κυβέρνηση. 
      Και ερχόμαστε στο περί ου ο λόγος μεγάλο θέμα, που έχει να κάνει με τους ανθρώπους που εγκαταστάθηκαν εκεί. Υπήρξε ανταγωνισμός, θα έλεγα, στο ποιος θα πάει. Γιατί πραγματικά ήταν μια εγκατάσταση με παγκόσμια πρωτοτυπία. Έγινε Ολυμπιακό Χωριό το οποίο στην συνέχεια θα μπορούσε να κατοικηθεί από ανθρώπους που είχαν ανάγκη στέγης σε μια πυκνοκατοικημένη περιοχή όπως είναι το λεκανοπέδιο της Αττικής. Και όμως παρακολουθούμε σήμερα με πολύ λύπη ότι τίποτα απ’ αυτά τα οποία θα έπρεπε να έχουν γίνει αυτά τα δυόμισι χρόνια δεν έχει γίνει. Αποτέλεσμα; Έχουν εγκατασταθεί οικογένειες στα 1858 σπίτια ή εν πάση περιπτώσει στο μεγαλύτερο αριθμό των κατοικιών. Είναι ένα θέμα μεγάλης σημασίας γιατί δεν εγκαθίστανται και στα υπόλοιπα σπίτια άνθρωποι που έχουν οικογένειες, έχουν παιδιά που έχουν πολλές φορές και άτομα με ειδικές ανάγκες. 
      Δεν γίνεται καμία προσπάθεια για να αντιμετωπιστούν τα μεγάλα προβλήματα κατ’ αρχήν των νέων ανθρώπων. Τα σχολεία που υπάρχουν δεν επαρκούν, ο αριθμός των παιδιών είναι πάρα πολύ μεγάλος όταν δε σκεφθεί κάποιος ότι σε κάθε αίθουσα δημοτικού σχολείου μπήκαν τριάντα τρία παιδιά αντιλαμβάνεστε ποια κατάσταση υπάρχει και ποια παιδεία παρέχεται στο συγκεκριμένο χώρο. Δεν είναι μόνο αυτό. Είναι τα ζητήματα που εθίγησαν  για τους βρεφονηπιακούς σταθμούς που και εκεί ενώ υπήρχε χώρος για εξήντα παιδιά τελικά ο σταθμός λειτούργησε μόνο με τριάντα παιδιά. Που σημαίνει στην πράξη ότι δεν υπήρξε καμία πρόνοια όχι μόνο σε σχέση με τη μεγέθυνση των εγκαταστάσεων και τη δημιουργία νέων εγκαταστάσεων για να καλυφθούν οι ανάγκες, αλλά εγκαταστάσεις που υπήρχαν και μπορούσαν να καλυφθούν δεν καλύφθηκαν γιατί δεν υπήρχε το απαιτούμενο εκπαιδευτικό προσωπικό που χρειάζεται για να λειτουργήσουν σωστά. 
      Όλα αυτά συνδυάζονται με την έλλειψη επαρκών συγκοινωνιών σε μια πραγματικά πολυσύχναστη θα έλεγε κανείς πόλη των δέκα χιλιάδων κατοίκων. Η ανυπαρξία λειτουργίας υποδομών -ενώ έχουν γίνει υποδομές και πρέπει να καλύψουν ορισμένες δραστηριότητες- όπως ταχυδρομεία, τράπεζες, καθαριστήρια, καφενεία, αίθουσες, Κ.Α.Π.Η., βιβλιοθήκες, που θα δημιουργούσαν μια άλλη κατάσταση, θα διαμόρφωναν ένα άλλο κλίμα γενικότερα στον κοινωνικό ιστό της καινούριας πόλης, δεν αξιοποιούνται. 
      Και ερχόμαστε στα άλλα μεγάλα ζητήματα που έχουν να κάνουν με τα θέματα της υγείας. Εδώ, πραγματικά, παρακολουθούμε ότι γίνεται το έλα να δεις! Δηλαδή, ουσιαστικά δεν υπάρχει καμία αντιμετώπιση από πλευράς Ι.Κ.Α. στο χώρο αυτό. Όταν μάλιστα σκεφθεί κανείς ότι το 90% των κατοίκων είναι ασφαλισμένοι του ΙΚΑ και ενώ θα έπρεπε ήδη να έχει ιδρύσει τοπικό κατάστημα, να υπάρχει πολυϊατρείο, να υπάρχουν όλες οι αναγκαίες υποδομές, να εξυπηρετούνται αυτοί οι άνθρωποι όταν μάλιστα έχουν συγκεντρωθεί σ’ αυτή τη συγκεκριμένη περιοχή από την πλευρά σας δεν έχει γίνει τίποτα. Φαίνεται, κύριε Υπουργέ, ότι είναι άλλα τα προβλήματα που απασχολούν το Ι.Κ.Α. και το απασχολούσαν και τόσο διάστημα τα τελευταία δυόμισι-τρία χρόνια που δεν είχαν οι αρμόδιοι  το χρόνο να ασχοληθούν με αυτά εδώ τα ζητήματα που είναι πολύ σημαντικά και αφορούν τους κατοίκους της περιοχής. 
      Δεν θέλω να μπω όμως σε περισσότερες λεπτομέρειες γιατί είπα ότι δεν είναι αντιπολιτευτικής πρόθεσης η παρέμβασή μας αλλά επί της ουσίας το πώς θα αντιμετωπίσουμε τα μεγάλα αυτά προβλήματα που υπάρχουν. 
      Το ίδιο συμβαίνει και με τις αθλητικές εγκαταστάσεις. Και βέβαια για μένα δεν είναι περίεργο που γνωρίζω την κατάσταση του Ολυμπιακού Σταδίου στο Ηράκλειο της Κρήτης γιατί εδώ υπάρχει πισίνα που είναι και εδώ κλειστή. Υπάρχει κλειστό γήπεδο τένις και το γήπεδο του μπάσκετ χρησιμοποιείται για άλλες δραστηριότητες και όχι γι’ αυτό που έγινε. 
      Και εδώ υπάρχει και κάτι άλλο. Υπάρχουν χώροι πρασίνου χωρίς πράσινο. Που σημαίνει δηλαδή στην πράξη ότι υπάρχει μια πλήρης εγκατάλειψη, ότι υπάρχει μια αδυναμία από την πλευρά της Κυβέρνησης να αντιμετωπίσει αυτά τα προβλήματα που δημιουργήθηκαν και που γνωρίζουμε ότι υπάρχουν. Και το λέω αυτό, κύριε Υπουργέ, γιατί γνωρίζω πάρα πολύ καλά ότι σε οποιαδήποτε περίπτωση ακόμα και ιδιωτικής πολεοδόμησης, όταν παραδίδεται ένας οικισμός σε ένα δήμο, τα πάντα πρέπει να έχουν τελειώσει για να παραχωρηθούν στο δήμο.
      Και εσείς εδώ που είχατε τη δυνατότητα μέσα στα δυόμισι χρόνια να κάνετε εκείνα που έπρεπε να κάνετε για να δημιουργήσετε τις προϋποθέσεις που έπρεπε να δημιουργηθούν για να λειτουργήσει καλά αυτός ο οικισμός, αυτή η καινούρια πόλη, δεν κάνατε τίποτα. Και βέβαια η θυγατρική  «Ολυμπιακό Χωριό Α.Ε.» που είναι θυγατρική του Οργανισμού Εργατικής Κατοικίας δεν έχει στο διοικητικό της συμβούλιο κανέναν εκπρόσωπο των εργαζομένων για να υπάρχει διαφάνεια σε σχέση με το τι γίνεται.
      Σας επερωτούμε για όλα αυτά και θέλουμε να αναλάβετε τις ευθύνες σας και να μας πείτε ένα συγκεκριμένο χρονοδιάγραμμα για το πώς θα αντιμετωπίσετε στη συνέχεια αυτής της μορφής τα προβλήματα εκτός και αν έχετε σκοπό γρήγορα μετά τις εκλογές να τα παρατήσετε οπότε να έρθουμε εμείς να τα φτιάξουμε όπως φτιάξαμε και το Ολυμπιακό Χωριό. Διότι από ό,τι φαίνεται δεν υπάρχει όχι η ικανότητα αλλά ούτε καν η πρόθεση να αντιμετωπιστούν τα μεγάλα προβλήματα που υπάρχουν στην περιοχή.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να σας ενημερώσω ότι από τα άνω δυτικά θεωρεία παρακολουθούν την συνεδρίαση, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες της Διασποράς 15ος – 21ος αι.» και στους λοιπούς χώρους του Μεγάρου της Βουλής των Ελλήνων, τριάντα τρεις μαθητές και μαθήτριες και δύο συνοδοί-καθηγητές από το Β΄ Γυμνάσιο Ευόσμου Θεσσαλονίκης.
      Τους καλωσορίζουμε στο Κοινοβούλιο.
      (Χειροκροτήματα απ’ όλες τις πτέρυγες της Βουλής)
      Ο κ. Βρεττός έχει το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Κυρίες και κύριοι συνάδελφοι, το Ολυμπιακό Χωριό είναι ένα από τα μεγάλα έργα που παρέδωσε το ΠΑ.ΣΟ.Κ. στη χώρα μας και είμαστε υπερήφανοι γι’ αυτό. Επιτρέψτε μου να είμαι ιδιαίτερα υπερήφανος για το Ολυμπιακό Χωριό γιατί στις κρίσιμες περιόδους που αποφασίστηκε, που έγιναν οι μελέτες για να γίνουν οι Ολυμπιακοί Αγώνες στην Ελλάδα βρισκόμουν σε κατάλληλη θέση ώστε να μπορέσω να βοηθήσω για να εξελιχθεί αυτό το έργο στο βαθμό που εξελίχθηκε. Βεβαίως υπάρχουν κι άλλοι σοβαροί συντελεστές. Ένας απ’ αυτούς είναι ο παρευρισκόμενος εδώ σήμερα πρώην Υπουργός Μιλτιάδης Παπαϊωάννου του οποίου η παρουσία για το έργο του Ολυμπιακού Χωριού είναι τεράστια.
      Αυτό το μεγάλο έργο υποβαθμίζεται καθημερινά. Έχω κάνει και παλιότερα ερωτήσεις στον παριστάμενο Υπουργό αλλά οι απαντήσεις που μου έδωσε δεν ήταν ικανοποιητικές. Μάλιστα ορισμένες απ’ αυτές ήταν και ειρωνικές. Σε προφορικό επίπεδο μου είπε ότι τις κάνω για να με καταγράψουν οι τοπικές εφημερίδες ότι ενδιαφέρομαι για το Ολυμπιακό Χωριό. Αυτό είναι γραμμένο στα Πρακτικά. Όχι. Ενδιαφέρομαι ουσιαστικά γιατί εκεί είναι ο τόπος μου, εκεί μένω. Βιώνω τα καθημερινά προβλήματα αυτού του τόπου και θέλω οι κάτοικοι του Ολυμπιακού Χωριού, οι γείτονες μου, να ζουν σωστά και αρμονικά με τους υπόλοιπους κατοίκους. Να έχουν όλα αυτά που προορίζονταν να έχουν μέσα από τις υποδομές που πρέπει να δημιουργηθούν.
      Τα είπε, προηγουμένως, πολύ σωστά η κ. Δαμανάκη. Είπε ότι υπάρχουν εκεί μεγάλα προβλήματα. Ακόμα δεν λειτουργούν σωστά τα σχολεία ούτε οι βρεφονηπιακοί σταθμοί, ούτε έχουν δημοπρατηθεί τα καταστήματα για να λειτουργήσει όλος αυτός ο χώρος. Οι άνθρωποι νιώθουν απομονωμένοι και βεβαίως τους δικαιολογεί κάποιος γι’ αυτό.
      Επιτρέψτε μου να αναφερθώ για λίγο ειδικότερα στο θέμα των ορίων. Εκείνο που μου έκανε εντύπωση απ’ την αρχή ήταν το ότι συστηματικά και το Υπουργείο Απασχόλησης και Κοινωνικής Προστασίας και το Υπουργείο Πολιτισμού και γενικότερα τα μέσα ενημέρωσης ποτέ δεν ανέφεραν το Ολυμπιακό Χωριό ως Ολυμπιακό Χωριό Αχαρνών. Μάλιστα είχα κάνει και ερωτήσεις γι’ αυτό. Και αυτό γινόταν όχι μόνο επί των ημερών σας, κύριε Υπουργέ, αλλά και επί των ημερών μας. Ήταν μια διαχρονική συμπεριφορά που από τότε την είχα στηλιτεύσει. Μόνο όταν υποβάλλαμε σχετικές ερωτήσεις μας απαντούσαν ότι ανήκει στις Αχαρνές. Αλλά από κει και πέρα όταν γίνεται αναφορά στο Ολυμπιακό Χωριό δεν γίνεται σύνδεση με το Δήμο Αχαρνών.
      Προηγουμένως η κ. Δαμανάκη είπε να πάρουμε μία απόφαση. Δεν είναι θέμα απόφασης. Το Ολυμπιακό Χωριό είναι Δήμος Αχαρνών. Δεν υπάρχει θέμα να αποφασίσουμε πού θα πάει. Δυστυχώς όμως στην πράξη βλέπουμε συμπεριφορές αντιδεοντολογικές. Για παράδειγμα, γίνονται εκδηλώσεις στο Ολυμπιακό Χωριό και δεν δίνουν το λόγο στον δήμαρχο να μιλήσει ως δήμαρχος. Δεν ξέρω ποιοι τα μεθοδεύουν αυτά. Ακούγονται ψίθυροι ότι όταν έρθει η ώρα εμείς θα σας αποσπάσουμε και θα σας πάμε σε κάποιον άλλο δήμο ή θα σας κάνουμε αυτόνομο δήμο. Αυτά είναι ανήκουστα και βέβαια το ΠΑ.ΣΟ.Κ. δεν μπορεί να τα υιοθετήσει σε καμία περίπτωση.
      Το ΠΑ.ΣΟ.Κ. όπως ξέρετε πολύ καλά και μάλιστα σύμφωνα με το πρόγραμμά του το τελευταίο που ανακοινώθηκε χθες στο σύνολό του, θέλει να κάνει ένα καινούργιο «ΚΑΠΟΔΙΣΤΡΙΑ», να μεγαλώσει τους δήμους ώστε να μπορέσει να αντιμετωπίσει διοικητικά τα προβλήματα που αντιμετωπίζουν οι δήμοι. Δεν μπορεί να μιλάει προφανώς για διάσπαση δήμων όπως ορισμένοι θέλουν να συζητούν.
      Οι κάτοικοι του Ολυμπιακού Χωριού πρέπει να είναι υπερήφανοι που ζουν σε ένα τέτοιο σημαντικό κομμάτι της Αττικής γης. Ο Δήμος Αχαρνών είναι ο αρχαιότερος Δήμος της Αττικής, ένας δήμος που έχει προσφέρει διαχρονικά τόσο στην αρχαία μας ιστορία όταν ήταν ο τροφοδότης σε οπλίτες, ιδιαίτερα σε ιππείς, αλλά και σε υλικά καύσιμα όσο και αργότερα στην περίοδο της επανάστασης όπου εάν γνωρίζετε οι Αχαρνείς εισέβαλαν και απελευθέρωσαν την Αθήνα. Είναι ιστορικός δήμος ο Δήμος Αχαρνών και οι κάτοικοι του Ολυμπιακού Χωριού πρέπει να νοιώθουν υπερήφανοι να αναφέρονται ως Αχαρνείς.
      Προς αυτήν την κατεύθυνση θα ήθελα κύριε Υπουργέ, και αγαπητοί συνάδελφοι να κατευθύνουμε τους κατοίκους και βεβαίως να δώσουμε χρήματα στον Δήμο Αχαρνών ώστε να μπορέσει να αντιμετωπίσει τα σοβαρά προβλήματα που αντιμετωπίζουν οι κάτοικοι. Να πάρει περισσότερα απορριμματοφόρα, να δημιουργήσει καλύτερες υποδομές, να βοηθήσει τους κατοίκους να αναταχθούν διότι το έχουν ανάγκη. Όταν κάποιος είναι καινούργιος και μπαίνει σε ένα σπίτι έχει πολλές ανάγκες. Αυτές τις ανάγκες πρέπει να τις καλύψουμε και ο πιο δόκιμος τρόπος είναι να ενισχύσουμε τον Δήμο Αχαρνών ώστε να καλύψει τις ανάγκες αυτές. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η συνάδελφος κ. Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρία και κύριοι συνάδελφοι, τα όσα συμβαίνουν σήμερα στο Ολυμπιακό Χωριό και στην Πολυκλινική του Ολυμπιακού Χωριού του Δήμου Αχαρνών δεν είναι παρά ένα ακόμη δείγμα της αδιαφορίας, της αναξιοπιστίας και της παντελούς έλλειψης κοινωνικής ευαισθησίας αυτής της Κυβέρνησης, μιας Κυβέρνησης που κατά τη γνώμη μου και κατά τη γνώμη του ΠΑ.ΣΟ.Κ. καλά είναι να τελειώνουμε μαζί της και να μιλήσει ο ελληνικός λαός. Διότι κύριε Υπουργέ, δυστυχώς, το Ολυμπιακό Χωριό δεν είναι το μόνο από τα ολυμπιακά έργα που απαξιώνετε. Και τι να σκεφτεί κανείς; Το Κωπηλατοδρόμιο του Σχοινιά που επίσης είναι στην περιοχή μας, να σκεφτεί το Μαρκόπουλο, να σκεφτεί τον Άγιο Κοσμά; Εγκατάλειψη. Να σκεφτεί το Ι.Κ.Α. των Αχαρνών, έργο δικό μας που θα αναβαθμίζατε και θα λειτουργούσε σωστά; Πώς λειτουργεί σήμερα το ΙΚΑ Αχαρνών; 
      Πού να πάω; Σε μία Κυβέρνηση παντελούς αναξιοπιστίας όπου δηλώνει σήμερα και πάλι ότι δεν «μασάει» στη παιδεία, όταν «μασάει» τα λεφτά των ασφαλισμένων κύριε Υπουργέ!
      Σ’ αυτές λοιπόν τις πολιτικές συνθήκες ερχόμαστε σήμερα εμείς με πρωτοβουλία μας να αναδείξουμε τουλάχιστον τα κοινωνικά προβλήματα, τα προβλήματα υποδομών του Ολυμπιακού Χωριού και των κατοίκων του για τα οποία εσείς επανειλημμένα αδιαφορήσατε. Είναι λοιπόν ένα άλλο δείγμα της συνολικότερης πολιτικής αναξιοπιστίας αυτής της Κυβέρνησης διότι λέγατε κύριε Υπουργέ, όχι εσείς προσωπικά, αλλά ο κ. Τσιτουρίδης, εδώ στη Βουλή –θα πω το πιο πρόσφατο γιατί σειρά ερωτήσεων έχουμε κάνει για το θέμα και εννοούσατε του 2006, λέγατε στις 5 Απριλίου του 2006- ότι μέχρι τον επόμενο Σεπτέμβριο θα έχει ολοκληρωθεί η εγκατάσταση των 2.292 δικαιούχων και το Ολυμπιακό Χωριό θα είναι έτοιμο να λειτουργήσει κανονικά με όλες τις υποδομές του.
      Τι έγινε; Το ακούσατε πριν λίγο και θα σας το πω κι εγώ αφού αναφερθώ όμως πάλι στην προσωπική δέσμευση του Υπουργού κ. Τσιτουρίδη όταν είχε έρθει ο ίδιος στο Μενίδι και μπροστά στον τότε Δήμαρχο Αχαρνών είχε πει και δεσμευτεί για την ομαλή και πλήρη ένταξη του Ολυμπιακού Χωριού στο Δήμο των Αχαρνών διότι μόνο έτσι θα λυθούν ουσιαστικά τα προβλήματα των κατοίκων, με τη σωστή ουσιαστική ένταξη στο Δήμο των Αχαρνών που όχι μόνο είναι ιστορικός όπως ο συνάδελφός μου κ. Βρεττός ανέφερε πριν από μένα, αλλά είναι και ένας δήμος ο οποίος έχει τεράστιες αναπτυξιακές δυνατότητες.
      Δεύτερον, πάμε λίγο στις υποδομές τις οποίες ούτε εκεί προωθήσατε και στην περίφημη προκήρυξη για το διεθνές κέντρο που θα μετεξελιχθεί σε εμπορικό κέντρο, για την οποία μου λέγατε σε γραπτή ερώτησή μου ότι θα γίνει άμεσα.
      Σας ρωτώ, λοιπόν, έχει γίνει; Πού βρίσκεται αυτό το θέμα; Σας άκουσα τις προάλλες, κύριε Υφυπουργέ, να λέτε ότι βελτιώσατε τη στελέχωση του βρεφονηπιακού σταθμού. Ακόμη όμως είναι ανεπαρκέστατη. Απαντήστε. Δώστε συγκεκριμένες απαντήσεις. 
      Πότε αυτοί οι κάτοικοι θα μπορούν να φεύγουν από τα σπίτια τους και να επικοινωνούν με το Δήμο των Αχαρνών, στον οποίο ανήκουν, αλλά και με τον υπόλοιπο κόσμο ως κανονικοί κάτοικοι και όχι κάτοικοι μιας «υπνόπολης», όπως σας είπε πριν η κ. Δαμανάκη; 
      Έρχομαι τώρα στο θέμα της Πολυκλινικής. Εδώ πάλι έχουμε ένα τεράστιο δείγμα αναξιοπιστίας. Είναι ένα κόσμημα, κυρίες και κύριοι συνάδελφοι και μια μονάδα υγείας την οποία επισκέφθηκα και προσωπικά, που θα μπορούσε να κάνει δύο πράγματα.
      Το πρώτο -και πολύ σημαντικό- είναι να προσφέρει τις υπηρεσίες της στους κατοίκους τόσο του Ολυμπιακού Χωριού όσο και τους κατοίκους των Αχαρνών. Διότι, κύριε Υπουργέ, γνωρίζετε πολύ καλά –και έχετε και ευθύνες εδώ- ότι το Ι.Κ.Α. των Αχαρνών παραμένει υποστελεχωμένο. Οι κάτοικοι στενάζουν. Το «184», που δεσμευθήκατε σε γραπτή απάντηση ερώτησής μου, ότι θα λειτουργούσε μέχρι το τέλος Φεβρουαρίου, δεν λειτουργεί ακόμη. Δεν είναι μόνο το «184», αλλά είναι και οι ελλείψεις σε ιατρικό, νοσηλευτικό και διοικητικό προσωπικό του παραρτήματος του Ι.Κ.Α. Αχαρνών.
      Άρα, έχουμε ένα υποστελεχωμένο Ι.Κ.Α. για τους κατοίκους. Έχουμε τους κατοίκους του Ολυμπιακού Χωριού να πρέπει να μεταβούν στο Ι.Κ.Α. των Αχαρνών, το οποίο ήδη στενάζει και έχει μεγάλο κτηριακό πρόβλημα, που και αυτό έχει «κολλήσει σε γρανάζια». Ήταν έτοιμος να τελειώσει ο διαγωνισμός, όμως και αυτό έχει αφεθεί στις καλένδες. Άρα, δεν λύνουμε συνολικά το πρόβλημα των ασφαλισμένων στο Ι.Κ.Α. της περιοχής και συγκεκριμένα ούτε των κατοίκων του Ολυμπιακού Χωριού. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Σας ερωτώ: Εντάξει, δεν κάνετε τίποτα, όμως δεν μπορείτε τουλάχιστον να κάνετε μια σύμβαση ούτως ώστε να μπορούν οι ασφαλισμένοι του Ι.Κ.Α. του Ολυμπιακού Χωριού και των Αχαρνών να εξυπηρετούνται ιατρικώς από την Πολυκλινική; Δεν είναι κρίμα; 
      Μάλιστα, την Πολυκλινική δεν τη στελεχώνετε καν. Την έχετε έτσι, παρότι φέρατε νομοσχέδιο εδώ για να κάνετε τις προσλήψεις εκτός Α.Σ.Ε.Π.. Πού είναι οι προσλήψεις στην Πολυκλινική του Ολυμπιακού χωριού που θα εξυπηρετούσε όλους τους Αχαρνείς, συμπεριλαμβανομένων και των κατοίκων του Ολυμπιακού Χωριού; 
      Θέλω να απαντήσετε σε δύο πράγματα, πρώτον για τη στελέχωση και δεύτερον -και πολύ σημαντικό- για τη σύμβαση με το Ι.Κ.Α., κύριε Υπουργέ. Διότι το 90% των κατοίκων του Ολυμπιακού Χωριού είναι ασφαλισμένοι στο Ι.Κ.Α.. Άρα, τυπικά δεν μπορούν να εξυπηρετηθούν από την Πολυκλινική του Ολυμπιακού Χωριού. 
      Επίσης υπάρχει μια ακόμη διάσταση της Πολυκλινικής, που είναι πολύ ουσιαστική, αυτή της αποκατάστασης, η οποία μπορούσε και μπορεί να προσελκύσει πελάτες από όλη την Ελλάδα για την αποκατάσταση αθλητών και για ανθρώπους με ειδικά προβλήματα. Όμως και εκεί αυτές οι υπηρεσίες παραμένουν απαξιωμένες. 
      Παραλάβατε δύο από τα σημαντικότερα...
      ΠΡΟΕΔΡΕΥΩΝ (Ιωάννης Τραγάκης): Δεν θα σας μείνει χρόνος για τη δευτερολογία σας, το βλέπετε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν πειράζει κύριε Πρόεδρε, ευχαριστώ πολύ.
      ...Ολυμπιακά έργα. Ο κ. Παπαϊωάννου, που είναι εδώ, έθεσε τη σφραγίδα του τότε ως Υπουργός. Ίσως στο παγκόσμιο πρότυπο να μετεξελιχτεί ένα Ολυμπιακό Χωριό σε πρότυπο οικισμό εργατικών κατοικιών. Δεν υπάρχει αλλού αυτό το παράδειγμα. Δεν υπάρχει αλλού στον κόσμο. 
      Σήμερα οι κάτοικοί του στενάζουν αντί να ευημερούν. Γιατί; Για τη δική σας ολιγωρία, για την έλλειψη ενδιαφέροντος, για την έλλειψη ουσιαστικής σύνδεσης αυτού του κομματιού του οικισμού με το άλλο έργο, την Πολυκλινική, όπως και ουσιαστικής ένταξής του στο Δήμο των Αχαρνών.
      Τελειώνοντας, κύριε Υπουργέ, θέλω να σας ζητήσω, όταν πάρετε το λόγο, να δεσμευθείτε προσωπικά για τη λειτουργία των βρεφονηπιακών σταθμών 
–ακόμα έχετε την ευθύνη του Ολυμπιακού Χωριού- για τη λειτουργία των σχολείων, για τη λειτουργία της συγκοινωνίας, για τα στέγαστρα –ακόμα και στέγαστρα δεν υπάρχουν στις στάσεις των λεωφορείων και ο κόσμος βρέχεται- γενικότερα για την ποιότητα ζωής των κατοίκων και για την κυκλοφορία μέσα στο Ολυμπιακό Χωριό και επιτέλους για την πλήρη ένταξη αυτού του πρότυπου οικισμού στο Δήμο των Αχαρνών, έτσι ώστε να βελτιωθούν οι λειτουργίες του και να ευημερήσουν οι κάτοικοί του. Χρειαζόμαστε συγκεκριμένες απαντήσεις σήμερα από εσάς, κύριε Υπουργέ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. Περιττό να σας πω ότι πήρατε και το χρόνο της δευτερολογίας σας. 
      Το λόγο έχει ο συνάδελφος κ. Οικονόμου.
      ΒΑΣΙΛΕΙΟΣ ΟΙΚΟΝΟΜΟΥ: Το ζήτημα του Ολυμπιακού Χωριού, κύριε Πρόεδρε, το έχουμε θέσει επανειλημμένες φορές στον κοινοβουλευτικό έλεγχο. Και κάνουμε τον κοινοβουλευτικό έλεγχο γιατί μας οδηγούν τα προβλήματα του λαού, μας οδηγούν τα προβλήματα των καταστάσεων που έχουμε να αντιμετωπίσουμε και όχι, όπως λένε εδώ κάποιοι συνάδελφοι της Νέας Δημοκρατίας, χάριν γούστου ή χάριν εκλογικών ωφελειών ή γιατί πρέπει να δείχνουμε μια δραστηριότητα. Είναι ουσιαστική η δραστηριότητα και είναι αποτελεσματική. Ως προς ποιο πράγμα; Στο να αποκαλύπτεται η πραγματικότητα και αν τέλος πάντων συγκινείται και η Κυβέρνηση, να πράττει και κάτι προς την κατεύθυνση της ικανοποίησης των δίκαιων αιτημάτων που θέτουν κάθε φορά οι πολίτες και οι φορείς. 
      Εδώ έχουμε κάτι πολύ συγκεκριμένο, κύριε Υπουργέ: Το Ολυμπιακό Χωριό, μια οικιστική μονάδα του Δήμου Αχαρνών. Και νομίζω ότι όλοι έτσι το αντιμετωπίζουμε και το προσεγγίζουμε και δεν υπάρχει άλλη προσέγγιση, γιατί οποιαδήποτε άλλη προσέγγιση, κύριε Υπουργέ, θα ήτο πονηρή, θα ήτο βλαπτική και θα ήτο εκτός πραγματικότητας και εκτός ηθικής πραγματικότητας, την οποία θα πρέπει να δεχθούμε. Γιατί ακούμε και κάποιες προσεγγίσεις ότι το Ολυμπιακό Χωριό είναι εγγύτερα της Κηφισιάς και της Νέας Ερυθραίας, από κάποιους οι οποίοι κάνουν συζητήσεις. Ελπίζω αυτό να μην έχει και ως αποτέλεσμα κάποιες αλλαγές που μηχανεύονται κάποιοι. Γιατί εσείς ο ίδιος, κύριε Υπουργέ, είστε μάρτυρας και ενός επεισοδίου, απ’ ό,τι είχα μάθει εγώ τουλάχιστον μέσα από τον τοπικό Τύπο, με τον προηγούμενο δήμαρχο της πόλεως των Αχαρνών για το ζήτημα του πού είναι τελικά το Ολυμπιακό Χωριό, όχι γιατί το ψάχνουμε να το βρούμε, αλλά γιατί κάνει τέτοιες κινήσεις η Κυβέρνηση που αφήνει ανοιχτό το παραθύρι σε κάποιους να μηχανεύονται κάποιες πονηρές κινήσεις -ελπίζουμε να μην έχουν σχέση με την περιφέρειά σας- διαβάζοντας και μια ανακοίνωση μάλιστα, όπου πολύ θα τους άρεσε ο ωραίος και φρέσκος αέρας της Κηφισίας και της Νέας Ερυθραίας και ουχί του Δήμου Αχαρνών, Μενιδίου όπως το λένε υποτιμητικώς.
      Επειδή λοιπόν το Μενίδι κάποιοι το θεωρούν σαν χώρο υποδοχής μόνο βλαπτικών παρεμβάσεων και επειδή η Κυβέρνηση το νιώθει και το βλέπει ότι είναι καλό να αλλάζει σε κάποια ζητήματα, εμείς σας λέμε κάτι πολύ απλό. Είναι μια μεγάλη ευκαιρία το Ολυμπιακό Χωριό ως οικιστική μονάδα του Δήμου Αχαρνών να είναι η μηχανή που θα μπορέσει να οδηγήσει στην ανάπτυξη το τρένο που λέγεται Δήμος Αχαρνών, Μενίδι και γενικότερα την ευρύτερη περιοχή. 
      Άρα, λοιπόν, στηρίξτε το Δήμο Αχαρνών, κύριε Υπουργέ. Δώστε του τη δυνατότητα, μετά μάλιστα και από τα τελευταία γεγονότα που όλοι ξέρετε ότι συμβαίνουν –χίλιοι διακόσιοι εργαζόμενοι να μην μπορούν να πληρωθούν, να υπάρχει μια μεγάλη οικονομική δυσπραγία για το δήμο, να υπάρχουν μεγάλα, δυσβάστακτα βάρη για το δήμο- να μπορέσει να πάρει ανάσα και να στηρίξει και αυτή την οικιστική μονάδα που λέγεται Ολυμπιακό Χωριό. Γιατί αλλιώς θα είναι δικιά σας η ευθύνη, αν έχουμε άσχημες εξελίξεις σε σχέση με το πώς αναπτύσσεται και το Ολυμπιακό Χωριό και ο Δήμος Αχαρνών. 
      Και λέω και κάτι πιο συγκεκριμένο. Η Πολυκλινική -το ανέφεραν και προηγουμένως οι συνάδελφοι και τα είχαμε πει και στον κ. Κακλαμάνη όταν έφτιαχνε το νομοσχέδιο για την Πολυκλινική- ήταν σαφέστατο ότι ήταν μια πιλοτική αντίληψη για το πώς θα ιδιωτικοποιήσουμε το Ε.Σ.Υ. και πώς θα βάλουμε τους ιδιώτες μέσα στο σύστημα υγείας της χώρας. Σήμερα, η Πολυκλινική εξυπηρετεί έναν Υπουργό σας, τον κ. Αβραμόπουλο. Μόνο αυτόν εξυπηρετεί, κανέναν άλλο. Πάει κι έρχεται στην Πολυκλινική και κάνει χρήση της Πολυκλινικής. Ο απλός λαός των Αχαρνών, του Μενιδίου –τα λέω και σ’ εσάς, κύριε Μπούρα, που σας βλέπω και γελάτε- δεν μπορεί να πάει αν δεν «ακουμπήσει» είκοσι ευρώ για κάθε περίπτωση. 
      Προχθές μου κατήγγειλαν συμπολίτες μου ότι κατέβαλαν είκοσι ευρουλάκια, για να πάνε να κάνουν μια απλή εξέταση. Δηλαδή, γι’ αυτό φτιάχτηκε Πολυκλινική; Για να μπορούμε να κάνουμε έρευνες, όπως έλεγε ο καταστατικός νόμος και στην τελική ανάλυση να πηγαίνει να κάνει τη φυσιοθεραπεία του και την ωραία του κούρα ο Υπουργός κ. Αβραμόπουλος; 
      ΑΘΑΝΑΣΙΟΣ ΜΠΟΥΡΑΣ: Είναι να μη γελάσουμε με τέτοια; 
      ΒΑΣΙΛΕΙΟΣ ΟΙΚΟΝΟΜΟΥ: Δεν είναι το θέμα να γελάσετε εσείς, γελάει ο κόσμος. 
      ΑΘΑΝΑΣΙΟΣ ΜΠΟΥΡΑΣ: Η ουσία ποια είναι; 
      ΒΑΣΙΛΕΙΟΣ ΟΙΚΟΝΟΜΟΥ: Η ουσία είναι η Πολυκλινική να είναι χρηστική από τους πολίτες του Δήμου Αχαρνών. 
      ΑΘΑΝΑΣΙΟΣ ΜΠΟΥΡΑΣ: Συγγνώμη, αλλά δεν μπορώ να πάρω το λόγο για να σας απαντήσω. 
      ΒΑΣΙΛΕΙΟΣ ΟΙΚΟΝΟΜΟΥ: Χαίρομαι που σας βλέπω εδώ, αγαπητέ συνάδελφε, αλλά θα πρέπει να δεσμευθούμε όλοι ότι η Πολυκλινική θα πρέπει να είναι χρηστική από τους πολίτες του Δήμου Αχαρνών, δηλαδή να γίνεται χρήση από τους δικαιούχους του Ι.Κ.Α., του Δήμου Αχαρνών και του Ολυμπιακού Χωριού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κοιτάξτε, κύριε Υπουργέ, υπάρχει το μεγάλο αίτημα στην ανατολική Αττική του Νομαρχιακού Νοσοκομείου. Το Νομαρχιακό Νοσοκομείο σαφέστατα μπορεί να είναι προς τη μεριά των Μεσογείων και να καλύπτει τη νοτιοανατολική Αττική. Όμως, το βόρειο κομμάτι μπορεί να το καλύπτει η  Πολυκλινική που υπάρχει αυτήν τη στιγμή στο Ολυμπιακό Χωριό. Πάρτε την ευκαιρία, δώστε μια δυνατότητα στις περιοχές της βορειοανατολικής Αττικής να μπορούν να έχουν μια άριστη νοσοκομειακή μονάδα, η οποία να είναι χρηστική από όλους τους πολίτες, που αυτήν τη στιγμή δεν υπάρχει. 
      Κύριε Υπουργέ, σκέφτεστε ποτέ –και επιτέλους- να αποζημιώσετε τους Μενιδιάτες ιδιοκτήτες αυτού του Ολυμπιακού Χωριού; Έχουμε μπει στο 2007, κύριε Μπούρα. Και απευθύνομαι σε σας με ποια έννοια; Είστε εδώ συνάδελφος…
      ΑΘΑΝΑΣΙΟΣ ΜΠΟΥΡΑΣ: Δυστυχώς, δεν μπορώ να πάρω το λόγο, για να σας απαντήσω!
      ΒΑΣΙΛΕΙΟΣ ΟΙΚΟΝΟΜΟΥ: Θα πάρετε το λόγο, γι’ αυτό σας το λέω και σας προκαλώ. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Μα δεν μπορεί να πάρει το λόγο!
      ΒΑΣΙΛΕΙΟΣ ΟΙΚΟΝΟΜΟΥ: Είναι δυνατόν να έχουμε 2007 και να μην έχουν αποζημιωθεί από την επιτροπή που έχει συσταθεί από την εποχή του ΠΑ.ΣΟ.Κ οι δικαιούχοι; 
      Το 2004, προεκλογικά, κύριε Υπουργέ, λέγατε ότι όλοι όσοι είναι δικαιούχοι και τίθενται ως δικαιούχοι θα αποζημιωθούν. Σε απάντηση που δώσατε σε ερώτηση που κατέθεσα ανακαλύψατε καταπατητές. Τι ωραία! Μετά όμως, εκ των υστέρων, κατόπιν εορτής! 
      Άρα, λοιπόν, εγώ σας λέω κάτι πολύ απλά. Κάντε αυτό που υποχρεούστε να κάνετε. Αποζημιώστε τους δικαιούχους αυτών των δεκάδων στρεμμάτων που είναι κάτοικοι του Δήμου Αχαρνών, είναι άνθρωποι που έχουν δώσει την περιουσία τους και πάνω σ’ αυτήν την περιουσία φτιάχτηκε αυτό το μεγαλειώδες επίτευγμα που λέγεται Ολυμπιακό Χωριό και Ολυμπιακοί Αγώνες των Αθηνών. 
      Ένα άλλο ζήτημα, πριν κλείσω, είναι το εξής: Σας έκανα μια καταγγελία τις προάλλες –και είναι δική σας ευθύνη, κύριε Υπουργέ και του Οργανισμού- ότι εδώ θα πρέπει και να εξελιχθεί το Ολυμπιακό Χωριό με τις άριστες εγκαταστάσεις του και να υπάρξουν υποδομές, για να μπορούν να ικανοποιήσουν αυτούς τους κατοίκους και βέβαια να κάνετε και έναν έλεγχο, γιατί πλέον κυκλοφορούν διάφορα για το πώς κάνουν χρήση κάποιοι εκ των κατοίκων πλέον του χωριού αυτών των ωραίων μεζονετών. 
      Το λέω αυτό γιατί διαπίστωσα με έκπληξη τον τελευταίο καιρό σε κάποιες εφημερίδες αγγελίες που ενοικιάζονται διαμερίσματα και μεζονέτες. Έχω κάνει ερώτηση πάνω σ' αυτό, κύριε Υπουργέ, για το ότι κάποια διαμερίσματα και κάποιες μεζονέτες ενοικιάζονται. Εγώ σας λέω ότι αυτοί που έχουν δικαίωμα να κάνουν χρήση αυτών των οικιών και να μείνουν μέσα σ’ αυτό το χωριό αναφέρουν ότι είναι η πρώτη τους κατοικία. Άρα, λοιπόν, διερωτώμαι πώς ενοικιάζονται τέτοια διαμερίσματα. Έχετε κάνει έλεγχο γι’ αυτούς που έχουν μπει μέσα ή μήπως έχει γίνει και κάτι άλλο; 
      Πάντως, η καταγγελία που σας έκανα υπό τη μορφή ερώτησης στον κοινοβουλευτικό έλεγχο έχει και στοιχεία από δημοσιεύσεις εφημερίδων που ενοικιάζονται ωραία διαμερίσματα εβδομήντα και ογδόντα τετραγωνικών για 400-450 ευρώ το μήνα. Νομίζω ότι θα πρέπει και εκεί να γίνει ένας έλεγχος πώς γίνεται τελικά η χρήση αυτών των διαμερισμάτων.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      ΒΑΣΙΛΕΙΟΣ ΟΙΚΟΝΟΜΟΥ: Ολοκληρώνω και τελειώνω. Πήρα και τη δευτερολογία μου, κύριε Πρόεδρε; 
      ΠΡΟΕΔΡΕΥΩΝ (Ιωάννης Τραγάκης): Ε, βέβαια. Μόνο τη δευτερολογία;
      ΒΑΣΙΛΕΙΟΣ ΟΙΚΟΝΟΜΟΥ: Τελειώνω λοιπόν και λέω το απλό και πολύ καθαρό: Θα πρέπει η Κυβέρνηση, επιτέλους, να μπορέσει να αξιοποιήσει αυτήν τη μεγάλη κληρονομιά που παρέλαβε από το ΠΑ.ΣΟ.Κ. και είναι η δική σας ευκαιρία κύριε Υπουργέ, αυτός ο μεγάλος οικισμός του Ολυμπιακού Χωριού να αποτελέσει για τη βορειοανατολική Αττική αυτό που σας είπα προηγουμένως, δηλαδή, τη μηχανή που θα μπορέσει να τραβήξει το τρένο της ανάπτυξης για όλη την περιοχή. 
      Είναι δική σας η ευκαιρία να το κάνετε, αν και πολύ φοβάμαι ότι, παρ’ όλες τις επανειλημμένες δικές μας παρεμβάσεις, δεν έχετε επιτελέσει αυτό που είχατε υποχρέωση να κάνετε. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, καμιά φορά λένε ότι είμαι φωνακλάς και εριστικός. Σήμερα, όμως, δεν θα κάνω το χατίρι στους συναδέλφους του ΠΑ.ΣΟ.Κ., διότι εδώ έχουμε ένα πραγματικά μεγάλο έργο.
      Έχει σημασία να σταθούμε όλοι με προσοχή στο εγχείρημα αυτό του Ολυμπιακού Χωριού. Εγώ, το Ολυμπιακό Χωριό το αγαπώ. Και το αγαπώ, κύριε Πρόεδρε, γιατί πέρα από τους αριθμούς, τους δύο χιλιάδες εννιακοσίους κατοίκους, τις κατοικίες υψηλών προδιαγραφών, εκεί βρίσκεται ο μεγαλύτερος, θα έλεγα, πιλοτικά οργανωμένος οικισμός της χώρας. 
      Είναι ένα μεγάλο όραμα των πολεοδόμων Δοξιάδη και Προβελέγγιου, οι οποίοι είχαν μελετήσει το αστικό λεκανοπέδιο και πρότειναν λύσεις τότε, εκείνη την εποχή. Ήξεραν πολύ καλά τότε εκείνοι ότι το άστυ θα σωθεί μέσα από την ανάπτυξη ειδικών πόλων συγκέντρωσης της κοινωνικής ζωής και της οικονομίας σε άξονες, που συνδύαζαν ιστορικά τεκμηριωμένα κέντρα με την αστική ζωή εκτός κέντρου.
      Έτσι, για το Ολυμπιακό Χωριό διαλέχτηκε μια θέση σε άμεση συνάφεια με τον ορεινό όγκο της Πάρνηθας και πάνω στο θρυλικό άξονα βορά-νότου του λεκανοπεδίου που ξεκινούσε από τις παρυφές του βουνού και κατέληγε στο φαληρικό όρμο. Άρα, το Ολυμπιακό Χωριό αποτελεί τη βόρεια κεραία αυτού του άξονα, τον τέταρτο πόλο ανάπτυξης της πρωτεύουσας. Επομένως, πέρα από το οικιστικό, πέρα από τα άλλα, βρίσκεται και σ’ αυτό η μεγάλη σημασία του Ολυμπιακού Χωριού. 
      Είναι μια πρότυπη μορφή οργανωμένης δόμησης, τόσο για την ίδια την πόλη, όσο και για την ευρύτερη περιοχή. Είδατε την εμμονή στις Αχαρνές και τα θετικά αποτελέσματα που πιστοποιούν την κοινωνική οπτική που διαβλέπει τον αναπτυξιακό σχεδιασμό του Οργανισμού Εργατικής Κατοικίας και του Ολυμπιακού Χωριού.
      Ο πρότυπος αυτός οικισμός, κυρίες και κύριοι συνάδελφοι, παρελήφθη από τη νέα διακυβέρνηση -θα σας θυμίσω ότι το Νοέμβρη του 2004 είχαμε τους Παραολυμπιακούς Αγώνες- παρεδόθη και άδειασε ο οικισμός γύρω στο Μάρτη του 2005, ως όφειλε να γίνει από το Δεκέμβρη του 2004. 
      Άμεσα πληρώσαμε και παραδώσαμε τα σπίτια. Σήμερα, αρχές του 2007, το 80% των δικαιούχων έχουν εγκατασταθεί. Και θέλω να είστε λίγο προσεκτικοί, γιατί μερικοί λένε κάποια πράγματα τα οποία δηλητηριάζουν και ενσπείρουν ανησυχία στους πολίτες που κατοικούν.
      Πρώτον, κύριε Οικονόμου, δεν νοικιάζονται. Αυτές οι αγγελίες, μου θυμίζουν αγγελίες απάτης. Και να ξέρετε κάτι. Αν κάποιος επώνυμος -αυτές είναι ανώνυμες- βάλει ότι νοικιάζει το σπίτι στο Ολυμπιακό Χωριό, τη μεζονέτα όπως μας είπατε, και συλληφθεί, χάνει το σπίτι. Είναι ένα μήνυμα στους κατοίκους του Ολυμπιακού Χωριού ότι δεν έχουν δικαίωμα, δεν μπορούν να το νοικιάσουν. Άρα, όλα τα άλλα, κύριε Οικονόμου, νομίζω ότι είναι περιττά. Απαγορεύεται ρητώς η ενοικίαση και ανήκει αποκλειστικά και μόνο στο δικαιούχο.
      Δεύτερον, το ερώτημά σας είναι, γιατί περίπου διακόσια σαράντα σπίτια είναι ακατοίκητα. Κύριε συνάδελφε, από τον Οργανισμό Εργατικής Κατοικίας –ο κ. Παπαϊωάννου τα ξέρει καλά, γιατί υπήρξε Υπουργός- κληρώνονται δύο χιλιάδες διακόσια ενενήντα. Κάποιοι στον έλεγχο των δικαιολογητικών δεν ανταποκρίνονται στις νόμιμες απαιτήσεις και στα δικαιολογητικά που χρειάζονται βάσει του νόμου. 
      Κάποιοι έχουν αντίρρηση και προσφεύγουν στα δικαστήρια και λένε «δεν είναι έτσι, το εισόδημά μου δεν είναι τόσο, είναι τόσο, γιατί δεν έχω ένα σπίτι, δεν είναι δικό μου, είναι αμφισβητήσιμο» κ.λπ..
      Αυτά που είναι σε δικαστική εκκρεμότητα, κύριε Παπαϊωάννου, δεν μπορούν να δοθούν. Θα περιμένουν την τελεσίδικη δικαστική απόφαση, για να μπει στο σπίτι. Το ξέρετε πολύ καλά. 
      Αυτή είναι η αλήθεια, κύριοι συνάδελφοι. Δεν υπάρχει άλλη λύση. Ξεκαθαρίστε τα πράγματα και μη λέτε άλλα αντί άλλων. Και πολύ θα χαρώ να υπάρχει άλλη λύση. Γι’ αυτό πάντα υπάρχει σε όλα τα σπίτια της Εργατικής Κατοικίας τέτοιο πρόβλημα. Είναι, όμως, ενθαρρυντικό ότι το 80% έχει καλυφθεί. 
      Και όσον αφορά τα μαγαζιά, δεν έχει ένα καφενείο. Κυρία Δαμανάκη, έχει τρία καφενεία. Και βέβαια, δεν θα σας πω εγώ εάν θέλει τρία καφενεία ή δεκατρία ή χίλια δεκατρία. Όμως, δεν προβλεπόταν πουθενά. Οφείλω να ομολογήσω ότι είναι ένα έργο το οποίο ξεκίνησε επί ΠΑ.ΣΟ.Κ. –θα σας δώσω και τα εύσημα, εγώ δεν σφετερίζομαι τους κόπους άλλων- αλλά η Κυβέρνηση έχει συνέχεια. Ο Έλληνας φορολογούμενος πολίτης πληρώνει και είναι δικά του έργα. Τα έργα είναι του πολίτη, εμείς είμαστε διαχειριστές και μάλιστα πρόσκαιροι. 
      Δεν είχαν προβλεφθεί μαγαζιά, ούτε ένα! Φέρτε μου ένα σχέδιο που να μιλάει για μαγαζιά. Μόνο το μεγάλο εμπορικό κέντρο υπήρχε. Με υπολείμματα συντελεστού –και είναι προς τιμήν της διοίκησης του κ. Πολίτη, του Προέδρου του Ολυμπιακού Χωριού και των άλλων- φτιάξαμε εκ των ενόντων είκοσι πέντε μαγαζιά. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Μιλάμε για πενήντα δύο χιλιάδες τετραγωνικά μέτρα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Παπαϊωάννου, πενήντα δύο χιλιάδες τετραγωνικά μέτρα ήταν το εμπορικό κέντρο. 
      ΜΑΡΙΑ ΔΑΜΑΝΑΚΗ: Γιατί δεν το κάνατε; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα σας πω μετά. Μισό λεπτό, για να ξέρουμε τι λέμε. 
      Κυρία Δαμανάκη, το ένα καφενείο έγινε τρία. 
      Καταθέτω στα Πρακτικά της Βουλής, κυρία Δαμανάκη, για να καταλάβετε –επειδή δεν το ξέρετε καλά το χόμπι- ποια είναι η αξιοκρατία, η διαφάνεια και πώς γίνονται οι δουλειές. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα σας πω μετά πώς τις κάνετε τις δουλειές. 
      ΜΑΡΙΑ ΔΑΜΑΝΑΚΗ: Αυτό σίγουρα το ξέρετε καλά. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, μη διακόπτετε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Μας προκαλεί, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, όταν μιλούσατε εσείς δεν έγινε καμία διακοπή. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, δεν πειράζει. Αυτή είναι η αδυναμία των επιχειρημάτων. 
      Τα είκοσι πέντε μαγαζιά έγιναν με πλειοδοτικό διαγωνισμό. Φτάσαμε στο σημείο, κυρία Δαμανάκη –θα το δώσω στα Πρακτικά για να το διαβάσετε- για internet caf? να δώσει ο αθεόφοβος 13.500 ευρώ το μήνα! Είναι δυνατόν; Αυτός βέβαια φουντάρισε. Όμως, τι έπρεπε να κάνει το Ολυμπιακό Χωριό; Αφού έδινε υψηλότερο τίμημα, να μην του το δώσει ή να του πει «δεν θα κάνεις καλή επιβίωση της επιχείρησής σου»; Αυτό τώρα έκλεισε. Άρα, λοιπόν, προκηρύσσεται ξανά. 
      Να, λοιπόν, κάποιες τεχνικές δυσκολίες που όσο και να τα λες θεωρητικά τα πράγματα, στην πράξη είναι διαφορετικά. 
      Σας καταθέτω, λοιπόν, για τα Πρακτικά της Βουλής έναν πίνακα που περιγράφει το πώς δόθηκαν τα είκοσι πέντε μαγαζιά, με ποια διαδικασία και πού δόθηκαν. 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όσον αφορά την Πολυκλινική, πράγματι η Πολυκλινική είναι ένα νομικό πρόσωπο ιδιωτικού δικαίου που δυστυχώς –και οφείλουμε να ζητήσουμε συγγνώμη από τους πολίτες του Ολυμπιακού Χωριού- αναγκάζεται και πληρώνει 20 ευρώ χαράτσι, το οποίο όμως –προσέξτε- το επιστρέφει το Ι.Κ.Α.. Αυτό δεν το λέτε. 
      ΒΑΣΙΛΕΙΟΣ ΟΙΚΟΝΟΜΟΥ: Πού; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Με την απόδειξη πηγαίνει στο Ι.Κ.Α. και το ποσό επιστρέφεται. 
      ΒΑΣΙΛΕΙΟΣ ΟΙΚΟΝΟΜΟΥ: Κύριε Υπουργέ, έχουν πάει και δεν τους έχουν επιστρέψει τα χρήματα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επιστρέφεται. Και εάν δεν επιστρέφεται, παρανομεί ο υπάλληλος του Ι.Κ.Α. και να μου τον φέρετε εμένα. 
      Όμως, το ζήτημα δεν είναι να ταλαιπωρώ τον πολίτη. Το κράτος υπάρχει για να υπηρετεί και να εξυπηρετεί τον πολίτη. 
      Έχουμε δώσει σαφέστατη εντολή και δεσμεύομαι, κύριοι του ΠΑ.ΣΟ.Κ., ότι εντός του Μαρτίου αυτή η ταλαιπωρία των πολιτών που είναι δικαιούχοι θα έχει τελειώσει. Δεν θα πω –και δεν θα δικαιολογηθώ- ότι η δολοφονία και το τραγικό τέλος του διοικητή κ. Βαρθολομαίου έφερε αυτή την καθυστέρηση. Όπως ξέρετε, μεθαύριο, την Τετάρτη...
      ΜΙΛΤΙΑΔΗΣ ΠΑΠΑΪΩΑΝΝΟΥ: Έλεος, κύριε Υπουργέ! Αφήστε τον τον κακόμοιρο εκεί που βρίσκεται! Θεός σχωρέσ’ τον! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Παπαϊωάννου, συν τοις άλλοις, είστε και ταραξίας. Σας παρακαλώ. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ευχαριστώ πολύ, κύριε Υπουργέ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Την Τετάρτη, λοιπόν, που περνάει από την Επιτροπή Ακρόασης ο Διοικητής του Ι.Κ.Α., αμέσως μετά, η πρώτη πράξη που θα υπογράψει θα είναι η σύμβαση του Ι.Κ.Α. με το Ολυμπιακό Χωριό, με την Πολυκλινική, για τους κατοίκους του Ολυμπιακού Χωριού, όπως επίσης και της Δ.Ε.Η. και όλων των άλλων ταμείων. 
      Αυτό είναι μια δέσμευση από το Βήμα της Βουλής και προσωπικά θα επιχειρήσω να τηρηθεί αυτή η δέσμευση μέχρι τέλη Μαρτίου. 
      Τρίτον, η μετεγκατάσταση του Υπουργείου...
      ΜΙΛΤΙΑΔΗΣ ΠΑΠΑΪΩΑΝΝΟΥ: Το Ολυμπιακό Χωριό...
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ. 
      ΒΑΣΙΛΕΙΟΣ ΟΙΚΟΝΟΜΟΥ: Μα, ερώτηση κάναμε, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Μα και με εσάς διαφωνούσε ο Υπουργός και εγώ τον διέκοψα. 
      Σας παρακαλώ, μη διακόπτετε, κύριοι συνάδελφοι. 
      Ορίστε, κύριε Υπουργέ, έχετε το λόγο. 
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε Υπουργέ, μου επιτρέπετε μια διακοπή; 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, επιτρέπετε τη διακοπή; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ναι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Είναι ευγενής ο κ. Βρεττός και του το επιτρέπουμε.
       Κύριε Υπουργέ, διακόπτω το χρόνο σας. 
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε Υπουργέ, θα ήθελα να μου δώσετε μια απάντηση για το αν μπορούν και οι κάτοικοι της γύρω περιοχής, δηλαδή του Δήμου Αχαρνών, όπου βρίσκεται το Ολυμπιακό Χωριό, να το επισκέπτονται και να νοσηλεύονται εκεί. 
      Επίσης, θα ήθελα με την ευκαιρία αυτή να πάρετε και θέση στο θέμα για το αν το Ολυμπιακό Χωριό είναι στο Δήμο Αχαρνών ή κάπου αλλού. 
      Ευχαριστώ πολύ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα αναφερθώ παρακάτω στο θέμα. 
      Το ΙΚΑ Αχαρνών είναι ένα μεγάλο πρόβλημα. Ξέρετε ότι έχουν γίνει δύο διαγωνισμοί και τώρα επαναπροκηρύσσεται πάλι, διότι έχουμε αδυναμία, όπως ξέρετε πολύ καλά, ευρέσεως κτιρίου για να στεγάσουμε τις υπηρεσίες. 
      Από κει και πέρα λοιπόν, αυτά συμβαίνουν με την Πολυκλινική. Πάμε για μετεγκατάσταση. Το Υπουργείο είναι έτοιμο για να μετεγκατασταθούν οι εγκαταστάσεις του από την Πειραιώς στους Θρακομακεδόνες, στο Ολυμπιακό Χωριό.
      Όμως, υπάρχει –είπα σκόπιμα για τους Θρακομακεδόνες, θα σας το εξηγήσω μετά- ένα πρόβλημα με τις εταιρείες. Έχουμε συστήσει επιτροπή η οποία πρέπει να το παραλάβει. Εμείς έχουμε αντιρρήσεις σε μερικές ατέλειες στην εργολαβία. Έχει μπει στην επιτροπή και εκπρόσωπος των κατοίκων, για πρώτη φορά και προσπαθούμε να το παραλάβουμε, χωρίς να χάσει χρήματα ο Ο.Ε.Κ.. 
      Δύο δρόμοι υπάρχουν. Αν παρατραβήξει το πράγμα, να το παραλάβουμε ως έχει, επιφυλασσόμενοι του παντός νομίμου δικαιώματός μας και να προσφύγουμε στα δικαστήρια, γιατί δεν μπορεί να περιμένει. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Σωστά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το δεύτερο είναι να συμφωνήσουμε με τις εταιρείες. 
      Σας λέω όμως ένα πράγμα. Ούτε πωλείται, κυρία Δαμανάκη, ούτε νοικιάζεται. Θα υπάρξει μετεγκατάσταση του Υπουργείου στο Ολυμπιακό Χωριό, στις Αχαρνές. Αυτό είναι απόλυτο. 
      ΜΑΡΙΑ ΔΑΜΑΝΑΚΗ: Πότε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας εξήγησα πότε. Είμαστε στο στάδιο διαπραγμάτευσης με τις ανάδοχες εταιρίες να μας φτιάξουν τις ατέλειες ή να πάμε στα δικαστήρια. Οσονούπω. Το συντομότερο δυνατό. 
      Όσον αφορά το εμπορικό κέντρο, θα σας θυμίσω, κύριε Παπαϊωάννου που είστε λαλίστατος από κάτω, ότι είχατε κάνει διαγωνισμό και έχει ακυρωθεί. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γιατί τρεις εταιρείες είχαν πάρει ισόποσο ποσό και το θέσατε –και καλά κάνατε- και όταν το ακυρώσατε, δεν σας είπα εγώ γιατί. Δεν σας ρίχνω ευθύνη. 
      Όμως, υπήρξε διαγωνισμός επί ΠΑ.ΣΟ.Κ. και ακυρώθηκε. Ερχόμαστε λοιπόν εμείς και κάνουμε διαγωνισμό, όπου υπάρχουν πράγματι σήμερα δύο προτάσεις οι οποίες μελετώνται από την εταιρεία και οσονούπω μόλις καταλήξει αυτή και φθάσουμε στο στάδιο της αξιολόγησης των προσφορών, θα καταλήξουμε για τη συνέχεια του εμπορικού κέντρου. Άρα, και αυτό είναι σε εξέλιξη και πολύ σύντομα θα προχωρήσει.
      ΜΑΡΙΑ ΔΑΜΑΝΑΚΗ: Πότε; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν μπορώ να σας πω εγώ πότε θα γίνει η αξιολόγηση. Σας λέω ότι εγώ δεν παρεμβαίνω στην αξιολόγηση. Είναι θέμα της εταιρείας να το αξιολογήσει. Πιστεύω ότι δεν θα πάρει και χρόνο και ότι θα γίνει πολύ σύντομα.
      Όσον αφορά, κύριε Οικονόμου, το κτήμα Δίμογλη, σας ενημερώνω ότι πρόσφατα είχα πάει στο Βερολίνο. Παρεμπιπτόντως σας λέω ότι το 2007 της Γερμανικής Προεδρίας της Ευρωπαϊκής Ένωσης είναι έτος ίσων ευκαιριών, έτος κατά των διακρίσεων κ.λπ..
      Πήγα λοιπόν στο Βερολίνο, κυρία Δαμανάκη. Στο Ανατολικό και Δυτικό Βερολίνο ρυθμίστηκαν οι περιουσίες μέσα σε τέσσερα-πέντε χρόνια και το Δίμογλη που είναι το ένα χιλιοστό, το ένα εκατομμυριοστό από το Βερολίνο, δεν μπορεί να ρυθμιστεί. Γιατί δεν μπορεί να ρυθμιστεί; Γιατί υπάρχει μια ανεξάρτητη αρχή, η οποία πραγματικά διεκπεραιώνει τις υποθέσεις και η υπόθεση –δεν θα κάνω εγώ συζήτηση εδώ για τις λεπτομέρειες, τις οποίες ξέρετε καλύτερα από μένα- παραπέμφθηκε στα δικαστήρια, διότι ένα στρέμμα το διεκδικούν πενήντα. Σ’  αυτές, λοιπόν, τις περιπτώσεις επεμβαίνει η δικαστική εξουσία. Και όπου υπάρχει καθυστέρηση, οφείλεται στη δικαστική εξουσία. 
      ΒΑΣΙΛΕΙΟΣ ΟΙΚΟΝΟΜΟΥ: Προεκλογικά λέγατε ότι θα τα δώσετε και στους πενήντα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα χρήματα, κύριε Οικονόμου…
      ΒΑΣΙΛΕΙΟΣ ΟΙΚΟΝΟΜΟΥ: Προεκλογικά λέγατε…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Βασιλικότερος του Βασιλέως και Ζορό των…
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, καθίστε κάτω σας παρακαλώ. 
      ΒΑΣΙΛΕΙΟΣ ΟΙΚΟΝΟΜΟΥ: Γιατί πήγαιναν τα στελέχη της Νέας Δημοκρατίας… 
      ΑΘΑΝΑΣΙΟΣ ΜΠΟΥΡΑΣ: ...δεν ξέρει ο Υπουργός και ξέρετε εσείς;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Οικονόμου, καλό είναι να είσθε Ζορό των ιδιοκτητών …
      ΠΡΟΕΔΡΕΥΩΝ (Ιωάννης Τραγάκης): Αν όποιος διαφωνούσε μ’ αυτά που λέγονταν, σηκωνόταν όρθιος …
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Οικονόμου, δεν σας κάνει καλό, αλλά αντίθετα βλάπτει την εικόνα σας, εάν εδώ μέσα παριστάνετε τον ζορό των ιδιοκτητών!
      Σας λέω, λοιπόν, ότι όποια καθυστέρηση υπάρχει, οφείλεται σε δικαστική διαμάχη. Δεν θα πω τους λόγους. Σας ενημερώνω, όμως, ότι όλα τα χρήματα έχουν κατατεθεί στο Ταμείο Παρακαταθηκών και Δανείων. Άρα, δεν υπάρχει θέμα. Τα χρήματα υπάρχουν. Εκείνο που δεν υπάρχει είναι η δικαστική διαλεύκανση. Και αυτό δεν είναι θέμα δικό μας. 
      ΒΑΣΙΛΕΙΟΣ ΟΙΚΟΝΟΜΟΥ: Τι λέγατε πριν από τις εκλογές; Αυτό λέω. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έφυγε η κ. Χριστοφιλοπούλου. Κατά τη γνώμη της, το ΠΑ.ΣΟ.Κ. λέει ότι πρέπει να φύγει η Νέα Δημοκρατία. Δυστυχώς, όμως, κατά τη γνώμη του ελληνικού λαού, δεν υπάρχει αυτό. Υπάρχει η πλειοψηφία και το μεγάλο ρεύμα, όπου η κοινωνία ξαναδίνει –και δίνει συνεχώς καθημερινά- εμπιστοσύνη στη Νέα Δημοκρατία. Δυστυχώς για το ΠΑ.ΣΟ.Κ.! 
      Πάμε τώρα στη διοικητική ένταξη. 
      Κύριοι συνάδελφοι, κύριε Βρεττέ, το Ολυμπιακό Χωριό διοικητικά και οργανικά ανήκει στο Δήμο Αχαρνών. Γιατί το συζητάτε συνέχεια; Δεν κατάλαβα δηλαδή ποιος είπε ότι δεν ανήκει. 
      ΜΑΡΙΑ ΔΑΜΑΝΑΚΗ: Εμείς; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Υπήρχε ένα δημοσίευμα τότε που σας κατηγόρησα. 
      Υπήρχε αίτημα πολλών ετών της Κοινότητας Θρακομακεδόνων για τη μετατροπή της σε δήμο. Πήγα, λοιπόν, στα εγκαίνια, όπου γιορτάστηκε αυτή η μετατροπή της κοινότητας σε δήμο. Μια χαρά ήταν! Μεγάλη η κοινότητα. Είπα μάλιστα εκεί και δυο κουβέντες. Τις αναφέρω επί λέξει: «Οι Θρακομακεδόνες έγιναν γνωστοί από το Ολυμπιακό Χωριό.» Αυτό δεν σημαίνει ότι εγώ έβαλα το Ολυμπιακό Χωριό στους Θρακομακεδόνες -το διευκρίνισα- αλλά άλλα ελατήρια, κομματικοδημαρχιακά –πήρε, βέβαια, την απάντηση αυτός που διαμαρτυρήθηκε- από την κοινωνία. 
      ΒΑΣΙΛΕΙΟΣ ΟΙΚΟΝΟΜΟΥ: Δικός σας είναι. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δικός μου, κύριε Οικονόμου, είναι μόνο ο Θεός που με αφήνει. 
      ΒΑΣΙΛΕΙΟΣ ΟΙΚΟΝΟΜΟΥ: Κομματικός εννοώ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αφήστε. Εγώ είμαι εκπρόσωπος της Κυβέρνησης και δεν έχω κανένα δικό μου. 
      Εκεί, λοιπόν, σας λέω ότι διοικητικά και οργανικά ανήκουν. Μια για πάντα. Τελεία και παύλα!  Το Ολυμπιακό Χωριό ανήκει στο Δήμο Αχαρνών. Δεν θα φθάσουμε σήμερα στην Ελλάδα του 21ου αιώνα στο να δώσουμε τη δυνατότητα της αυτοδιάθεσης! Δεν κατάλαβα; Εκεί το πάτε σιγά-σιγά. Εύχομαι να μην έρθει αυτή η ώρα! 
      Το δεύτερο είναι οι βρεφονηπιακοί σταθμοί. Πράγματι, έχουν γίνει υπεράνθρωπες προσπάθειες, για να λειτουργήσει αυτός ο βρεφονηπιακός σταθμός που λειτουργεί τώρα με εξήντα παιδιά και είναι γεμάτος. Προχθές ήρθαν δύο νέοι νηπιαγωγοί από τις νέες προσλήψεις που κάναμε με το Α.Σ.Ε.Π. και έτσι έχει στελεχωθεί  πλήρως. Λειτουργεί legi artis αυτός ο βρεφονηπιακός σταθμός. 
      Χρειάζεται και άλλος, κύριε Δαμανάκη. Το έχουμε υπ’ όψιν μας. Έχουμε στα σχέδια με τη νέα περίοδο, από Σεπτέμβριο και μετά, να έχουμε και το δεύτερο βρεφονηπιακό σταθμό. 
      ΜΑΡΙΑ ΔΑΜΑΝΑΚΗ: Από φέτος δηλαδή; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ναι, από το Σεπτέμβρη και μετά. 
      Το δεύτερο: τα νηπιαγωγεία. Πιστεύουμε ότι με το δεύτερο βρεφονηπιακό σταθμό θα ελαττωθεί λίγο το νηπιαγωγείο. Χρειάζεται και δεύτερο και αυτό. 
      Τα δημοτικά σχολεία λειτουργούν. Οφείλω να πω ότι εκεί υπάρχει η διοίκηση του Ολυμπιακού Χωριού, ο κ. Πέτρος Πολίτης και το Συμβούλιο. Κυρία Δαμανάκη, είναι άνθρωποι που ενδιαφέρονται για το Ολυμπιακό Χωριό και που παλεύουν καθημερινά. Καλό, λοιπόν, θα είναι οι τοπικοί Βουλευτές και γενικά το ΠΑ.ΣΟ.Κ. να επισκέπτεται τον Πρόεδρο και το Διοικητικό Συμβούλιο, να ανταλλάσσουν απόψεις, να τον ενημερώνουν, να του προτείνουν. Εμάς αυτό μας ενδιαφέρει. Δεν μας ενδιαφέρει να κάνουμε εδώ κομματική αντιπαράθεση, ή εμείς ή εσείς. Εμάς μας ενδιαφέρει οι κάτοικοι του Ολυμπιακού Χωριού πραγματικά σε αυτόν τον πρότυπο οικισμό να έχουν μια ανθρώπινη και μια καλή ποιότητα ζωής. 
      Κύριοι συνάδελφοι, δεν έχετε πάει ποτέ στον κ. Πολίτη. Ποτέ! Ερωτήσεις επί ερωτήσεων! Δημοσιεύματα επί δημοσιευμάτων! Πηγαίνετε, λοιπόν, στον κ. Πολίτη. Πηγαίνετε στο Ολυμπιακό Χωριό. Μιλήστε με τη διοίκηση. Κάνετε προτάσεις και να δείτε ότι ποτέ κανείς δεν θα σας αγνοήσει. 
      Και για τα δημοτικά και για τα γυμνάσια εμείς κάνουμε πολύ μεγάλη προσπάθεια. Όμως, ξέρετε τι γίνεται καμιά φορά; Λύκος στα πρόβατα. Κάποια στιγμή δεν θα σας πιστεύει κανείς!
      Δεν θα μπω σε λεπτομέρειες. Όμως, στέγαστρα υπάρχουν, κυρία Χριστοφιλοπούλου. Πείτε μας πού δεν υπάρχουν. Παντού υπάρχουν στέγαστρα! Έρχεται και λέει «Δεν υπάρχουν στέγαστρα». Μα, όταν το λέει στη Βουλή και γράφονται στα Πρακτικά τέτοιες ανακρίβειες, ε, τότε, λοιπόν, πώς; Τι κάνουμε δηλαδή; Φοβίζουμε; Βάζουμε πολιτικά σκιάχτρα; Για να φοβηθούν ποιοι; 
     ΒΑΣΙΛΕΙΟΣ ΟΙΚΟΝΟΜΟΥ: Διεύθυνση θέλετε πού δεν έχει στέγαστρο;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είπατε ότι δεν υπάρχουν στέγαστρα. Υπάρχουν στέγαστρα. Αν χρειάζεται και κάποιο άλλο, μετά χαράς, εδώ είμαστε να το βάλουμε.
     ΒΑΣΙΛΕΙΟΣ ΟΙΚΟΝΟΜΟΥ: Έχουν φθαρεί.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μα, σε τρία χρόνια φθαρήκανε; Είπατε ότι δεν υπάρχει στέγαστρο.
     Όσον αφορά τα σκουπίδια, πράγματι μισθώσαμε απορριμματοφόρα για να κάνουν τη δουλειά. Τώρα εντάσσονται σιγά-σιγά στο δήμο. Αυτό που κάναμε ήταν να διευκολύνουμε τους πολίτες.
     Όσον αφορά τις αθλητικές εγκαταστάσεις, πρέπει να ξέρετε, κύριοι συνάδελφοι του ΠΑ.ΣΟ.Κ., ότι πάνω απ’ όλα αυτό που μετράει είναι το πώς διαχειριζόμαστε τα χρήματα του ελληνικού λαού, πώς υπηρετούμε και εξυπηρετούμε καλύτερα και φθηνότερα τον Έλληνα πολίτη. Εννιακόσιες χιλιάδες ευρώ το χρόνο είναι το κόστος των αθλητικών εγκαταστάσεων τώρα που δεν λειτουργούν. Δεν μπορεί η εργατική κατοικία και το Ολυμπιακό Χωριό να έχουν τέτοιο μεγάλο κόστος. 
     Κάναμε ένα διαγωνισμό, ο οποίος ήταν άγονος, διότι είχε υποβάλει αίτηση μόνο η Α.Ε.Κ.. Δεν ήταν όμως σοβαρή η πρότασή της και αξιόλογη και γι’ αυτό ακυρώσαμε το διαγωνισμό. Ετοιμάζεται τώρα νέος διαγωνισμός και οσονούπω θα δοθούν οι αθλητικές εγκαταστάσεις σε διαγωνισμό είτε ολόκληρες είτε χωριστά. Με μία προϋπόθεση όμως…
     ΜΙΛΤΙΑΔΗΣ ΠΑΠΑΪΩΑΝΝΟΥ: Σας έχει βάλει ο Πρόεδρος δεκαέξι λεπτά παραπάνω.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σταματάω, κύριε Παπαϊωάννου.
     ΠΡΟΕΔΡΕΥΩΝ (Ιωάννης Τραγάκης): Όχι.
     ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί λέτε όχι;
     ΠΡΟΕΔΡΕΥΩΝ (Ιωάννης Τραγάκης): Εννιά λεπτά ήταν όταν σταμάτησε ο Υπουργός. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί λέτε όχι;
     ΠΡΟΕΔΡΕΥΩΝ (Ιωάννης Τραγάκης): Γιατί ήταν εννιά λεπτά.
     ΜΙΛΤΙΑΔΗΣ ΠΑΠΑΪΩΑΝΝΟΥ: Σας παρακαλώ.
     ΠΡΟΕΔΡΕΥΩΝ (Ιωάννης Τραγάκης): Λάθος κάνετε.
     ΜΙΛΤΙΑΔΗΣ ΠΑΠΑΪΩΑΝΝΟΥ: Εγώ κάνω λάθος;
     ΠΡΟΕΔΡΕΥΩΝ (Ιωάννης Τραγάκης): Συμβουλεύτηκα και τις υπηρεσίες και μου είπαν ότι ήταν στα εννιά λεπτά.
     Ορίστε, κύριε Υπουργέ, συνεχίστε.
     ΜΙΛΤΙΑΔΗΣ ΠΑΠΑΪΩΑΝΝΟΥ: Να μιλήσει όσο χρόνο θέλει. Να είστε, όμως, πιο προσεκτικός.
     ΠΡΟΕΔΡΕΥΩΝ (Ιωάννης Τραγάκης): Παρακαλώ!
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ κλείνω.
     ΠΡΟΕΔΡΕΥΩΝ (Ιωάννης Τραγάκης): Όχι να μην κλείσετε. Έχετε χρόνο.
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Υπουργέ, μπορείτε να μιλήσετε μισή ώρα, αλλά δεν δέχομαι από τον κύριο Πρόεδρο…
     ΠΡΟΕΔΡΕΥΩΝ (Ιωάννης Τραγάκης): Να το δεχθείτε. Ήταν εννιά λεπτά ακριβώς. Ρώτησα και τις υπηρεσίες.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θέλω να σας πω, κύριοι συνάδελφοι, ότι για τις αθλητικές εγκαταστάσεις που κοστίζουν 900.000 ευρώ στον φορολογούμενο Έλληνα πολίτη, ο διαγωνισμός που θα γίνει θα προβλέπει στη συμφωνία –είναι όρος απαραίτητος- ότι όλοι οι κάτοικοι του Ολυμπιακού Χωριού θα φιλοξενούνται δωρεάν στις αθλητικές εγκαταστάσεις. Αυτή είναι προϋπόθεση του διαγωνισμού. 
     Κυρία Δαμανάκη, στο διαγωνισμό που θα κάνουμε είναι ανοιχτές οι πόρτες και υπάρχει διαφάνεια στο Ολυμπιακό Χωριό. Καλό θα είναι οι Βουλευτές του ΠΑ.ΣΟ.Κ. να επισκέπτονται, να ενημερώνονται. Κι αν έχουν κάτι να μας προσθέσουν να το πουν, γιατί είναι ένα έργο που και το ΠΑ.ΣΟ.Κ. έχει συμβάλει και εμείς το φέραμε σε γρήγορους ρυθμούς σήμερα τελειωμένο. Άρα έχουμε και οι δύο ευθύνη για ένα πρότυπο οικισμό. Μην αρχίσουμε να τσακωνόμαστε για έναν τέτοιο οικισμό, ο οποίος για μένα είναι ονειρικός. Οι Ολυμπιακοί Αγώνες χάριν των Ελλήνων, χάρισαν στην Ελλάδα μια δόξα και μια τιμή την οποία δεν πρέπει να αμαυρώσουμε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε Υπουργέ.
     Να επανέλθω στο θέμα, γιατί δεν θέλω να το αφήσω έτσι. Oι υπηρεσίες με ενημέρωσαν ότι στις 19.35΄ τελείωσε ο κ. Οικονόμου.
     Ορίστε κύριε Παπαϊωάννου, έχετε το λόγο.
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κύριοι συνάδελφοι, όταν λίγα χρόνια πριν είχα την τιμή να εισηγηθώ στην τότε κυβερνητική επιτροπή το Ολυμπιακό Χωριό να γίνει σε μια έκταση που θα την απαλλοτρίωνε ο Οργανισμός Εργατικής Κατοικίας, είχα υπ’ όψιν μου έναν και μόνο στόχο: Ότι έπρεπε πολλά από τα έργα αυτά να τεθούν στην υπηρεσία του ελληνικού λαού και ιδιαίτερα των εργαζομένων. 
      Δεν γνώριζα τι είχε ονειρευτεί ο κ. Δοξιάδης που σήμερα μας ανέφερε ο κύριος Υπουργός. Και θέλω να σας πω κάτι. Μέσα σε τρεισήμισι χρόνια, κυρίες και κύριοι συνάδελφοι, έγιναν απαλλοτριώσεις, σχεδιάστηκε, οικοδομήθηκε και δόθηκαν σε πλήρη χρήση  αυτές οι κατοικίες και εισέπραξε η χώρα εύφημο μνεία, ότι κανένα άλλο Ολυμπιακό Χωριό, όπως λειτούργησε εκεί, δεν είχε λειτουργήσει στο παρελθόν. 
      Σήμερα, κύριοι συνάδελφοι της Νέας Δημοκρατίας, τρία χρόνια μετά, το Ολυμπιακό Χωριό, πλήρως σχεδιασμένο σε όλη του την έκταση, δεν λειτουργεί πλήρως. Δεν θα πάω σε αναλυτικές αναφορές, τις έκαναν οι κύριοι συνάδελφοι. Στις 24.6.2004, λίγους μήνες αφ’ ότου ανέλαβε η Κυβέρνηση της Νέας Δημοκρατίας,  όταν ο τότε Υπουργός σκέφθηκε ότι μπορούσε να δώσει αυτές τις κατοικίες έξω από διαδικασίες κλήρωσης -για να θυμόμαστε εδώ κάποιες πρακτικές- ανησύχησα, διότι, όπως ξέρετε, το να δίνονται εργατικές κατοικίες με κλήρωση ήταν μία κατάκτηση των εργαζομένων πάνω απ’ όλα που αυτή επικυρώθηκε από τις κυβερνήσεις του ΠΑ.ΣΟ.Κ..  
      Τότε, λοιπόν, ο κ. Γιακουμάτος ήρθε στη Βουλή και μου δίνει την εξής απάντηση: «Κύριε Παπαϊωάννου, θέλω να σας διαβεβαιώσω ότι για τις κοινοπραξίες που έχετε δεσμευθεί να παραδώσετε το Ολυμπιακό Χωριό το Μάιο του 2005, εμείς κάνουμε προσπάθειες για νωρίτερα, αλλά δεσμευόμαστε στη Βουλή» -γιατί άκουσα και τέτοιες δεσμεύσεις σήμερα-  «ότι το Μάιο του 2005 θα έχουν μπει μέσα όλοι οι δικαιούχοι». Αυτά είναι τα λόγια σας, κύριε Γιακουμάτο. Την αξιοπιστία σας, ας την κρίνουν οι Έλληνες πολίτες και οι συνάδελφοι που είναι εδώ. 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Θέλω ακόμα να σας θυμίσω, κύριε Υπουργέ, ότι τότε είχε προβλεφθεί αυτό που ονομάζαμε διεθνή ζώνη, διότι χρειαζόταν τότε, για να δοθούν οι συνεντεύξεις Τύπου και όλα αυτά, να μετατραπούν σε εμπορικό κέντρο πενήντα δύο χιλιάδες τετραγωνικά μέτρα. Είχε προγραμματιστεί και ο διαγωνισμός για να γίνουν, ώστε τουλάχιστον το Σεπτέμβριο του 2006 –και είχαμε αυτόν το στόχο- να είναι όλα σε πλήρη λειτουργία. Και θυμίζω ακόμη στον κ. Γιακουμάτο ότι η ζωή της εταιρείας «ΟΛΥΜΠΙΑΚΟ ΧΩΡΙΟ 2004 Α.Ε.» -γιατί έτσι είχαν προβλεφθεί όλα- ήταν να λειτουργήσει μέχρι 31.12.2006. Ήταν η ημερομηνία λήξης διότι έπρεπε να είχαν λυθεί όλα τα ζητήματα, να είχε ενταχθεί στο Δήμο Αχαρνών, να είχαν τελειώσει όλα, κύριε Υπουργέ. Εσείς ήρθατε πριν από λίγες μέρες και παρατείνατε τη θητεία της εταιρείας «ΟΛΥΜΠΙΑΚΟ ΧΩΡΙΟ 2004 Α.Ε.» για τρία χρόνια ακόμα για τις επισκευές, για όλα αυτά. Και είναι φανερό ότι αυτό ξεκαθαρίζει και τις προθέσεις σας με το αν θα λύσετε και πώς θα έπρεπε να λύσετε -αν έχω χρόνο θα το πω- τα ζητήματα που έχουν να κάνουν με την οργανική ένταξη στην πόλη του Δήμου Αχαρνών του Ολυμπιακού Χωριού. Αυτή είναι η αλήθεια. 
      Γιατί ματαιώθηκε ο διαγωνισμός τότε; Ξέρει καλύτερα ο κ. Εμφιετζόγλου και ξέρει πολύ καλά και η «παράγκα» του κ. Οικονομόπουλου, για την οποία ποτέ δεν ενημερώθηκε η Βουλή των Ελλήνων. Γιατί έφυγε ο κ. Οικονομόπουλος μετά από καταγγελίες που έφθασαν στα χέρια του ίδιου του Πρωθυπουργού; Έχετε απαντήσει κύριε Γιακουμάτο;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τώρα που με ρωτάτε, θα σας απαντήσω. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν θα μπορέσετε ν’ απαντήσετε, αλλά είναι μία ευκαιρία, για να ξέρουμε γιατί μιλάμε, για καθυστερήσεις και τι συμφέροντα παίχτηκαν γύρω από αυτήν την υπόθεση. Νομίζετε ότι δεν παροικούμε στην Ιερουσαλήμ; Κάνετε λάθος. Και θα ακούσετε για όλες τις παράγκες αυτές τις μέρες.
      Συνεχίζω. Τότε, κύριοι συνάδελφοι,  γύρω από τη διεθνή ζώνη -δεν θέλω να σας πω ότι τότε το Ολυμπιακό Χωριό κάποιοι ήθελαν να το πάνε στο παλιό αεροδρόμιο, κάποιοι το ήθελαν στο Διόνυσο, να μην μπω σ’ αυτά που  ήταν μια μεγάλη επιλογή-  υπήρχε έντονη πίεση και από μεγάλες εφημερίδες αυτό το θέμα να πάει στην ιδιωτική πρωτοβουλία. Τότε, ως Υπουργός, φώναξα την τότε διοίκηση του Οργανισμού Εργατικής Κατοικίας και μου είπε: «Γιατί κύριε Υπουργέ; Μπορούμε εμείς, δεν υπάρχει κανένα πρόβλημα». Και έγιναν οι μελέτες από τότε και ήταν όλα έτοιμα, κύριε Υπουργέ. Αυτές ήταν οι επιλογές μας.
	Και βέβαια απεδείχθη στην πορεία η πλήρης ανικανότητα και της εταιρείας «ΟΛΥΜΠΙΑΚΟ ΧΩΡΙΟ 2004 Α.Ε.» και του Οργανισμού Εργατικής Κατοικίας και προφανώς η δική σας. Να γιατί καταγράφεστε ως η χειρότερη κυβέρνηση που γνώρισε ποτέ ο τόπος από τη μεταπολίτευση, αλλά εγώ θα προσθέσω  και με στοιχεία «και η πλέον διεφθαρμένη κυβέρνηση που γνώρισε ο τόπος». Κι εδώ αποτυπώνεται η εικόνα σας! 
     Προχωράω: Παρατείνεται, κύριοι συνάδελφοι, η θητεία της εταιρείας «ΟΛΥΜΠΙΑΚΟ ΧΩΡΙΟ 2004 Α.Ε» και αρχίζουν οι προσλήψεις ημετέρων, χωρίς να υπάρχει ιδιαίτερη ανάγκη. Άλλο τότε που ήταν οργανισμός, άλλο τώρα. Και ξέρετε ποιών ημετέρων; Διοικητικών υπαλλήλων.
      Ή δεν είναι έτσι, κύριε Υπουργέ; Πού πάτε; Ελάτε εδώ, σας θέλω. Δεν γίνεται να μιλάω και να μην είστε εδώ! 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Εδώ είμαι, κύριε Παπαϊωάννου.
     ΜΙΛΤΙΑΔΗΣ ΠΑΠΑΪΩΑΝΝΟΥ: Αυτή είναι η αλήθεια.
      Θέλετε μία επιπλέον απόδειξη, κύριοι συνάδελφοι; 
     Όταν ο κ. Τσιτουρίδης ανέλαβε, και κάτω από το βάρος των καταγγελιών σε σχέση με τον κ. Οικονομόπουλο, ξέρετε τι έβγαλαν οι εφημερίδες, οι φιλικά προσκείμενες σε σας; «Οργή Τσιτουρίδη για την κατάσταση στο Ολυμπιακό Χωριό». Γιατί υπήρχε αυτή η οργή Τσιτουρίδη σε σχέση με την ευθύνη του προηγούμενου Υπουργού, κ. Παναγιωτόπουλου; Σε αυτά να μας απαντήσετε. 
     Άρα, λοιπόν, το πρώτο που πρέπει να κάνετε για να τελειώνετε με το θέμα της διοικητικής ένταξης, είναι να πείτε την αλήθεια στους πολίτες. Και η αλήθεια είναι ότι όσες οικοδομές, όσες κατοικίες έχτισε ο Οργανισμός Εργατικής Κατοικίας μέχρι σήμερα, εντάχθηκαν στους δήμους, στα διοικητικά όρια των οποίων χτίστηκαν οι πολυκατοικίες. Είναι καθαρό αυτό και δεν μπορείτε να το κάνετε ούτε νομοθετικά. Το λέω για να ενισχύσω την άποψή σας. 
     Κατά συνέπεια, να φωνάξετε άμεσα το Διοικητικό Συμβούλιο των κατοίκων εκεί και το δήμαρχο για να τελειώνει το θέμα της γρηγορότερης ένταξης. Ας μην έχουν την αίσθηση ότι μπορούν να κάνουν ξεχωριστό χωριό, να το βγάλουν από μέσα τους, δεν γίνεται. Γιατί μας έστελναν κάτι σημειώματα που έλεγαν, αυτό να υποστηρίξετε. Πώς να το υποστηρίξουμε αυτό; Λαϊκισμό θα κάνουμε; 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ποιο δήμαρχο;
     ΜΙΛΤΙΑΔΗΣ ΠΑΠΑΪΩΑΝΝΟΥ: Αχαρνών. Σας απάντησαν οι συνάδελφοι. Δεν κατανοώ την ερώτησή σας! 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα σας πω μετά.
     ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί, θέλετε να καλέσετε της Νέας Ερυθραίας; Αν θέλετε να το κάνετε, να το κάνετε. Εσείς, όχι εμείς. Εμείς έχουμε σαφή άποψη και την καταγράφουμε, να λύσετε αυτό το θέμα. 
     Δεύτερον, σας άκουσα για τους βρεφονηπιακούς σταθμούς. Τότε, λοιπόν, επειδή ο Υπουργός Εργασίας είχε όλα αυτά κάτω από την ευθύνη του, εμείς είπαμε ότι αυτοί οι βρεφονηπιακοί σταθμοί έπρεπε να γίνουν κατά προτεραιότητα από το μικρό πρόγραμμα βρεφονηπιακών σταθμών που έχει ο Οργανισμός Εργατικής Εστίας, δηλαδή εποπτείας του ίδιου του Υπουργού. 
     Άκουσα και σήμερα τα ψεύτικα τα λόγια τα μεγάλα άλλη μία φορά, γιατί ήθελε σήμερα να κάνει ανακοίνωση ο κ. Τσιτουρίδης σε αυτά που είπε χθες το ΠΑ.ΣΟ.Κ. και ο Πρόεδρός του. Και λέει, εμείς να ποιους βρεφονηπιακούς σταθμούς κάναμε. Ο Οργανισμός Εργατικής Εστίας είχε δέκα και εμείς τους κάναμε είκοσι. 
     Ποιόν δουλεύετε, κύριε Υπουργέ; Το θέμα των Βρεφονηπιακών Σταθμών είναι θέμα του Οργανισμού Εργατικής Εστίας;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και του Οργανισμού.
     ΜΙΛΤΙΑΔΗΣ ΠΑΠΑΪΩΝΝΟΥ:  Σας απαντώ: Το 1999 προγραμματίσαμε και υλοποιήσαμε τετρακόσιους βρεφονηπιακούς σταθμούς στη χώρα μαζί με Κέντρα Δημιουργικής Απασχόλησης του Παιδιού. Ανατρέξτε στα αρχεία του Υπουργείου σας. Όταν μιλάμε εμείς λοιπόν για βρεφονηπιακούς σταθμούς, μιλάμε συνολικά ως πολιτική και όχι του Οργανισμού Εργατικής Εστίας που θέλετε εξ αυτού του λόγου να παραπλανήσετε την κοινή γνώμη. Αλλά θα μπορούσατε ιδιαίτερα σε εκείνον το χώρο, αφού έχετε την ευθύνη του Υπουργείου, η Εργατική Εστία να είχε δώσει απάντηση. 
     Το ίδιο ισχύει όσον αφορά και στο θέμα της Πολυκλινικής, ένα μικρό σύγχρονο νοσοκομείο. Όταν ήλθε εδώ στην επιτροπή, όσοι συνάδελφοι ήμασταν στην επιτροπή, είπαμε στον τότε Υπουργό, τον κ. Νικήτα Κακλαμάνη –για να μη γίνεται μπέρδεμα- «θα βάλετε εισιτήριο στους εργαζόμενους του Ι.Κ.Α.;». Το Ι.Κ.Α. που εποπτεύεται από τον ίδιο τον Υπουργό, δεν μπορεί να υπογράψει σύμβαση με μία πολυκλινική που έφτιαξε το ίδιο το κράτος, που αφορά τους εργαζόμενους; Και έρχεστε σήμερα εδώ και λέτε πάλι, σαν αυτά τα ψεύτικα τα «θα», ότι σε λίγες ημέρες κ.λπ.; Ποιες λίγες ημέρες; Λίγες ημέρες σας έχουν μείνει. Πόσες σας έχουν μείνει; Βλέπω εδώ κάποιοι συνάδελφοι σας λένε να πάτε σε εκλογές. Πηγαίνετε. Εντάξει, σας περιμένουμε. Αλλά πότε;
Τελείωσε η θητεία σας. Τι είχατε πει προεκλογικά; Τι λέτε σήμερα; Αυτή είναι η αλήθεια και έρχεστε σήμερα και μιλάτε για ένα κέντρο, όπου πέρα απ’ αυτά είχαν προβλεφθεί κέντρο πολιτιστικών δραστηριοτήτων, αθλητικές εγκαταστάσεις, πράσινο και τόσα άλλα. Υπάρχει πλήρης εγκατάλειψη, που είναι αποτύπωση, κύριοι συνάδελφοι, μιας θλιβερής κατάστασης που αποτυπώνει την εικόνα μιας θλιβερής Κυβέρνησης.
	Επιτρέψτε μου τώρα να πω δύο λόγια ακόμη –δεν μπορώ να το αφήσω ασχολίαστο- σε σχέση με αυτά που ανακοίνωσε σήμερα ο κ. Τσιτουρίδης και με αυτά που είπε και ο ίδιος ο κ. Γιακουμάτος. Άλλα ο ένας άλλα ο άλλος. Δεν έχει αξία. Μας είπε να είμαστε προσεκτικοί εμείς στο ΠΑ.ΣΟ.Κ. και να μη μιλάμε για σκάνδαλα σε ασφαλιστικά ταμεία.
	Κύριε Υπουργέ, πρέπει να ξέρετε κάτι και να διαβάζετε καμία φορά. Με το ν. 2676/1999 ρυθμίστηκε με τον καλύτερο δυνατό τρόπο και σε συνεννόηση με την Τράπεζα της Ελλάδος το θέμα της αξιοποίησης της περιουσίας των ασφαλιστικών ταμείων. Αυτό να το μάθετε καθώς και το ότι για πρώτη φορά η τότε κυβέρνηση και ο τότε Υπουργός απεμπόλησαν το δικό τους δικαίωμα –έτυχε να είμαι τότε ο αρμόδιος Υπουργός- και μετέφεραν αυτήν την εξουσία στην Τράπεζα της Ελλάδος. Διαβάστε το άρθρο 42 ή 43, δεν θυμάμαι ακριβώς. Συνεστήθη επιτροπή με εκπροσώπους όπου την πλειοψηφία δεν την είχε η κυβέρνηση αλλά τα μεγάλα ασφαλιστικά ταμεία και διαχειρίζονταν εκείνοι τα ζητήματα της περιουσίας. Αυτό έφυγε από τον Υπουργό με δική μας νομοθετική πρωτοβουλία. Τότε καθορίστηκε και το 23%. Κατά συνέπεια να προσέχει ο κ. Τσιτουρίδης όταν λέει ότι «εμείς, η Κυβέρνηση, κάναμε το σύμβουλο επενδύσεων». Από κει και πέρα το σκάνδαλο βαρύνει εσάς. 
      Αν θέλετε να μιλήσουμε σοβαρά και υπεύθυνα για την περιουσία των ασφαλιστικών ταμείων, θα φέρετε να δούμε μέσα από τους κοινωνικούς προϋπολογισμούς που έχουμε συζητήσει εδώ ποια ήταν η περιουσία των ασφαλιστικών ταμείων το 1993, στη συνέχεια ποια ήταν η περιουσία των ασφαλιστικών ταμείων το 2000 και τι σας παραδώσαμε το 2004.
	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κάντε επερώτηση γι’ αυτό.
	ΜΙΛΤΙΑΔΗΣ ΠΑΠΑΪΩΑΝΝΟΥ: Κύριοι συνάδελφοι, θα δείτε ότι η περιουσία των ασφαλιστικών ταμείων έχει ανέβει όχι με αριθμητική αλλά με γεωμετρική πρόοδο. Για να παίξουν τα παιχνίδια του «διεφθαρμένου» ΠΑ.ΣΟ.Κ., τι έκαναν; Απομόνωσαν την περιουσία για μία περίοδο που το Χρηματιστήριο είχε πάει προς τα κάτω και είπαν «ελάτε εδώ το προηγούμενο τετράμηνο και αυτό το τετράμηνο». Έτσι υποτιμούν τη νοημοσύνη του ελληνικού λαού. 
	Κατά συνέπεια σκάνδαλο δεν υπάρχει. Σκάνδαλα υπάρχουν με τους κουμπάρους, σκάνδαλα υπάρχουν με τους γιους, σκάνδαλα υπάρχουν, κύριε Γιακουμάτο, με τους γαμπρούς, σκάνδαλα υπάρχουν γύρω απ’ όλο το οικοδόμημα της Κυβέρνησης της Νέας Δημοκρατίας. Αυτή είναι η αλήθεια.
	ΠΑΝΑΓΙΩΤΗΣ ΑΔΡΑΚΤΑΣ: Είναι απευθείας η μετάδοση, κύριε συνάδελφε, μας ακούνε. Για σας το λέω. 
	ΜΙΛΤΙΑΔΗΣ ΠΑΠΑΪΩΑΝΝΟΥ: Αν θέλετε δε, κύριε συνάδελφε, να δείτε ποια είναι η αλήθεια…  
      ΠΑΝΑΓΙΩΤΗΣ ΑΔΡΑΚΤΑΣ: Θα βγείτε στις γειτονιές. Θα τα θυμάται αυτά ο λαός που ακούει και θα έχετε πρόβλημα.
      ΜΙΛΤΙΑΔΗΣ ΠΑΠΑΪΩΑΝΝΟΥ: Στις γειτονιές θα βγούμε με ψηλά το κεφάλι και ο λαός θα κάνει τις συγκρίσεις του. Έρχεται η ώρα των συγκρίσεων.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι.
      Συνεχίστε, κύριε Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ο κ. Πάνος Παναγιωτόπουλος και ο κ. Νίκος Αγγελόπουλος καταθέτουν τον κοινωνικό προϋπολογισμό του 2005 στη Βουλή των Ελλήνων και τι γράφουν; Επισημαίνετε με δική σας υπογραφή για τον προϋπολογισμό του 2004, δηλαδή τον προηγούμενο, ότι τα προϋπολογισθέντα ποσά για κοινωνική προστασία ενισχύουν ασθενέστερες κοινωνικές τάξεις και ότι ανακουφίζουν ευπαθείς ομάδες του πληθυσμού. Πιο συγκεκριμένα, «η σημαντική αυτή αύξηση οφείλεται μεταξύ άλλων στην αύξηση της βασικής σύνταξης του Ο.Γ.Α., του Ε.Κ.Α.Σ. και στην απόδοση της εισφοράς του δημοσίου στην κοινωνική ασφάλιση (τριμερής χρηματοδότηση)» και αναφέρει και τα ποσοστά. Βέβαια παρακάτω θα δείτε ότι ανατρέχει στο παρελθόν, στο πώς οικοδομήθηκε το κοινωνικό κράτος σε σχέση με το ΠΑ.ΣΟ.Κ..
      ΠΑΝΑΓΙΩΤΗΣ ΑΔΡΑΚΤΑΣ: Το 2004 δεν υπήρχε ο κοινωνικός προϋπολογισμός του 2005. Ανακοινώνεται το ίδιο έτος. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κάνετε μεγάλο λάθος. Έχει ημερομηνία…
      ΑΘΑΝΑΣΙΟΣ ΜΠΟΥΡΑΣ: Ο προϋπολογισμός του 2005 είναι για το 2005.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ, κύριοι συνάδελφοι. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν ξέρετε…
      ΠΑΝΑΓΙΩΤΗΣ ΑΔΡΑΚΤΑΣ: Εμείς τα πληρώσαμε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν ξέρετε πότε κατατίθενται οι κοινωνικοί προϋπολογισμοί.
      ΠΡΟΕΔΡΕΥΩΝ (Γεώργιος Σούρλας): Κύριε Αδρακτά, σας παρακαλώ. Θα απαντήσει ο Κοινοβουλευτικός Εκπρόσωπος της Νέας Δημοκρατίας.
      ΠΑΝΑΓΙΩΤΗΣ ΑΔΡΑΚΤΑΣ: …(Δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. Δεν έχει δικαίωμα να εκφράσει την άποψή του ο κύριος συνάδελφος; Θα απαντήσει σε λίγο ο Κοινοβουλευτικός Εκπρόσωπος.
    ΜΙΛΤΙΑΔΗΣ ΠΑΠΑΪΩΑΝΝΟΥ: Δεν φταίω εγώ, κύριοι συνάδελφοι, αν δεν γνωρίζετε ότι δυστυχώς ο κοινωνικός προϋπολογισμός στο χώρο της κοινωνικής ασφάλισης δεν κατατίθεται ως προϋπολογισμός. Όλα τα χρόνια και επί Νέας Δημοκρατίας. 
    ΠΑΝΑΓΙΩΤΗΣ ΑΔΡΑΚΤΑΣ: Αναφέρεται στο ίδιο έτος και ανακοινώνεται στο τέλος του έτους. Ο κοινωνικός προϋπολογισμός του 2005 συζητήθηκε το Νοέμβριο του 2005. 
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι! Δεν είναι σωστό αυτό που κάνετε. Μη διακόπτετε τον κ. Παπαϊωάννου. Σας παρακαλώ πάρα πολύ! 
    ΜΙΛΤΙΑΔΗΣ ΠΑΠΑΪΩΑΝΝΟΥ: Τώρα, για να μαθαίνετε εσείς που δεν ξέρετε, θέλω να σας πω ότι είσαστε Βουλευτές του ελληνικού λαού και οφείλετε να γνωρίζετε. Αν δεν γνωρίζετε, δεν σας φταίει κανένας τίποτα. 
    ΑΘΑΝΑΣΙΟΣ ΜΠΟΥΡΑΣ: Εσείς ήσαστε Υπουργός και δεν το γνωρίζετε! 
    ΠΡΟΕΔΡΕΥΩΝ (Γεώργιος Σούρλας): Παρακαλώ να μη συνεχιστεί αυτός ο διάλογος! 
    ΜΙΛΤΙΑΔΗΣ ΠΑΠΑΪΩΑΝΝΟΥ:  Θέλω να ξέρετε κάτι. Αναφερθήκατε σήμερα σε σχέση με τις συντάξεις του Ο.Γ.Α. και τις συντάξεις του Ε.Κ.Α.Σ.. 
    Κατ’ αρχήν, ποιος έκανε το Ε.Κ.Α.Σ., αυτόν τον αναδιανεμητικό μηχανισμό; Θέλω να ξέρετε ότι ξεκινήσαμε το 1997 με 33 ευρώ και το 2004 το κάναμε 104 ευρώ. Η Νέα Δημοκρατία  το πήγε 230 ευρώ. Αν δείτε την ποσοστιαία αύξηση της τελευταίας τετραετίας, σε σχέση με τη δική μας προηγούμενη ποσοστιαία αύξηση δεν έχει καμία σχέση. Και το σημαντικότερο είναι ότι αφήσατε απ’ έξω χιλιάδες ασφαλισμένους, ενώ είχατε υποσχεθεί ότι θα διευρύνατε τις κλίμακες και θα βάζατε μέσα αυτούς που έμειναν απ’ έξω. Και σήμερα σας απαντάμε ότι όχι μόνο αυτοί που έμειναν απ’ έξω θα ξαναμπούν στο Ε.Κ.Α.Σ. αλλά τριακόσιες χιλιάδες επιπλέον με διεύρυνση των κριτηρίων. 
    Όσον αφορά τη σύνταξη του Ο.Γ.Α. και εκεί είμαι αγανακτισμένος με τα ψεύτικα τα λόγια τα μεγάλα. Ακούστε, κύριοι συνάδελφοι, τι λέει σήμερα ο κ. Τσιτουρίδης, ο υπεύθυνος Υπουργός: «Σύνταξη Ο.Γ.Α.. Υπόσχεται ελάχιστη σύνταξη το ΠΑ.ΣΟ.Κ. 550 ευρώ για τον αγρότη, τον ανασφάλιστο, όταν με το ν. 2458/97 της κυβέρνησης του ΠΑ.ΣΟ.Κ. ψηφίστηκε κατάργηση της αγροτικής σύνταξης». 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Μείωση 4%. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Διαβάστε τι είπε ο Υπουργός! 
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, το χρόνο δεν τον μετράτε τώρα; 
    ΠΡΟΕΔΡΕΥΩΝ (Γεώργιος Σούρλας): Παίρνει χρόνο από τη δευτερολογία του, κύριε Βαρβιτσιώτη. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Θα με ακούσετε και μη μιλάτε! Μη με διακόπτετε! 
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν θα στερήσετε το λόγο σε κανέναν! 
    ΜΙΛΤΙΑΔΗΣ ΠΑΠΑΪΩΑΝΝΟΥ:  Μην εκνευρίζεστε και μη λέτε ψέματα! 
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Θα πάρετε τις απαντήσεις σας. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Εσείς θα τις πάρετε, γιατί λέτε ψέματα. Και συνεχίζετε ότι εμείς καταργήσαμε τις αγροτικές συντάξεις με μείωση κατά 4% από το 2003 έως το 2026. Τι έγινε, λοιπόν, κύριοι συνάδελφοι, με τον 2458/97; Θα σας πω τι λέει ο νόμος. Θα σας τον στείλω να διαβάσετε ή να κάνετε φροντιστήριο. 
    Με το ν. 2458/97 μετετράπη ο Ο.Γ.Α. σε κύριο ταμείο ασφάλισης αγροτών. Είναι η μεγαλύτερη κατάκτηση στον αγροτικό χώρο. Όλοι οι αγρότες και όλοι οι Έλληνες μπήκαν στο κοινωνικοασφαλιστικό σύστημα της χώρας με διαδοχική ασφάλιση κ.λπ.. Και τι έλεγε; Έλεγε ότι κάθε χρόνο η προνοιακή σύνταξη θα μειώνεται...
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): 4%. 
    ΜΙΛΤΙΑΔΗΣ ΠΑΠΑΪΩΑΝΝΟΥ: ...αλλά θα μειώνεται σε τέτοιο ποσοστό όταν θα αναπληρώνεται από την κύρια σύνταξη και την επικουρική και σε καμία περίπτωση κανένας αγρότης δεν θα μπορεί να παίρνει παρακάτω από τη βασική προνοιακή που είναι αυτή που λέει η Νέα Δημοκρατία  τώρα και τα 550 ευρώ. 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ποια είναι; Εκατόν εβδομήντα οκτώ ευρώ! Δεν το λέτε! 
    ΜΙΛΤΙΑΔΗΣ ΠΑΠΑΪΩΑΝΝΟΥ: Ξέρετε ποια είναι η διαστρέβλωση; Ότι τα 70 ευρώ που λέει τα αναπληρώνει από την άλλη σύνταξη, άρα είναι το ελάχιστο αυτό που λέμε τα 550 ευρώ. Και αυτό το διαστρεβλώνετε. Ή δεν είναι έτσι; Δηλαδή επί των  ημερών σας έπαιρνε κανένας αγρότης 70 ευρώ; 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα πάρετε απάντηση. 
    ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, να έχετε υπ' όψιν σας ότι εξαντλείτε και το χρόνο της δευτερολογίας σας. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Όχι! 
    ΠΡΟΕΔΡΕΥΩΝ (Γεώργιος Σούρλας): Δεν υπάρχει «όχι»! Υπάρχει «ναι» κατηγορηματικά! Πήρατε χρόνο από τη δευτερολογία σας. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Κατ’ αρχήν, κύριε Πρόεδρε, μπορούμε να έχουμε μια σοβαρή συζήτηση; Και το εννοώ. 
    ΠΡΟΕΔΡΕΥΩΝ (Γεώργιος Σούρλας): Αμφισβητώ ότι είναι σοβαρή η συζήτηση; Ποιος το αμφισβητεί; Τι σημαίνει αυτό δηλαδή; Ότι θα έχετε απεριόριστο χρόνο; 
    ΜΙΛΤΙΑΔΗΣ ΠΑΠΑΪΩΑΝΝΟΥ: Έγιναν διακοπές και δεν υπολογίσατε το χρόνο. 
    ΠΡΟΕΔΡΕΥΩΝ (Γεώργιος Σούρλας): Τις επιδιώξατε τις διακοπές. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Α, τις επιδίωξα! Μου  κάνετε παρατήρηση! 
    ΠΡΟΕΔΡΕΥΩΝ (Γεώργιος Σούρλας): Βεβαίως, όταν οξύνετε τη συζήτηση. Εγώ επιδιώκω τις διακοπές; 
ΜΙΛΤΙΑΔΗΣ ΠΑΠΑΪΩΑΝΝΟΥ: Το δεύτερο. Ο κύριος Υπουργός μίλησε δέκα λεπτά παραπάνω. 
      ΠΡΟΕΔΡΕΥΩΝ (Γεώργιος Σούρλας): Ο Υπουργός μίλησε ακριβώς είκοσι πέντε λεπτά.
      ΜΙΛΤΙΑΔΗΣ ΠΑΠΑΪΩΑΝΝΟΥ: Αν θέλετε συνεχίστε την πραξικοπηματική λογική σας και ως Προεδρείο. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΑΝΑΓΙΩΤΗΣ ΑΔΡΑΚΤΑΣ: Αφήστε το θέατρο! 
      ΠΡΟΕΔΡΕΥΩΝ (Γεώργιος Σούρλας): Δεν άκουσα τι είπατε, κύριε Παπαϊωάννου. Τι είπατε, κύριε Παπαϊωάννου; Επαναλάβετε σας παρακαλώ.
      ΜΙΛΤΙΑΔΗΣ ΠΑΠΑΪΩΑΝΝΟΥ: Να ρωτήσετε τους στενογράφους. 
      ΠΡΟΕΔΡΕΥΩΝ (Γεώργιος Σούρλας): Έτσι μιλάτε στο Προεδρείο; Παλιός κοινοβουλευτικός; Συμπεριφορά είναι αυτή; Επειδή το Προεδρείο κάνει τη δουλειά του; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Είναι συμπεριφορά η δική σας; Διακόπτουν οι συνάδελφοι και δεν τους σταματάτε.
      ΑΘΑΝΑΣΙΟΣ ΜΠΟΥΡΑΣ: Είναι αυτή η καθεστωτική αντίληψη. Την έχουν ακόμη.
      ΠΑΝΑΓΙΩΤΗΣ ΑΔΡΑΚΤΑΣ: Για να μπούμε στα κανάλια να κάνουμε θέατρο!
      ΠΡΟΕΔΡΕΥΩΝ (Γεώργιος Σούρλας): Επιδιώκετε τις διακοπές. Οξύνετε τη συζήτηση. Μιλάτε για ψεύτες Υπουργούς, προκαλείτε τον Υπουργό, κάνετε παρατήρηση στους Βουλευτές. Γιατί αυτός ο εκνευρισμός; Επιτρέπεται εσείς, παλιός κοινοβουλευτικός, να συμπεριφέρεστε έτσι; Τι είπα, δηλαδή; Ότι παίρνετε το χρόνο από τη δευτερολογία. Τι να πω; Παρά τις διαμαρτυρίες των Βουλευτών της Νέας Δημοκρατίας για το χρόνο, σας αφήνω, δεν σας διακόπτω. Φτάνετε στα είκοσι λεπτά και αντί να πείτε «ευχαριστώ, κύριε Πρόεδρε» απευθύνετε και φράσεις απαράδεκτες; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Μπορώ να μιλήσω;
      ΠΡΟΕΔΡΕΥΩΝ (Γεώργιος Σούρλας): Παρακαλώ.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ζω εδώ μέσα πολλά χρόνια. Ποτέ δεν είδα όταν ένας Κοινοβουλευτικός Εκπρόσωπος ή ένας συνάδελφος υπερέβαινε ένα ή δύο λεπτά το χρόνο του να έρχεται το Προεδρείο και να του λέει «σας τα αφαιρώ από το δεύτερο χρόνο». Εγώ μίλησα παραπάνω τρία λεπτά. Είχατε χρέος να με ειδοποιήσετε…
      ΠΡΟΕΔΡΕΥΩΝ (Γεώργιος Σούρλας): Φτάσατε στα είκοσι λεπτά.
      ΜΙΛΤΙΑΔΗΣ ΠΑΠΑΪΩΑΝΝΟΥ: …αλλά θα έπρεπε όμως να αντιμετωπίσετε στην ίδια λογική με μένα και τον Υπουργό. Και, δεύτερον, πιο μαλακά... 
      ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, εδώ ο προκάτοχός μου σημειώνει ότι μίλησε ακριβώς είκοσι πέντε λεπτά. Όσο δικαιούται. Και έχουμε καθιερώσει προς διευκόλυνση των επερωτώντων –ξέρουν οι συνάδελφοι- να παίρνετε και χρόνο από τη δευτερολογία για να ολοκληρώνετε τη σκέψη σας. Αυτό κατά παρέκκλιση του Κανονισμού. Αντί να πείτε «ευχαριστούμε το Προεδρείο που κάνει την παρέκκλιση» για δικό σας όφελος, μας κάνετε και παρατήρηση; Με στενοχωρείτε πάρα πολύ. Έχετε πολλά χρόνια εδώ. Εγώ έχω είκοσι πέντε. Η συμπεριφορά μας είναι όσο μπορεί πιο αντικειμενική. Γιατί εκνευριστήκατε; Σας είπα «κύριε Παπαϊωάννου, πήρατε χρόνο από τη δευτερολογία». Δεν υπάρχει τίποτα το περίεργο. Σας παρακαλώ να ηρεμήσουμε τώρα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Όχι τώρα, κύριε Υπουργέ. Θα απαντήσει ο Κοινοβουλευτικός Εκπρόσωπος. 
Πριν του δώσω το λόγο όμως, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την συνεδρίαση αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.» και τους λοιπούς χώρους του Μεγάρου της Βουλής των Ελλήνων, τριάντα εννέα μαθητές και μαθήτριες και δύο συνοδοί-καθηγητές από το Β’ Γυμνάσιου Εύοσμου Θεσσαλονίκης. 
Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής) 
      Τους πληροφορούμε  ότι παρακολουθούν συνεδρίαση κοινοβουλευτικού ελέγχου, όπου συνήθως παρευρίσκονται οι επερωτώντες Βουλευτές και ο επερωτώμενος Υπουργός. Γι’ αυτό υπάρχει αυτός ο αριθμός συναδέλφων σήμερα. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης. Και αυτός άδικα διαμαρτυρήθηκε για την παράταση του χρόνου. Σημειωτέον ότι σαν Κοινοβουλευτικός Εκπρόσωπος, αγαπητέ κύριε Βαρβιτσιώτη, θα σας δοθεί η δυνατότητα να απαντήσετε επί όλων όσων είπε ο κ. Παπαϊωάννου. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, ποτέ δεν θα έκανα αυτήν την παρατήρηση αν ο ίδιος ο κ. Παπαϊωάννου δεν είχε κατά τη γνώμη μου επιτεθεί κατά του Προεδρείου με αήθη τρόπο στην υπέρβαση κατά ένα-δυο λεπτά της ομιλίας του κυρίου Υπουργού. Σε καμία περίπτωση. Εγώ δεν μπορώ να δέχομαι ανθρώπους, οι οποίοι θέλουν να γίνουν κριτές και τιμητές εδώ, να μη βάζουν πρώτα απ’ όλα το ίδιο κριτήριο, με το οποίο κρίνουν τους τρίτους, στον εαυτό τους. Με συγχωρείτε, αλλά αυτό δεν το δέχομαι. 
      ΠΡΟΕΔΡΕΥΩΝ (Γεώργιος Σούρλας): Η παράταση της ομιλίας η οποία αφαιρείται από τη δευτερολογία, συνήθως διευκολύνει, θα έλεγα, πρακτικά τον Κοινοβουλευτικό Εκπρόσωπο να απαντήσει επί όλων των θεμάτων. Δεν νομίζω ότι αδικηθήκατε σ’ αυτό. Έχετε το λόγο. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν είναι θέμα αδικίας, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Προσπαθεί το Προεδρείο να κάνει όσο μπορεί καλύτερα τη δουλειά του. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν έχω καμία αμφιβολία, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Και χρόνο δίνουμε περισσότερο και μας στενοχωρείτε καμία φορά όταν μας κάνετε παρατηρήσεις άδικες. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Πολλές φορές, κύριε Πρόεδρε, εγώ έχω επισημάνει αντιθέτως ότι στο θέμα των επερωτήσεων η κατάχρηση που γίνεται από τους επερωτώντες στη χρήση της δευτερολογίας τους, ουσιαστικά καταστρατηγεί το διάλογο μέσα σ’ αυτήν τη Αίθουσα. Γιατί εδώ πρέπει να εκφράζουν τα επιχειρήματά τους, να απαντά η Κυβέρνηση, να εκφράζουν τα αντεπιχειρήματά τους. Και οι πιο πολλοί εκ των συναδέλφων έρχονται, βγάζουν ένα λογύδριο και αποχωρούν. 
      ΠΡΟΕΔΡΕΥΩΝ (Γεώργιος Σούρλας): Κύριε Βαρβιτσιώτη, αρχίστε την αγόρευσή σας.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Αυτό, όμως, είναι άλλη υπόθεση.
      Αυτό το οποίο θα ήθελα, κύριε Πρόεδρε, να επισημάνω, είναι το ύφος, το οποίο κατέκλυσε την Αίθουσα σήμερα. Νομίζω ότι οι συνάδελφοι του ΠΑ.ΣΟ.Κ. ήρθαν εδώ εμπνευσμένοι από τα πανό, τα οποία ανάρτησαν οι οπαδοί του ΠΑ.ΣΟ.Κ. για τη χούντα του Καραμανλή! Και ασπάστηκαν όλη αυτή τη φρασιολογία και ήρθαν να τη μεταφέρουν σε αυτήν την Αίθουσα. Αλλιώς δεν δικαιολογούνται αυτά σε μία συζήτηση περί του Ολυμπιακού Χωριού, για το οποίο η Κυβέρνηση με γαλαντομία δίνει τα συγχαρητήρια στην προηγούμενη κυβέρνηση και δεν αναφέρει ούτε καν τα επιχειρήματα, που είχε εκφράσει το σύνολο των οικολογικών οργανώσεων για το οικολογικό έγκλημα του Ολυμπιακού Χωριού. 
      Δεν ήρθε εδώ ο κύριος Υπουργός να αναφέρει τις λάβρες ανακοινώσεις, που έβγαζε τότε για το σχεδιασμό του Ολυμπιακού Χωριού η «GREENPEACE», το  «WILDLIFE FUND», όλες οι οικολογικές οργανώσεις της χώρας που έλεγαν ότι γίνεται ένα οικολογικό έγκλημα, ένας σύγχρονος οικισμός ο οποίος δεν έχει καμία περιβαλλοντική ευαισθησία, δεν χρησιμοποιεί ανανεώσιμες πηγές ενέργειας, δεν έχει κτήρια τα οποία να είναι φιλικά προς το περιβάλλον, αλλά είναι μία πόλη από μπετόν, δεν έχει κανένα σύστημα ανακύκλωσης υδάτων, δεν έχει βιολογικό καθαρισμό. 
      Όλες αυτές τις σύγχρονες υποδομές, που δεν τις έκανε τότε ο Ο.Ε.Κ., δεν τις σχεδίασε, δεν είχατε ούτε το θάρρος ούτε τη δύναμη ούτε την τόλμη ούτε το όραμα να τα σχεδιάσετε, αυτά που σήμερα λέει ο κ. Παπανδρέου περί πράσινης οικονομίας και πράσινα άλογα! Όλα αυτά δεν τα κάνατε πράξη πριν από μερικά χρόνια. 
      Η Κυβέρνηση, λοιπόν, δεν χρησιμοποιεί όλα αυτά τα επιχειρήματα. Αντίθετα, σας λέει, ναι, κάνατε ένα μεγάλο έργο. Και ποια είναι η απάντηση απέναντι σε αυτό το έργο, το οποίο ενδεχομένως να έχει και ένα, δύο λειτουργικά ζητήματα προς επίλυση; Μία σειρά από εκφράσεις και χαρακτηρισμούς χωρίς καμία βάση και χωρίς καμία ουσία. Συκοφαντικά ερχόσαστε σε αυτήν την Αίθουσα, μιλάτε περί σκανδάλων, αφήνετε υπονοούμενα και δεν έχετε το θάρρος να πείτε έστω και ένα στοιχείο. Υπεύθυνη αντιπολίτευση είναι να μιλάτε επί πραγμάτων, επί της ουσίας και όχι να αφήνετε υπονοούμενα μόνο και μόνο για να καλύψετε και να δώσετε τροφή ενδεχομένως σε τίτλους ή παραπολιτικά σχόλια.
      Αυτή την εικόνα της παραπολιτικής, αυτή την εικόνα τού να ρίχνουμε ιδέες και σε κάποιες περιπτώσεις ακόμα και λάσπη στον ανεμιστήρα και όποιον πάρει ο χάρος, δεν νομίζω ότι ο ελληνικός λαός μπορεί να την παρακολουθήσει.
      Κύριε Πρόεδρε, έχουμε υποστεί αρκετά με το να μη λέμε τα πράγματα με το όνομά τους. Η Κυβέρνηση έρχεται εδώ και λέει τα πράγματα με το όνομά τους. Και ξέρετε ποια είναι στη συγκεκριμένη περίπτωση του Ολυμπιακού Χωριού, για την οποία και επερωτάται; Δεν θα αναφερθώ σε όλα τα υπόλοιπα. Δεν θα αναφερθώ στο σχολιασμό γενικότερα της κοινωνικής πολιτικής. Άλλωστε, το σχολιασμό τον έκανε σε τέτοιο μάκρος ο κ. Παπανδρέου χθες μιλώντας -θυμούμενος μάλλον μπρεσνιεφικούς λόγους- πάνω από μία ώρα σ’ ένα ακροατήριο και αναφερόμενος σε όλα τα θέματα, πιάνοντας, αν θέλετε, όλες τις συνθηματολογίες, που δεν χρειάζεται να απαντήσουμε. Νομίζω ότι οι Έλληνες κατάλαβαν ποιος μιλάει επί της ουσίας και ποιος μιλάει επί της αερολογίας.
      Αυτό το οποίο απαντάμε σήμερα είναι: 
      Πρώτον, αποζημιώσεις δικαιούχων, των οικοπεδούχων. Πότε δόθηκαν οι αποζημιώσεις; Η πρώτη αποζημίωση καταβλήθηκε επί Κυβερνήσεως Νέας Δημοκρατίας. Είναι αλήθεια ή δεν είναι αλήθεια;
      ΚΩΝΣΤΑΝΤΙΝΟΣ ΒΡΕΤΤΟΣ: Θα σας πούμε.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Είχε πάρει κανένας οικοπεδούχος και δικαιούχος λεφτά πριν;
      Δεύτερον: Είναι γεγονός ότι το κράτος δεν μπορεί να καταβάλει λεφτά σε κάποιον, του οποίου ο τίτλος αμφισβητείται. Θα περιμένει τη δικαστική απόφαση. Αυτά τα οποία είπαν εδώ συνάδελφοι της Περιφέρειας Αττικής, θέλοντας να χαϊδέψουν αφτιά, ενδεχομένως ανθρώπων που άλλοι αδικήθηκαν και άλλοι αδίκως διεκδικούν, νομίζω ότι φτάνουν στα όρια του λαϊκισμού.
      Διαδικασίες κλήρωσης: Το ξέρετε, κύριε Πρόεδρε, ότι από το 2002, πριν ακόμα ολοκληρωθεί το Ολυμπιακό Χωριό, πριν ακόμα γίνουν οι Ολυμπιακοί Αγώνες, πριν ακόμα μετασκευαστούν οι κατοικίες, είχαν ξεκινήσει όλες οι διαδικασίες κλήρωσης με στόχο μόνο και μόνο να περνάνε οι υποψήφιοι δικαιούχοι από τα πολιτικά γραφεία των υποψηφίων του ΠΑ.ΣΟ.Κ. μπας και έχουν κάποια καλύτερη τύχη; Αυτό ήταν. Σε πολιτική ομηρεία τους είχαν τους ανθρώπους. Ούτε ξεκάθαρες ούτε διάφανες ήταν οι διαδικασίες. 
      Τέλος, σε ό,τι αφορά τις παράγκες, επειδή δεν θα ήθελα να αναφερθώ στα υπόλοιπα, εδώ ναι, δημιουργήθηκαν μικρά μαγαζιά μέσα στο Ολυμπιακό Χωριό, που δεν είχαν προβλεφθεί -είχε προβλεφθεί ένα μόνο μεγάλο εμπορικό κέντρο- τα οποία σήμερα εξυπηρετούν. Δόθηκαν όλα με διαγωνισμό και με διαφάνεια και δεν συζητά κανείς περί παράγκας. Ούτε οι καταγγελίες των κατοίκων ή η οποιαδήποτε δυσφορία τους έχει να κάνει με τον τρόπο με τον οποίο λειτουργούν τα καταστήματα που σήμερα έχουν την έδρα τους στο Ολυμπιακό Χωριό και το εξυπηρετούν. Τα όσα θέλουν κάποιοι συνάδελφοι να πουν, ότι δηλαδή μέσα σε όλες αυτές τις διαδικασίες η εταιρεία «ΟΛΥΜΠΙΑΚΟ ΧΩΡΙΟ» λειτούργησε με αδιαφάνεια, νομίζω ότι δεν έχουν καμία σχέση και καμία επαφή με την πραγματικότητα.
      Και έρχομαι στο τελευταίο. Είναι ξεκάθαρη η θέση της Κυβέρνησης, είναι ξεκάθαρη η θέση της διοίκησης του Ολυμπιακού Χωριού και είναι ξεκάθαρη η άποψη της πολιτείας, θεσμοθετημένη από το 1999 και με επικύρωση το 2001 ότι το Ολυμπιακό Χωριό ανήκει στο Δήμο Αχαρνών. Προς τι όλη αυτή η συζήτηση; Τι θέλετε, δηλαδή, να πείτε; Ότι ο Δήμος Νέας Ερυθραίας είναι καλύτερος ή χειρότερος από το Δήμο Αχαρνών; Με ποια λογική κάνετε τέτοιους διαχωρισμούς ανάμεσα στους δήμους; Ποιοι είστε εσείς που χωρίζετε τους πολίτες ανατολικά ή δυτικά του ποταμού; Μόνο η πολιτική σας μπορεί να το κάνει αυτό και το έκανε. Ήταν μια πολιτική υποβάθμισης και εγκατάλειψης της δυτικής Αθήνας. Ήταν μια πολιτική, η οποία δεν έδινε λύση ούτε στα περιβαλλοντικά ούτε στα οικιστικά ούτε στα συγκοινωνιακά ούτε στα αναπτυξιακά διλήμματα της δυτικής Αθήνας. Ήταν μια πολιτική που ήθελε πραγματικά τη μεταστέγαση από τη δυτική στην ανατολική Αττική μόνο όσων επωφελήθηκαν από τη δική σας νομενκλατούρα, όλων αυτών τους οποίους αναδείξατε μέσα από ύποπτες διαδικασίες. Τίποτε άλλο! Και ο σημερινός κοινωνικός ρατσισμός ανάμεσα σε δήμους, νομίζω ότι αντιπροσωπεύει τον τρόπο με τον οποίο κοιτάζετε την κοινωνία. 
      Εγώ, χαίρομαι, γιατί ανάμεσα στους επερωτώντες υπάρχει ένας σεβαστός άνθρωπος, ο κ. Βρεττός, ο οποίος έχει υπάρξει Δήμαρχος Μενιδίου με σημαντικό έργο και ευτυχώς ο ίδιος δεν είπε τίποτε από όλα αυτά, τα οποία όλοι οι άλλοι συνάδελφοι είπαν. Αντιθέτως, με ουσία, με βάθος ανέλυσε προβλήματα που υπάρχουν στη λειτουργία του Ολυμπιακού Χωριού, προβλήματα που υπάρχουν για τους κατοίκους και ζήτησε τη λύση τους. Και αυτή τη λύση η Κυβέρνηση με ευθύνη, με ευθύτητα και πάνω από όλα με πρόγραμμα και σχέδιο θα τη δώσει στο άμεσο μέλλον, όπως η ίδια δεσμεύτηκε εδώ πέρα.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Βαρβιτσιώτη, ιδιαίτερα γιατί ήταν συνεπής στο χρόνο του και μας βοήθησε.
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Το Ολυμπιακό Χωριό ήταν ένα εγχείρημα καινούργιο για τον τόπο μας μέσα στα άλλα ολυμπιακά έργα. Είναι από τα λίγα έργα, τα οποία αξιοποιήθηκαν και μετά, γιατί τα περισσότερα, φαραωνικά στο μέγεθός τους, μένουν αναξιοποίητα, έχουν και ένα υψηλό κόστος συντήρησης και δεν μπορούν και να αξιοποιηθούν.
      Βέβαια, επειδή ελέχθη ότι οι οικολόγοι διαμαρτύρονταν, εδώ πρόκειται για  άλλη μια μεγάλη περιοχή, εξαιρετική από άποψη γεωγραφική, η οποία τσιμεντώθηκε, κύριε Βαρβιτσιώτη. Αυτό είναι δεδομένο, ένα από τα πολλά που εξακολουθούν να γίνονται στην Αττική. Στο τέλος, δεν θα μείνει λίθος επί λίθου. Εάν συνεχίσουμε έτσι άλλα είκοσι, τριάντα χρόνια θα είναι τσιμέντο όλη η Αττική. Λίγα έχουν απομείνει και αυτά όπου να ‘ναι, θα τελειώσουν.
      Δημιουργήθηκε μια ολόκληρη καινούργια πόλη με σχεδόν δυόμισι χιλιάδες κατοικίες. Ο χώρος αυτός ανήκε στο Δήμο Αχαρνών και εκεί πρέπει να ανήκει. Δυστυχώς, γίνονται κάποιες κινήσεις. Κατ’ αρχήν οι ίδιοι οι κάτοικοι νιώθουν ότι είναι ξένοι από το Δήμο Αχαρνών. Πράγματι, δεν ήταν δημότες του Δήμου Αχαρνών –πάρα πολλοί λίγοι ήταν- και θέλουν ενδεχομένως να προσκολληθούν στη Νέα Ερυθραία ή στην Κηφισιά. Αυτό το λένε και στα υπομνήματά τους, δεν είναι κάτι κρυφό.
        Από την άλλη μεριά, υπάρχουν μερικά πράγματα, τα οποία καταγγέλλουν. Έγιναν βιαστικά τα πράγματα, υπήρξαν προχειρότητες, δεν υπήρξαν οι αντίστοιχες υποδομές. Δεν επιτρέπεται να υπάρχουν δυόμισι χιλιάδες κατοικίες, δέκα χιλιάδες κάτοικοι και να έχουν ένα βρεφονηπιακό σταθμό. 
        Τα σχολεία δεν επαρκούν. Και δεν είναι μόνο αυτά, αλλά υπάρχουν κακοτεχνίες. Θα μου πείτε ότι έγιναν βιαστικά πολλά έργα, αλλά δεν επιτρέπεται, για παράδειγμα, να τρέχουν τα νερά μέσα στις ντουλάπες. Είναι πράγματα που νομίζω ότι κανείς δεν τα δέχεται, πολύ περισσότερο σ’ ένα τέτοιο έργο που υποτίθεται ότι έχει και υψηλό κόστος. Αλήθεια, κύριε Υπουργέ, αυτό το υψηλότερο κόστος ποιος θα το πληρώσει; Ο Οργανισμός της Εργατικής Κατοικίας ή οι εργαζόμενοι, οι «τυχεροί»; 
        ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όπως λένε στο χωριό μου…
        ΑΘΑΝΑΣΙΟΣ ΛΕΒΕΝΤΗΣ: Κοιτάξτε, δεν είναι υποχρεωμένοι ούτε οι εργαζόμενοι ούτε ο Οργανισμός της Εργατικής Κατοικίας να πληρώσουν ένα κόστος, το οποίο δημιουργήθηκε, γιατί ήθελε να το χρησιμοποιήσει η Ολυμπιακή Επιτροπή για άλλες χρήσεις. Αυτό θα πρέπει να το πληρώσουν αυτοί που είχαν την ευθύνη των Ολυμπιακών Αγώνων.
        Υπάρχει και κάτι άλλο. Πόσοι από αυτούς που τους πήραν με το «έτσι θέλω» τα χωράφια τους έχουν πληρωθεί; Έχουν εξοφληθεί όλοι, κύριε Υπουργέ; Είχα καταθέσει εδώ ερώτηση, πριν από δύο χρόνια και είπατε ότι τελειώνει οσονούπω. Θέλετε να σας δώσω μερικά ονόματα που ψάχνουν ακόμη, που δεν υπάρχει καμία εκκρεμότητα για το πού ανήκουν κ.λπ., αλλά είναι καθαροί οι τίτλοι τους και όμως δεν μπορούν να πληρωθούν; Προσωπικά και εγώ προσπάθησα να επικοινωνήσω με αυτούς, οι οποίοι αποφασίζουν πότε θα πληρωθούν και δεν μπόρεσα να τους βρω, δεν μπόρεσα να πάρω απάντηση. 
        Αυτό, λοιπόν, δεν μπορεί να είναι ένα ανεξάρτητο χωριό, γιατί δεν έχει κατ’ αρχήν χώρο. Όμως, αυτό που μου κάνει εντύπωση είναι ότι ακόμη αυτό το χωριό είναι μαντρωμένο, είναι ένα είδος γκέτο. Αυτό είναι απαράδεκτο. Υπάρχει και ξεχωριστή εταιρεία σεκιούριτι. Δεν ξέρω, αυτήν την εταιρεία σεκιούριτι ποιος την πληρώνει; Ξεχωριστή εταιρεία σεκιούριτι σ' αυτό το χωριό! Αυτό είναι μοναδικό στον ελληνικό χώρο. Από πού και έως πού; Σε λίγο ενδεχομένως θα μπουν και ηλεκτροφόρα καλώδια εκεί. Αυτά είναι πράγματα απαράδεκτα. 
        Έρχομαι σε κάτι άλλο. Πόσες κατοικίες κατοικούνται; Εγώ έχω πάει επανειλημμένα εκεί, πάνω από έξι φορές. Μου είπαν ότι το 60% κατοικείται ακόμα. Επομένως γιατί δεν κατοικούνται; Έχουν τρία χρόνια. 
        Ανάμεσα στα άλλα, υπάρχουν και άλλα που χρειάζεται να γίνουν, όπως το πολιτιστικό κέντρο, όπως Κ.Α.Π.Η., όπως χώροι για την ιατρική αντιμετώπιση των προβλημάτων, ενδεχομένως Ι.Κ.Α..
        Υπάρχει ένα μεγάλο πρόβλημα, κύριε Υπουργέ. Επειδή είστε και εσείς γιατρός, όπως και εγώ, τι γίνεται με την Ολυμπιακή Πολυκλινική; Να ξεκαθαρίσουμε τα πράγματα. 
        ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα είπαμε αυτά. Τι να σας κάνω; Να τα ξαναπούμε;
        ΑΘΑΝΑΣΙΟΣ ΛΕΒΕΝΤΗΣ: Τα είπατε. Όμως, να σας πω τι μου έλεγε ο κ. Κακλαμάνης το 2004, όταν τον ρωτούσα τι θα γίνει με την Ολυμπιακή Πολυκλινική, αν θα είναι κέντρο υγείας, που θα εξυπηρετεί τον πληθυσμό ή θα είναι κάτι άλλο; Γιατί υπήρχαν οι ψίθυροι. Έλεγε, όμως, σε συζήτηση επίκαιρης ερώτησής μου στις 30/4/2004 πως «σε ό,τι αφορά την Ολυμπιακή Πολυκλινική η θέση είναι ξεκάθαρη». «Γνωρίζω», έλεγε, «γιατί καταθέσατε την επίκαιρη ερώτηση, γνωρίζω ότι είναι φιλέτο που πολλοί το θέλουν. Βέβαια, αυτοί που το θέλουν, δεν ξέρουν κάτι, ότι αυτό είναι συγχρηματοδοτούμενο έργο και για να αλλάξει η χρήση, πρέπει η Ελλάδα να γυρίσει πίσω στην Ευρωπαϊκή Ένωση τα λεφτά που είχε πάρει από εκεί για να το φτιάξει, κάτι που και να θέλαμε δεν πρόκειται να το κάνουμε». 
        Κύριε Υπουργέ, έλεγε ο κ. Κακλαμάνης ότι «από την 1η Οκτωβρίου 2004, που αυτό θα περιέλθει ξανά στο Υπουργείο Υγείας, η θέση μας είναι να το χρησιμοποιήσουμε ως ένα εκπληκτικό –γιατί σε ό,τι αφορά την οργάνωση και την υποδομή είναι πάρα πολύ καλό- κέντρο υγείας αστικού τύπου». Είναι η Ολυμπιακή Πολυκλινική κέντρο υγείας αστικού τύπου; Μπορεί να πάει ο κάθε πολίτης να εξεταστεί; Θα πρέπει να πάει και να πληρώσει εισιτήριο και το 70% των πολιτών εξαιρείται, γιατί έχουν Ι.Κ.Α. που δεν καλύπτεται. Καλύπτονται μόνο το δημόσιο και ο Ο.Γ.Α.. Αυτό είναι από τα ανήκουστα.
        Την προηγούμενη εβδομάδα ήμουν εκεί. Κύριε Υπουργέ, κύριε Πρόεδρε της Επιτροπής Κοινωνικών Υποθέσεων, ξέρετε τι γίνεται; Πόσες αξονικές τομογραφίες γίνονται; 
      Ρώτησα. Υπάρχουν εξαιρετικά μηχανήματα. Έξι χιλιάδες ευρώ το μήνα προβλέπονται για αξονικές τομογραφίες και άλλα τόσα για μαγνητικές. Δηλαδή, γύρω στις εκατό αξονικές -έχει πλαφόν, όπως στα ιδιωτικά ιατρεία έξω- το μήνα και γύρω στις τριάντα μαγνητικές. 
      Αυτό, λοιπόν, είναι ανεπίτρεπτο, γιατί έχουμε μία περιοχή τεράστια, το Μενίδι, εκατόν πενήντα χιλιάδες κάτοικοι, συν την άλλη περιοχή, που είναι υπερδομημένη και υπερκατοικημένη -δεν υπάρχει πουθενά αλλού αξονικός και μαγνητικός τομογράφος σε όλο το Μενίδι- και θα πρέπει να τρέχουν αλλού και να πληρώνουν από την τσέπη τους. Υποχρεώνουμε τους πολίτες, λοιπόν, να στραφούν στην ιδιωτική πρωτοβουλία. Από αυτήν την άποψη, λοιπόν, εμείς λέμε ότι υπάρχουν πάρα πολλά εκκρεμή θέματα ακόμη. Υπήρξαν από την αρχή παρατράγουδα, υπήρξαν κακοτεχνίες, υπήρξαν καθυστερήσεις. Είναι υποχρεωμένη η πολιτεία να βρει τρόπο και να πληρώσει αυτούς από τους οποίους πήρε τα χωράφια τους, χωρίς να τους ρωτήσει. Τους το επέβαλε αυτό. Έκανε απαλλοτριώσεις αναγκαστικές. Είναι υποχρεωμένη επίσης να καλύψει όλες τις υποδομές και βέβαια να ξεκαθαρίσει άμεσα ο χώρος ότι αυτός είναι ένα τμήμα της πόλης του Μενιδίου. Βέβαια, έτσι όπως έχουν γίνει οι δρόμοι γύρω-γύρω, δυσκολεύεται η επικοινωνία, αλλά πάντα μπορούν να βρεθούν λύσεις και η Ολυμπιακή Πολυκλινική θα πρέπει να λειτουργήσει ως ένα κέντρο υγείας αστικού τύπου που θα καλύπτει τις ανάγκες όλου του πληθυσμού. Όσο δεν γίνεται αυτό, είμαστε όλοι υπόλογοι και προπαντός είναι υπόλογη η Κυβέρνηση, γιατί αυτή  είναι και υπεύθυνη, αυτή είναι που εφαρμόζει και αυτές τις πολιτικές.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
      Το λόγο έχει η συνάδελφος κ. Δαμανάκη για να δευτερολογήσει.
      ΜΑΡΙΑ ΔΑΜΑΝΑΚΗ: Κύριε Πρόεδρε, ακούσαμε διάφορα μαθήματα εδώ για το πώς πρέπει να κάνουμε υπεύθυνη αντιπολίτευση και να λέμε τα πράγματα με το όνομά τους. Δεν ξέρω αν παρακολούθησαν, όσοι τα είπαν, τις ομιλίες μας. Οι ομιλίες όλων των συναδέλφων του ΠΑ.ΣΟ.Κ. έβαλαν συγκεκριμένα στοιχεία, έθεσαν συγκεκριμένα προβλήματα και περιμένουμε από τον κύριο Υπουργό να δώσει επιτέλους απάντηση σε αυτά τα συγκεκριμένα προβλήματα.
      Θα ξεκινήσω, λοιπόν, από αυτά τα απολύτως συγκεκριμένα, που θέσαμε και από τις απαντήσεις του κυρίου Υπουργού. Ο κύριος Υπουργός  παίρνει ένα βραβείο, κύριε Πρόεδρε. Ξέρετε ποιο βραβείο; Το βραβείο του «οσονούπω». Μέτρησα στην ομιλία του πέντε φορές να λέει οσονούπω. Αυτό γίνεται οσονούπω, το άλλο γίνεται οσονούπω και θα σας πω συγκεκριμένα, για να μιλήσουμε πολύ συγκεκριμένα, τι γίνεται και τι δεν γίνεται.
      Η Κυβέρνηση παρέλαβε ένα έργο πρότυπο, αυτό όλοι  το αναγνωρίζουν. Ένα έργο που έγινε με τον καλύτερο δυνατό τρόπο. Σε χρόνο πραγματικά πολύ σύντομο παραδόθηκε με τις καλύτερες δυνατές προδιαγραφές. Δεν καταλαβαίνω αυτούς τους υπαινιγμούς για τα προεκλογικά γραφεία των Βουλευτών του ΠΑ.ΣΟ.Κ., τι υπονοούν οι συνάδελφοι, ας μας πουν. Έχουν κάποιο στοιχείο, έχουν κάποια καταγγελία να κάνουν; Δεν έγινε κλήρωση, δεν μπήκαν κανονικά οι άνθρωποι; Και όπως είπαν πολύ χαρακτηριστικά οι συνάδελφοι και εμείς επιμέναμε να γίνει η κλήρωση μέχρι τέλους. Κάποιοι, λοιπόν, εμφανίστηκαν ως τυχεροί, έγινε η κλήρωση, μπήκαν στα σπίτια. Τελεία, κύριε Πρόεδρε, τελεία. Διότι έκτοτε τίποτα απ’ όσα έπρεπε να γίνουν για να ολοκληρωθεί ο σχεδιασμός δεν έγινε. Αυτό είναι ή δεν είναι γεγονός; Λέμε ή δεν λέμε τα πράγματα με το όνομά τους; Κάνουμε υπεύθυνη αντιπολίτευση ή δεν κάνουμε; Τι έγινε μετά; Ποιο έργο έγινε μετά, αυτά τα τρία χρόνια; Τρία χρόνια χρειάστηκαν για να γίνει όλο το Ολυμπιακό Χωριό. Από τότε έχουν περάσει άλλα τρία. Τι έγινε στα άλλα τρία; Τι συμπληρώθηκε; Έγιναν μήπως, κύριε Πρόεδρε, οι εγκαταστάσεις που είχαν προβλεφθεί; Πολιτιστικό κέντρο, κινηματογράφος κ.λπ.. Έγινε τίποτε απ’ αυτά, έχει προχωρήσει έστω και στο ελάχιστο; Έγινε το εμπορικό κέντρο; Εδώ είναι ένα από τα «οσονούπω» του κυρίου Υπουργού, ακόμη και τώρα. Τον ρωτήσαμε, πότε λοιπόν; Πότε; Και λέει οσονούπω. Το εμπορικό κέντρο. Αντί γι’ αυτό ακούσαμε ότι έγιναν κάποια μαγαζιά μέσα στον ιστό, από κάποιο συντελεστή που περίσσευε. Για ποιο λόγο έγιναν όλα αυτά; Γιατί δεν προχώρησε το εμπορικό κέντρο αμέσως, παρά κάναμε όλα αυτά τα μπάι πας και τα περί διαγραμμάτων; Για ποιο λόγο; Σ’ αυτό περιμένουμε μια απάντηση. Και εν πάση περιπτώσει μία δέσμευση ότι θα γίνει ο διαγωνισμός τότε, θα προχωρήσουμε τότε, θα πάει έτσι.
       Θα μου πείτε, έχει τόσο αξία το να μας δώσει χρονικά όρια ο κύριος Υπουργός; Αν κρίνω από τα προηγούμενα, ειλικρινά, κύριε Υπουργέ, δεν ξέρω τι αξία έχει, διότι εσείς ο ίδιος λέγατε ότι μέχρι το Μάιο του 2005, όλοι θα έχουν μπει. Σας το διάβασε αυτό ο κ. Παπαϊωάννου από εκεί.
      Εν πάση περιπτώσει, όμως, ας μας πείτε πότε, λοιπόν, επιτέλους. Το «οσονούπω» δεν είναι απάντηση σε κοινοβουλευτικό έλεγχο, κύριε Πρόεδρε. 
      Για το βρεφονηπιακό σταθμό συμπληρώθηκε, απ’ ό,τι κατάλαβα, το προσωπικό για τον πρώτο, ο οποίος δεν έχει εξήντα παιδιά. Τόσα θα μπορούσε, αλλά εν πάση περιπτώσει θα φθάσει τα εξήντα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εξήντα είναι. 
      ΜΑΡΙΑ ΔΑΜΑΝΑΚΗ: Ωραία. Τώρα έχει εξήντα. Για τα ογδόντα πέντε παιδιά που έχουν γίνει αιτήσεις και τα στέλνετε σε ιδιωτικούς σταθμούς, τι έχουμε να πούμε; Θα γίνει. Πότε; «Οσονούπω» και αυτό. 
      Για το περίφημο θέμα της Πολυκλινικής, κύριε Πρόεδρε, τι να πω; Υπάρχει κάποια δικαιολογία; Υπάρχει μια πολυκλινική που ουσιαστικά είναι ιδιωτική, το λέω απλά για να μας καταλαβαίνει ο κόσμος, πηγαίνει ο κόσμος εκεί που κατά 80% με 90% είναι ασφαλισμένος στο Ι.Κ.Α. και πληρώνει 20 ευρώ. Λέει ο κύριος Υπουργός ότι μπορεί να πάει στο Ι.Κ.Α. να τα ξαναπάρει. Δηλαδή να κάνει ουσιαστικά ένα ταξίδι …
      ΑΘΑΝΑΣΙΟΣ ΛΕΒΕΝΤΗΣ: Πρέπει να χαρακτηρισθεί ως επείγον. Μόνο αν χαρακτηρισθεί ως επείγον μπορεί να τα πάρει, αλλιώς…
      ΜΑΡΙΑ ΔΑΜΑΝΑΚΗ: Αλλιώς δεν τα παίρνει καν. Μίλησε και ο κ. Οικονόμου πάνω σε αυτό. Και ο κύριος Υπουργός, λοιπόν, μας λέει «θα δούμε». Τι θα δούμε, κύριε Πρόεδρε; Αυτό πραγματικά δεν το καταλαβαίνουμε. Τρία χρόνια βλέπουμε; Ε, βλέπουμε. Και παίρνουμε κάτι απαντήσεις του στυλ «θα το δούμε περαιτέρω», «μελετάται περαιτέρω». 
      Τώρα είπε ο κύριος Υπουργός –μέχρι και τον μακαρίτη το Βαρθολομαίο ανακατέψαμε, αλλά ας το αφήσουμε αυτό προς το παρόν στην άκρη- ότι θα υπογραφεί εντός των ημερών η σύμβαση για να συμβληθεί η Πολυκλινική με το Ι.Κ.Α.. Και σε αυτό το ερώτημα και σε αυτό κύριε Υπουργέ, θέλω συγκεκριμένη απάντηση. Οι κάτοικοι των περιοχών του Μενιδίου, των όποιων άλλων περιοχών, θα μπορούν να καλύπτονται απ’ αυτήν τη σύμβαση, θα μπορούν να χρησιμοποιούν αυτές τις εγκαταστάσεις; Η σύμβαση θα το προβλέπει αυτό; 
      ΠΑΝΑΓΙΩΤΗΣ ΑΔΡΑΚΤΑΣ: Κυρία Δαμανάκη…
      ΜΑΡΙΑ ΔΑΜΑΝΑΚΗ: Όχι ο κύριος Υπουργός δεν μας έδωσε εδώ σαφή απάντηση, κύριε Αδρακτά. Αν είναι να μας το πει. Επαναλαμβάνω η σύμβαση θα το προβλέπει αυτό;
      Είπε ο κ. Λεβέντης και ανέφερε συμπληρωματικά στοιχεία στα όσα είπαμε και εμείς, για το πόσο πλημμελής και ελλιπής χρήση των εγκαταστάσεων γίνεται, οι οποίες εγκαταστάσεις, ο αξονικός τομογράφος, οι άλλες εγκαταστάσεις, πληρώθηκαν ακριβά, κόστισαν στον ελληνικό λαό και κατά συνέπεια επιβάλλεται η μέγιστη δυνατή αξιοποίησή τους. 
      Ο προηγούμενος Υπουργός Υγείας κ. Νικήτας Κακλαμάνης έδωσε μια λύση, η οποία και τότε από το ΠΑ.ΣΟ.Κ. είχε κριτικαρισθεί. Είχαμε προβλέψει ότι αυτά θα συμβούν. Και τότε μας έλεγαν ότι όλα θα λυθούν διά μαγείας. Μα, είναι πράγματα αυτά; 
      Απέναντι, λοιπόν, σε αυτά, κύριε Πρόεδρε, όχι μόνο ακούμε ένα «οσονούπω» αλλά μετά μας δίνουν και διάφορα μαθήματα ότι δεν μιλούμε συγκεκριμένα, ότι δεν λέμε τα πράγματα με το όνομά τους και ότι δεν κάνουμε υπεύθυνη αντιπολίτευση. 
      Κύριε Πρόεδρε, νομίζω ότι αυτά είναι τα κύρια ζητήματα για το μέλλον του Ολυμπιακού Χωριού. Δηλαδή αν θέλουμε να μη γίνει γκέτο, να μη γίνει υπνόπολη πραγματικά, πρέπει να λειτουργήσουν τα πράγματα και αυτό είναι επείγον, διότι αλλιώς η γκετοποίηση θα προχωρήσει στην πράξη και οι τάσεις απομόνωσης ακόμη και των κατοίκων ενισχύονται απ’ αυτήν την πολιτική, η τάση του γκέτο, του περίκλειστου, της υπνόπολης, όπου ο άλλος πάει μόνο για να κοιμηθεί. 
      Με τις αθλητικές εγκαταστάσεις τι θα γίνει; Είπε ο κύριος Υπουργός –και αυτό είναι θετικό- ότι θα τις χρησιμοποιούν έτσι και αλλιώς οι κάτοικοι του χωριού. Αυτό έλειπε κιόλας, αλλά εν πάση περιπτώσει αυτό είναι θετικό. Τι θα γίνει, όμως, με όλο αυτόν τον πλούτο των αθλητικών εγκαταστάσεων; Πώς θα πάμε; Πότε; Πού; Χρειάζεται ο κύριος Υπουργός να δώσει συγκεκριμένες απαντήσεις, ώστε να βγει επιτέλους και κάτι από τη σημερινή συζήτηση.
      Κύριε Πρόεδρε, δεν θέλω να αναφερθώ στα όσα γενικότερα ακούσαμε από τον κύριο Κοινοβουλευτικό Εκπρόσωπο της Νέας Δημοκρατίας. Λυπάμαι πάρα πολύ και το εννοώ. Αναφέρθηκε στην ομιλία του Προέδρου του ΠΑ.ΣΟ.Κ. στο Στάδιο Ειρήνης και Φιλίας, για την παρουσίαση του προεκλογικού μας προγράμματος, με απαράδεκτους χαρακτηρισμούς. Τι εννοεί ο κύριος Κοινοβουλευτικός Εκπρόσωπος της Νέας Δημοκρατίας, όταν μιλάει για μπρεζνιεφικό λόγο; Τι εννοεί; Τι παριστάνει, δηλαδή, εδώ; Το σύγχρονο κριτή; Τι ακριβώς εννοεί και μετά μιλάει για χαρακτηρισμούς; Τι εννοεί, όταν λέει για αερολογίες; Δεν του αρέσει το πρόγραμμα του ΠΑ.ΣΟ.Κ.; Να απαντήσει συγκεκριμένα για να ακούσουμε τα επιχειρήματά του. 
      Εάν κάποιοι επιθυμούν να γυρίσουν στο παρελθόν, πρέπει να αντιληφθούν ότι δεν μπορούν να αντιμετωπίζουν το ΠΑ.ΣΟ.Κ. με τέτοιου είδους ειρωνείες. Αυτά δεν προσφέρουν, τίποτε κύριε Πρόεδρε και θα έλεγα ότι και το Προεδρείο δεν θα πρέπει να ακούει ευχάριστα τέτοιου είδους αναφορές περί μπρεζνιεφικών λόγων, αερολογιών και άλλα συναφή. 
      Είμαστε σε άλλες εποχές, θέλουμε άλλο πολιτικό λόγο. Το ΠΑ.ΣΟ.Κ. έχει ένα συγκεκριμένο προεκλογικό πρόγραμμα, αυτό που ακούμε όλες αυτές τις ημέρες από τη Νέα Δημοκρατία. Είναι μια προσπάθεια παρελθοντολογίας και απαξίωσης, αντί να μας πουν συγκεκριμένα τι λένε απέναντι σ’  αυτά. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Δαμανάκη. Πάντως το Προεδρείο καταβάλλει προσπάθεια να αποφεύγονται αυτοί οι χαρακτηρισμοί. Έχετε δίκιο. Όταν, όμως, παρεμβαίνεις την ώρα που μιλάει ο όποιος ομιλητής από τη μία ή την άλλη πλευρά, λέγεται ότι το Προεδρείο τον διέκοψε και του κάνει παρατήρηση. Εκ των υστέρων, όμως, αν γίνει παρατήρηση, δεν είναι στην Αίθουσα. Έχετε δίκιο, πρέπει να αποφεύγονται χαρακτηρισμοί...
      ΠΑΝΑΓΙΩΤΗΣ ΑΔΡΑΚΤΑΣ: Ένθεν και ένθεν. 
      ΠΡΟΕΔΡΕΥΩΝ (Γεώργιος Σούρλας): Ένθεν και ένθεν, βεβαίως, κύριε Αδρακτά. Ξέρετε ότι εδώ κάνουμε τη δουλειά μας όλοι μας με θρησκευτική ευλάβεια. Δεν νομίζω ότι υπάρχει καμία μεροληψία. Εν πάση περιπτώσει, καλά είναι να γίνονται και οι παρατηρήσεις και να αποφεύγονται όλα αυτά τα πράγματα. 
      Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Δεν είχα σκοπό να δευτερολογήσω, αν δεν άκουγα πραγματικά κάποιες δεσμεύσεις όπως τις ανέφερε ο κύριος Υπουργός –και θα μιλήσω στη συνέχεια γι' αυτό- και, βέβαια, αν δεν άκουγα αυτά που είπε ο Κοινοβουλευτικός Εκπρόσωπος.
      Κύριε Υπουργέ, λέτε ότι δεν δόθηκαν κάποιες κατοικίες. Μάλιστα αναφέρατε ένα πολύ μικρό νούμερο, ενώ το πραγματικό νούμερο είναι τετρακόσια τριάντα πέντε κατοικίες από τις δύο χιλιάδες διακόσιες ενενήντα οκτώ, γιατί υπάρχουν δικαστικές διαφορές και διενέξεις. Βέβαια, το τετρακόσια τριάντα πέντε δεν είναι το 10% ή το 20% αυτού, είναι ένα πολύ μεγάλο νούμερο. Και ήθελα να ξέρω: Είναι τετρακόσια τριάντα πέντε οι δικαστικές διενέξεις; Γιατί αυτό είναι πάρα πολύ σημαντικό και θα ήθελα να μας το ξεκαθαρίσετε. 
      Δεν μας ξεκαθαρίσατε πολλά άλλα πράγματα. Μας είπατε, για παράδειγμα και δεσμευθήκατε εδώ και είπατε ότι την ταλαιπωρία αυτή που αφορά τους ασφαλισμένους του Ι.Κ.Α., που πάνε και πληρώνουν κ.λπ. και που δεν παίρνουν, όπως αποδείχθηκε στη συνέχεια, τα χρήματα, εκτός αν τα περιστατικά τους χαρακτηριστούν ως επείγοντα, διαφορετικά τα πληρώνουν από την τσέπη τους, θα τη λύσετε οσονούπω, όπως αναφέρθηκε και από την κ. Δαμανάκη. 
      Αλλά όμως, εδώ σας έχω παρακολουθήσει και άλλες φορές από τις τηλεοράσεις, να έχετε αναλάβει δεσμεύσεις και να εκτίθεστε, γιατί εσείς τις δεσμεύσεις αυτές δεν τις έχετε τηρήσει. Και ήθελα να ξέρω αν θα έχουν την ίδια αξία και οι δεσμεύσεις που δίνονται μπροστά στον ελληνικό λαό μέσα στο Κοινοβούλιο; 
      Εγώ βλέπω από τα πρωϊνάδικα που  είστε τακτικός θαμώνας...
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πείτε μου μια. 
      ΠΡΟΕΔΡΕΥΩΝ (Γεώργιος Σούρλας): Ας μην αναφερθούμε στα εκτός Βουλής, κύριε Στρατάκη. 
      ΕΜΜΑΝΟΥΗΛ ΣΤΡΑΤΑΚΗΣ: Ακριβώς. 
      Αναφέρομαι, λοιπόν, στα εντός Βουλής και ήθελα να ακούσω ξανά από τον κύριο Υπουργό ένα συγκεκριμένο χρονοδιάγραμμα επίλυσης αυτών των προβλημάτων, που αναγνώρισε ότι υπάρχουν. Γιατί πράγματι, εγώ θα περίμενα σήμερα εδώ και αν προς αυτήν την κατεύθυνση εκινείτο η πρωτομιλία του κυρίου Υπουργού, να ειπωθεί ότι «Εμείς αναγνωρίζουμε τα προβλήματα» –γιατί δεν μπορεί να τα αμφισβητήσει- «και έχουμε αυτό το χρονοδιάγραμμα για την επίλυσή τους».
      Επ’ αυτού, όμως, δεν είπε τίποτα. Είπε «θα, θα, θα». Και βέβαια τα προβλήματα δεν είναι χθεσινά, είναι προβλήματα δύο και πλέον χρόνων. Άρα έπρεπε ήδη να υπάρχει χρονοδιάγραμμα, ήδη έπρεπε να υπάρχει σχεδιασμός, να υλοποιείται και να έχει και τέλος αυτός ο σχεδιασμός. Δεν υπάρχει, όμως, πουθενά. Το μόνο για το οποίο πραγματικά χάρηκα, που το είπε με τόση ευκολία, είναι ότι «Εμείς είμαστε πρόσκαιροι διαχειριστές». Το ξέρουμε και χαίρομαι που το αναγνωρίζει. Γιατί είστε διαχειριστές όμως, θα έλεγα, ας μου επιτραπεί ο όρος, κακής ποιότητας, από τη στιγμή που δεν γίνεται τίποτα στην πράξη για τα προβλήματα που υπάρχουν. Και θέλω να πω μια λέξη, τελειώνοντας, σε σχέση μ’ αυτά που είπε ο Κυβερνητικός Εκπρόσωπος, ο οποίος μίλησε για λόγο δήθεν ουσίας και όχι αερολογίας. Και ήρθε εδώ να διαψεύσει τον Υπουργό. Ο Υπουργός είπε, επικαλούμενος τα στοιχεία, ότι τα χρήματα για τις αποζημιώσεις αυτών που δεν τα έχουν πάρει, είναι στο Ταμείο Παρακαταθηκών και Δανείων και εκείνος υπερηφανεύθηκε ότι τα χρήματα τα έδωσε η Νέα Δημοκρατία, επειδή πλήρωσε κατά τύχη την πρώτη δόση. 
      Εγώ θέλω επιτέλους να συνεννοηθεί η Κυβέρνηση για το τι ακριβώς συμβαίνει. Υπήρχαν τα χρήματα, όπως είπε ο κύριος Υπουργός, στο Ταμείο Παρακαταθηκών και Δανείων, προκειμένου να δοθούν ή τα έβαλε η Νέα Δημοκρατία και δεν τα έχει πληρώσει ακόμα για τους διάφορους λόγους που επικαλείται η Κυβέρνηση; Αυτά να ξεκαθαριστούν διότι από αυτό και μόνο προκύπτει ποιος μιλάει για ουσίες και ποιος μιλάει για αερολογίες.
      Και θέλω να πω ακόμα μια λέξη, κύριε Πρόεδρε, σε ό,τι αφορά  τις συντάξεις και τη δήλωση του κυρίου Υπουργού, την οποία με πολλή προσπάθεια θέλησε ο Υπουργός να την τονίσει στο σύνολό της.  
      Το σύστημα του Ο.Γ.Α., το οποίο είχα την τιμή και με τον κ. Παπαϊωάννου, αλλά ως υποδιοικητής του Ο.Γ.Α. στα προηγούμενα χρόνια, να το φτιάξουμε, το καταψήφισε η Νέα Δημοκρατία στη Βουλή, όταν το φέραμε. Και, όμως, αυτό το σύστημα είναι ό,τι καλύτερο υπάρχει σε παγκόσμιο επίπεδο. Και δεν μπορεί, λοιπόν, επειδή προβλέπει μια μείωση της βασικής παλαιάς σύνταξης, γιατί ταυτόχρονα αυξάνει πολλαπλάσια τη νέα σύνταξη, να μας λέγει εδώ και ο κύριος Υπουργός και ο κύριος Υφυπουργός ότι καταργήσαμε τη σύνταξη, επειδή βάλαμε αυτόν τον όρο σ’ ένα ταμείο, που έχει τη μεγαλύτερη απόδοση από όλα τα ασφαλιστικά ταμεία της χώρας και όχι μόνο της χώρας, αλλά και όλων των χωρών του κόσμου. 
    ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Στρατάκη.
    Το λόγο έχει ο κ. Βρεττός.
    ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κύριε Πρόεδρε.
    Θα πω λίγα λόγια για την ιστορία, για να τα ξέρει και ο κύριος Υπουργός. Δεν έχει καμία σχέση η θέση του Ολυμπιακού Χωριού με τις μελέτες Δοξιάδη κ.λπ.. Το Ολυμπιακό Χωριό είχε κατ’ αρχήν χωροθετηθεί στο κτήμα Λεκάνες του Δήμου Αχαρνών. Ήταν μια δική μου σκέψη, όταν ήμουν Δήμαρχος των Αχαρνών, την οποία είπα στη αείμνηστη Μελίνα Μερκούρη. Τότε έκαναν την προμελέτη για το Ολυμπιακό Χωριό εκεί και διεκδικήσαμε τους Ολυμπιακούς, που έγιναν τελικά στην Ατλάντα. Μετά τους ξαναδιεκδικήσαμε και είχαμε έτοιμη τη μελέτη πάλι στον ίδιο χώρο. Αυτό ήταν το σημαντικότερο στοιχείο που είχαμε για τη διεκδίκηση των Ολυμπιακών Αγώνων. Αφού πήραμε τους Ολυμπιακούς Αγώνες, μετακυλήσαμε το χώρο και τον βάλαμε δίπλα ακριβώς, κολλητά στο κτήμα Δήμογλη, που ήταν μεγαλύτερο και είχε καλύτερες προϋποθέσεις. Αυτή είναι η ιστορία. 
    Θέλω να θίξω τρία σημεία, κύριε Πρόεδρε.
    Το πρώτο σημείο είναι ότι εγώ είμαι ικανοποιημένος σήμερα γιατί αποκαταστάθηκε σ’ αυτήν την Αίθουσα η ουσία, το πού ανήκει το Ολυμπιακό Χωριό και σε νομική βάση. Και χαίρομαι που και ο κύριος Υπουργός το είπε απερίφραστα, και ο κ. Βαρβιτσιώτης το είπε επίσης απερίφραστα, τονίζοντας μάλιστα και την κοινωνική διάσταση που είναι πολύ σημαντική. Μίλησε για ρατσιστικές συμπεριφορές και συμφωνώ απόλυτα, κύριε Βαρβιτσιώτη, μ’ αυτά που είπατε. Αποκορύφωμα ήταν αυτά που είπε ο κ. Μιλτιάδης Παπαϊωάννου, ο οποίος έδωσε και τη νομική διάσταση του θέματος. 
    Έχει σημασία γι’ αυτούς που μας ακούν, για τους κατοίκους του Ολυμπιακού Χωριού, να καταλάβουν ότι πρέπει να συμπορευτούν με το Δήμο Αχαρνών και να τον αγαπήσουν, γιατί ο δήμος τους αγαπάει και τους θέλει κοντά του. Συνεπώς,  όλοι μαζί πρέπει να δουλέψουν για ένα καλύτερο μέλλον. Και στο Δήμο Αχαρνών πρέπει να δοθούν χρήματα, για να μπορέσει να στηρίξει τις προσπάθειες των ανθρώπων αυτών, που δυστυχώς έχουν ακόμη πολλά προβλήματα. 
    Το δεύτερο θέμα αφορά την Πολυκλινική. Η Πολυκλινική, κύριε Υπουργέ, έγινε με πιλοτικό τρόπο, για να είναι πιο ευέλικτη. Θυμάμαι εδώ στη Βουλή, όταν έγινε η συζήτηση, ότι ο κ. Κακλαμάνης μάς είπε ότι θα κάνει διάφορα πράγματα. Δυστυχώς, δεν έχει κάνει πολλά. Ο κ. Λεβέντης τα παρουσίασε με πολύ γλαφυρό τρόπο, όπως και η κ. Δαμανάκη. Απ’ ό,τι καταλαβαίνω, είναι πιο αγκυλωμένο το σύστημα απ’ ό,τι, αν ήταν στο δημόσιο. Το δημόσιο, ξέρετε σε τι κατάντια βρίσκεται. Αυτό λειτουργεί τουλάχιστον μέχρι τώρα χειρότερα, ενώ έχει τον εξοπλισμό. Κάντε ό,τι είναι δυνατόν, σας παρακαλώ πολύ. Δεν χρειάζεται να γκρινιάζουμε ή να φωνάζουμε. Είμαστε, πιστεύω, σε μια τέτοια θέση, που μπορούμε να βελτιώσουμε την κατάσταση και να έχουν οι κάτοικοι του Ολυμπιακού Χωριού την περίθαλψη που θέλουν.
    Δεν μου απαντήσατε, όμως, στο εξής ερώτημα: Σας διέκοψα και σας ζήτησα να μου απαντήσετε αν και οι κάτοικοι του Δήμου Αχαρνών και των Θρακομακεδόνων, που είναι δίπλα, μπορούν να πηγαίνουν εκεί. Έχει πολύ μεγάλη σημασία αυτό το πράγμα. Θέλω να μου δώσετε κατηγορηματική απάντηση. Γιατί εδώ ο κ. Κακλαμάνης μού είχε δώσει ως απάντηση, όταν τον είχα ρωτήσει, το ότι δεν υπάρχει κανένα πρόβλημα και ότι έτσι θα γίνεται. Μου είχε δώσει αυτήν την απάντηση και είναι και γραμμένη στα Πρακτικά. 
    Το τρίτο ερώτημα είναι αυτό που αφορά τις αποζημιώσεις. Είναι εδώ και ο κ. Μπούρας, ο οποίος ξέρει το θέμα, επειδή μας έχει απασχολήσει. Ξέρετε πολύ καλά ότι το θέμα αυτό το είχα πάρει στην πλάτη μου, κατά  κάποιον τρόπο. Όταν ήταν το ΠΑ.ΣΟ.Κ. στην κυβέρνηση, συνεργάστηκα με το γραφείο του Πρωθυπουργού και κάναμε ένα νόμο που έδινε διέξοδο για τις αποζημιώσεις, με γρήγορες διαδικασίες. 
    Είναι γεγονός ότι επί της δικής σας Υπουργίας βελτιώθηκε ο νόμος και επισπεύθηκαν οι προθεσμίες και δόθηκαν αρκετές αποζημιώσεις. Το θέμα είναι ότι μένουν κι άλλες. Και δεν είναι μόνο εκείνες στις οποίες υπάρχουν διαφορές. Υπάρχουν κι άλλες, οι οποίες μπορούσαν να δοθούν. Είναι έτοιμοι οι φάκελοι, αλλά δεν προωθούνται. Ξέρετε πολύ καλά ότι υπάρχει ένα ανθρώπινο πρόβλημα σε μια από τις δύο επιτροπές, στο οποίο πρέπει να δώσουμε λύση και να προωθηθούν αυτές οι αποζημιώσεις, γιατί είναι αδικία άλλοι να παίρνουν τα χρήματα και άλλοι να περιμένουν ακόμα. 
    Αυτά τα τρία θέματα θέτω εγώ υπ’ όψιν σας, κύριε Υπουργέ και παρακαλώ να τα προωθήσετε το συντομότερο δυνατόν. Και συμφωνώ απόλυτα με όσα ειπώθηκαν από τους συναδέλφους μου στα πλαίσια της επερώτησης. Είτε ειπώθηκαν με σκληρό τρόπο είτε με μαλακό, η ουσία είναι μία, ότι τα προβλήματα υπάρχουν και θέλουν λύση. 
    Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βρεττό. 
      Κυρίες και κύριοι συνάδελφοι, έχω την τιμή να σας ενημερώσω ότι από τα άνω δυτικά θεωρεία παρακολουθούν την συνεδρίαση, αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, τριάντα επτά μαθητές και μαθήτριες και τρεις συνοδοί-καθηγητές από το 2ο Γυμνάσιο Ευόσμου Θεσσαλονίκης. Είναι το τρίτο γκρουπ αυτό. 
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα από όλες τις πτέρυγες της Βουλής)
      Το λόγο έχει ο Υφυπουργός Απασχόλησης και Κοινωνικής Προστασίας κ. Γιακουμάτος για δεκατρία λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ευχαριστώ την κ. Δαμανάκη για το «οσονούπω», αλλά μάλλον ή εγώ δεν εξηγήθηκα σαφώς ή η κ. Δαμανάκη δεν κατάλαβε σαφώς. 
      Έδωσα απαντήσεις ακριβείς. Πρώτον, για τα διοικητικά και οργανικά όρια, είπα ότι το Ολυμπιακό Χωριό ανήκει στο Δήμο Αχαρνών. Τελεία και παύλα, κύριε Βρεττέ. Αυτό δεν επιδέχεται ούτε ερμηνεία ούτε συζήτηση. Το ένα είναι αυτό.
      Δεύτερον, για την Πολυκλινική έδωσα σαφή ημερομηνία, που είναι σπάνιο στην πολιτική, γιατί δεν εξαρτάται από εμένα, εφόσον είναι χίλιοι δύο άλλοι παράγοντες οι οποίοι μεσολαβούν, γραφειοκρατικοί, υπηρεσιακοί και άλλοι λόγοι. Σας είπα όμως, ρισκάροντας, ότι τέλη Μαρτίου θα έχει υπογραφεί η σύμβαση με το Ι.Κ.Α. για τους κατοίκους, κύριε Βρεττέ, μόνο του Ολυμπιακού Χωριού. Οι δημότες Αχαρνών έχουν Ι.Κ.Α. Αυτό, όσον αφορά τη σχέση των δημοτών, των πολιτών του Ολυμπιακού Χωριού και τη σχέση τους με το Ι.Κ.Α. προς την Πολυκλινική. 
      ΚΩΝΣΤΑΝΤΙΝΟΣ ΒΡΕΤΤΟΣ: Άρα, δεν μπορούν να πάνε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι.
      ΚΩΝΣΤΑΝΤΙΝΟΣ ΒΡΕΤΤΟΣ: Άλλα είπε ο κ. Κακλαμάνης. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Ωραία, να πάτε στον κ. Κακλαμάνη.
       Εγώ σας λέω, λοιπόν, ότι κάνει μια σύμβαση το Ολυμπιακό Χωριό και δίνει το δικαίωμα στους πολίτες να μην πληρώνουν με το Ι.Κ.Α. στην Πολυκλινική και να μην ισχύουν οι διατάξεις που ισχύουν για τους άλλους πολίτες, ειδικά για το Ολυμπιακό Χωριό, κατά παράβαση της νομοθεσίας. ‘Ισως να χρειαστεί και τροπολογία.
      ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, να ρωτήσω κάτι εγώ. Αν υπάρξει ένα έκτακτο περιστατικό;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Παντού, όποτε να είναι. Και τώρα γίνεται αυτό. Λέμε, κύριε Πρόεδρε, ότι αυτό γίνεται επειδή δεν υπάρχει Ι.Κ.Α. εκεί.
      ΑΘΑΝΑΣΙΟΣ ΛΕΒΕΝΤΗΣ: Μα, δεν δουλεύουν όλο το εικοσιτετράωρο, κύριε Υπουργέ, ότι αυτό γίνεται ούτε όλες τις ώρες.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γι’ αυτό. Όμως, Ι.Κ.Α. υπάρχει στο Χαλάνδρι, στο Μενίδι παντού. Ένα αυτό. Εδώ, υπάρχει αυτή η ιδιότυπη σχέση, διότι δεν υπάρχει Ι.Κ.Α..
      Τρίτον, θέλετε ημερομηνία για το εμπορικό κέντρο. Ωραία. Να θυμηθώ και τις ρήσεις και τα συμβόλαια του ΠΑ.ΣΟ.Κ. για τις εκατό ημέρες. Σας λέω, λοιπόν, ότι σ’ ένα τετράμηνο το αργότερο ή στις εκατό μέρες περίπου, θα έχει τελειώσει η αξιολόγηση και αυτό θα έχει δοθεί, κυρία Δαμανάκη. Αφήστε το «οσονούπω». Σας λέω ημερομηνίες ακριβείς, ότι σε τέσσερις μήνες με τη διαβεβαίωση του κυρίου Προέδρου εδώ, του κ. Πολίτη και των υπηρεσιακών παραγόντων, θα έχει αξιολογηθεί και θα έχει δοθεί, ώστε να ξεκινήσει το εμπορικό κέντρο.
      Σε ό,τι αφορά τα άλλα και για το βρεφονηπιακό σταθμό, ήμουν προσδιοριστικός και για την ημερομηνία και για όλα και για το πώς λειτουργούν. Δεν έχω αφήσει κάτι. Για το κτήμα Δήμογλη, εάν υπάρχει, κύριε Βρεττέ, έστω και μία υπόθεση, η οποία δεν είναι σε δικαστική διαμάχη και δεν έχει γίνει η πληρωμή, αύριο το πρωί να μου στείλετε παρακαλώ το ποιος είναι.
      ΑΘΑΝΑΣΙΟΣ ΛΕΒΕΝΤΗΣ: Θα σας δώσω εγώ χαρτί.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Θα χαρώ πολύ. Προσέξτε όμως, είπα: Που δεν έχει δικαστική διαμάχη, που δεν είναι στα δικαστήρια, κύριε Πρόεδρε. Αυτό δεν μπορώ να το λύσω εγώ.
      Και εν πάση περιπτώσει, σας είπα για τα καφενεία, σας είπα για τα μαγαζιά ακριβώς. Ήρθα εδώ σήμερα, παρ’ όλο που προκαλείτε, ειδικά ο κ. Παπαϊωάννου. Εγώ τον καταλαβαίνω, είμαστε στην ίδια περιφέρεια. Δεν φταίω, όμως, εγώ που ο Πρόεδρος του ΠΑ.ΣΟ.Κ. έχει βαρύνει τη Β΄ Αθηνών, δεν φταίω εγώ γι’ αυτό. Όμως, σε κάποιες υπερβολικές προκλήσεις σας, κύριε Παπαϊωάννου, όσο και να προκαλείτε, δεν θα απαντήσω. Θα σας θυμίσω εδώ πέρα τι είχατε πει για τα Κ.Ε.Κ.. Θυμάστε τι είχατε πει για τα Κ.Ε.Κ.; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Πολύ καλά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Δεν θα πάω παρακάτω, ότι θα τον καλέσω και αν δεν είναι έτσι, θα σας πω «συκοφάντη». Υπάρχει γραπτή καταγγελία και γραπτή αναφορά σήμερα αυτού που λέγατε, όπου είπε ότι τα λέτε από μόνος σας. Δεν θα προχωρήσω παρακάτω. Είπατε για τον κ. Οικονομόπουλο. Αν χρειαστεί όμως, κύριε Παπαϊωάννου, θα σας τα φέρω εδώ στη Βουλή όλα αυτά. Είπατε για τον Οικονομόπουλο. Η Κυβέρνηση αυτή είχε και έχει μηδενική ανοχή και απέπεμψε τον κ. Οικονομόπουλο. Εσείς λέτε ότι ο κ. Οικονομόπουλος έχει παραπεμφθεί στη δικαιοσύνη. Ο κ. Χανακούλας δεν είχε παραπεμφθεί; Οι υπόλοιποι δεν είχαν παραπεμφθεί επί των ημερών σας; Ποιος, λοιπόν, ευθύνεται; Γιατί, λοιπόν, γίνεται αυτό μονομερώς; 
      Και θα σας πω και κάτι άλλο. Είπατε σήμερα εδώ, που γίνεται μια εποικοδομητική συζήτηση, ότι σ’ ένα πιλοτικό χωριό πρέπει όλοι να συνεισφέρουμε και εγώ αναγνώρισα και τη δική σας συνεισφορά.
      Όμως, μηδενιστικά, τρία χρόνια τι κάναμε; Είναι λάθος. 
      Θα σας πω ένα απλό παράδειγμα. Είπαμε ότι τον πρώτο χρόνο ήταν οι Ολυμπιακοί Αγώνες. Δύο χρόνια. Σας λέω, κύριε Παπαϊωάννου, ότι από το Μάρτιο που αναλάβαμε, στις 9 Μαρτίου, δεν βάλαμε πόδι μέσα για τέσσερις μήνες, μέχρι τον Αύγουστο. Ένα χέρσο εκεί κατασκεύασμα, έπρεπε να το κάνουμε Ολυμπιακό Χωριό. Ποιος το έκανε αυτό; Ποιος έκανε το πράσινο; Ποιος έκανε όλο αυτόν τον αγώνα, κύριε Πρόεδρε; Βρήκαμε σκέτα ντουβάρια. Μπάζα βρήκαμε. Και για να προλάβουμε τον Αύγουστο, κύριε Παπαϊωάννου, ούτε φίδι στον κόρφο σας. 
      Και έρχεστε εδώ, επειδή σας λέμε «σεμνά και ταπεινά». Είπαμε ναι, αλλά όχι και έτσι. Έχετε βγάλει πολύ μεγάλη γλώσσα. Και το λέω αυτό, γιατί δεν πρέπει να εκλαμβάνετε έτσι την ευγένεια, τον πολιτικό πολιτισμό και αν υπάρχει εκ μέρους μας κάποια υπερβολή, να βγαίνετε και να μιλάτε και να παίρνετε θάρρος εσείς, οι οποίοι μιλάτε για παράγκα. Ποιοι; Οι ιδρυτές και οι οικιστές αυτού του τόπου με παραγκούπολη. 
      (Χειροκροτήματα από την πτέρυγα της Νέας Δημοκρατίας)
      Έχει ταυτιστεί το ΠΑ.ΣΟ.Κ. με την παραγκούπολη είκοσι χρόνια. Και έρχεστε εδώ και μιλάτε σήμερα στη Βουλή –το είπατε στη συγκέντρωση των στελεχών σας- για παράγκα. Παράγκα είστε, οι ιδρυτές και οι οικιστές. 
      Δεύτερον, θα πρέπει να αντιληφθείτε ότι το ψέμα έχει κοντά πόδια. Για την ανακοίνωση αυτή, είστε μισοενημερωμένος, γιατί λέτε εμάς αδιάβαστους. Διαβάστε. Λέει: δελτίο Τύπου Υφυπουργού. Το υπογράφει ο Γιακουμάτος. Και δεν λέω ποτέ ψέματα, γιατί δεν είμαι ψεύτης. Ψεύτης είστε και φαίνεστε και σας το έχω αποδείξει επανειλημμένως και με την καταγγελία των Κ.Ε.Κ. που κάνατε.
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ...
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, επιστρέφω το χαρακτηρισμό που έκανε. 
      ΠΡΟΕΔΡΕΥΩΝ (Γεώργιος Σούρλας): Εγώ πιστεύω ότι και ο κ. Παπαϊωάννου πρέπει να το διαγράψει και εσείς το ίδιο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και εγώ το ίδιο. Συμφωνώ. 
      ΠΡΟΕΔΡΕΥΩΝ (Γεώργιος Σούρλας): Γιατί ούτε ο κ. Παπαϊωάννου είναι ψεύτης. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μα δεν μπορεί να υβριζόμαστε. Δεν μπορεί να πάμε στην εποχή του ΠΑ.ΣΟ.Κ.. 
      ΠΡΟΕΔΡΕΥΩΝ (Γεώργιος Σούρλας): Επειδή σας γνωρίζω και τους δύο, επιτρέψτε μου. Παρακαλώ και ο κ. Παπαϊωάννου δέχεται τη διαγραφή και εσείς τη δέχεστε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Συμφωνώ, αλλά πρέπει να αμύνομαι. 
      ΠΡΟΕΔΡΕΥΩΝ (Γεώργιος Σούρλας): Κανένας από τους δύο σας δεν είναι ψεύτης και έχω προσωπική άποψη και για τον κ. Γιακουμάτο και για τον κ. Παπαϊωάννου. Κανείς δεν είναι ψεύτης.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Συμφωνώ.
      ΠΡΟΕΔΡΕΥΩΝ (Γεώργιος Σούρλας): Μπορεί να υπάρχουν υπερβολές, μπορεί να υπάρχουν πολιτικές. Άρα αυτά διαγράφονται. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αν σε λένε ψεύτη ή σιωπάς και αποδέχεσαι ή απαντάς. 
      ΠΡΟΕΔΡΕΥΩΝ (Γεώργιος Σούρλας): Διαγράφονται και για τους δυο σας. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Διαγράφονται.
      Θέλω να πω, κύριε Παπαϊωάννου, ότι πρέπει να είστε πιο προσεκτικός, όταν λέτε ποιος είναι αδιάβαστος. Ο ν. 2458, η ανακοίνωση του δελτίου Τύπου που είναι σε όλα τα Μ.Μ.Ε. σήμερα, είναι εδώ. Ανακοίνωση Γιακουμάτου. Λέει ότι υπόσχεστε ελάχιστη σύνταξη 550 ευρώ για τον αγρότη ή τον ανασφάλιστο, όταν με το ν. 2458 της Κυβέρνησης του ΠΑ.ΣΟ.Κ. ψηφίστηκε η κατάργηση της αγροτικής σύνταξης του Ο.Γ.Α. σταδιακά με μείωση κατά 4% ετησίως από το 2003 έως το 2006. Και είχατε σύνταξη του Ο.Γ.Α. 170,80 ευρώ. Και αυτήν τη σύνταξη των 170 ευρώ, κυρία Δαμανάκη, το 2003 την πήγαμε στα 330 ευρώ. Αυτή είναι η διαφορά αξιοπιστίας, ποιος λέει λόγια, ποιος κάνει πράξη. 
      Δεν θα μπω στα υπόλοιπα που είπατε για το δελτίο Τύπου. Θα σας πω όμως για το Ε.Κ.Α.Σ.. Ποιο ήταν το Ε.Κ.Α.Σ.; Ήταν 111 ευρώ. Τάξατε 30 ευρώ το 2004 και τα πλήρωσε η Νέα Δημοκρατία. Ποιο είναι το Ε.Κ.Α.Σ. σήμερα; Είναι 230 ευρώ. Αυτή είναι η διαφορά. 
      Οδηγήσατε τους Έλληνες σε ακραία φτώχεια. Και έρχεστε σήμερα εσείς οι κύριοι υπεύθυνοι να τάξετε παντεσπάνι στο φτωχό. Δεν σας πιστεύει κανείς. Αυτή είναι η πραγματικότητα, αυτή είναι η αλήθεια. Και να σας πω και κάτι άλλο. Όσο και να προκαλείτε, και προκαλείτε, να ανταποκριθούμε στο σκληρό ροκ, η εποχή αυτή, κύριοι, πέρασε. Χορέψτε μόνοι σας γιατί πράγματι είστε άξιοι να χορεύετε μόνοι σας σ’ αυτό που διαλέξατε που είναι ένα περιβάλλον όπου θέλετε σύγκρουση χωρίς επιχειρήματα με άναρθρες κραυγές. Αυτό κάνατε, σήμερα, κύριε Παπαϊωάννου, εδώ πέρα. Και καλά κάνατε για τη Β΄ Αθηνών του ΠΑ.ΣΟ.Κ.. Όχι, όμως, για τη Βουλή. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑ.ΣΟ.Κ., κ. Παπαϊωάννου, έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Στις απρέπειες του κυρίου Υπουργού, δεν θα τον ακολουθήσω. 
      ΠΡΟΕΔΡΕΥΩΝ (Γεώργιος Σούρλας): Μην αρχίσουμε τώρα έτσι.
      ΜΙΛΤΙΑΔΗΣ ΠΑΠΑΪΩΑΝΝΟΥ: Απαντώ. Στις απρέπειες του κυρίου Υπουργού, δεν θα τον ακολουθήσω. 
      Λοιπόν, ο κάθε ένας έχει τη διαδρομή του και την ιστορία του και έχω ψηλά το κεφάλι. Κατά συνέπεια δεν με αφορούν. Ό,τι λέει μπορεί να αφορά τον ίδιο. Προσωπικά δεν με αφορούν. 
      Πρώτον, να αρχίσω από εκεί που άρχισε ο κύριος Υπουργός και ο Κοινοβουλευτικός Εκπρόσωπος της Νέας Δημοκρατίας. Αλήθεια, οικολογικό έγκλημα διαπράξαμε, κύριε Βαρβιτσιώτη; Να πείτε ότι διαπράξαμε οικολογικό έγκλημα. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Διαβάστε τι λέει η “GREENPEACE”. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί κάποιοι κύκλοι δικοί σας ήθελαν το Ολυμπιακό Χωριό –ήταν δικοί σας κύκλοι συγκεκριμένοι και έχω όλα τα στοιχεία- στο παλαιό αεροδρόμιο αυτό που είπαμε εμείς ότι θα κάνουμε το μεγαλύτερο πάρκο στο Λεκανοπέδιο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Και τι κάνατε; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Αν εσείς είχατε άλλη πρόταση θα ήθελα να ακούσω και τον κύριο Υπουργό αν συμφωνούσατε ή δεν συμφωνούσατε. 
      Δεύτερον, εγώ είπα ότι η Κυβέρνηση και ο συγκεκριμένος κύριος Υπουργός αν έχει το θάρρος να καταθέσει στη Βουλή των Ελλήνων την επιστολή του κ. Εμφιετζόγλου. Έχει σημασία να δούμε γιατί καθυστέρησε αυτή η δημοπρασία σε σχέση με το εμπορικό κέντρο και ποια συγκεκριμένα συμφέροντα εξυπηρετούσε όλη αυτή η διαδικασία της ακύρωσης. Συγκεκριμένα πράγματα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πήγε στον εισαγγελέα.
      ΜΙΛΤΙΑΔΗΣ ΠΑΠΑΪΩΑΝΝΟΥ: Στον εισαγγελέα πήγε μετά το θόρυβο. Ό,τι δεν μπορείτε να συγκαλύψετε και πηγαίνει στον εισαγγελέα τότε το θυμόσαστε!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άριστα! 
      ΜΙΛΤΙΑΔΗΣ ΠΑΠΑΪΩΑΝΝΟΥ: Μήπως, κύριε Γιακουμάτο, εσείς είδατε τις χειροπέδες των κουμπάρων; Δεν τις είδατε. 
      Άκουσα και από τον κ. Βαρβιτσιώτη –γι’ αυτό είπα οι νεότεροι να προσέχουν- ποιος κατέβαλε την αποζημίωση. Κατ’ αρχάς, κύριε Πρόεδρε, είναι γνωστό ότι τις αποζημιώσεις τις κατέβαλε ο Οργανισμός Εργατικής Κατοικίας. Δηλαδή λεφτά των εργαζομένων είναι. Ούτε της Νέας Δημοκρατίας ούτε του ΠΑ.ΣΟ.Κ. είναι. Είναι λεφτά των εργαζομένων και τα δικαιούνται. Επιλογές κάνουμε εμείς αν τους υπηρετούν ή δεν τους υπηρετούν καλύτερα. 
      Τα λεφτά, λοιπόν, υπήρχαν και τα λεφτά υπάρχουν και πρέπει να ξέρουν οι συνάδελφοι εδώ ότι ο Ο.Ε.Κ. είναι ένας από τους καλύτερους οργανισμούς που διαθέτει συνολικά σήμερα ο δημόσιος τομέας. Περί αυτού πρόκειται.  Το πότε θα τα έπαιρνε; Θα τα έπαιρνε μετά από δικαστικές αποφάσεις. Δεν καταλαβαίνω, λοιπόν, αυτό που ακούστηκε ότι τα έδωσε η Νέα Δημοκρατία λες και τα έβγαλαν από την τσέπη τους.
      Άκουσα ακόμη από τον κ. Βαρβιτσιώτη για τη διαδικασία κλήρωσης. Εγώ υπενθύμισα στη Βουλή των Ελλήνων ότι η Κυβέρνηση, ο κ. Παναγιωτόπουλος μαζί με τον κ. Γιακουμάτο είχαν πει στην αρχή ότι δεν θα πάμε σε κλήρωση και δώσαμε μάχη…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ το είπα;
      ΜΙΛΤΙΑΔΗΣ ΠΑΠΑΪΩΑΝΝΟΥ: Εσείς. 
      …και ότι θα βρούμε άλλοΝ τρόπο και κάναμε ολόκληρη συζήτηση διότι από την αρχή είπαμε μην τολμήσετε να μην πάτε σε κλήρωση. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι δυνατόν;
      ΜΙΛΤΙΑΔΗΣ ΠΑΠΑΪΩΑΝΝΟΥ: Κανένας, κύριε Βαρβιτσιώτη, δεν μπορεί να υποσχεθεί σε κανέναν και τίποτα στον Οργανισμό Εργατικής Κατοικίας. Κάποτε επί των ημερών σας πάλι γι’ αυτά αποφάσιζε η «Αγία» Αθανασία του Αιγάλεω. Για να σας  θυμίσω και λίγο το παρελθόν!
      Πάω λίγο παραπέρα. Αναφέρατε σε σχέση με τη δυτική Αθήνα και δεν θα πάω παραπέρα την αξιολόγηση για το εμπορικό κέντρο. Γιατί μετά από τρία χρόνια; Εγώ δεν λέω να μην κάνετε αξιολόγηση αλλά γιατί αφήσατε να περάσει τόσος καιρός; Και σας θυμίζω εδώ ότι ο συνολικός σχεδιασμός προέβλεπε οριστικοποίηση όλων αυτών –γι’ αυτό δεν ήταν και η ημερομηνία λήξης- στο τέλος Δεκεμβρίου του 2006 και εσείς μας πάτε στο τέλος Δεκεμβρίου του 2009 με τα «οσονούπω» που είπε η κ. Δαμανάκη. 
      Σας κάναμε συγκεκριμένη πρόταση, κύριε Υπουργέ. Να φωνάξετε εσείς μαζί με τον Υπουργό Εσωτερικών το σωματείο των κατοίκων του Ολυμπιακού Χωριού και το δήμο για να βρείτε λύση. Δεν μπορεί να συνεχίζεται αυτή η διελκυστίνδα τόσο καιρό ανάμεσα σε ένα διοικητικό συμβούλιο –έτσι έπρεπε οι άνθρωποι να λειτουργήσουν με κάποιο διοικητικό συμβούλιο- στο δήμο και στα Υπουργεία γιατί αυτό είναι νοσηρό φαινόμενο με πολύ αρνητικές επιπτώσεις και επιδράσεις. Κατά συνέπεια και εδώ για το δημόσιο συμφέρον σας κάνουμε συγκεκριμένη πρόταση.
      Όσο δε αφορά τον κ. Οικονομόπουλο η αδυναμία σας να απαντήσετε στο συγκεκριμένο σάς έκανε να ανατρέξετε σε συμψηφισμούς. Ουδέποτε προσωπικά εμένα με κάλυψαν οι συμβιβασμοί. Όπου υπάρχουν άνθρωποι που υπηρετούν το ίδιο συμφέρον και όχι το δημόσιο συμφέρον να οδηγηθούν στη δικαιοσύνη αλλά σε μια ανεξάρτητη δικαιοσύνη και όχι σε μια κατευθυνόμενη και χάριν της εικόνας. Είδατε τις χειροπέδες, τις εικόνες με τις χειροπέδες και μετά από λίγο αυτοί οι άνθρωποι βρέθηκαν απ’ έξω.
      Εγώ δεν θα μείνω στο «απ’ έξω», είναι θέμα της δικαιοσύνης, αλλά δεν μπορούν οι Υπουργοί να βγαίνουν και να λένε -για να εξυπηρετήσουν υποτίθεται το λαϊκό αίσθημα- αν είδαμε ή δεν είδαμε τις χειροπέδες. Γιατί δυστυχώς οι «κουμπάροι», οι «συμπέθεροι», οι «υιοί» είναι εδώ. 
      Στα ζητήματα συγκεκριμένα της χρηματιστηριακής εταιρείας δεν απαντήσατε. Γιατί εδώ υπάρχει συγκεκριμένο πρόσωπο που παρανόμησε, υπάρχει συγκεκριμένη χρηματιστηριακή εταιρεία από ανθρώπους εκλεκτούς της προηγούμενης κυβέρνησης της Νέας Δημοκρατίας και βασικών στελεχών. Σ’ αυτά δεν δίνετε απαντήσεις, αλλά λέτε ότι σας φταίει δήθεν το νομοθετικό πλαίσιο.
      Σας άκουσα να λέτε ότι είπατε την αλήθεια. Εγώ είπα ότι λέτε ψέματα και επιμένω. Θέλω να μου πείτε: Σκέφτεστε να καταργήσετε το ν. 2458/97, με τον οποίο μετατρέψαμε τον Ο.Γ.Α. σε κοινό ταμείο ασφάλισης αγροτών; Θέλω να μου απαντήσετε ευθέως. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για τη μείωση μιλάμε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Είναι ή δεν είναι αλήθεια ότι το 2003-2026 ακολουθείται μία σταδιακή αποδυνάμωση του προνοιακού επιδόματος -γιατί περί αυτού πρόκειται- ώστε να γίνει κύρια σύνταξη, όχι βέβαια μόνο στη λογική του προνοιακού επιδόματος, αλλά συντάξεις ανάλογα με τις ασφαλιστικές κλάσεις του Ο.Γ.Α. –σας θυμίζω, κύριε Γιακουμάτο- που θα φτάνουν τις αντίστοιχες συντάξεις του Ι.Κ.Α.; Θέλετε οι αγρότες μας να παίρνουν….
      ΕΜΜΑΝΟΥΗΛ ΣΤΡΑΤΑΚΗΣ: Και καλύτερες.
      ΜΙΛΤΙΑΔΗΣ ΠΑΠΑΪΩΑΝΝΟΥ: Και καλύτερες. 
      …τέτοιες συντάξεις; Ναι ή όχι; Και εμείς πήραμε την απόφαση σ’ αυτόν τον οργανισμό οι αγρότες να πληρώνουν ένα και το κράτος δύο. Και εσείς σήμερα δεν εκπληρώνετε τις υποχρεώσεις απέναντι στον Ο.Γ.Α., τουναντίον κάθε μέρα τον απαξιώνετε.
      ΠΑΝΑΓΙΩΤΗΣ ΑΔΡΑΚΤΑΣ: Τι δώσατε είκοσι χρόνια;
      ΜΙΛΤΙΑΔΗΣ ΠΑΠΑΪΩΑΝΝΟΥ: Θέλω να μου απαντήσετε, κύριε Γιακουμάτο στο εξής: Πήρε ποτέ κάποιος απ’ αυτούς τους αγρότες –γιατί αυτό άρχισε το 2003- σύνταξη πιο κάτω από την προνοιακή; Κατεβλήθη σε κανέναν; Προβλέπει –λέει- ή όχι ο ν. 2458/97 ότι σε κάθε περίπτωση η κύρια σύνταξη μαζί με την παλιά πρόσθετη σύνταξη –σ’ αυτά θα απαντήσετε- συν την προνοιακή, πρέπει να είναι σε κάθε περίπτωση πάνω από την προνοιακή;
      ΕΜΜΑΝΟΥΗΛ ΣΤΡΑΤΑΚΗΣ: Θα είναι διπλάσια.
      ΜΙΛΤΙΑΔΗΣ ΠΑΠΑΪΩΑΝΝΟΥ: Μα, είναι διπλάσιες και τριπλάσιες στο 40% σήμερα των αγροτών. Δεν παίρνουν την κατώτερη, δηλαδή, αυτή που λέτε προνοιακή. 
      Και σ’ αυτά εδώ λέτε ψέματα, κύριε Γιακουμάτο. Αποπροσανατολίζετε τον ελληνικό λαό.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μια μικρή παρέμβαση δέχεστε;
      ΜΙΛΤΙΑΔΗΣ ΠΑΠΑΪΩΑΝΝΟΥ: Πολύ ευχαρίστως.
      ΠΡΟΕΔΡΕΥΩΝ (Γεώργιος Σούρλας): Θα απαντήσετε, κύριε Υπουργέ.
      ΜΙΛΤΙΑΔΗΣ ΠΑΠΑΪΩΑΝΝΟΥ: Πολύ ευχαρίστως, κύριε Πρόεδρε. Να συνεννοηθούμε αν μπορούμε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν είπε κανείς ότι είμαστε εναντίον της κύριας σύνταξης του Ο.Γ.Α.. Συμφωνούμε. Όμως αποκρύπτετε συνειδητά και φοβάστε, τρέμει η γλώσσα σας και δεν απαντάτε στο «170 ευρώ προνοιακή σύνταξη». 
      Εγώ λέω, κύριε Παπαϊωάννου, ότι το 2003 η αγροτική σύνταξη ήταν στα 170 ευρώ. Και έρχεστε τώρα και τάζετε «παντεσπάνι», για 550 ευρώ. Ποιος θα σας πιστέψει; Ποιος; Εμείς σε δύο χρόνια την κάναμε 330 ευρώ. Όχι, κύριε Πρόεδρε, απλώς 170 ευρώ στον αγρότη, παρά τάζει τώρα «παντεσπάνι» στον αγρότη αυτός που τον οδήγησε στο ξεροκόμματο. 
      ΠΡΟΕΔΡΕΥΩΝ (Γεώργιος Σούρλας): Τώρα φύγαμε από το Ολυμπιακό Χωριό και πήγαμε στο Στάδιο Ειρήνης και Φιλίας. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μα λένε ότι λέω ψέματα. 
      ΠΡΟΕΔΡΕΥΩΝ (Γεώργιος Σούρλας): Ας επανέλθουμε, κύριε Παπαϊωάννου, στην επερώτηση.
      ΜΙΛΤΙΑΔΗΣ ΠΑΠΑΪΩΑΝΝΟΥ: Τελειώνω, κύριε Πρόεδρε. Το τελευταίο μας θέμα είναι αυτό τώρα.
      Κατ’ αρχάς, για να απαντήσω και σε εσάς, κύριε Πρόεδρε, θέλω να πω ότι διάβασα την ανακοίνωση. Εκεί αναφέρεται ότι ο ΠΑ.ΣΟ.Κ. λέει για κατάργηση της αγροτικής σύνταξης του Ο.Γ.Α.. Αυτό είναι ψέμα. Το λέω και επιμένω.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν το λέει αυτό.
      ΜΙΛΤΙΑΔΗΣ ΠΑΠΑΪΩΑΝΝΟΥ: Αν κάποιος το ισχυρίζεται ακόμα, είναι ψεύτης. Τελεία και παύλα. Αν δεν το ισχυρίζεται, να το αλλάξει.
      ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, βλέπετε πόσο δυσκολεύεται το Προεδρείο, γιατί είναι εκτός ημερησίας διατάξεως. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν δυσκολεύεται καθόλου.
      ΠΡΟΕΔΡΕΥΩΝ (Γεώργιος Σούρλας): Είναι για προγράμματα κυβερνητικά, κομματικά, που είναι σεβαστά, αλλά εδώ έχουμε συγκεκριμένο θέμα, το Ολυμπιακό Χωριό.
      ΜΙΛΤΙΑΔΗΣ ΠΑΠΑΪΩΑΝΝΟΥ: Να μην απαντήσω σ’ αυτά που είπε ο κύριος Υπουργός;
      ΠΑΝΑΓΙΩΤΗΣ ΑΔΡΑΚΤΑΣ: Για την προνοιακή σύνταξη μιλάει ο κύριος Υπουργός … 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Αδρακτά. Είναι γνωστά αυτά. 
      Κύριε Παπαϊωάννου, συνεχίστε. Θα έχετε άνεση χρόνου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν θα χρειαστώ περισσότερο χρόνο, κύριε Πρόεδρε.
      Και προηγουμένως, κύριε Πρόεδρε, ήθελα να σας πω το εξής: Αν μου λέγατε «κύριε Παπαϊωάννου, κάνατε υπέρβαση», τότε πολύ ευχαρίστως. Με διακόψατε, όμως, μ’ έναν τρόπο -εγώ γνωρίζω τη διαδρομή σας και ξέρετε πόσο σας σέβομαι για τη μεγάλη σας προσφορά στο ελληνικό Κοινοβούλιο- που εξεπλάγην.
Διότι ο προηγούμενος από σας Προεδρεύων, ο κ. Τραγάκης -θέλω να είμαι καθαρός μαζί σας- έδωσε άνεση χρόνου στον Υπουργό. Να μη μου λέτε, λοιπόν…
      ΠΡΟΕΔΡΕΥΩΝ (Γεώργιος Σούρλας): Είκοσι τρία λεπτά μίλησε, κύριε Παπαϊωάννου. Όχι είκοσι πέντε, αλλά είκοσι τρία λεπτά μίλησε! 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ο κ. Βαρβιτσιώτης είπε ότι μίλησε τρία παραπάνω. Μη μπούμε, όμως, σ’ αυτό το θέμα.
      ΠΡΟΕΔΡΕΥΩΝ (Γεώργιος Σούρλας): Ο κ. Βαρβιτσιώτης μίλησε οκτώ λεπτά ακριβώς. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Θεωρώ ότι αυτή η κουβέντα δεν προάγει τη συζήτηση.
      ΠΡΟΕΔΡΕΥΩΝ (Γεώργιος Σούρλας): Οκτώ λεπτά ακριβώς μίλησε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Τελειώνω, κύριε Πρόεδρε. 
      Ο κ. Γιακουμάτος ισχυρίζεται τώρα ότι «εσείς δώσατε 111 και εμείς δώσαμε 140». Σας απαντώ ότι τα 140 είχαν προβλεφθεί από την κυβέρνηση του ΠΑ.ΣΟ.Κ. στον προϋπολογισμό για το 2004, που ψηφίσαμε το 2003, με σαφήνεια. Και δόθηκαν προφανώς τον επόμενο χρόνο. Μήπως τώρα αυτά που υποσχέθηκε ο κ. Καραμανλής τα έδωσε; Θα τα δώσει!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα τα δώσει -γιατί δεν έχουν καταβληθεί ακόμη, κύριε Γιακουμάτο- σταδιακά. 
      ΠΡΟΕΔΡΕΥΩΝ (Γεώργιος Σούρλας): Πάλι ξεχάσαμε το Ολυμπιακό Χωριό!
      ΜΙΛΤΙΑΔΗΣ ΠΑΠΑΪΩΑΝΝΟΥ: Στη βάση, λοιπόν, αυτή –για να τελειώνω, κύριε Πρόεδρε- υπάρχει μια διαφορετική φιλοσοφία. Η διαφορετική φιλοσοφία έγκειται στο εξής: Η Νέα Δημοκρατία, σε συνέπεια με τη νεοφιλελεύθερη πολιτική των δεξιών κυβερνήσεων, θεωρεί τις  κοινωνικές δαπάνες μη παραγωγικές. 
      ΠΑΝΑΓΙΩΤΗΣ ΑΔΡΑΚΤΑΣ: Το κερασάκι στην τούρτα!
      ΜΙΛΤΙΑΔΗΣ ΠΑΠΑΪΩΑΝΝΟΥ: Το κοινωνικό κράτος στην Ελλάδα, όλοι οι θεσμοί, από τον Ο.Γ.Α, από την επέκταση του Ι.Κ.Α. σε όλη την Ελλάδα, από το πρόγραμμα «Βοήθεια στο Σπίτι», από τα Κ.Α.Π.Η., κτίστηκε  -να μην ξεκινήσω από τον Γεώργιο Παπανδρέου- από τον Ανδρέα Παπανδρέου. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ο Κωνσταντίνος Καραμανλής τα έκανε αυτά. Τι είναι αυτά που λέτε; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Και το σημαντικότερο απ’ όλα είναι ότι η Νέα Δημοκρατία ήταν απούσα. Έφευγε. Και τώρα την ενοχλεί. Γιατί εμείς πράγματι την προηγούμενη τετραετία είχαμε πρόβλημα, γιατί υπήρχαν οι μεγάλες δαπάνες για τους Ολυμπιακούς Αγώνες και υπήρχε πράγματι μια υποχώρηση σε σχέση με το κοινωνικό κράτος. Και ξαναχτίζουμε, με βάση νέους όρους, το νέο κοινωνικό κράτος, μια δίκαιη κοινωνία, την οποία ούτε ο κ. Καραμανλής και πολύ περισσότερο ο κ. Γιακουμάτος ποτέ δεν θα καταλάβει. Θα ψάχνει για ψήφους στη Β΄ Αθηνών! 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παπαϊωάννου. 
      Κύριε Υπουργέ, έχετε το λόγο για πέντε λεπτά, για να ολοκληρώσουμε τη συζήτηση. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ δεν θα κάνω κριτική στο πρόγραμμα του ΠΑ.ΣΟ.Κ.. Αυτό θα το αξιολογήσει ο ελληνικός λαός. Όμως, σήμερα εδώ να σεβαστούμε τους κατοίκους του Ολυμπιακού Χωριού. Να δούμε ένα θέμα, το οποίο πράγματι έχει «προβληματάκια», κύριε Παπαϊωάννου. 
      Εγώ θα σας πω κάτι: Είμαι περήφανος για την κοινωνική πολιτική. Θα σας παραδώσω αυτό, μια και ήσασταν και Υπουργός. Στα πενήντα χρόνια κοινωνικής ασφάλισης ουδέποτε μπορέσατε να δημιουργήσετε ιστοσελίδα σαν την «www. periousia.gr», όπου να είναι στο internet όλα τα ακίνητα και τα κινητά! Απλώς αγοράζατε «ΛΑΜΠΡΟΠΟΥΛΟ» κρυφίως. Αγοράζατε μετοχές. Το ξέρετε καλύτερα από μένα. 
      Δεν θα μπω στις λεπτομέρειες. Όμως, θα πω κάτι. Κύριε Πρόεδρε, μου πειράζει την αισθητική, όταν στο πρόγραμμά του το σύγχρονο, δημοκρατικό, ευρωπαϊκό ΠΑ.ΣΟ.Κ. λέει ότι για κάθε Ελληνόπουλο θα βάζει ένα χιλιάρικο στο ταμιευτήριο, στην τράπεζα. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Τρία.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ξέρετε τι μου θυμίζει αυτό, κύριε Παπαϊωάννου; Τη βασιλομήτορα! Αυτό μου θυμίζει! 
      (Χειροκροτήματα από την πτέρυγα της Νέας Δημοκρατίας)
      Αυτή είναι η διαφορά του κοινωνικού κράτους σ’ εσάς από εμάς! 
      ΠΡΟΕΔΡΕΥΩΝ (Γεώργιος Σούρλας): Τελειώσατε, κύριε Υπουργέ; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ναι, κύριε Πρόεδρε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Τη βασιλομήτορα σας τη χαρίζω και σας θυμίζω ότι της στείλατε και τα ασημικά με τον κ. Μητσοτάκη!
      ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, σας παρακαλώ! Ας τελειώσουμε ήρεμα!
      (Θόρυβος στην Αίθουσα)
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Τέσσερα λεπτά υπέρβαση, κύριε Πρόεδρε! 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ηρεμία, για να ολοκληρώσουμε τη συζήτηση! 
      Κηρύσσεται περαιωμένη η συζήτηση επί της υπ’ αριθμόν 40/29.1.2007 επερώτησης Βουλευτών του ΠΑ.ΣΟ.Κ. προς τον Υπουργό Απασχόλησης και Κοινωνικής Προστασίας, σχετικά με το Ολυμπιακό Χωριό. 
      Κύριοι συνάδελφοι, έχουν διανεμηθεί τα Πρακτικά της συνεδρίασης της Τρίτης 6 Φεβρουαρίου 2007 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Τρίτης 6 Φεβρουαρίου 2007 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 21.25΄ λύεται η συνεδρίαση για αύριο ημέρα Τρίτη 6 Μαρτίου 2007 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
  Η  ΠΡΟΕΔΡΟΣ                                                           ΟΙ ΓΡΑΜΜΑΤΕΙΣ






Τελευταία Αποθήκευση:	9/3/2007 12:49:00 μμ	Από:	Νασίου Στέλλα
Εκτυπώθηκε:	5/3/2007 6:35:00 μμ





