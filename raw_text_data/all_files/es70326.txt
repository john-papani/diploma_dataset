ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΡΕ’

Δευτέρα 26 Μαρτίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
Ανακοινώνεται ότι τη συνεδρίαση παρακολουθούν μαθητές από το Γυμνάσιο Ερατύρας Κοζάνης και το Πανεπιστήμιο των Νήσων Φερόε, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 27 Μαρτίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Οικονομίας και Οικονομικών:
i. σχετικά με την ολοκλήρωση των διαδικασιών για το βιολογικό καθαρισμό του Δήμου Λαππαίων Ρεθύμνης κ.λπ., σελ.
ii. σχετικά με τη μελέτη βιωσιμότητας της μονάδας βιοαιθανόλης στη Λάρισα, σελ.
β) Προς τον Υπουργό Απασχόλησης και Κοινωνικής Προστασίας:
i. σχετικά με την απώλεια του Επιδόματος Κοινωνικής Αλληλεγγύης στους χαμηλοσυνταξιούχους μετά την χορήγηση της αύξησης του 4% για το έτος 2007 κ.λπ., σελ.
ii. σχετικά με τη διασφάλιση της απασχόλησης στον τομέα της μεταποίησης για τους ανέργους εποχικούς εργάτες των Νομών Πέλλας και Ημαθίας, σελ.
γ) Προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στο Νοσοκομείο «ΑΓΙΑ ΟΛΓΑ» στη Νέα Ιωνία κ.λπ., σελ.
5. Συζήτηση επερώτησης βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης, σχετικά με το Δημόσιο Σύστημα Υγείας, σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΓΙΑΚΟΥΜΑΤΟΣ Γ., σελ.
ΓΙΑΝΝΟΠΟΥΛΟΣ Α., σελ.
ΚΟΣΙΩΝΗΣ Π., σελ.
ΚΟΥΒΕΛΗΣ Φ., σελ.
ΝΑΣΙΩΚΑΣ Ε., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΟΘΩΝΑΣ Σ., σελ.
ΦΩΛΙΑΣ Χ., σελ.

Β. Επί της Επερώτησης:
ΑΒΡΑΜΟΠΟΥΛΟΣ Δ., σελ.
ΒΑΡΒΙΤΣΙΩΤΗΣ Μ., σελ.
ΓΙΑΝΝΟΠΟΥΛΟΣ Α., σελ.
ΓΡΗΓΟΡΑΚΟΣ Λ., σελ.
ΚΟΣΙΩΝΗΣ Π., σελ.
ΝΑΣΙΩΚΑΣ Ε., σελ.
ΠΑΠΑΙΩΑΝΝΟΥ Μ., σελ.
ΣΚΟΥΛΑΚΗΣ Ε., σελ.
ΣΚΟΥΛΑΣ Ι., σελ.
ΣΟΥΡΛΑΣ Γ., σελ.
ΧΡΙΣΤΟΦΙΛΟΠΟΥΛΟΥ Π., σελ.
 
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ  ΡΕ΄
     Δευτέρα  26  Μαρτίου 2007
     
     Αθήνα, σήμερα στις 26 Μαρτίου 2007, ημέρα Δευτέρα και ώρα 18.08΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Έκτορα Νασιώκα, Βουλευτή Λάρισης, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
        1) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ  κατέθεσε αναφορά με την οποία ο Σύλλογος Ιδιοκτητών Παραθεριστικών Οικιών και Οικοπεδούχων  Κάριανης ζητεί την επέκταση του σχεδίου πόλης στην περιοχή των δυτικών ακτών του Νομού Καβάλας.
     2) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ  κατέθεσε αναφορά με την οποία το Σωματείο Συνταξιούχων ΔΕΗ Επαρχίας Εορδαίας ζητεί την πρόσληψη γιατρών στο ΠΕΚΑ Πτολεμαΐδος.
     3) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ  κατέθεσε αναφορά με την οποία το Σωματείο Αστυνομικών Υπαλλήλων Νομού Σερρών ζητεί την αναδιάρθρωση των Υπηρεσιών της Αστυνομικής Δ/νσης Σερρών.
     4) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ  κατέθεσε αναφορά με την οποία η ΕΛΜΕ, ο Σύλλογος Γονέων και Κηδεμόνων του 3ου Ενιαίου Λυκείου, οι Μαθητές και ο Σύλλογος Καθηγητών του 3ου Γενικού Λυκείου Φλώρινας διαμαρτύρονται για την προσπάθεια παραχώρησης κτηριακών  μονάδων του Σχολείου , στη Σχολή Καλών Τεχνών Φλώρινας.
     5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία ο Δήμος Σητείας Λασιθίου  ζητεί την επέκταση και ανάπτυξη του Μουσείου Σητείας.
     6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Αποφοίτων Δημοσίου ΙΕΚ Τμήματος Φυλάκων Αρχαιολογικών Χώρων και Μουσείων  ζητεί το πτυχίο του Δημόσιου ΙΕΚ να θεωρείται ως βασικό προσόν κατά τις προσλήψεις προσωπικού.
     7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο ΤΟΕΒ Ιεράπετρας Λασιθίου προτείνει την κατασκευή έργων για τις ανάγκες άρδευσης της περιοχής του.
     8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα το οποίο αναφέρεται  στην πιθανή τροποποίηση του Οργανισμού Εμπορικής Ναυτιλίας.
     9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε  δημοσίευμα το οποίο αναφέρεται στην πιθανή εκχώρηση αρμοδιοτήτων του Υ.ΠΕ.ΧΩ.Δ.Ε. στο Υπ. Εμπορικής Ναυτιλίας.
     10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία ο Σύλλογος Ατόμων με αναπηρίες Γονέων και Κηδεμόνων Ιεράπετρας ζητεί τη χορήγηση δανείων από τον ΟΕΚ σε άτομα με αναπηρία που έχουν δανειοδοτηθεί στο παρελθόν.
     11) Ο Βουλευτής Νομού Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Ασπροπύργου Αττικής ζητεί να επιλυθεί άμεσα το πρόβλημα της επεξεργασίας των λυμάτων του Θριάσιου Πεδίου, χωρίς την καταστροφή της παραλίας του Ασπροπύργου.
     12) Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία ο Δήμος Πλατανιά Χανίων ζητεί να του παραχωρηθεί ο παλαιός αιγιαλός προκειμένου να προβεί σε ανάπλαση και αξιοποίησή του.   
     13) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία κάτοικοι Φαμίλας Ναυπακτίας ζητούν τη χορήγηση πίστωσης για την ολοκλήρωση αρδευτικού έργου των κτημάτων τους.
     14) Ο Βουλευτής Αιτων/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Ιδιοκτητών Κέντρων Ξένων Γλωσσών Νομού Αιτωλ/νίας ζητεί να μην αυξηθούν οι εισφορές και να μην μειωθούν οι συντάξεις των μελών του.
     15) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμος Αγρινίου Αιτωλ/νίας ζητεί να του παραχωρηθεί η κυριότητα τμήματος του παλαιού αεροδρομίου Αγρινίου για τις ανάγκες του Πανεπιστημίου Αγρινίου.
     16) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Επιμελητήριο Αιτωλοακαρνανίας ζητεί την τροποποίηση των ισχυουσών κριτηρίων υποχρέωσης ελέγχου των Ανωνύμων Εταιρειών από ορκωτό λογιστή.
     17) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Επιμελητήριο Αιτωλοακαρνανίας ζητεί να ληφθούν μέτρα ώστε να παύσει η δίωξη προσώπων μη εκτελεστικών μελών Διοικητικών Συμβουλίων Ανωνύμων Εταιρειών.
     18) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η ΄Ενωση Μηχανικών Δημοσίων Υπαλλήλων Διπλωματούχων Ανωτάτων Σχολών Ανατολικής Κρήτης ζητεί την ικανοποίηση οικονομικών αιτημάτων των μελών της.
     19) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία συμβασιούχοι της Νομαρχιακής Αυτοδιοίκησης Πέλλης ζητούν την παράταση των συμβάσεων εργασίας τους.
     20) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Διεύθυνση Υδάτινων Πόρων και Εγγείων Βελτιώσεων Νομού Θεσσαλονίκης ζητεί τη λήψη μέτρων για την αντιμετώπιση ενδεχόμενης λειψυδρίας στα αρδευτικά δίκτυα του Νομού Θεσσαλονίκης.       
     21) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Γυμναστικός Σύλλογος ΄Εδεσσας ζητεί να επανέλθει το μέτρο εισαγωγής των πανελληνιονικών αθλητών στα ΤΕΦΑΑ.
     22) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Δήμος Κύρρου Πέλλης ζητεί τα επαρχιακά καφενεία να εξαιρεθούν από την υποχρέωση καταβολής τιμήματος υπέρ της ΑΕΠΙ.
     23) Ο Βουλευτής Α’ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η ΄Ενωση Ελλήνων Χημικών ζητεί την αναβάθμιση του μαθήματος της Χημείας στη Δευτεροβάθμια εκπαίδευση.
     24) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο ΓΟΕΒ Λεκάνης Ιωαννίνων ζητεί έκτακτη οικονομική ενίσχυση για την αποκατάσταση ζημιών στα αντλιοστάσια του.
     25) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η κ. Κ. Δημαράτου-Καναβούρα, Δημοτική Σύμβουλος Δήμου Μαστοροχωρίων Ιωαννίνων, ζητεί την τοποθέτηση αναμεταδότη της ΕΡΤ3 στην περιοχή των Μαστοροχωρίων.
     26) Ο Βουλευτής Κοζάνης κ. ΙΩΑΝΝΗΣ ΒΛΑΤΗΣ κατέθεσε αναφορά με την οποία το Σωματείο Συνταξιούχων Δ.Ε.Η. Επαρχίας Εορδαίας ζητεί την ικανοποίηση ασφαλιστικών και οικονομικών αιτημάτων του.
     27) Η Βουλευτής Θεσσαλονίκης κ. ΧΡΥΣΑ ΑΡΑΠΟΓΛΟΥ κατέθεσε αναφορά με την οποία η κ. Λαμάρα Κελέσεβα-Ουμουδουμίδου ζητεί την αναγνώριση των σπουδών και της προϋπηρεσίας της ως φυσικοθεραπεύτριας και την εργασιακή της αποκατάσταση στο τμήμα φυσικοθεραπείας του ΑΤΕΙΘ.
     28) Ο Βουλευτής Χανίων κ. ΧΡΗΣΤΟΣ ΜΑΡΚΟΓΙΑΝΝΑΚΗΣ κατέθεσε αναφορά με την οποία ο Δήμος Πλατανιά Χανίων ζητεί να του παραχωρηθεί ο παλαιός αιγιαλός του Δ/Δ Πλατανιά, προκειμένου να προχωρήσει σε εργασίες ανάπλασής του.
     29) Ο Βουλευτής Χανίων κ. ΧΡΗΣΤΟΣ ΜΑΡΚΟΓΙΑΝΝΑΚΗΣ κατέθεσε αναφορά με την οποία η ΄Ενωση Συλλόγων Γονέων και Κηδεμόνων Μαθητών Πρωτοβάθμιας και Δευτεροβάθμιας Εκπαίδευσης του Δήμου Χανίων ζητεί να δίνεται η δυνατότητα στους μαθητές των ΕΠΑΛ να δίνουν εξετάσεις σε άλλη ημερομηνία όταν υπάρχει βεβαιωμένο ιατρικό πρόβλημα.
     30) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Δήμος Δελφών Φωκίδος ζητεί την αύξηση των εφημεριών των ιατρών στο Αγροτικό Ιατρείο Δελφών.
     31) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά με την οποία ο Φαρμακευτικός Σύλλογος Αχαΐας ζητεί τη λήψη μέτρων για την εύρυθμη λειτουργία του ΟΠΑΔ.
     32) Οι Βουλευτές Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ, Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ, Δωδεκανήσου κ. ΚΩΝΣΤΑΝΤΙΝΟΣ ΚΑΪΣΕΡΛΗΣ και Σερρών κ. ΜΑΡΚΟΣ ΜΠΟΛΑΡΗΣ κατέθεσαν αναφορά με την οποία ο Δρ. Ανδρέας Κατζηλάκης, χωροτάκτης και περιβαλλοντολόγος ζητεί να του χορηγηθούν επικυρωμένα αντίγραφα σχεδίων εγγράφων από το Υπ. Αγροτικής Ανάπτυξης.
     33) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η ΄Ενωση Αστυνομικών Υπαλλήλων Νομού Ηρακλείου διαμαρτύρεται για μετακινήσεις και αποσπάσεις Αστυνομικών Υποδιευθυντών από την Αστυνομική Διεύθυνση Ηρακλείου σε Υπηρεσίες της Αττικής.
     34) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται η ανανέωση της σύμβασης παραχώρησης του Δημοτικού κάμπινγκ Αμαλιάδος στο Δήμο Αμαλιάδος.
     35) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στην αναστολή λειτουργίας των εξωτερικών ιατρείων της καρδιολογικής κλινικής του Γενικού Νοσοκομείου Πύργου Ηλείας.
     36) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται η αναβάθμιση του περιφερειακού ιατρείου Λαμπείας Ηλείας.
     37) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο καταγγέλλεται η ανεξέλεγκτη διάθεση φυτοφαρμάκων στο Νομό Ηλείας.
     38) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται η τοποθέτηση ενδοκρινολόγου ιατρού στο Υποκατάστημα του ΙΚΑ Πύργου Ηλείας.
     39) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται η αποζημίωση των πληγέντων από κακοκαιρία, παραγωγών πρώιμου  καρπουζιού του Νομού Ηλείας.
     40) Ο Βουλευτής Α’ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία η ΄Ενωση Ιδιοκτητών Ιδιωτικών Ραδιοσταθμών Θεσσαλονίκης ζητεί την άμεση έναρξη της διαδικασίας αδειοδότησης των ραδιοφωνικών σταθμών της Θεσσαλονίκης. .
     41) Ο Βουλευτής Φωκίδος κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ερασιτέχνες αλιείς του Δήμου Ευπαλίου Ν. Φωκίδος ζητούν την τροποποίηση του κανονισμού της Ευρωπαϊκής Ένωσης που αφορά στην κατάργηση της ερασιτεχνικής αλιείας.
     42) Ο Βουλευτής Φωκίδος κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο τοπικός Οργανισμός Εγγείων Βελτιώσεων Πεδιάδος Μόρνου ζητεί την επέκταση της χρήσης των αρδευτικών γεωτρήσεων Μ1, Μ2 και Μ3 της πεδιάδος Μόρνου του Δήμου Ευπαλίου Φωκίδος.
     43) Ο Βουλευτής Φωκίδος κ. ΙΩΑΝΝΗΣ ΜΠΟΥΓΑΣ κατέθεσε δημοσίευμα εφημερίδας το οποίο αναφέρεται στην ανάγκη παροχής ευρυζωνικών συνδέσεων στα τοπικά διαμερίσματα του Δήμου Ευπαλίου Φωκίδας.
     44) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Δήμαρχος Γραβιάς ζητεί τη μονιμοποίηση των εργαζομένων στην ελεγχόμενη κυνηγετική περιοχή Παρνασσίδας.
     45) Ο Βουλευτής Φωκίδος κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Δήμαρχος Γραβιάς ζητεί η αμαξοστοιχία 501 του ΟΣΕ «Θεσσαλονίκη – Αθήνα» να κάνει στάση στο Σιδηροδρομικό Σταθμό Μπράλου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     	1. Στην με αριθμό 3970/6-2-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β13-67/27-2-07 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Στρατάκης, με θέμα «Ανάγκη προστασίας πολιτών από την έλλειψη φερεγγυότητας και την ενδεχόμενη ασυδοσία ασφαλιστικών εταιριών», σας γνωστοποιούμε τα ακόλουθα:
     Η Διεύθυνση Ασφαλιστικών Επιχειρήσεων και Αναλογιστικής της Γ. Γ. Εμπορίου στα πλαίσια της ασκούμενης εποπτείας εκτός από τους ετήσιους ελέγχους των υποβληθέντων σε αυτήν οικονομικών στοιχείων των ασφαλιστικών εταιριών διενήργησε για τρίτη συνεχή χρονιά (2003, 2004, 2005) επιτόπιους διαχειριστικούς ελέγχους στις εταιρίες συνεπικουρούμενη και από ελεγκτική εταιρία Ορκωτών Λογιστών.
     Ο έλεγχος αυτός ανέδειξε, στην έναρξή του, προβλήματα που προέρχονταν κύρια από την άσκηση του κλάδου αυτοκινήτων και από την έλλειψη των απαιτούμενων Ιδίων Κεφαλαίων που πρόβλεπε ο νόμος για τη κάλυψη του Αναγκαίου Περιθωρίου Φερεγγυότητας.
     Οι εταιρίες οι οποίες συμμορφώθηκαν πλήρως στις υποδείξεις του ελέγχου με την κατάθεση των απαραίτητων Κεφαλαίων συνεχίζουν κανονικά τη λειτουργία τους χωρίς να έχουν σταματήσει οι αιφνιδιαστικοί έλεγχοι για θέματα που κρίνει η Υπηρεσία ότι πρέπει να έχει διαρκή γνώση για τη διαχείρισή τους από μέρους των εταιριών.
     	Τι έχει γίνει μέχρι σήμερα.
     Κάνοντας μια ανασκόπηση της διαδικασίας και των αποτελεσμάτων των ελέγχων που διενεργήθηκαν στις ασφαλιστικές εταιρείες τα τρία τελευταία χρόνια, θα μπορούσαμε να επισημάνουμε τα εξής:
     - Για πρώτη φορά διενεργήθηκε ουσιαστικός έλεγχος της ασφαλιστικής αγοράς το 2004 για τη διαχειριστική χρήση 2003. Μέχρι τότε οι υπηρεσίες του υπουργείου δέχονταν ότι δήλωναν οι ασφαλιστικές εταιρείες και δεν γινόταν κανένας έλεγχος σε βάθος, μολονότι υπήρχαν παράπονα ασφαλισμένων σε βάρος συγκεκριμένων εταιρειών και καταγγελίες για συνθήκες αθέμιτου ανταγωνισμού μεταξύ των ασφαλιστικών εταιρειών.
     - Διενεργήθηκε έλεγχος σε 49 ασφαλιστικές εταιρείες του κλάδου αυτοκινήτου. Από τον έλεγχο αυτό αναδείχθηκαν όλα τα προβλήματα του κλάδου και αποδείχθηκε ότι 22 εταιρείες λειτουργούσαν με ίδια κεφάλαια που υπολείπονταν του αναγκαίου περιθωρίου φερεγγυότητας, με συνέπεια το Υπουργείο να απαιτήσει από τις εταιρείες αυτές να προχωρήσουν άμεσα αύξηση των ιδίων κεφαλαίων τους κατά 133 εκατ. ευρώ. Οι συγκεκριμένες εταιρείες συμμορφώθηκαν με τις υποδείξεις του ελέγχου και συγκεκριμένα έγιναν εισροές κεφαλαίων στην ασφαλιστική αγορά ύψους 241,3 εκατ. ευρώ, δηλαδή εισέρευσαν κεφάλαια υψηλότερα κατά 109 εκατ. ευρώ από αυτά που προσδιόρισε ως ελάχιστα αναγκαία ο έλεγχος.
     - Το 2005 διενεργήθηκε για δεύτερη φορά έλεγχος της ασφαλιστικής αγοράς από το ΥΠΑΝ για την διαχειριστική χρήση 2004. Ο έλεγχος στη χρήση αυτή έγινε στο σύνολο της αγοράς (74 ασφαλιστικές εταιρείες ζωής και ζημιών). Από τον έλεγχο προέκυψε, ότι έπρεπε να καταβληθούν για την κάλυψη του περιθωρίου φερεγγυότητας, από όσες εταιρείες δεν το κάλυπταν, 338,6 εκατ. ευρώ. Το υπουργείο έδωσε την δυνατότητα στις εταιρείες να καταβάλουν το συγκεκριμένο ποσό σε 2 δόσεις, ενώ πιστοποιητικό φερεγγυότητας έλαβαν όσες εταιρείες κατέβαλαν την πρώτη δόση μέχρι την 31/1/2006.
     - Προχωρήσαμε στην ανάκληση της άδειας οκτώ (8) εταιριών με στόχο την εξάλειψη της περαιτέρω διόγκωσης των οικονομικών προβλημάτων που παρουσίαζαν οι εν λόγω εταιρίες και κατ' επέκταση τον περιορισμό της οικονομικής επιβάρυνσης και ανασφάλειας των ασφαλισμένων και δικαιούχων ασφαλίσματος.
     Σημαντικές διαρθρωτικές παρεμβάσεις στον κλάδο
     Παράλληλα με τους ελέγχους που διενεργήθηκαν τα τρία τελευταία χρόνια, θα πρέπει να σημειωθεί ότι αναλήφθηκαν σημαντικές νομοθετικές πρωτοβουλίες για την επίλυση χρόνιων προβλημάτων του ασφαλιστικού κλάδου, οι πιο σημαντικές από τις οποίες είναι οι εξής:
     - Εκδόθηκε το ΠΔ 23/14-2-05, το οποίο προβλέπει την αύξηση του ορίου φερεγγυότητας των ασφαλιστικών εταιριών, σε ποσό μάλιστα μεγαλύτερο από το ελάχιστο που επιβάλλει η Ευρωπαϊκή Ένωση.
     - Ορίστηκε με νόμο υποχρεωτική προθεσμία καταβολής χρημάτων από τις ασφαλιστικές εταιρίες για πρόωρη ή κανονική εξαγορά συμβολαίων ζωής. Ορίζεται ότι, αν στο χρονικό διάστημα των 30 ημερών, που η κάθε ασφαλιστική εταιρεία, σύμφωνα με τη νομοθεσία, είναι υποχρεωμένη να καταβάλει τα ποσά των συμβολαίων ζωής στους ασφαλισμένους της όταν υπάρχει πρόωρη ή κανονική εξαγορά συμβολαίων ζωής, δεν το κάνει, τότε επιβάλλεται πρόστιμο στην ασφαλιστική εταιρείας, ύψους 3.000 - 60.000 ευρώ.
     - Εκδόθηκε σχετικό Προεδρικό Διάταγμα για τους διαμεσολαβούντες στην ασφάλιση, στα πλαίσια της προσαρμογής της Ελληνικής Νομοθεσίας στην Κοινοτική Νομοθεσία.
     	       - Έχει ολοκληρωθεί η διαδικασία κατάρτισης σχετικού νομοσχεδίου που θα υποβληθεί στις αρχές του νέου έτους στη Βουλή προς ψήφιση σχετικά με την αναμόρφωση του Ν.489176 «περί ασφαλίσεως αυτοκινήτων».
     - Έχει δοθεί για δημόσια διαβούλευση το προσχέδιο νόμου που αφορά την Ασφαλιστική Εκκαθάριση
     Οι άξονες της πολιτικής του Υπ. Ανάπτυξης
     	Η παρούσα ηγεσία του ΥΠΑΝ έθεσε από την πρώτη στιγμή ως στόχο την ανάπτυξη της ασφαλιστικής αγοράς, μέσα από τρεις ξεκάθαρους άξονες:
     - Εξυγίανση της αγοράς, με την διενέργεια συστηματικών ελέγχων
     - Προστασία του καταναλωτή, για την αύξηση της καταναλωτική ς πίστης
     - Συνεχής ανάπτυξη υγιούς ανταγωνισμού και παροχή καλλίτερων προϊόντων στις καλύτερες τιμές, προς όφελος των καταναλωτών
     Με τα μέτρα που έχουμε ήδη λάβει και τους ελέγχους που εφαρμόζουμε τα τελευταία τρία χρόνια, επιτεύχθηκε η ενίσχυση του υγιούς ανταγωνισμού μεταξύ των εταιρειών, η προστασία των δικαιωμάτων και των συμφερόντων των καταναλωτών και η προσέλκυση κεφαλαίων στην ασφαλιστική αγορά. Τα αποτελέσματα της πολικής μας είναι ήδη ορατά, τόσο στους καταναλωτές, όσο και στην ίδια την ασφαλιστική αγορά. Από μέσες αυξήσεις στα ασφάλιστρα 6% το 2002 και 5,7% το 2003 έχουμε οδηγηθεί σε πολύ μικρότερες, 2,9% το 2005 και 1,9% το πρώτο 9μηνο του 2006 και σε σημαντικές μειώσεις ειδικά για τους ασφαλισμένους της περιφέρειας. Επιπλέον μετά από πολλά χρόνια εκδηλώνεται μεγάλο ενδιαφέρον για επενδύσεις στην ασφαλιστική αγορά από μεγάλες εταιρείες του εξωτερικού, όπως για παράδειγμα η εξαγορά της Άλφα Ασφαλιστικής από την ΑΧΑ και του Φοίνικα.
     Σ' αυτήν την πορεία είμαστε αποφασισμένοι να συνεχίσουμε.
     Τηρούμε με συνέπεια τη δέσμευση μας να καταστήσουμε το χώρο της ιδιωτικής ασφάλισης φερέγγυο, αξιόπιστο, ανταγωνιστικό.
     Γιατί αυτό ωφελεί τις υγιείς ασφαλιστικές επιχειρήσεις και τους εργαζομένους σε αυτές. Γιατί αυτό ωφελεί τους ασφαλισμένους. Γιατί αυτό ωφελεί την οικονομία και την κοινωνία.
     Το Υπουργείο Ανάπτυξης θα συνεχίσει τον έλεγχο των εταιριών για τη χρήση 2006 μετά την υποβολή των οικονομικών καταστάσεων αρχικά και θα τον ολοκληρώσει μετά την υποβολή της ετήσιας αναφοράς την 30-6-2007.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     2. Στην με αριθμό 4160/9-2-07 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. Β- 463/27-2-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 4160/9-2-2007, που κατέθεσε στη Βουλή ο Βουλευτής κ. Άγγελος Μανωλάκης, σας διαβιβάζουμε το με αριθμ. 101220/15-2-2007 έγγραφο της εταιρείας «ΕΡΓΑ ΟΣΕ» Α.Ε., με το οποίο παρέχονται πληροφορίες για το θιγόμενο θέμα.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 3963/6-2-07 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Β- 341/27-2-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 3963/6-2-2007, που κατέθεσε στη Βουλή ο Βουλευτής κ. Βασίλης Οικονόμου, σας πληροφορούμε ότι το θιγόμενο με αυτή θέμα δεν ανήκει στις αρμοδιότητες του Υπουργείου Μεταφορών και Επικοινωνιών.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 3669/30-1-07 ερώτηση του Βουλευτή κ. Ιωάννου Βλατή δόθηκε με το υπ’ αριθμ. Δ5/ΗΛ/Β/Φ6/20/4328/23-2-07 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ' αριθ. 3669/30-1-07 ερώτησης που κατατέθηκε στη Βουλή των Ελλήνων από τον ως άνω Βουλευτή, σας αποστέλλουμε το ανωτέρω σχετικό έγγραφο της ΔΕΗ το οποίο καλύπτει το θέμα.
     Σε κάθε περίπτωση σας διευκρινίζουμε ότι εκ του νόμου το Υπουργείο Ανάπτυξης δεν έχει αρμοδιότητα να παρεμβαίνει σε ζητήματα οικονομικής διαχείρισης της ΔΕΗ Α.Ε και ειδικότερα σε θέματα αποζημιώσεων απαλλοτριώσεων.
     Σε κάθε περίπτωση, το Υπουργείο Ανάπτυξης παροτρύνει τη διοίκηση της ΔΕΗ Α.Ε. για τη καλλιέργεια εποικοδομητικών σχέσεων με τις τοπικές κοινωνίες.
     Ο Υπουργός
     Δ. ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό  3648/29.1.07 ερώτηση των Βουλευτών κυρίων Αναστασίου Χωρέμη και Γεωργίου Παπαγεωργίου δόθηκε με το υπ’ αριθμ. 2462/15.2.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στη με αριθμ. πρωτ. 3648/29-01-2007 ερώτηση, που κατατέθηκε στη Βουλή από τους Βουλευτές κ. κ. Τ. Χωρέμη και Γ. Παπαγεωργίου, σχετικά με τη μετάθεση της Προϊσταμένης του Τμήματος Κοινωνικής Επιθεώρησης Αγρινίου, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
     1. Η επιλογή Προϊσταμένων Τμημάτων του Σώματος Επιθεώρησης Εργασίας (Σ.ΕΠ.Ε.) έγινε σύμφωνα με το άρθρο 11 του Ν. 3260/04 «Επιλογή Προϊσταμένων Οργανικών Μονάδων κατά την πρώτη εφαρμογή του Νόμου», σε συνδυασμό με τις ειδικές διατάξεις που ισχύουν στο Σ.ΕΠ.Ε., δηλαδή Ν.2639/98, ΠΔ 136/99, Ν.2736/99, Ν.2874/00, λαμβάνοντας υπόψη τη διαπιστωτική πράξη κατάταξης των υπαλλήλων στους βαθμούς της 06-08-2004, ημερομηνία δημοσίευσης του Ν.3260/04.
     Κατά τη συνεδρίαση του Υπηρεσιακού Συμβουλίου του Σ.ΕΠ.Ε. στις 26-07-2006, επιλέχθηκαν ως Προϊστάμενοι Τμημάτων υπάλληλοι Κοινωνικοί Επιθεωρητές Εργασίας της κατηγορίας ΠΕ Διοικητικού - Οικονομικού (ημερομηνία κατά την οποία επιλέχθηκε και η εν λόγω υπάλληλος) και ΤΕ Διοικητικού - Λογιστικού που είχαν τις προϋποθέσεις σύμφωνα με τις ισχύουσες διατάξεις. Στη συνέχεια επιλέχθηκαν υπάλληλοι της κατηγορίας ΔΕ Διοικητικού Λογιστικού, κατηγορία στην οποία ανήκαν οι υπάλληλοι Τόλης Παντελής και Ντόβα Παναγιώτα.
     Επισημαίνεται ότι η επιλογή των Προϊσταμένων Τμημάτων του Σ.ΕΠ.Ε. γίνεται πανελλαδικά και όχι σε επίπεδο Περιφέρειας ή Νομού.
     2. Ο Υπαλληλικός Κώδικας Ν.2683/99, άρθρο 85, παρ.3 παρέχει τη δυνατότητα στον υπό κρίση υπάλληλο να δηλώσει εξαίρεση από την κρίση, εφόσον συνεκτιμώντας ο ίδιος τις ατομικές του επιθυμίες και ανάγκες, τα κενά που υπάρχουν στις διάφορες Υπηρεσίες για τοποθέτηση Προϊσταμένων, το ενδεχόμενο να υπάρχουν αιτήματα και από άλλους κρινόμενους για την ίδια θέση κ.λπ. θέλει οπωσδήποτε να αποκλείσει το ενδεχόμενο μετακίνησής του. Εφόσον, όμως, δεν έχει γίνει δήλωση εξαίρεσης τίθεται μετά την προαγωγή του στη διάθεση της Διοίκησης για τοποθέτηση σύμφωνα με τις υπηρεσιακές ανάγκες, τα προσόντα, τις εμπειρίες και την ειδίκευση που διαθέτει. Η εν λόγω υπάλληλος δεν υπέβαλλε αίτηση εξαίρεσης, κατά συνέπεια τέθηκε στην διάθεση της Υπηρεσίας, γνωρίζοντας και αποδεχόμενη το ενδεχόμενο να τοποθετηθεί με βάση τις υπηρεσιακές ανάγκες και εκτός της περιοχής Αγρινίου.
     3. Η τοποθέτηση της κας Γκαραγκούνη Αλάφη Μάρθας στο Τμήμα Κοινωνικής Επιθεώρησης Αχαΐας κρίθηκε αναγκαία και επιβεβλημένη, καθώς οι εκεί υπηρετούντες υπάλληλοι δεν είχαν τις προϋποθέσεις για να κριθούν Προϊστάμενοι στο Τμήμα αυτό και να καλύψουν τη θέση του Προϊσταμένου. Παράλληλα, οι επιχειρήσεις που δραστηριοποιούνται στο Νομό Αχαΐας, περίπου 9.054 σε αριθμό (μεγάλες βιομηχανικές μονάδες), δεν μπορούν να συγκριθούν με τις αντίστοιχες της περιοχής αρμοδιότητας του Τμήματος Κοινωνικής Επιθεώρησης Αγρινίου, περίπου 2.354 σε αριθμό, ούτε σε αριθμό, ούτε σε απασχολούμενο εργατικό δυναμικό που ανέρχεται σε 17.290 και 8.239 άτομα αντίστοιχα.
     Κατά συνέπεια, η τοποθέτηση της αναφερομένης υπαλλήλου εκεί δεν μπορεί σε καμία περίπτωση να θεωρηθεί υποβάθμιση.
     4. Επιπροσθέτως, η κα Γκαραγκούνη Αλάφη Μάρθα υπηρέτησε για δώδεκα (12) έτη ως Προϊσταμένη στο Τμήμα Κοινωνικής Επιθεώρησης Αγρινίου. Η μετακίνηση των υπαλλήλων και δη των Προϊσταμένων Τμημάτων κατά τακτά χρονικά διαστήματα και περιόδους απορρέει από την ανάγκη διασφάλισης της ανεξαρτησίας του λειτουργήματος του Επιθεωρητή, ώστε να μη δίδεται η εντύπωση της σύνδεσής του επί μακρόν με συγκεκριμένο τόπο. Η ιδιαίτερη φύση της εργασίας του Επιθεωρητή Εργασίας επιβάλλει την παροχή εχεγγύων αντικειμενικότητας προς διασφάλιση της εύρυθμης και βάσει των αρχών της χρηστής Διοίκησης λειτουργίας των Υπηρεσιών.
     5. Η αρμόδια Υπηρεσία ενημερώθηκε για το ζήτημα υγείας (οσφυαλγία) της κ. Γκαραγκούνη Αλάφη Μάρθας, από το με αριθμ. 18957/17-10-06 Πιστοποιητικό του Εξωτερικού Ιατρείου της Ορθοπεδικής Κλινικής του Γενικού Νοσοκομείου Αγρινίου και όχι από 15ετίας όπως αναφέρεται στην ερώτηση. Η αναφερομένη υπάλληλος ουδέποτε είχε ενημερώσει για τυχόν ασθένειά της (οσφυαλγία) και μάλιστα ούτε και η ίδια την επικαλέστηκε στην αίτηση αναστολής εκτέλεσης που υπέβαλλε στο Διοικητικό Εφετείο Αθηνών.
     Επίσης, το Διοικητικό Εφετείο Αθηνών (Τμήμα Ζ') απέρριψε την αίτηση αναστολής εκτέλεσης της αριθμ. 95971/29-09-06 Απόφασης του Γενικού Γραμματέα του Υπουργείου Απασχόλησης και Κοινωνικής Προστασίας με την οποία τοποθετείται ως Προϊσταμένη στο Τμήμα Κοινωνικής Επιθεώρησης Αχαΐας με την αριθμ. 489/2006 απόφασή του.
     Για τα λοιπά θέματα αρμόδιο να απαντήσει είναι το συνερωτώμενο Υπουργείο Εσωτερικών, Δημόσιας Διοίκησης και Αποκέντρωσης.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     6. Στην με αριθμό 3334/22.1.07 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. Α.Π.Φ. 21/12/Α.Σ./220δις/16.2.07 έγγραφο από την Υπουργό Εξωτερικών η ακόλουθη απάντηση:
     «Σας γνωρίζουμε, ότι ύστερα από συνεννόηση του Υπουργείου Εξωτερικών με το Υπουργείο Δημόσιας Τάξης, αποφασίσθηκε η αποστολή είκοσι επιπλέον αστυνομικών υπαλλήλων, στις Προξενικές μας Αρχές που εμφανίζουν αυξημένο φόρτο εργασίας για τον έλεγχο των πιστοποιητικών και την παραλαβή των αιτήσεων για έκδοση νέου τύπου διαβατηρίων.
     Το Υπουργείο Εξωτερικών, ως όφειλε, από την στιγμή ψήφισης του Νόμου 3243/2004 από τη Βουλή των Ελλήνων, τρία σχεδόν χρόνια πριν, ενημέρωσε τις αρμόδιες Αρχές των εταίρων μας στην Ευρωπαϊκή Ένωση και τις αντίστοιχες των H.Π.A. αλλά και όλες τις Αρχές των υπολοίπων ξένων χωρών, για την εmκείμενη αλλαγή στον τύπο των ελληνικών διαβατηρίων καθώς και για την καταληκτική ημερομηνία ισχύος των παλαιών, δηλαδή την 31 η Δεκεμβρίου 2006.
     Ταυτόχρονα, ενημερώθηκαν και όλες οι Προξενικές μας Αρχές στο εξωτερικό, οι οποίες με τη σειρά τους, υπενθύμιζαν συστηματικά, όλο αυτό το χρονικό διάστημα, στους εκτός Ελλάδος συμπατριώτες μας, την πραγματοποιηθείσα αλλαγή νομοθεσίας καθώς και τις διατάξεις της νέας ρύθμισης, υπογραμμίζοντας την καταληκτική ημερομηνία ισχύος των παλιών διαβατηρίων αλλά και την αναγκαιότητα για την έγκαιρη έκδοση νέου τύπου διαβατηρίου.
     Παρά το γεγονός ότι υπήρχε αρκετός χρόνος ώστε οι Έλληνες πολίτες κάτοικοι εξωτερικού να διεκπεραιώσουν την αναγκαία αλλαγή διαβατηρίου, η μαζική προσέλευση των συμπατριωτών μας στα Προξενεία λίγο πριν εκπvεύσει η καταληκτική ημερομηνία ισχύος του παλαιού διαβατηρίου, είχε ως επακόλουθο να παρουσιασθούν προβλήματα στην εξυπηρέτηση των πολιτών.
     Τέλος, σας γνωρίζουμε ότι το Υπουργείο Εξωτερικών, εξακολουθεί να βρίσκεται σε διαρκή συνεννόηση με καθ’ ύλην αρμόδιο Υπουργείο Δημόσιας Τάξης, έτοιμο να λάβει επιπρόσθετα μέτρα εάν αυτό απαιτηθεί, ώστε στο πλαίσιο των αρμοδιοτήτων και των δυνατοτήτων του, να διευκολύνει τους Έλληνες που κατοικούν στο εξωτερικό να υποβάλλουν την αίτηση αλλά και τα απαραίτητα δικαιολογητικά για την έκδοση νέου τύπου διαβατηρίου.
     Η Υπουργός
     ΝΤΟΡΑ ΜΠΑΚΟΓΙΑΝΝΗ»
     7. Στην με αριθμό 3508/25.1.07 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./204/9.2.07 έγγραφο από τον Yπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 3508/25.01.07 ερώτησης του Βουλευτή κ. Πέτρου Κατσιλιέρη, σας γνωρίζουμε τα εξής:
     Σύμφωνα με το άρθρο 56 του ν. 2121/1993 οι οργανισμοί συλλογικής διαχείρισης (ΟΣΔ) μπορούν να αξιώσουν από τους χρήστες, που έχουν την ευχέρεια της χρήσης των έργων του ρεπερτορίου τους, ποσοστιαία αμοιβή σύμφωνα με το άρθρο 32 παρ. 1 ν. 2121/1993. Οι αμοιβές αυτές καταγράφονται από τους ΟΣΔ στα λεγόμενα αμοιβολόγια. Ο νόμος ορίζει γενικά πως τόσο κατά την κατάστρωση όσο και κατά την εφαρμογή των αμοιβολογίων οι ΟΣΔ οφείλουν να ενεργούν χωρίς αυθαιρεσία και να μην προβαίνουν σε καταχρηστικές διακρίσεις, ενώ υφίσταται και η δυνατότητα κατάρτισης συμφωνιών μεταξύ ΟΣΔ και οργανώσεων αvτιπρoσωπευτικών των χρηστών, που να ρυθμίζουν την οφειλόμενη αμοιβή και άλλα σχετικά ζητήματα (άρθρο 56 παρ. 3 εδ. στ' και ζ ν. 2121/1993).
     Κατά πάγια τακτική των ΟΣΔ και όπως προκύπτει από τα δημοσιευμένα αμοιβολόγια τους, ο προσδιορισμός των αμοιβών για τη χρήση των έργων του ρεπερτορίου τους δεν είναι ενιαίος και ομοιόμορφος για όλες τις κατηγορίες των χρηστών αλλά πραγματοποιείται καταρχήν βάσει διαφόρων κριτηρίων και παραγόντων (τρόπος ή μέσο, με τον οποίο γίνεται η δημόσια εκτέλεση, σκοπός της, η χωρητικότητα του καταστήματος με βάση τα τετραγωνικά μέτρα, το γεγονός αν πρόκειται για αστική, τουριστική ή επαρχιακή περιοχή, οι τιμές των ποτών σε μια επιχείρηση κ.α.). Τα αμοιβολόγια καταρτίζονται συνεπώς από τους αντίστοιχους ΟΣΔ και σε περίπτωση διαφωνίας των χρηστών για το ύψος της αμοιβής ο ισχύων νόμος περί πνευματικής ιδιοκτησίας 2121/1993 παρέχει τις εξής δυνατότητες:
     Α) «Αν ο χρήστης ισχυρίζεται ότι η αμοιβή είναι προφανώς δυσανάλογη προς αυτήν που συνήθως καταβάλλεται σε παρόμοιες περιπτώσεις, οφείλει, πριν από οποιαδήποτε χρήση, να προκαταβάλει στον οργανισμό ή το ζητούμενο ποσό αμοιβής ή το ποσό που θα έχει ορίσει, ύστερα από αίτηση του χρήστη, ως συνήθως καταβαλλόμενο σε παρόμοιες περιπτώσεις το Μονομελές Πρωτοδικείο κατά τη διαδικασία των ασφαλιστικών μέτρων. Οριστικά επί της αμοιβής αποφαίνεται το αρμόδιο δικαστήριο» (άρθρο 56 παρ. 2 εδ. β' ν. 2121/1993).
     Β) Άλλη δυνατότητα που παρέχει ο νόμος είναι η προσφυγή σε διαιτησία, με διαιτητή που θα ορίσουν είτε από κοινού οι ΟΣΔ και οι αντιπροσωπευτικές οργανώσεις των χρηστών ή ο Υπουργός Πολιτισμού. (άρθρο 56 παρ. 3 εδ. α'-δ' ν. 2121/1993).
     Γ) Στο νόμο δίνεται επίσης γενικότερα η δυνατότητα υπαγωγής σε διαιτησία των διαφορών μεταξύ των οργανισμών συλλογικής διαχείρισης και των χρηστών ως προς το ύψος της αμοιβής που θα πρέπει να καταβάλει ο χρήστης στον οργανισμό (άρθρο 56 παρ. 5 όπως τροποποιήθηκε με το άρθρο 8 παρ. 15 ν. 2557/1997). Οι διαιτητές ορίζονται από πίνακα που καταρτίζει κάθε δύο χρόνια ο Οργανισμός Πνευματικής Ιδιοκτησίας (Ο.Π.Ι.). Κατά την κατάρτιση του πίνακα αυτού λαμβάνεται υποχρεωτικά υπόψη η γνώμη των ΟΣΔ και των χρηστών.
     Σύμφωνα με το ισχύον νομοθετικό καθεστώς ο Ο.Π.Ι. δεν μπορεί να επέμβει στον προσδιορισμό των αμοιβών για τη χρήση των έργων του ρεπερτορίου των ΟΣΔ που καθορίζεται αποκλειστικά από αυτούς. Οι οργανισμοί συλλογικής διαχείρισης διαμορφώνουν κατά νόμο το αμοιβολόγιο τους ελευθέρως ελεγχόμενοι από την Επιτροπή Ανταγωνισμού βάσει των σχετικών διατάξεων. Ο Ν. 2121/1993 και οι διεθνείς συμβάσεις δεν επιτρέπουν άλλη παρέμβαση στα αμοιβολόγια αυτά ιδίως από το ΥΠ.ΠΟ. και τον Ο.Π.Ι.
     Ενόψει τούτων οι ιδιοκτήτες καφενείων, καφετεριών και συναφών επαγγελμάτων του Ν. Μεσσηνίας και γενικά της επαρχίας εφόσον θεωρούν ότι θίγονται στα δικαιώματά τους θα πρέπει να ζητήσουν αυτοτελώς έννομη προστασία είτε από την Επιτροπή Ανταγωνισμού, στο μέρος που θεωρούν ότι η ΑΕΠΙ καταχρώμενη την (εκ του νόμου) μονοπωλιακή της θέση δεν διαφοροποιεί το αμοιβολόγιό της μεταξύ των καφενείων στις διάφορες περιοχές της Ελλάδας, είτε από τα δικαστήρια.
     Σε κάθε περίπτωση ας σημειωθεί ότι οι δυνατότητες παρέμβασης του ΥΠ.ΠΟ. και ιδίως του Ο.Π.Ι. σε όμοιες περιπτώσεις περιορίζονται ακριβώς βάσει του άρθρου 56 του Ν. 2121/1993, όπου σύμφωνα με την παρ. 5 οι διαφορές μεταξύ των οργανισμών συλλογικής διαχείρισης και των χρηστών ως προς το ύψος της αμοιβής, που θα πρέπει να καταβάλλει ο χρήστης στον οργανισμό συλλογικής διαχείρισης είναι δυνατό να υπαχθούν σε διαιτησία.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     8. Στην με αριθμό 3200/17-1-07 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. Κ419/895/15-2-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην ως άνω σχετική ερώτηση που κατέθεσε στη Βουλή των Ελλήνων η Βουλευτής κ. Χρύσα Αράπογλου, αναφορικά με τη συνέχιση λειτουργίας των Τελωνείων Προμαχώνα, Εξοχής και Ορμενίου, μετά τη διεύρυνση της Ευρωπαϊκής ένωσης με την προσχώρηση της Βουλγαρίας και της Ρουμανίας, και τις μεταθέσεις των υπαλλήλων που υπηρετούν σε αυτά, σας γνωρίζουμε τα εξής:
     Με τη Συνθήκη Προσχώρησης της Βουλγαρικής και Ρουμανικής Δημοκρατίας στην Ε.Ε. από την Ιη Ιανουαρίου 2007, τα Τελωνεία Προμαχώνα Νομού Σερρών, Εξοχής Νομού Δράμας και Ορμενίου Νομού Έβρου, κατέστησαν «εσωτερικά τελωνεία» της Ευρωπαϊκής Κοινότητας.
     Κατόπιν αυτών, το Υπουργείο μας, θέλοντας να διαπιστώσει τα προβλήματα που θα ανέκυπταν στην πράξη μετά την προσχώρηση των δύο νέων κρατών μελών, ανέβαλε τον αναλυτικό προγραμματισμό για βραχύ διάστημα.
     Μετά την προσχώρηση οι αρμόδιες υπηρεσίες του Υπουργείου μας επεξεργάζονται τα νέα δεδομένα προκειμένου να ληφθούν οι οριστικές αποφάσεις ως προς τη μελλοντική δομή και διάρθρωση των εμπλεκόμενων Τελωνείων, αφού είναι σαφής η πρόθεση για διατήρηση της λειτουργίας τους και στο μέλλον, με τις ανάλογες τροποποιήσεις των οργανωτικών διατάξεων. Επιπλέον λαμβάνονται υπόψη οι δημογραφικές και οικονομικές ιδιαιτερότητες των περιοχών αυτών καθώς και οι εναλλακτικές δυνατότητες εξυπηρέτησης του εμπορίου.
     Διευκρινίζεται ότι ήδη έχει προγραμματιστεί και υλοποιείται η σταδιακή μετάθεση ενός αριθμού υπαλλήλων από τα Τελωνεία αυτά - λόγω συρρίκνωσης αντικειμένου - προς άλλες Τελωνειακές Αρχές που αντιμετωπίζουν αυξημένες υπηρεσιακές ανάγκες. Ήδη, το Γ΄ Υπηρεσιακό Συμβούλιο στις 31 Ιανουαρίου 2007 αποφάσισε τη μετάθεση του 25% των υπηρετούντων στα Τελωνεία αυτά προς την Υπηρεσία Ειδικών Ελέγχων και τα Τελωνεία.
     Παράλληλα συστήθηκαν και λειτούργησαν σε 24ωρη βάση ειδικές ομάδες ελέγχου και δίωξης λαθρεμπορίου αποτελούμενες από μεγάλο αριθμό υπαλλήλων.
     Ο Υφυπουργός
     ΑΝΤΩΝΙΟΣ ΜΠΕΖΑΣ»
     9. Στην με αριθμό 3513/25-1-07 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. ΑΠΦ21/16/ΑΣ248δις/19-2-07 έγγραφο από την Υπουργό  Εξωτερικών η ακόλουθη απάντηση:
     «Σας γνωρίζουμε, ότι ύστερα από συνεννόηση του Υπουργείου Εξωτερικών με το Υπουργείο Δημόσιας Τάξης, αποφασίσθηκε η αποστολή είκοσι επιπλέον αστυνομικών υπαλλήλων, στις Προξενικές μας Αρχές που εμφανίζουν αυξημένο φόρτο εργασίας για τον έλεγχο των πιστοποιητικών και την παραλαβή των αιτήσεων για έκδοση νέου τύπου διαβατηρίων.
     Το Υπουργείο Εξωτερικών, ως όφειλε, από την στιγμή ψήφισης του Νόμου 3243/2004 από τη Βουλή των Ελλήνων, τρία σχεδόν χρόνια πριν, ενημέρωσε τις αρμόδιες Αρχές των εταίρων μας στην Ευρωπαϊκή Ένωση και τις αντίστοιχες των Η.Π.Α. αλλά και όλες τις Αρχές των υπολοίπων ξένων χωρών, για την επικείμενη αλλαγή στον τύπο των ελληνικών διαβατηρίων καθώς και για την καταληκτική ημερομηνία ισχύος των παλαιών, δηλαδή την 31η Δεκεμβρίου 2006.
     Ταυτόχρονα, ενημερώθηκαν και όλες οι Προξενικές μας Αρχές στο εξωτερικό, οι οποίες με τη σειρά τους, υπενθύμιζαν συστηματικά, όλο αυτό το χρονικό διάστημα, στους εκτός Ελλάδος συμπατριώτες μας, την πραγματοποιηθείσα αλλαγή νομοθεσίας καθώς και τις διατάξεις της νέας ρύθμισης, υπογραμμίζοντας την καταληκτική ημερομηνία ισχύος των παλιών διαβατηρίων αλλά και την αναγκαιότητα για την έγκαιρη έκδοση νέου τύπου διαβατηρίου.
     Παρά το γεγονός ότι υπήρχε αρκετός χρόνος ώστε οι Έλληνες πολίτες κάτοικοι εξωτερικού να διεκπεραιώσουν την αναγκαία αλλαγή διαβατηρίου, η μαζική προσέλευση των συμπατριωτών μας στα Προξενεία λίγο πριν εκπνεύσει η καταληκτική ημερομηνία ισχύος του παλαιού διαβατηρίου, είχε ως επακόλουθο να παρουσιασθούν προβλήματα στην εξυπηρέτηση των πολιτών.
     Τέλος, σας γνωρίζουμε ότι το Υπουργείο Εξωτερικών, εξακολουθεί να βρίσκεται σε διαρκή συνεννόηση με καθ’ ύλην αρμόδιο Υπουργείο Δημόσιας Τάξης, έτοιμο να λάβει επιπρόσθετα μέτρα εάν αυτό απαιτηθεί, ώστε στο πλαίσιο των αρμοδιοτήτων και των δυνατοτήτων του, να διευκολύνει τους Έλληνες που κατοικούν στο εξωτερικό να υποβάλλουν την αίτηση αλλά και τα απαραίτητα δικαιολογητικά για την έκδοση νέου τύπου διαβατηρίου.
     Η Υπουργός
     ΝΤΟΡΑ ΜΠΑΚΟΓΙΑΝΝΗ»
     10. Στην με αριθμό  4632/14.2.07 ερώτηση του Βουλευτή κ. Λάζαρου Λωτίδη δόθηκε με το υπ’ αριθμ. 7017/4/6848/9.3.07 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Λ. Λωτίδης, σας γνωρίζουμε ότι οι πυροσβεστικές Υπηρεσίες όλης της χώρας, σήμερα, εμφανίζουν σημαντικά ελλείμματα σε προσωπικό, έναντι της οργανικής τους δύναμης, αφού η συνολική δύναμη του Σώματος είναι ελλειμματική κατά 30%, περίπου. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με απoτέλεσμα να συσσωρευτεί αυτό το έλλειμμα, δεδομένου ότι δεν γίνεται αυτόματη πρόσληψη με την αποστρατεία κάποιων, όπως γίνεται στην Αστυνομία.
     Για την αντιμετώπιση της κατάστασης αυτής και ειδικότερα για την περαιτέρω στελέχωση των Υπηρεσιών και την άμεση κάλυψη μέρους των υπαρχουσών κενών οργανικών θέσεων Υπηρεσιών της Αττικής, ολοκληρώθηκαν οι διαδικασίες για την κατάταξη στο Σώμα πεντακοσίων πενήντα (550) δοκίμων πυροσβεστών. Συγκεκριμένα, ολοκληρώθηκε ο διαγωνισμός για την κατάταξη πεντακοσίων σαράντα (540) δοκίμων πυροσβεστών και ήδη προσελήφθησαν στο Σώμα, την 20-11-2006, οι 250 εξ αυτών, οι οποίοι εκπαιδεύονται στην Πυροσβεστική Ακαδημία. Οι λοιποί 290, καθώς και 10 αθλητές θα καταταγούν (διορισθούν) την 26-3-2007, προκειμένου να εκπαιδευτούν στην οικεία Σχολή. Επίσης και για την κάλυψη κενών Oργανικών θέσεων αξιωματικών ειδικών Υπηρεσιών ολοκληρώθηκαν, προσφάτως, διαγωνισμοί για την κατάταξη στο Σώμα είκοσι (20), πλοηγών - κυβερνητών, είκοσι τεσσάρων (24) πλοηγών μηχανικών πυροσβεστικών πλοίων και έξι (6) αξιωματικών του Κλάδου Πληροφορικής, οι οποίοι και προσελήφθησαν την 28-12-2006.
     Για την ενίσχυση του Πυροσβεστικού Σώματος κατά τις αντιπυρικές περιόδους, προσλαμβάνεται κατ' έτος σημαντικός αριθμός πυροσβεστών εποχική ς απασχόλησης. Το προσωπικό αυτό προσλαμβάνεται για την κάλυψη παροδικής φύσεως εποχικών αναγκών του Σώματος και ειδικότερα για την ανάπτυξη των πεζοπόρων Τμημάτων σε επίπεδο Περιφέρειας, για την ενίσχυση των Πυροσβεστικών Σταθμών και Κλιμακίων και γενικότερα για την εξυπηρέτηση των αυξημένων αναγκών που ανακύπτουν κατά τις αντιπυρικές (θερινές) περιόδους. Στο πλαίσιο αυτό, για την παροχή υπηρεσιών δασοπυρόσβεσης κατά την αντιπυρική περίοδο επαναπρoσλαμβάνoνται 5.500 πυροσβέστες εποχικής απασχόλησης από τους κυρωμένους πίνακες που καταρτίσθηκαν το έτος 2003 και ισχύουν για πέντε (5) έτη.
     Με την ολοκλήρωση των ανωτέρω προσλήψεων πυροσβεστικού προσωπικού, θα πραγματοποιηθούν μεταθέσεις των ήδη υπηρετούντων πυροσβεστικών υπαλλήλων, ώστε να ενισχυθούν οι πυροσβεστικές Υπηρεσίες, αφού πρώτα ιεραρχηθούν οι υπηρεσιακές ανάγκες αυτών, ενώ το θέμα της κάλυψης των λοιπών κενών οργανικών θέσεων του προσωπικού θα αντιμετωπισθεί στα πλαίσια των μελλοντικών προσλήψεων, με τους διαγωνισμούς που πρόκειται να προκηρυχθούν. Στο πλαίσιο αυτό θα αντιμετωπισθεί και το θέμα της περαιτέρω στελέχωσης και των πυροσβεστικών Υπηρεσιών του νομού Κοζάνης. Πάντως, η υπάρχουσα δύναμη των Υπηρεσιών αυτών παρουσιάζει λιγότερες ελλείψεις σε σχέση με άλλες Υπηρεσίες της χώρας που εμφανίζουν τα ίδια προβλήματα. Στο σημείο αυτό πρέπει να επισημάνουμε ότι, σύμφωνα με τις διατάξεις της ισχύουσας νομοθεσίας, η οργανική δύναμη των πυροσβεστικών Σταθμών γ΄ τάξεως προβλέπεται να είναι 35 πυροσβεστικοί υπάλληλοι. Συνολικά στις πυροσβεστικές Υπηρεσίες του Νoμoύ Κοζάνης υπηρετούν 85 πυροσβεστικοί υπάλληλοι, ενώ κατά την αντιπυρική περίοδο αυτές ενισχύονται και με 122 πυροσβέστες εποχική ς απασχόλησης.
     Σε ό,τι αφορά το θέμα της αναβάθμισης των Πυροσβεστικών Υπηρεσιών Κοζάνης και Πτολεμαίδας από γ΄ τάξεως σε α΄ και β΄ αντίστοιχα, σας ενημερώνουμε ότι η αναβάθμιση και λειτουργία των πυροσβεστικών Υπηρεσιών γίνεται με βάση τις σύγχρονες ανάγκες και τα νέα δεδομένα, σύμφωνα με τον επιχειρησιακό σχεδιασμό του Αρχηγείου Πυροσβεστικού Σώματος κατόπιν εμπεριστατωμένης μελέτης, κατά την οποία λαμβάνονται υπόψη οι ιδιαίτερες συνθήκες που επικρατούν σε κάθε περιοχή, σε συνδυασμό με τις γενικότερες υπηρεσιακές ανάγκες και τις οικονομικές δυνατότητες. Στο πλαίσιο αυτό, θα εξετασθεί και το θέμα της λειτουργίας των πυροσβεστικών Υπηρεσιών του νομού Κοζάνης. Πάντως, επί του παρόντος, δεν είναι δυνατή η προαγωγή των ανωτέρω Υπηρεσιών, για λόγους υπηρεσιακούς και δημοσιονομικούς και κυρίως λόγω των μεγάλων ελλείψεων σε προσωπικό πoυ έχει το Πυροσβεστικό Σώμα.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
     11. Στην με αριθμό 4350/14.2.07 ερώτηση των Βουλευτών κ. Μαρίας Δαμανάκη, Αναστασίου Χωρέμη, Χρήστου Χαϊδου δόθηκε με το υπ’ αριθμ. 2613/6-3-2007 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στη με αριθμ. πρωτ. 4350/14-02-2007  ερώτηση, πουκατατέθηκε στη Βουλή από τους Βουλευτές κ. κ. Μ. Δαμανάκη, Α. Χωρέμη και Χρ. Χάϊδο, σχετικά με τα αιτήματα κατοίκων πολυκατοικίας στους Αγ. Αναργύρους που υπέστη ζημιές εξ αιτίας πυρκαγιάς, σας πληροφορούμε τα εξής:
     Οι πρωτοβουλίες της κυβέρνησης που αφορούν στην αποκατάσταση της πυρόπληκτης πολυκατοικίας στους Αγίους Αναργύρους εκδηλώθηκαν σε δύο στάδια. 
     Στο πρώτο στάδιο, ο Οργανισμός Εργατικής Κατοικίας (ΟΕΚ) εξουσιοδοτήθηκε να βοηθήσει τους δικαιούχους του, που υπέστησαν ζημιές από την πυρκαγιά.
     Στο δεύτερο στάδιο, καθορίστηκε διαδικασία παρέμβασης του ΟΕΚ προκειμένου οι πυρόπληκτοι να μην περιμένουν το μακρύ χρονικό διάστημα (τουλάχιστον τριετία) που απαιτείται για να γίνει μια επισκευή (αν και εφόσον βέβαια η επισκευή ήταν εφικτή).
     	Η αναφορά για ύπαρξη προϋπολογισμού επισκευής της πολυκατοικίας είναι
     απολύτως ανακριβής.
     Σημειώνουμε μάλιστα ότι οι ζημιές της πολυκατοικίας είναι τέτοιες που τεχνικά η πιο πιθανή λύση είναι η κατεδάφιση και η επανακατασκευή παρά η επισκευή. Για το λόγο αυτό αλλά και για λόγους διευκόλυνσης της επισκευής, αν αυτή είναι εφικτή, ο ΟΕΚ ζήτησε και η Βουλή ψήφισε δεύτερη νομοθετική ρύθμιση.
     Οι επισκευές, όπως γνωρίζετε, στην περίπτωση που πρόκειται για ακίνητα συνιδιοκτησίας περισσοτέρων, απαιτούν συναίνεση των συνιδιοκτητών σε συνεχή βάση και σε κάθε στάδιο.
     Ο Οργανισμός έκρινε απαραίτητο πριν εμπλακεί σε χαοτικές διαδικασίες να αποκτήσει ποσοστά συνιδιοκτησίας στην οικοδομή, ώστε να μπορεί να διαχειριστεί την τυχόν επισκευή, όπως πρέπει.
     Ο ΟΕΚ έκανε από εκεί και πέρα όλες τις αναγκαίες ενέργειες ενημέρωσης των δικαιούχων, το μέγιστο μέρος των οποίων, εδέχθη τις σχετικές προτάσεις και ήδη έχουν αρχίσει να προχωρούν οι διαδικασίες, σύμφωνα με τον τελευταίο ψηφισθέντα νόμο.
     Η απόφαση για στέγαση των δικαιούχων σε ξενοδοχείο ελήφθη από τις Υπηρεσίες Πολιτικής Προστασίας για λόγους καλύτερης αντιμετώπισης του προβλήματός τους και ο ΟΕΚ συνεχίζει την κάλυψη της διαμονής τους εκεί σε εφαρμογή του Νόμου που ψηφίσθηκε από την Βουλή, με δεδομένο ότι υπάρχει άμεση ανάγκη να τακτοποιηθούν οι πυρόπληκτοι. Φυσικά ουδείς έχασε τη δυνατότητα να νοικιάσει κατοικία και να ενταχθεί στο πρόγραμμα επιδότησης ενοικίου του ΟΕΚ.
     Αποζημίωση από τους υπαίτιους της πυρκαγιάς μπορούν να ζητήσουν μόνο ζημιωθέντες συνιδιοκτήτες της πολυκατοικίας. Στους συνιδιοκτήτες δεν περιλαμβάνεται μέχρι σήμερα κανένας «αρμόδιος» φορέας της πολιτείας. Επομένως η πολιτεία δε μπορεί μέχρι σήμερα να διεκδικήσει κάποιου είδους αποζημίωση.
     Ο ΟΕΚ βρίσκεται στη διαδικασία για τη σύνταξη μελέτης επισκευής. Ως προς το χρονοδιάγραμμα αποκατάστασης της πολυκατοικίας είναι δυνατό να απαντήσουμε δεσμευτικά μόνο μετά την ολοκλήρωση της μελέτης και ανάλογα με τα αποτελέσματά της.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Νασιώκα.
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 27 Μαρτίου 2007.
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος  5 του Κανονισμού της  Βουλής)
     1. Η με αριθμό 2701/27-12-2006 ερώτηση του Βουλευτή του Πανελλήνιου Σοσιαλιστικού Κινήματος κ. Βασίλειου Κεγκέρογλου προς τον Υπουργό Ανάπτυξης, σχετικά με την πληρωμή των εργαζομένων στο Κέντρο Υποδοχής Επενδυτών (Κ.Υ.Ε.) Ηρακλείου Κρήτης.
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος  5 του Κανονισμού της Βουλής)
     1. Η με αριθμό 1745/28-11-2006 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Υγείας και Κοινωνικής Αλληλεγγύης, σχετικά με την κάλυψη των κενών σε ιατρικό προσωπικό στα Αγροτικά Ιατρεία του Νομού Αχαΐας.
     ΠΡΟΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη θα συζητηθεί η με αριθμό 427/20-3-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Όθωνα προς τους Υπουργούς Περιβάλλοντος, Χωροταξίας και Δημοσίων Έργων και Οικονομίας και Οικονομικών, σχετικά με την ολοκλήρωση των διαδικασιών για το βιολογικό καθαρισμό του Δήμου Λαππαίων Νομού Ρεθύμνης κ.λπ. 
     Το ειδικότερο περιεχόμενο της επίκαιρης ερώτησης του κ. Όθωνα έχει ως εξής:
     «Είναι αδιαμφισβήτητη η αναγκαιότητα του έργου του βιολογικού καθαρισμού Γεωργιούπολης – Κρυονερίδας του Ν. Χανίων και Δήμου Λαππαίων του Ν. Ρεθύμνης. Παρότι ο Γ.Γ. Περιφέρειας Κρήτης αρχικά δικαιολόγησε την απένταξη του έργου, αργότερα αναγνωρίζοντας την σημασία του, δεσμεύτηκε ότι θα χρηματοδοτηθεί άμεσα τόσο η αγορά νέου οικοπέδου για την επαναχωροθέτησή του όσο και η εξασφάλιση χρηματοδότησης για την κατασκευή του ως διαδημοτικού έργου. Ήδη δημοπρατήθηκε η κατασκευή του κεντρικού αγωγού μεταφοράς λυμάτων από Δράμια μέχρι Καβρό. 
     Σοβαρό πάντως, είναι το ζήτημα της ανεύρεσης πιστώσεων ύψους 14.000.000 ευρώ για την ολοκλήρωσή του, καθώς σύμφωνα με το Υπουργείο Οικονομίας και Οικονομικών το συγκεκριμένο έργο δεν έχει ενταχθεί σε κανένα πρόγραμμα και δεν υπάρχει καμία δέσμευση για την χρηματοδότησή του».
     Ερωτώνται οι αρμόδιοι Υπουργοί:
     1) Ποιο είναι το χρονοδιάγραμμα για την ολοκλήρωση των διαδικασιών που απαιτούνται για την εκ νέου χωροθέτηση του έργου, που σύμφωνα με πληροφορίες θα είναι στη θέση Ασπρούλιανος της Γεωργιούπολης Χανίων;
     2) Έχει υποβάλει η Περιφέρεια Κρήτης πρόταση για την ένταξη του συγκεκριμένου έργου στο Πρόγραμμα Δημοσίων Επενδύσεων του 2007;
     3) Ποιο είναι το ύψος της χρηματοδότησης του έργου είτε από το Π.Δ.Ε. είτε από άλλο πρόγραμμα;».
     Στην επίκαιρη ερώτηση του κ. Όθωνα θα απαντήσει ο Υφυπουργός Οικονομίας και Οικονομικών κ. Φώλιας.
     Ορίστε, κύριε Υπουργέ, έχετε το λόγο.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε.
     Στην πρώτη ερώτηση του ερωτώντος συναδέλφου έχω να ενημερώσω ότι η θέση Ασπρούλιανος του Δήμου Γεωργιούπολης ήταν η αρχική θέση, η οποία έχει καταργηθεί σήμερα και στην οποία τότε είχαν χωροθετηθεί εγκαταστάσεις επεξεργασίας λυμάτων που είχαν εγκριθεί με την Κ.Υ.Α. 100930/18-6-2001.
     Η θέση των εγκαταστάσεων επεξεργασίας λυμάτων από τη θέση Ασπρούλιανος μεταφέρθηκε στη θέση Μαύρος Κόλυμπος της περιοχής Μουρί, σε απόσταση τετρακοσίων μέτρων από τα όρια του οικισμού Κάβαλος σε ένα χώρο έκτασης είκοσι επτά στρεμμάτων, σύμφωνα με την Κ.Υ.Α. 101124/1-9-2006, με την οποία εγκρίνονται συγχρόνως και οι περιβαλλοντικοί όροι για την αποχέτευση Γεωργιούπολης και ευρύτερης περιοχής.
     Με την υπ’ αριθμόν 80/8-8-2006 απόφαση του Δημοτικού Συμβουλίου Γεωργιούπολης εγκρίθηκε η αγορά του χώρου, ο οποίος είχε ήδη ελεγχθεί με ένα τίμημα 660.433 ευρώ. Η πίστωση αυτή ενετάχθη στο πρόγραμμα «ΘΗΣΕΑΣ». Η καταβολή του τιμήματος αυτού έγινε στις 26 Οκτωβρίου 2006, αφού προηγουμένως είχαν εγκριθεί οι περιβαλλοντικοί όροι με την προαναφερθείσα Κ.Υ.Α. των Υπουργών Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, Εμπορικής Ναυτιλίας και Υγείας και Κοινωνικής Αλληλεγγύης.
     Όσον αφορά το δεύτερο ερώτημά σας, κύριε συνάδελφε, θα πω ότι η Περιφέρεια Κρήτης ακόμη δεν έχει υποβάλει συνολικά μέχρι σήμερα προτάσεις για την έκδοση των συλλογικών αποφάσεων έργων και μελετών για το χρόνο που τρέχουμε το 2007. 
     Όσον αφορά την τρίτη σας ερώτηση για το ύψος της χρηματοδότησης του έργου, στο πρόγραμμα δημοσίων επενδύσεων μετά από πρόταση της Περιφέρειας Κρήτης εντάχθηκε από το 2006 το έργο «αποχέτευση Γεωργιούπολης και ευρύτερης περιοχής» και συγκεκριμένα το τμήμα από Γεωργιούπολη μέχρι Δράμια, που είναι ένα μέρος του έργου, με προϋπολογισμό 1.550.000 ευρώ και με πιστώσεις για το 2006 στις 300.000 ευρώ. Μέχρι στιγμής βέβαια δεν απορροφήθηκε τίποτα από τις 300.000 ευρώ του 2006, διότι δεν είχε υποβληθεί κανένας σχετικός λογαριασμός στην Περιφέρεια Κρήτης. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ.
     Ο κ. Όθωνας έχει το λόγο.
     ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε.
     Κύριε Υπουργέ, η πρωτοβουλία να θέσω ενώπιον της Κυβέρνησης το θέμα του συγκεκριμένου έργου πηγάζει από τη μεγάλη καθυστέρηση και από τις πάρα πολύ περίεργες παλινωδίες.
     Ελπίζω να γνωρίζετε ότι το έργο έχει ένα ιστορικό. Όμως, ο χρόνος που έχω στη διάθεσή μου δεν μου επιτρέπει να αναφερθώ σε γραπτές απαντήσεις των συναρμοδίων Υπουργείων και γι’ αυτό υπάρχει αυτή η σύγχυση με τη θέση που μέχρι την τελική κατάληξη το έργο έχει αλλάξει δύο, τρεις φορές. Είχε ενταχθεί και απενετάχθη, αλλά προ διετίας υπήρξε μία πολύ συγκεκριμένη δέσμευση γιατί η αναγκαιότητα κατασκευής του συγκεκριμένου έργου είναι αυταπόδεικτη. Μιλάμε για μία περιοχή υψίστης τουριστικής επισκεψιμότητας. Νομίζω ότι και προσωπικά έχετε ιδία αντίληψη για ποια περιοχή μιλάμε και επομένως, οποιαδήποτε καθυστέρηση συνιστά ένα έγκλημα εις βάρος της ανάπτυξης της περιοχής. 
     Υπήρξε, λοιπόν, μια δέσμευση με τρία σημεία: Άμεση χωροθέτηση νέας θέσης και εξεύρεση πόρων για αγορά οικοπέδου, η οποία έγινε, όπως είπατε και εσείς και στη συνέχεια, χρηματοδότηση για τη μελέτη του έργου. 
     Αυτήν τη στιγμή που μιλάμε υπάρχει μία σύγχυση. Είπατε ότι για το 2007 η Περιφέρεια δεν έχει υποβάλει πρόταση για το ποια έργα θα ενταχθούν στο Πρόγραμμα Δημοσίων Επενδύσεων για το τρέχον έτος, αλλά υπάρχει ολοκληρωμένη μελέτη που καθιστά την όποια χρηματοδότηση ένα εργαλείο άμεσης δημοπράτησης του έργου ή μιλάμε για ένα έργο που δεν έχει καν μελέτη; Χρήματα για τη μελέτη έχει; Μελέτη έχει; Χρήματα για την κατασκευή του έργου έχει; 
     Σε αυτά τα συγκεκριμένα ερωτήματα, κύριε Υπουργέ, νομίζω ότι πρέπει να δοθούν κατά το δυνατόν συγκεκριμένες απαντήσεις, για να μπορούν να προγραμματιστούν καλή τη πίστει μία σειρά ενεργειών και από τους Οργανισμούς Τοπικής Αυτοδιοίκησης, σε συνεργασία με όλους μας, για να δούμε πώς μπορούμε να ξεκολλήσουμε τη συγκεκριμένη υπόθεση, η οποία επί τετραετία περίπου παλινωδεί ανάμεσα στους δαιδάλους για λόγους τεχνικής και διοικητικής γραφειοκρατίας. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Όθωνα.
     Ορίστε, κύριε Υπουργέ, έχετε το λόγο. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Ευχαριστώ, τον κύριο συνάδελφο. 
     Θα σας πω ότι έχετε απόλυτο δίκιο για την ευαισθησία που επιδεικνύετε για θέματα περιβάλλοντος. Είναι αλήθεια ότι στον τόπο μας υστερούμε σε έργα περιβάλλοντος και γι’ αυτό κάνουμε ό,τι μπορούμε για να αρχίσουν να «τρέχουν» –και «τρέχουν» ήδη- έργα, τα οποία είναι απαραίτητα και επιβάλλονται και από το περιβάλλον, αλλά και από τον πολιτισμό μας. 
     Μία φορά άλλαξε θέση –επιτρέψτέ μου να πω- διότι εκεί που είχε ενταχθεί το 2001 ήταν θέση «ΝATURA», απ’ ό,τι με πληροφόρησαν, και δεν μπορούσε να γίνει αυτό το έργο εκεί …
     ΕΜΜΑΝΟΥΗΛ ΟΘΩΝΑΣ: Αφήστε το αυτό. Θα σας πω … 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Εν πάση περιπτώσει, σήμερα η χωροθέτηση έχει γίνει και έχει ενταχθεί το έργο –ώριμο έργο- σαν αποχέτευση Γεωργιούπολης –όχι σαν μελέτη, αλλά σαν έργο αποχέτευση- που σε πρώτη φάση είναι 1.550.000 ευρώ και με πιστώσεις 300.000 ευρώ για το 2006. Δηλαδή, υπάρχουν τα χρήματα και μόλις κατατεθεί ο λογαριασμός θα εξοφληθεί, διότι υπάρχουν τα κονδύλια. 
     Είμαι βέβαιος ότι στο πρόγραμμα δημοσίων επενδύσεων της Κρήτης αυτά που θα οριστούν σαν έργα θα περιλαμβάνουν και μέρος της αποχετεύσεως Γεωργιούπολης, οπότε προχωρώντας το έργο θα πληρώνονται οι λογαριασμοί που θα κατατίθενται. Γνωρίζετε βέβαια πως λειτουργεί το σύστημα. 
     Το συνολικό έργο το οποίο έχει έναν προϋπολογισμό της τάξεως των 17.000.000 θα είναι στην πλήρη του έκταση, όταν πλέον θα έχει την κάλυψη από Επισκοπή μέχρι τις Βρύσες. Αυτός είναι ο προγραμματισμός, αυτή είναι η οριοθέτηση του έργου. 
     ΕΜΜΑΝΟΥΗΛ ΟΘΩΝΑΣ: Το συνολικό έργο έχει μελετηθεί, κύριε Υπουργέ;
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Όλα είναι μελετημένα. Είναι ενταγμένο έργο. Το πρώτο σκέλος έχει και τη χρηματοδότηση και στην πρόοδο του έργου, θα επαυξάνεται ο προϋπολογισμός, με βάση τη μελέτη που λέει για προϋπολογισμό 17.000.000. Άρα, θεωρήστε ότι αυτό το έργο ξεκίνησε και θα ολοκληρωθεί ελπίζω στο χρονοδιάγραμμα που έχει τεθεί.
     Ευχαριστώ, πάρα πολύ.
     ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ.
     Θα προηγηθεί η συζήτηση της πρώτης επίκαιρης ερώτησης δεύτερου κύκλου με αριθμό 431/20.3.2007 του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα προς τον Υπουργό Οικονομίας και Οικονομικών, σχετικά με τη μελέτη βιωσιμότητας της μονάδας βιοαιθανόλης στη Λάρισα.
     Το περιεχόμενο της επίκαιρης ερώτησης του κ. Νασιώκα έχει ως εξής:
     «Στις 20.11.2006 κατέθεσα αίτηση κατάθεσης εγγράφων (αριθμός πρωτοκόλλου 127) προς εσάς, με την οποία ζητούσα να κατατεθεί η ολοκληρωμένη τεχνικοοικονομική μελέτη για το διεθνή οίκο IPRO της Γερμανίας που συντάχθηκε για τη βιωσιμότητα της μονάδας βιοαιθανόλης του εργοστασίου της Ελληνικής Βιομηχανίας Ζάχαρης στη Λάρισα.
     Παρ’ ότι υποχρεούσασταν να καταθέσετε τη μελέτη βιωσιμότητας στη Βουλή, δεν το κάνατε αυτό μέχρι σήμερα, αν και πέρασαν τρεισήμισι μήνες συνολικά από τότε.
     Επειδή το θέμα είναι πολύ σημαντικό για τη Θεσσαλία και γενικότερα, είμαι υποχρεωμένος να επανέλθω, ζητώντας αυτή τη φορά να σεβαστείτε τον Κανονισμό της Βουλής και να αντιληφθείτε, έστω και τώρα, τη μεγάλη αγωνία των εργαζομένων στην Ελληνική Βιομηχανία Ζάχαρης, των αγροτών και της τοπικής κοινωνίας, μετά το κλείσιμο του εργοστασίου στη Λάρισα. Η απόκρυψη της μελέτης βιωσιμότητας από την Κυβέρνηση δημιουργεί εύλογες ανησυχίες στους Θεσσαλούς ότι δεν δίνεται στη δημοσιότητα, γιατί θα φανεί απ’ αυτή η ανακολουθία της Κυβέρνησης και η πλήρης καταστροφή ολόκληρου του τομέα ζάχαρης.
     Ερωτάται ο κύριος Υπουργός:
     1. Για ποιους λόγους δεν κατατέθηκε στη Βουλή η μελέτη βιωσιμότητας της μονάδας βιοαιθανόλης στη Λάρισα;
     2. Με ποιο χρονοδιάγραμμα, με ποια πρώτη ύλη θα λειτουργήσει η μονάδα βιοαιθανόλης στη Λάρισα;».
     Στην επίκαιρη ερώτηση του κ. Νασιώκα θα απαντήσει ο Υφυπουργός Οικονομίας και Οικονομικών κ. Φώλιας.
     Ορίστε, κύριε Υφυπουργέ, έχετε λόγο.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. Ευχαριστώ και το συνάδελφο κ. Νασιώκα, που μου δίνει την ευκαιρία να απαντήσω. 
     Κατ΄ αρχάς, ως προς το πρώτο ερώτημα, η μέχρι σήμερα άρνησή μας να καταθέσουμε τη μελέτη, οφείλεται στο γεγονός ότι δεν είχαμε τη μελέτη στα χέρια μας. Τη μελέτη την παραλάβαμε επίσημα στις 19 Μαρτίου εφέτος, δηλαδή πριν από ελάχιστες μέρες. Την έχω σήμερα στα χέρια μου και έχω τη χαρά να την καταθέσω στα Πρακτικά. Είναι στη διάθεση και του συναδέλφου κ. Νασιώκα και οποιουδήποτε ενδιαφερομένου.
     Την καταθέτω.
     (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά την προαναφερθείσα μελέτη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Όσον αφορά το δεύτερο ερώτημα, θα πω ότι η Αγροτική Τράπεζα Ελλάδος βρίσκεται ακόμη σε αναζήτηση στρατηγικού επενδυτή, ο οποίος θα αναλάβει να υλοποιήσει τη μετατροπή της Βιομηχανίας Ζαχάρεως σε παραγωγή βιοαιθανόλης. Για το σκοπό αυτό, η Βιομηχανία Ζαχάρεως επέλεξε σαν σύμβουλο την κοινοπραξία Deloitte Price Water House Coopers και IPRO. Το έργο του συμβούλου είναι να κάνει ένα διεθνή διαγωνισμό για να βρει ανάδοχο που θα υλοποιήσει αυτή την επένδυση. Η Αγροτική Τράπεζα εκτιμά ότι αυτή η διαδικασία θα πάρει έξι μήνες. Η εκτίμηση, όμως, είναι ότι μέχρι το τέλος του 2008 θα έχει ολοκληρωθεί η επένδυση για να μπορέσει να παράγει.
     Όσον αφορά τώρα την παραγωγική διαδικασία, παρουσιάζοντας η Βιομηχανία Ζαχάρεως την οικονομοτεχνική μελέτη της στις 20 Νοεμβρίου 2006 εμφάνισε πέντε εναλλακτικά σενάρια ως προς το χρονοδιάγραμμα παραγωγής βιοαιθανόλης. Και είναι εναλλακτικά σενάρια, διότι παρουσιάζουν διαφορετικές παραγωγικές εναλλακτικές λύσεις.
     Πιο αναλυτικά, επιτρέψτε μου να πω ότι το πρώτο σενάριο αναφέρεται σε παραγωγή βιοαιθανόλης για ογδόντα μέρες από ακατέργαστο χυμό ζαχαροτεύτλων και μελάσα και διακόσιες πενήντα μέρες από σιτηρά. Εναλλακτικά ογδόντα μέρες ακατέργαστο χυμό ζαχαρότευτλων και μελάσα, τριάντα τρεις μέρες μόνο από μελάσα και διακόσιες δέκα εφτά μέρες από σιτηρά. Τρίτο σενάριο, ογδόντα μέρες από ακατέργαστο χυμό ζαχαρότευτλων και βήτα σιρόπι και διακόσιες πενήντα μέρες από σιτηρά. Άλλο σενάριο, ογδόντα μέρες πυκνό χυμό ζαχαρότευτλων και διακόσιες πενήντα μέρες σιτηρά και πέμπτο σενάριο, ογδόντα μέρες από πυκνό χυμό ζαχαρούχου σόρβου και διακόσιες πενήντα μέρες από σιτηρά.  
     Πιστεύω ότι έχω καλύψει τα ερωτήματά σας, κύριε συνάδελφε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Νασιώκας έχει το λόγο.
     ΕΚΤΟΡΑΣ ΝΑΣΙΩΚΑΣ: Ευχαριστώ, κύριε Πρόεδρε. 
     Κύριε Υπουργέ, επιτέλους κατατίθεται η μελέτη βιωσιμότητος. Φυλασσόταν από την Κυβέρνηση ως επτασφράγιστο μυστικό. Θα τη μελετήσουμε. Όμως, αν την παραλάβατε πριν από τρεις ημέρες –εμείς τη ζητάμε εδώ και έξι μήνες- πως αποφασίσατε και συναποφασίζετε να προχωρήσετε στη μετατροπή; 
     Εγώ να σας πω μόνο –έχω στοιχεία και θα τα καταθέσω στη Βουλή- πως ο κύριος Υφυπουργός Αγροτικής Ανάπτυξης στις 20 Νοεμβρίου μου είπε ότι την άλλη μέρα είναι στη διάθεσή μου η μελέτη, την οποία δεν είδα. Είκοσι πέντε μέρες μετά μου απάντησε ότι εσείς είστε υπεύθυνος. Εννοώ το Υπουργείο Εθνικής Οικονομίας και όχι εσείς προσωπικά, κύριε Υφυπουργέ. Τελικά, το ότι κατατίθεται σήμερα είναι θετικό.
     Ακούμε εδώ στη Βουλή –και διαβάζουμε και στον Τύπο- τον Υπουργό Αγροτικής Ανάπτυξης, τον Υφυπουργό και άλλους παράγοντες και βλέπουμε ότι λέτε αντικρουόμενα πράγματα, λέτε διαφορετικά πράγματα και τίποτα δεν είναι σταθερό. Η Κυβέρνηση διαπραγματεύθηκε την κοινή οργάνωση της αγοράς ζάχαρης, καταστρεπτικά και για τη χώρα και για τη Θεσσαλία και σαν επακόλουθο αυτής της διαπραγμάτευσης ήταν να κλείσουν δύο εργοστάσια. Και έκλεισε το εργοστάσιο της Λάρισας, δηλαδή το καλύτερο, το αρχαιότερο, το μεγαλύτερο, το πιο εκσυγχρονισμένο, αυτό που παράγει ζάχαρη. Την παρήγαγε και φέτος, με τις απεργίες και όλα τα προβλήματα μέχρι και 140 ευρώ τον τόνο φθηνότερη από όλα τα άλλα εργοστάσια.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Οδηγήσατε φυσικά ένα προϊόν, όπως είναι τα τεύτλα σε αφανισμό με ό,τι συνεπάγεται για την περιοχή. 
     Τώρα, μιλάτε για τη μετατροπή σε βιοαιθανόλη. Είπε ο Πρωθυπουργός στη Θεσσαλονίκη, κύριε Υφυπουργέ, ότι σε δεκαοκτώ μήνες, το Σεπτέμβρη, θα λειτουργεί ως βιοαιθανόλη. 
     Και επειδή η αποζημίωση που παίρνουμε ως χώρα για τις ποσότητες που καταθέσαμε, το 50,01%, συνδέεται με τη μετατροπή, είναι 540 ευρώ τον τόνο αντί 730 ευρώ που δικαιούμαστε. 
     Είπε η Κυβέρνηση στην αρχή ότι θα γίνει η επένδυση με ίδια κεφάλαια. Τώρα λένε διάφορα οι Υπουργοί. Και εσείς είπατε, όμως, ότι πάτε σε στρατηγικό επενδυτή. Είπε χθες ο κ. Δαρνάκας Διευθύνων Σύμβουλος της ΕΒΖ ότι σε έξι έως δώδεκα μήνες θα γίνει αυτό και σε δεκαοκτώ έως είκοσι τέσσερις μήνες από τότε, θα γίνει η επένδυση, δηλαδή, μετά το 2009. 
     Αυτό φαίνεται και στους αγρότες. Οι αγρότες που αποζημιώνονται με 150 ευρώ για τα τεύτλα, την τρίτη δόση θα την πάρουν μετά το 2009 και εφόσον γκρεμιστεί το 60% των κτηρίων του εργοστασίου. 
     Ο κ. Μηλιάκος, ο Διοικητής της Α.Τ.Ε., λέει - γι’ αυτό λέω ότι λέτε αντικρουόμενα πράγματα- ότι θα πουληθεί γενικώς η βιομηχανία. Οι εργαζόμενοι είναι στον αέρα. 
     Όμως, αν πούμε, κύριε Υφυπουργέ, ότι θα γίνει η επένδυση, υπάρχουν τρία μεγάλα θέματα. Το ένα είναι η πρώτη ύλη. Δεν το είπατε εσείς. Θέλουμε να δούμε τι λέει η μελέτη, γιατί για φθηνή πρώτη ύλη τέτοιου είδους δεν συμφέρει την Ελλάδα, γιατί δεν μπορεί να παραχθεί στην Ελλάδα τέτοιο προϊόν τόσο φθηνό για να λειτουργήσει το εργοστάσιο. Άρα, έχουμε ένα τεράστιο πρόβλημα. 
     Το δεύτερο όμως και σημαντικότερο είναι το περιβάλλον και ιδιαίτερα ο καπνός. Ξέρετε ότι το εργοστάσιο ζάχαρης βρίσκεται δίπλα στην πόλη. 
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
     ΕΚΤΩΡΑΣ ΝΑΣΙΩΚΑΣ: Τελειώνω, κύριε Πρόεδρε.
     Η εμπειρία από τη Γερμανία λέει ότι 60 χιλιόμετρα και πέρα από τις πόλεις χτίζουν. Και ιδιαίτερο πρόβλημα έχει ο καπνός. Η Λάρισα, όπως γνωρίζετε, κύριε Υφυπουργέ, είναι μία από τις πέντε πόλεις της Ευρώπης που έχει μεγάλη ρύπανση σε αέρια. 
     Και κλείνω με κάτι ακόμα, με το λεγόμενο «ενεργειακό ισοζύγιο». Δηλαδή, για περιοχές που έχουν περιορισμό περιβαλλοντικών πόρων, όπως είναι η Θεσσαλία –νερά δύσκολα κ.λπ.- είναι αρνητικό. Δηλαδή, η ενέργεια που θα  ξοδέψουμε είναι περισσότερης από το παραγόμενο προϊόν, το ισοζύγιο δεν θα είναι θετικό, θα είναι αρνητικό. 
     Άρα, λέτε, κύριε Υφυπουργέ, πολλά πράγματα. Τα είπατε πολλές φορές –όχι εσείς, αλλά ως Κυβέρνηση- και δεν γίνεστε πιστευτοί. Περιμένουμε κάτι συγκεκριμένο. 
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Νασιώκα.
     Ο κύριος Υφυπουργός έχει το λόγο.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):   Ευχαριστώ, κύριε Νασιώκα.
     Τώρα, το αν γινόμαστε πιστευτοί ή όχι, ο καθένας το κρίνει μόνος του και ξεχωριστά, αλλά βέβαια εκτιμώ την ιδιαίτερη εμπειρογνωμοσύνη τη δική σας επί του προκειμένου. Θέσατε τόσα πολλά και ενδιαφέροντα θέματα.
     ΕΚΤΟΡΑΣ ΝΑΣΙΩΚΑΣ:  Μας απασχολεί πολύ, κύριε Υπουργέ.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):   Βεβαίως, όλους μας απασχολεί. Απλώς αυτό το λέω από την άποψη ότι ξέρετε πάρα πολύ καλά το θέμα. Θέσατε στην αναφορά σας τώρα, μιλώντας, θέματα τα οποία άπτονται του μισού Υπουργικού Συμβουλίου. Επιτρέψτε μου να δηλώσω αδυναμία προσωπικά να τοποθετηθώ σε κάθε ένα από όσα αναφέρατε. Εκείνο, όμως, που θέλω να πω –και επιτρέψτε μου- είναι το εξής:  Δεχθείτε ότι τώρα ήρθε στα χέρια μας η μελέτη, στις 19 του μηνός και μην αμφισβητείτε την ακρίβεια αυτών που σας λέω. 
     ΕΚΤΟΡΑΣ ΝΑΣΙΩΚΑΣ:  Δεν το αμφισβητούμε αυτό, κύριε Υπουργέ.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):   Το συμπέρανα ότι το αμφισβητείτε, όταν είπατε «γιατί την κρύβατε τόσο καιρό;». Μόλις την πήραμε εμείς, το Υπουργείο το δικό μας για το οποίο μας ρωτήσατε, σπεύσαμε να την καταθέσουμε. Και χαίρομαι που τουλάχιστον την είχαμε να την καταθέσουμε. Εμείς, λοιπόν, δεν την κρύβαμε. Δεν ξέρω, αν κάπου παράπεσε.
     Όσον αφορά δε όλα όσα σας απασχολούν, θέλω να σας διαβεβαιώσω ότι η σημερινή διακυβέρνηση δεν υστερεί ούτε σε ευαισθησία, ούτε σε έγνοια για το πώς θα πάνε τα πράγματα καλύτερα. 
     Όσον αφορά δε για το χρονοδιάγραμμα που είπατε, δηλαδή το 2009 και βλέπουμε, η δική μου θέση, σύμφωνα με τα όσα έχω ενημερωθεί για την πορεία των μελετών και των διαπραγματεύσεων, ενδεχομένως, μιλάει για έναν χρονικό ορίζοντα, ώστε στο τέλος του 2008 να υπάρχει το εργοστάσιο σε λειτουργία. 
     Είμαι βέβαιος ότι τόσο ο ομιλών, όσο και εσείς ο ίδιος, ευχόμεθα αυτό να ισχύσει και πιστεύω ότι θα ισχύσει. Ευχαριστώ πάρα πολύ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. 
     Επανερχόμαστε στη συζήτηση των επικαίρων ερωτήσεων πρώτου κύκλου.
     Η δεύτερη με αριθμό 435/20-3-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Πολιτισμού, σχετικά με τη μονιμοποίηση των συμβασιούχων στο Υπουργείο κ.λπ. διαγράφεται λόγω κωλύματος του Υπουργού. 
     Θα συζητήσουμε την Τρίτη με αριθμό 433/20-3-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με την απώλεια του Επιδόματος Κοινωνικής Αλληλεγγύης στους χαμηλοσυνταξιούχους μετά τη χορήγηση της αύξησης του 4% για το έτος 2007 κ.λπ.
     Το ειδικότερο περιεχόμενο της ερώτησης του κ. Κουβέλη έχει ως εξής: 
     «Σε μικρότερο αριθμό χαμηλοσυνταξιούχων φέρεται ότι θα καταβληθεί το Επίδομα Κοινωνικής Αλληλεγγύης Συνταξιούχων (Ε.Κ.Α.Σ.) για το έτος 2007, λόγω της υπέρβασης του συνόλου των αποδοχών τους, των αποδοχών από τα εισοδηματικά κριτήρια, τα οποία θέτει η με αριθμό ΦΙ 1321/30572/2190 Κοινή Υπουργική Απόφαση των Υπουργών Απασχόλησης και Κοινωνικής Προστασίας και Οικονομίας και Οικονομικών και Εμπορικής Ναυτιλίας. 
     Επειδή με την ανωτέρω απόφαση αναπροσαρμόζονται τα ποσά των εισοδηματικών κριτηρίων, μόνο με βάση τη μεταβολή που προέρχεται από την αύξηση του κατώτατου ορίου κύριας σύνταξης, χωρίς τις προσαυξήσεις σε επιμέρους επιδόματα-αποδοχές, με συνέπεια σαράντα χιλιάδες χαμηλοσυνταξιούχοι να στερηθούν τη λήψη του επιδόματος αυτού, ερωτώνται οι κύριοι Υπουργοί: 
     Ποια είναι η θέση τους στο συγκεκριμένο οικονομικό πρόβλημα που δημιουργείται στους χαμηλοσυνταξιούχους και ποια μέτρα προτίθενται να λάβουν για την άμεση αντιμετώπισή τους, ώστε να προστατευθεί η αγοραστική δύναμη του εισοδήματός των για το έτος 2007;»
     Στην ερώτηση του κ. Κουβέλη θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος. 
     Κύριε Υπουργέ, έχετε το λόγο. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Κουβέλη, για τη χορήγηση του Ε.Κ.Α.Σ. ισχύουν από 1-1-2007 τα ακόλουθα τρία εισοδηματικά κριτήρια: 
     Πρώτον, το ατομικό συνολικό καθαρό ετήσιο εισόδημα –προσέξτε- από συντάξεις -κύριες, επικουρικές- και βοηθήματα, μισθούς, ημερομίσθια και λοιπά επιδόματα να μην υπερβαίνει το ποσό των 7.452,32 ευρώ. Δηλαδή μιλάμε για μια σύνταξη μηνιαία 532,31 λεπτά επί δεκατέσσερα. 
     Δεύτερο κριτήριο: Το ατομικό ετήσιο φορολογητέο εισόδημα συνταξιούχων να μην υπερβαίνει το ποσό των 8.694,38 ευρώ. Δηλαδή σύνταξη 621 ευρώ. 
     Τρίτον, το οικογενειακό ετήσιο φορολογητέο εισόδημα να μην υπερβαίνει το ποσό των 13.529,54 ευρώ μηνιαίως. Δηλαδή μιλάμε για ένα εισόδημα 966,40 ευρώ το μήνα. 
     Το ποσό του ΕΚΑΣ για το 2005 προσδιορίζεται για εισοδήματα μέχρι 6.786 ευρώ στα 195,15 ευρώ. Για εισοδήματα από 6.000 έως 7.053 ευρώ είναι 146 ευρώ. Για εισοδήματα από 7.053 έως 7.230 ευρώ είναι 97 ευρώ και για εισοδήματα από 7.230,52 ευρώ σε 48,72 ευρώ. 
     Τι σημαίνει αυτό, κύριε συνάδελφε; Σημαίνει πράγματι ότι όταν ανεβαίνει το εισόδημα με 4%, όχι από το μισθό ή τη σύνταξη ή από άλλα βοηθήματα, αλλά από μισθώματα ή άλλα, πράγματι υπάρχει ένας οριακός αριθμός –συμφωνώ μαζί σας- που αναπόφευκτα προκαλεί σε οριακές περιπτώσεις τη διακοπή του ποσού του Ε.Κ.Α.Σ.. Είναι ένα θέμα που έχει προβληματίσει πάρα πολύ και εμάς, γιατί παραδείγματος χάριν το 7.053 είτε 7.073 είτε 7.083 το κάνεις, πάλι θα υπάρχει το 7.084 ή το 7.085. Μας έχει απασχολήσει πάρα πολύ. 
     Σημασία, όμως, έχει να δείτε ότι ο αριθμός των δικαιούχων του Ε.Κ.Α.Σ. από χίλιους έξι που ήταν όταν ξεκίνησε, πήγε στους διακόσιους είκοσι έξι χιλιάδες και είχε φθάσει το 2003 τους τριακόσιους τριάντα χιλιάδες τετρακόσιους εβδομήντα έξι. Το 2006 δώσαμε σε τετρακόσιους πενήντα τέσσερις χιλιάδες. Άρα δεν μειώνεται, αλλά αυξάνεται.
     Το ζήτημα είναι ότι εμείς παραλάβαμε το Ε.Κ.Α.Σ. στα 111 ευρώ και την 1-1-2008 θα φθάσει τα 230 ευρώ. Αυτό σημαίνει ότι με τα 530 ευρώ και τα 230 ευρώ δεν θα υπάρξει σύνταξη κάτω από 740 ευρώ από 1-1-2008. Βέβαια, η Κυβέρνηση μελετά και είναι στις προθέσεις της να ανακοινώσει σύντομα, την ελάχιστη εθνική σύνταξη. Θα μπορέσουμε με την εθνική σύνταξη αυτές τις οριακές περιπτώσεις να τις θεραπεύσουμε, για να έχουμε πράγματι μια σταθερά.
     Να πω σήμερα στον συνταξιούχο μέσα από την Εθνική Αντιπροσωπεία το εξής: Πήραμε το Ε.Κ.Α.Σ. στα 110 ευρώ και το πάμε στα 230 ευρώ. Δίνουμε σύνταξη από 1-1-2008 με νόμο, 740 ευρώ. Πήραμε τη σύνταξη του Ο.Γ.Α. στα 170,8 ευρώ και την παραδίδουμε την 1-1-2008 στα 330 ευρώ. Κοιτάμε κατάματα το συνταξιούχο και αυτό του λέμε.
     ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ.
     Ο κ. Κουβέλης έχει το λόγο.
     ΦΩΤΗΣ ΚΟΥΒΕΛΗΣ: Εγώ σας συνιστώ, κύριε Υφυπουργέ, να κοιτάξετε κατάματα κι αυτές τις σαράντα χιλιάδες των συνταξιούχων, που μέσα από τη ρύθμιση που έχετε κάνει με τα συγκεκριμένα εισοδηματικά κριτήρια, τους στερείτε το Ε.Κ.Α.Σ..
     Βεβαίως, είναι θετικό το γεγονός ότι προβληματίζεστε, όπως είπατε. Το θέμα, όμως, είναι, ο προβληματισμός σας αυτός να εκφραστεί ως συγκεκριμένη ενέργεια, προκειμένου να αποκατασταθούν αυτοί οι άνθρωποι, που με οριακό τρόπο -και είναι σαράντα χιλιάδες τον αριθμό- έχουν χάσει το Ε.Κ.Α.Σ.. Η αναμονή για την ενιαία εθνική σύνταξη αντιλαμβάνεστε ότι δεν μπορεί να αποτελεί απάντηση στο συγκεκριμένο αίτημα αυτών των χαμηλοσυνταξιούχων, οι οποίοι εξαιρούνται από τη ρύθμιση του Ε.Κ.Α.Σ..
     Επίσης, κύριε Υφυπουργέ, πρέπει να σας πω ότι έχω βαρεθεί, κάθε φορά, όταν ασκώ κοινοβουλευτικό έλεγχο στην Κυβέρνηση είτε με τη μορφή της ερώτησης είτε με τη μορφή της επίκαιρης ερώτησης ή και της επερώτησης, να παραθέτετε τι έκανε το ΠΑ.ΣΟ.Κ. και τι κάνετε εσείς. Είπατε από πού πήρατε τη σύνταξη, πού τη φθάσατε, ενώ το ερώτημά μου είναι συγκεκριμένο: Σαράντα χιλιάδες χαμηλοσυνταξιούχοι χάνουν τη ρύθμιση του Ε.Κ.Α.Σ.. Αυτό είναι το ζητούμενο, σ’ αυτό πρέπει να απαντήσετε. Και θα επαναλαμβάνω συνεχώς: Επιτέλους η σύγκριση δεν μπορεί να γίνεται με το παρελθόν. Η σύγκριση πρέπει να γίνεται με τη σύγχρονη διεκδίκηση. Οι χαμηλοσυνταξιούχοι να αποκτήσουν συνολική σύνταξη, που θα τους επιτρέπει να ζουν πάνω από τα όρια της βιωσιμότητας. 
     Δεν σας απασχολεί το γεγονός ότι διακόσιοι χιλιάδες συμπολίτες μας ζουν κάτω από τα όρια της βιωσιμότητας; Δεν σας απασχολεί ότι έξι στους δέκα συνταξιούχους έχουν μηνιαία σύνταξη κάτω από 500 ευρώ; Αυτά είναι τα θέματα και σ’ αυτά καλείστε να απαντήσετε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Κουβέλη.
     Ορίστε, κύριε Υπουργέ, έχετε το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Κουβέλη, απάντησα ακριβώς σ’ αυτά τα θέματα που θέσατε. 
     Με απασχολεί πάρα πολύ ότι διακόσιες χιλιάδες άνθρωποι ζουν κάτω από τα όρια της φτώχιας. Γι’ αυτό αναφέρθηκα. Δεν ήθελα να κάνω αναδρομή, ούτε σύγκριση. Εξήγησα που είναι οι συντάξεις.
     Σας λέω ότι με το νόμο που έχουμε ψηφίσει, από 1-1-2008 η κατώτερη σύνταξη θα είναι 740 ευρώ. Αυτό δεν αποτελεί καμία ιστορική αναδρομή ή σύγκριση με το παρελθόν. Είναι ένα γεγονός.
     Δεύτερον, σας είπα ότι ο αριθμός των δικαιούχων του Ε.Κ.Α.Σ. από το 1996 μέχρι σήμερα συνεχώς αυξάνεται. Για παράδειγμα, το 2004 ήταν τριακόσια τριάντα επτά χιλιάδες. Εδώ πρέπει να δούμε, κύριε συνάδελφε –και εκτιμώ ότι ο Συνασπισμός  έχει θέσει και στο παρελθόν την ελάχιστη σύνταξη επιβίωσης- ένα μπούσουλα. Και εγώ ήμουν λάτρης αυτής της σχολής, αλλά σήμερα έχω τοποθετηθεί και λέω ευθέως: ποιος πρέπει να είναι ο μισθός και η σύνταξη που πρέπει αξιοπρεπώς να εισπράττει ο εργαζόμενος και ο συνταξιούχος αντίστοιχα; Γιατί να πάω να κάνω αναλύσεις και να βρω ποιο είναι το όριο; Υπάρχει ο μέσος όρος της Ευρωπαϊκής Ένωσης και υπάρχει σήμερα ο μέσος όρος του μισθού και ο μέσος όρος της σύνταξης. Γι’ αυτό έχω αναθεωρήσει, κύριε Κουβέλη, τις παλιές μου απόψεις και έχω προσωπικά τοποθετηθεί στο θέμα της σύνταξης του μέσου όρου στην Ευρώπη. 
     Λέει αυτή η Κυβέρνηση: «Δεσμεύτηκα προεκλογικά, το Ε.Κ.Α.Σ. να πάει στα 230 ευρώ. Το κάνω πράξη. Και τώρα, τον τελευταίο χρόνο που διανύουμε, τον εκλογικό, θα ανακοινώσω την εθνική σύνταξη», όπου εκεί δεν μπορεί να είναι κάτω από 740 ευρώ. Σήμερα η σύνταξη που θα δίδεται με το Ε.Κ.Α.Σ. είναι 230  ευρώ. Άρα, λαμπρό πεδίο να συνεννοηθούμε, κύριε Κουβέλη και να βάλουμε τον πήχη στο μέσο όρο της Ευρωπαϊκής Ένωσης. Ποιος είναι αυτός; Χίλια ευρώ η σύνταξη, 1200 όσοι αμείβονται με ημερομίσθιο. Δεν το λέω εγώ, δεν το ανακαλύπτω εγώ, αυτό ισχύει σήμερα στην Ευρώπη. Όταν λέμε Ευρωπαϊκή Ένωση και Ευρώπη, θα έχουμε πράγματι μισθούς Ευρώπης και όχι κοστολόγιο ελληνικό και μισθούς ελληνικούς. Γι’ αυτό βλέπετε ότι σ’ αυτό απαντώ. Απαντώ  -γιατί πράγματι υπάρχουν οριακές καταστάσεις, πράγματι υπάρχουν σαράντα χιλιάδες συνταξιούχοι, πράγματι μας έχει προβληματίσει και λέμε ότι δεν υπάρχει λύση και 50 ευρώ να κάνεις αύξηση, πάντα θα υπάρχει όριο- ότι η πάγια αρχή είναι η εθνική σύνταξη. Δεσμεύτηκε ο Πρωθυπουργός, δεσμεύτηκε αυτή η Κυβέρνηση και ο στόχος είναι να φθάσουμε σύντομα στο μέσο όρο της Ευρώπης.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υφυπουργό. 
     Επανερχόμαστε στη συζήτηση των επικαίρων ερωτήσεων δεύτερου κύκλου:
     Θα συζητηθεί η τρίτη με αριθμό 434/20.3.2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Απασχόλησης και Κοινωνικής Προστασίας και Αγροτικής Ανάπτυξης και Τροφίμων, σχετικά με τη διασφάλιση της απασχόλησης στον τομέα της μεταποίησης για τους ανέργους εποχικούς εργάτες των Νομών Πέλλας και Ημαθίας.
     Η επίκαιρη ερώτηση της κ. Ξηροτύρη έχει ως εξής:
     «Στους Νομούς Πέλλας και Ημαθίας απασχολούνται κάθε χρόνο περίπου επτά χιλιάδες πεντακόσιοι εποχικοί εργάτες στα κονσερβοποιεία, στα διαλογητήρια, στα συσκευαστήρια και στα ψυγεία φρούτων και λαχανικών. Ο ασφαλιστικός νόμος (άρθρο 53, παράγραφος 1 του ν.3518/2006) δίνει τη δυνατότητα στους μεταποιητές αγροτικών προϊόντων να παίρνουν για εποχική εργασία ασφαλισμένους του Ο.Γ.Α., ώστε να απαλλαγούν από τις εργοδοτικές τους εισφορές προς το Ι.Κ.Α.. Στην πράξη, η νέα νομοθετική ρύθμιση νομιμοποιεί την ανασφάλιστη εργασία, ενώ οι μεταποιητές θα κερδίζουν ετησίως από 30.000.000 έως 40.000.000 ευρώ, που έδιναν στο Ι.Κ.Α. για τις εργοδοτικές τους εισφορές.
     Η ρύθμιση αυτή έχει φέρει σε απόγνωση τους εποχικούς εργάτες, αφού χάνουν τη δουλειά τους, το επίδομα ανεργίας και όλες τις παροχές που είχαν από το Ι.Κ.Α., ενώ οι μεταποιητές πιέζουν για την έκβαση της σχετικής ερμηνευτικής εγκυκλίου από το Υπουργείο Απασχόλησης και Κοινωνικής Προστασίας, ώστε να προχωρήσουν στην εφαρμογή της νέας νομοθετικής ρύθμισης.
     Από την πλευρά της η Κυβέρνηση και επειδή το θέμα των εποχικών εργατών που οδηγούνται στην ανεργία έχει τεθεί επανειλημμένα, έχει υποσχεθεί να προχωρήσει στην τροπολογία του νέου νόμου, προκειμένου να δοθεί λύση στο θέμα των εποχικών εργατών στον κλάδο της μεταποίησης αγροτικών προϊόντων.
     Με δεδομένο ότι ήδη η ανεργία στους δύο αυτούς νομούς είναι μεγάλη, ερωτώνται οι κ.κ. Υπουργοί:
     Πότε και με ποια συγκεκριμένη ρύθμιση θα διασφαλιστεί η απασχόληση των εποχικών εργατών στον τομέα μεταποίησης;».
     Στην ερώτηση της κ. Ξηροτύρη θα απαντήσει ο Υφυπουργός Απασχόλησης και Κοινωνικής Προστασίας, κ. Γιακουμάτος.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Κυρία Ξηροτύρη, σας ευχαριστώ που μου δίνετε τη δυνατότητα για άλλη μια φορά μέσα στην Εθνική Αντιπροσωπεία να ξαναδεσμευτώ γι’ αυτό που ήδη έχω πει. Ξέρετε ότι επισκέφθηκα τους Νομούς Πέλλας, Ημαθίας και Σερρών, έκανα συζήτηση με τα εργατικά κέντρα και με τους εργαζόμενους εκεί και διαπίστωσα –και θέλει γενναιότητα, δεν θέλει μικρότητα- ότι το άρθρο 53 του ν. 3518 είναι λάθος. 
     Μετά από μελέτη και ανάλυση, που έκανα, εισηγήθηκα στο Υπουργείο στο πρώτο νομοσχέδιο, που έρχεται τώρα, για την ηλεκτρονική διακυβέρνηση του ΚΥΚΙ, της μηχανοργάνωσης των ασφαλιστικών ταμείων. 
     Η πρώτη τροπολογία, κυρία Ξηροτύρη, θα είναι αυτή. Θα επανέλθουμε στο ν.3050, όπως ήταν παλαιότερα, δηλαδή για προσωπικό κάτω από τριάντα άτομα.
     Οφείλω να δώσω και δημόσια συγχαρητήρια στους Βουλευτές του Νομού Πέλλας, που μου εξήγησαν και με έφεραν σε επικοινωνία με τους εργαζόμενους. Με τον κ. Τζαμτζή, με τον κ. Καρασμάνη, με την κ. Φουντουκίδου και με τη φίλη του ΠΑ.ΣΟ.Κ. κ. Τζάκρη κάναμε μία διεξοδική συζήτηση και δεσμεύτηκα. 
     Δεν νομίζω, λοιπόν, κυρία Ξηροτύρη, ότι έχετε λόγους να επιμένετε σε αυτή την επίκαιρη ερώτηση. Μέσα από την Ομοσπονδία ήταν εμπεριστατωμένη η απόδειξη ότι αυτή η διάταξη δεν προχωράει και δεν είναι επ’ ωφελεία των εργαζομένων. Άρα, λοιπόν, στο ερχόμενο νομοσχέδιο αλλάζω τον 3518, άρθρο 53 και επαναφέρω τον 3050/2002.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Υπουργέ.
     Η κ. Ξηροτύρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, όπως γνωρίζετε είμαι η μοναδική Βουλευτής του Συνασπισμού στη Βόρεια Ελλάδα. Παρακολουθώ, λοιπόν, από πολύ κοντά τα θέματα που απασχολούν κυρίως τους αγρότες και τους εργάτες στις περιοχές αυτές, όπου αντιμετωπίζουν και μεγάλο ποσοστό ανεργίας.
     Όντως έχουν περιέλθει σε αδιέξοδο αυτή τη στιγμή. Το έχετε καταλάβει. Έχετε δεσμευτεί. Ξέρετε, όμως, η περίοδος σχεδόν τελειώνει. Θα χάσουν αυτή τη χρονιά. Και οι δεσμεύσεις πρέπει να υλοποιούνται γρήγορα. Γι’ αυτό κι εγώ στο τέλος της ερώτησής μου λέω ότι η Κυβέρνηση είδε τα αδιέξοδα και εξετάζει την αλλαγή της ρύθμισης. 
     Εγώ, όμως, σας λέω να προχωρήσετε εδώ και τώρα στην αλλαγή, γιατί πράγματι είναι πάρα πολλά τα αδιέξοδα, τα οποία δημιουργούνται. Δεν είναι μόνο η ανεργία. Τελικά, λόγω της ανεργίας, πολλοί ασφαλισμένοι στο Ι.Κ.Α. θα αναγκαστούν να εργαστούν εκεί, χωρίς ασφάλιση. Και αυτό σημαίνει ότι χάνουν τα ένσημά τους, χάνουν μέρος από την περίθαλψή τους, χάνουν τα χρόνια συνταξιοδότησής τους κ.ο.κ. Είναι πάρα πολλές οι επιπτώσεις. Γι’ αυτό εγώ κρατάω τη δέσμευσή σας ότι στο αμέσως επόμενο νομοσχέδιο θα έρθει αυτή η τροπολογία. 
     Έκανα την ερώτησή μου, γιατί πραγματικά πιέστηκα και από το Εργατικό Κέντρο της περιοχής, αλλά και από τους ίδιους τους εργαζόμενους, γιατί περιμένουν αυτή τη ρύθμιση. Και είχαν την αίσθηση ότι τελικά τη δέσμευση αυτή, την οποία κάνατε, δεν θα την πραγματοποιούσατε σε αυτό το χρόνο, πιεζόμενοι από κάποιους άλλους. Και αυτή τη στιγμή μεταποιητές, εκκοκιστές κλπ., θα κερδίσουν 30.000.000 έως 40.000.000 ευρώ σε βάρος των εργαζομένων, σε βάρος της ασφάλειάς τους κ.λπ..
     Χαίρομαι, λοιπόν, γι’ αυτά που λέτε. Θα περιμένω με αγωνία να δούμε τι θα γίνει με την τροπολογία, σε ποιο νομοσχέδιο κ.λπ..
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ την κ. Ξηροτύρη.
     Ο κύριος Υπουργός έχει το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Ξηροτύρη, η βασική αρχή της πολιτικής, αν και την έχουμε ταλαιπωρήσει τα τελευταία χρόνια πάρα πολύ, είναι η αξιοπιστία. Όπως βλέπετε σε όλες τις έρευνες η πολιτική είναι η τελευταία -σε όλες τις έρευνες!- σε αξιοπιστία. 
     Άρα, λοιπόν, εγώ που είμαι φανατικός οπαδός της πολιτικής, που εξ ορισμού είναι η αξιοπιστία και η ηθική, δεν έχω συνηθίσει στη ζωή μου άλλα να λέω και άλλα να κάνω. Δεσμεύτηκα στην Πέλλα και μόλις γύρισα, έδωσα εντολή κι εγώ και ο Υπουργός, ο κ. Τσιτουρίδης, στον κ. Παπαγεωργόπουλο του Ο.Γ.Α. να μην προχωρήσει καμμία διαδικασία. Ήδη ετοιμάζονται οι Υπηρεσίες για το νέο άρθρο, να επαναφέρουν δηλαδή το καθεστώς του 3050 άμεσα, την πρώτη ημέρα. Στο πρώτο νομοσχέδιο, το οποίο προχωράει ήδη για τη διαρκή επιτροπή, θα είναι μέσα αυτή η διάταξη. 
     Βέβαια, εγώ χαίρομαι ιδιαίτερα που είστε μοναδική Βουλευτής της Μακεδονίας. Εύχομαι την άλλη φορά να τα διπλασιάσετε. Σας λέω, όμως, το εξής: Πραγματικά, δίνουμε καθημερινά αγώνα σε άμεση επικοινωνία με το λαό, με τους φορείς, με αυτούς τους εργαζόμενους και λέμε, ναι, χρειάζεται αλλαγή. Γιατί αυτή η Κυβέρνηση, είναι Κυβέρνηση που εξυπηρετεί τα συμφέροντα των πολιτών, των πολλών και όχι των λίγων. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. 
     Σειρά έχει η δεύτερη, με αριθμό 436/20-3-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στο Νοσοκομείο «ΑΓΙΑ ΟΛΓΑ» στην Νέα Ιωνία κ.λπ..
     Συγκεκριμένα η επίκαιρη ερώτηση του κ. συναδέλφου έχει ως εξής:
     «Το Νοσοκομείο της Νέας Ιωνίας «Η Αγία Όλγα», καλύπτει μια τεράστια περιοχή στην βορειοδυτική Αθήνα με εκτεταμένα τα φτωχά λαϊκά στρώματα. Η όποια ανάπτυξή του επιβλήθηκε με σκληρούς αγώνες των εργαζομένων και του λαού της περιοχής, παρά τις αντιδράσεις μεγάλων συμφερόντων.
     Η κατάσταση σήμερα στο νοσοκομείο έχει φτάσει στο απροχώρητο, σαν αποτέλεσμα της συνειδητής πολιτικής όλων των κυβερνήσεων να προχωρήσουν οι ιδιωτικοποιήσεις, αφού οι ελλείψεις προσωπικού έχουν πάρει εκρηκτικές διαστάσεις αγγίζοντας κυριολεκτικά τα όρια επικινδυνότητας σε τμήματα, όπως η αιμοδοσία ή στην καρδιολογική μονάδα, όπου υπάρχει μία νοσηλεύτρια για πέντε κρεβάτια στην βάρδια, μια νοσηλεύτρια μ΄ ένα βοηθό θαλάμου για είκοσι πέντε ασθενείς, εκ των οποίων οι πέντε μόνιμα σε ράντζο, στην ψυχιατρική κλινική, ενώ μόνο στο νοσηλευτικό προσωπικό χρωστούνται τρεις χιλιάδες ρεπό, δικαιώματα όπως τα ωράρια μητέρας και άλλα είναι σε διωγμό. 
     Παρά τις ανάγκες προληπτικής ιατρικής, ο καινούριος μαστογράφος που εγκαταστάθηκε στο νοσοκομείο, πρακτικά θα μείνει εκτός λειτουργίας, λόγω των τεράστιων ελλείψεων και σε παραϊατρικό προσωπικό.
     Οι ελλείψεις κρεβατιών και σε υποστηρικτικούς χώρους σε κλινικές, όπως η καρδιολογική και η ορθοπεδική, και όχι μόνο, είναι απαράδεκτες ενώ την ίδια στιγμή εδώ και δεκαεπτά χρόνια παραμένει αναξιοποίητο το μεγαλύτερο μέρος της παλιάς πτέρυγας μετά το άνοιγμα της νέας, επιβεβαιώνοντας αυτό που είχε ομολογηθεί από επίσημα χείλη, ότι η λεγόμενη δωρήτρια αντιτίθεται στην ανάπτυξη της παλιάς για να ακούγεται μόνο το όνομά της.
     Αυτό ενισχύθηκε με τον διορισμό του εκπροσώπου της ως υποδιοικητή του νοσοκομείου με την μετονομασία του σε «Κωνσταντοπούλειο», παρά την εκφρασμένη αντίθεση των εργαζομένων και του λαού της περιοχής, εντείνοντας δικαιολογημένα τις ανησυχίες των εργαζομένων για την πορεία του νοσοκομείου.
     Ερωτάται ο κ. Υπουργός:
     Προτίθεται να προχωρήσει σε προσλήψεις μόνιμου προσωπικού με βάση τις ανάγκες ανάπτυξης του νοσοκομείου;
     Θα πάρει όλα εκείνα τα μέτρα για να αρχίσουν άμεσα και να ολοκληρωθούν οι εργασίες αξιοποίησης της παλιάς και επέκτασης της καινούργιας με βάση τις ήδη υπάρχουσες ολοκληρωμένες μελέτες;»
     Στην ερώτηση του κ. Κοσιώνη θα απαντήσει ο Υφυπουργός Υγείας και Κοινωνικής Αλληλεγγύης, κ. Αθανάσιος Γιαννόπουλος. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, δεν θα συμφωνήσω με τον συνάδελφο, κ. Κοσιώνη ότι το «Κωνσταντοπούλειο» είναι ένα νοσοκομείο το οποίο απευθύνεται μόνο σε μια γειτονιά, στην περιοχή, δηλαδή, όπου έχει ανεγερθεί. 
     Μπορεί παλιότερα τα νοσοκομεία να είχαν ένα τέτοιο προσανατολισμό και προορισμό, αλλά όλα τα νοσοκομεία των μεγάλων αστικών κέντρων και δη της Αθήνας και της Θεσσαλονίκης απευθύνονται σε όλους τους συμπολίτες μας. Και αυτό γιατί; Διότι έχουν ξεπεράσει το φράγμα της τοπικής κοινωνίας και λόγω του ότι έχουν πάρα πολλούς συναδέλφους, οι οποίοι είναι εκλεκτοί σε πάρα πολλά νοσοκομεία, γι’ αυτό κιόλας ξεπερνάνε το τοπικό στοιχείο της γειτονιάς, ας το χαρακτηρίσω έτσι, και απευθύνονται γενικότερα σε όλους τους κατοίκους. Ένα παράδειγμα είναι το «Αττικό Νοσοκομείο» που θα δει κανείς ότι ποσοστό από την προσέλευση των ασθενών προέρχεται και από άλλες περιοχές. Όπως και το «Κωνσταντοπούλειο Νοσοκομείο» είναι και αυτό της ίδιας εμβέλειας, διότι ξεπέρασε και με τις σύγχρονες υποδομές του, αλλά παράλληλα και με συναδέλφους που το έχουν στελεχώσει τη μικρή εκεί, περιοχή, που ήταν το νοσοκομείο «Αγία Όλγα». 
     Η αναφορά σας είναι εντέχνως διατυπωμένη ως προς το γιατί μετονομάστηκε το νοσοκομείο σε «Κωνσταντοπούλειο». Νομίζω ότι θα έπρεπε το νοσοκομείο αυτό να είχε εξυπαρχής την ονομασία «Κωνσταντοπούλειο». Θα ήταν ένας ελάχιστος φόρος τιμής σ’ αυτόν το δωρητή που έκανε το νοσοκομείο αυτό. Διότι δεν έκανε ούτε μια πτέρυγα ούτε μια μονάδα. Έχτισε ένα ολόκληρο νοσοκομείο. Και νομίζω ότι η πολιτεία όφειλε και οφείλει σε τέτοιες ευγενικές χειρονομίες να είναι και αυτή απλόχερη. Να μετονομάζει νοσοκομεία, να τους δίνει την ονοματολογία αυτή. Και όχι όπως βλέπουμε πολλές φορές επαναλαμβανόμενη ονοματολογία και δη ονοματολογία νοσοκομείων, σε επίπεδο πολιτικών προσώπων. 
     Κύριε συνάδελφε, με το θέμα του στελεχιακού δυναμικού εν μέρει θα συμφωνήσω. Ναι, είναι υποστελεχωμένες οι μονάδες μας. Το ξέρουμε, το ξέρετε, το έχουμε συζητήσει πολλές φορές. Αυτήν τη στιγμή, όμως, βρισκόμαστε στην ευχάριστη θέση να υπάρχει –το έχω πει και άλλες φορές που έτυχε να συζητήσουμε για πολλά νοσοκομεία, ασχέτως αν δεν γίνομαι πιστευτός- ένας μεγάλος αριθμός τριών χιλιάδων διακοσίων θέσεων, οι οποίες έχουν ολοκληρωθεί από τους διαγωνισμούς του Α.Σ.Ε.Π.. Ο τελευταίος διαγωνισμός ήταν του Νοεμβρίου του 2006, ο οποίος σε χρόνο ρεκόρ για τα ελληνικά δεδομένα από πλευράς αξιολόγησης των πινάκων από το Α.Σ.Ε.Π., ολοκληρώθηκε, όπως επίσης και οι παλαιοί διαγωνισμοί του 2004-2005, όπου άλλα χίλια τετρακόσια άτομα δημιούργησαν τους κυλιόμενους πίνακες. Οι θέσεις αυτές έχουν αρχίσει ήδη και στελεχώνονται από τους μόνιμους νοσηλευτές και τις νοσηλεύτριες που πάνε στα νοσηλευτικά ιδρύματα.
     Στο συγκεκριμένο νοσοκομείο είναι πενήντα τρεις νοσηλεύτριες των τριών βαθμίδων (Δ.Ε., Τ.Ε., Π.Ε.) που πολλές από αυτές έχουν πάει και άλλες πηγαίνουν, διότι θέλουμε την τελική πράξη από το Γενικό Λογιστήριο. Επίσης υπάρχει ένας αριθμός δεκαεπτά θέσεων στο επίπεδο της διοικητικής υπηρεσίας –δεν χρειάζεται να αναφέρω τώρα σε ποιες ειδικότητες- και είναι σε εξέλιξη ο διαγωνισμός των χιλίων τριακοσίων πενήντα ατόμων για τη στελέχωση όλων των νοσοκομείων στο επίπεδο της διοικητικής υπηρεσίας. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Ο κ. Κοσιώνης έχει το λόγο.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
     Κύριε Υπουργέ, να ξεκαθαρίσουμε κατ’ αρχήν ότι στο κείμενο δεν γίνεται λόγος περί γειτονιάς, αλλά όπως το βάλατε εσείς, δεν είναι καθόλου γειτονιά. Είναι μια τεράστια περιοχή με ένα εκατομμύριο κατοίκους περίπου και μάλιστα, είναι και μικρομεσαία από πλευράς οικονομικής κατάστασης στρώματα. 
     Το κύριο, όμως, είναι –δεν μπορεί να μην το ξέρετε αυτό το πράγμα- ότι τα παραρτήματα του νοσοκομείου (τα εξωτερικά ιατρεία, τα πολυϊατρεία που είναι στο Περιστέρι, το Κέντρο Υγείας του Καπανδριτίου, τέσσερα περιφερειακά ιατρεία και τρία ιατροκοινωνικά κέντρα μετά τη διάλυση του Π.Ι.Κ.Π.Α. που πέρασε) τα οποία δουλεύουν, έχουν τεράστια κίνηση. Καταλαβαίνετε, λοιπόν, σε αυτά τα παραρτήματα, η προσφορά και η προσέλευση ατόμων είναι πάρα πολύ αυξημένη. 
     Αυτό που είπατε για πρόσληψη προσωπικού, το ακούμε πέντε, έξι, εφτά φορές το χρόνο και προσλαμβάνονται μετά από δύο χρόνια, ενώ γνωρίζουμε πάρα πολύ καλά ότι σ’ αυτό το χρονικό διάστημα, για παράδειγμα στο «Αγλαϊα Κυριακού» το 2007-2008, θα αποχωρήσουν περισσότερα από εκατόν εβδομήντα άτομα. Αυτές οι προσλήψεις που θα γίνουν, όποτε θα γίνουν, δεν καλύπτουν τις ανάγκες.
     Σας έχω πει και άλλη μία φορά, κύριε Υπουργέ -το γνωρίζετε πάρα πολύ καλά- ότι όταν αναφέρομαι σε κάποιο νοσοκομείο και στον τρόπο λειτουργίας του, έχω προσωπική άποψη για τα τεκταινόμενα. Μίλησα και με νοσηλεύτριες και με προσωπικό και με άλλα πρόσωπα εκεί μέσα, που δείχνουν σε τι άσχημη κατάσταση βρίσκεται το Νοσοκομείο «Αγία Όλγα» και σε ποια κατάσταση βρίσκεται και η Μ.Ε.Θ. και τα κρεβάτια της καρδιολογικής μονάδας. 
     Ένα θέμα στο οποίο δεν απαντήσατε, είναι ότι ενώ έχουν γίνει δύο μελέτες για την ανάπτυξη της παλιάς πτέρυγας και την επέκταση της καινούργιας, δεν έχει γίνει τίποτα απολύτως. Επομένως και από πλευράς προσωπικού και από πλευράς χρηματοδότησης και από πλευράς στελέχωσης και από πλευράς επέκτασης για να καλύψει τις ανάγκες είναι πολύ κάτω από τα επιτρεπτά όρια και φθάνει σχεδόν τα όρια του επικίνδυνου. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Κοσιώνη.
     Το λόγο έχει ο κύριος Υπουργός για να δευτερολογήσει.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, θα πρέπει να ξέρετε ότι η περιοχή αυτή είναι πλέον αστικοποιημένη περιοχή. Μιλάτε για φτωχά λαϊκά στρώματα. Κάποια εποχή μπορεί να ήταν φτωχά λαϊκά στρώματα. Η ευρύτερη περιοχή –γιατί έχω κάνει και τρίμηνο χειρουργικής το 1970, όταν ζούσε ο μακαρίτης Καθηγητής Αλέκος Ρωμάνος- είναι αστικοποιημένη περιοχή.
     Και γι’ αυτό γίνεται κιόλας ελκυστική και πάνε πάρα πολλοί πολίτες και από άλλα βόρεια –ας το πω έτσι κι εφόσον θέλετε να θέσετε κάποια ταξική διάκριση- προάστια στο «Κωνσταντοπούλειο Νοσοκομείο».
     Δεν είναι δε αληθές ότι λόγω του ότι ο υποδιοικητής ορίστηκε και ως υποδιοικητής του Νοσοκομείου που είναι στο Κωνσταντοπούλειο Κληροδότημα, αυτό αποτελεί τροχοπέδη για τις περαιτέρω ενέργειες της αξιοποίησης του παλαιού νοσοκομείου.
     Θα πρέπει να γνωρίζετε ότι και το παλαιό Νοσοκομείο «Αγία Όλγα», νυν «Κωνσταντοπούλειο» είχε συμπεριληφθεί και αυτό στα ολυμπιακά νοσοκομεία. Δεν ολοκληρώθηκε η μελέτη, η επέμβαση της αξιοποίησης του νοσοκομείου στο επίπεδο των Ολυμπιακών Αγώνων και γι’ αυτό το νοσοκομείο αυτό, που δεν ολοκληρώθηκε στην περίοδο των Ολυμπιακών Αγώνων, απεντάχθηκε από τη χρηματοδότηση.
     Σήμερα, λοιπόν, τι έχουμε; Έχουμε την εκκρεμότητα της μελέτης που έχει ολοκληρωθεί από τη Δ.ΕΠ.Α.ΝΟ.Μ. για την αναδιάταξη, αναδιάρθρωση και επέμβαση στο παλαιό Νοσοκομείο, στο «Αγία Όλγα», και παράλληλα είναι σε εξέλιξη η μελέτη, που έχει εκπονηθεί και αυτή από τη Δ.ΕΠ.Α.ΝΟ.Μ., για τη δημοπράτηση του έργου της επέκτασης και εκσυγχρονισμού του πολυωρόφου συνδετήριου κτηρίου.
     Εδώ χρειάζεται μια δαπάνη, η οποία μας απασχολεί στο Υπουργείο. Οι πόροι θα βρεθούν από τις δημόσιες επενδύσεις, για να προχωρήσουμε. Το κομμάτι –που είναι της τάξεως της 600.000 ευρώ- της διαρρύθμισης του παλαιού κτηρίου είναι έτοιμο για δημοπράτηση και τευχοποίηση. Είναι μέσα στις προθέσεις του Υπουργείου από τις Δημόσιες Επενδύσεις να βρεθεί το κονδύλι, για να προχωρήσει το Νοσοκομείο σ΄ αυτές, ακριβώς, τις υποδομές, που θα βοηθήσουν την εύρυθμη λειτουργία του.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 52/25/8-3-2007 επερώτηση των Βουλευτών του ΠΑ.ΣΟ.Κ. κυρίων Χρήστου Πρωτόπαπα, Έκτορα Νασιώκα, Λεωνίδα Γρηγοράκου, Εμμανουήλ Σκουλάκη, Παναγιώτη Αντωνακόπουλου, Μιλτιάδη Βέρρα, Αγάθης-Ρόζας Βρεττού, Κωνσταντίνου Γείτονα, Μαρίας Δαμανάκη, Ροδούλας Ζήση, Μιχάλη Καρχιμάκη, Σωκράτη Κοσμίδη, Ελένης Κούρκουλα, Ιωάννη Κουτσούκου, Δημητρίου Λιντζέρη, Στυλιανού Ματζαπετάκη, Αριστείδη Μουσιώνη, Μιλτιάδη Παπαϊωάννου, Αικατερίνης Περλεπέ-Σηφουνάκη, Αναστασίας-Συλβάνας Ράπτη, Κωνσταντίνου Ρόβλια, Νικολάου Σαλαγιάννη, Ιωάννη Σκουλά, Εμμανουήλ Στρατάκη, Στέφανου  Τζουμάκα, Θεοχάρη Τσιόκα, Αθανασίου Τσούρα, Ελπίδας Παντελάκη, Μάνου Φραγκιαδουλάκη, Χρήστου Χάϊδου, Παρασκευής (Εύης) Χριστοφιλοπούλου, Αναστασίου Χωρέμη, προς τον Υπουργό Υγείας και Κοινωνικής Αλληλεγγύης, σχετικά με το Δημόσιο Σύστημα Υγείας.
     Πριν εισέλθουμε στην ουσία της συζητήσεώς μας, έχω την τιμή να σας γνωστοποιήσω ότι κατά τη συζήτηση της επερώτησης των Βουλευτών του ΠΑ.ΣΟ.Κ. προς το Υπουργείο Υγείας και Κοινωνικής Αλληλεγγύης, με απόφαση του Γενικού Γραμματέα της Κοινοβουλευτικής Ομάδας της Νέας Δημοκρατίας κ. Απόστουλου Σταύρου Κοινοβουλευτικός Εκπρόσωπος της Νέας Δημοκρατίας ορίζεται ο κ. Μιλτιάδης Βαρβιτσιώτης.
     Επίσης, με απόφαση του Κοινοβουλευτικού Εκπροσώπου του Κ.Κ.Ε. κ. Ορέστη Κολοζώφ, για την επερώτηση αυτή που συζητάμε απόψε, ορίζεται ως Κοινοβουλευτικός Εκπρόσωπος εκ μέρους του Κ.Κ.Ε. ο Βουλευτής κ. Παναγιώτης Κοσιώνης.
     Το λόγο έχει ο πρώτος από τους επερωτώντες, που είναι ο κ. Έκτορας Νασιώκας.
     Ορίστε, κύριε Νασιώκα, έχετε το λόγο.
     ΕΚΤΟΡΑΣ ΝΑΣΙΩΚΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, κύριε Υπουργέ, το ΠΑ.ΣΟ.Κ. ζήτησε εκλογές, γιατί πιστεύουμε ότι πρέπει να φύγει αυτή η Κυβέρνηση, γιατί πλέον μόνο προβλήματα συσσωρεύει στον τόπο.
     Πριν από τρία χρόνια, σας ψήφισε ο λαός, κύριε Υπουργέ. Και σας ψήφισε για να πάνε τα πράγματα καλύτερα. Δυστυχώς, πήγαν χειρότερα, πηγαίνουν όλο και χειρότερα. Άλλα λέγατε, άλλα κάνετε. Άλλα είχατε στο φανερό σας πρόγραμμα, άλλα στο κρυφό. Και έπρεπε να περάσουν τρία χρόνια, για να καταλάβουν οι πολίτες το κρυφό σας πρόγραμμα, δυστυχώς, στο πετσί τους.
     Ασκείτε μία πολύ σκληρή νεοφιλελεύθερη μονεταριστική πολιτική, πολιτική για τους λίγους, τους εκλεκτούς, σε βάρος των πολλών. Και το μεγαλύτερο θύμα της πολιτικής σας, κύριε Υπουργέ, είναι το κοινωνικό κράτος, η δημόσια υγεία και η δημόσια παιδεία. 
     Αυτές τις ημέρες σκάνδαλα, ομόλογα, «κουμπάροι» ταλανίζουν την Κυβέρνηση της Νέας Δημοκρατίας. Νεοδημοκρατικά ανώτερα πολιτικά στελέχη ενέχονται. Πολιτικές ευθύνες; Υπάρχουν πάρα πολύ μεγάλες. Όλοι το βλέπουν αυτό. Ποιος τις αναλαμβάνει; Κανείς. Τις μοιράζονται όλοι μαζί, με πρώτο τον κύριο Πρωθυπουργό; 
     Κατά την άποψή μας, όμως, το μεγάλο σκάνδαλο είναι η συνειδητή πολιτική σας στην υγεία. Το Ε.Σ.Υ., το Εθνικό Σύστημα Υγείας που δεν το πιστεύετε, που δεν το πίστευε το κόμμα της Νέας Δημοκρατίας, που δεν το εψήφισε, το σημαντικότερο κομμάτι αυτού του κοινωνικού κράτους που υπάρχει στην Ελλάδα, το στήριγμα του κάθε πολίτη και ιδιαιτέρως των μη εχόντων, των φτωχών, αυτών που κατοικούν σε απομακρυσμένες και σε δύσβατες περιοχές, απαξιώνεται συνειδητά, με απώτερο πολιτικό δικό σας στόχο την ιδιωτικοποίηση. Φορτώνονται μέρα με τη μέρα και άλλα βάρη στις πλάτες των πολιτών, των φτωχοτέρων πολιτών. 
     Με τη σημερινή επερώτηση για τα τρία χρόνια της Νέας Δημοκρατίας και για τον έναν χρόνο, το δικό σας, κύριε Υπουργέ, σας ελέγχουμε πολύ αυστηρά, αλλά δεν προσπαθούμε να σας πείσουμε να αλλάξετε πολιτική. Δεν τρέφουμε τέτοιες ψευδαισθήσεις. Τρία χρόνια αυτό κάνουμε εις μάτην, εις ώτα μη ακουόντων. 
     Τι κάνουμε σήμερα; Αποκαλύπτουμε την πολιτική σας στον ελληνικό λαό, γιατί πιστεύουμε ότι η ώρα να μιλήσει ο λαός είναι πολύ κοντά και ο λαός είναι πεπεισμένος. Θα μιλήσει και με βάση την πολιτική σας στην υγεία. Η υγεία, τα νοσοκομεία, τα κέντρα υγείας, οι λειτουργίες των υπηρεσιών υγείας και πρόνοιας θα είναι βασικές παράμετροι στις ερχόμενες εκλογές και σημείο αιχμής. Κατάλαβε ο λαός ότι και στην υγεία δεν είστε μ’ αυτόν, δεν είστε με τους πολλούς, είστε με τους λίγους. Δυστυχώς η πολιτική σας είναι με τα συμφέροντα. 
     Πριν ψηλαφίσουμε πτυχή-πτυχή την πολιτική σας, κύριε Υπουργέ, για τα τρία χρόνια, θα κάνουμε μία διαπίστωση. Υπάρχει τόση πολιτική γύμνια, υπάρχει πολιτικός κυνισμός, υπάρχει ηθικοπλαστική επικοινωνιακή αντιμετώπιση μεμονωμένων περιστατικών μέσω των «πρωινάδικων» μόνο; Είναι αυτό μόνο, είναι όλα μαζί ή υπάρχει μία συνειδητή άλλη πολιτική κάτω από αυτά που φαίνονται, που λέει, ακριβώς, το αντίθετο; Γιατί πραγματικά, εάν είναι όλα αυτά μαζί όπως φαίνονται, τότε και η πολιτική την περίοδο της κυβέρνησης του κ. Μητσοτάκη ωχριά μπροστά σ' αυτό που συμβαίνει σήμερα. Γιατί από την «πολιτική της κατσαρίδας» και της καταστροφολογίας, κύριε Υπουργέ, που είχε υιοθετήσει το κόμμα της Νέας Δημοκρατίας ως αντιπολίτευση, έφθασε τώρα στην πολιτική των πολύ θετικών λόγων για το Ε.Σ.Υ. και όλων των αρνητικών έργων, δηλαδή έφθασε στη συνειδητή απαξίωση. 
     Δεν κάνετε τίποτα. Στην ουσία ψηφίσατε μερικές διατάξεις –κάποιες από αυτές θετικές, όπως παραδείγματος χάριν για την τεχνητή γονιμοποίηση και θα μπορούσα να σας πω τέσσερα-πέντε ακόμη, αφού όπως γνωρίζετε πέντε από τα έντεκα νομοσχέδιά σας εμείς τα ψηφίσαμε επί της αρχής- αλλά όπου υπήρχαν θετικές για τους πολλούς, σημαντικές διατάξεις, αυτές δεν τις υλοποιήσατε. 
     Θα προσπαθήσω στο χρόνο που έχω, κύριε Υπουργέ, να αναφερθώ σε είκοσι τομείς της υγείας, κατά την άποψή μου, τους σημαντικότερους. Θα μπορούσα να μιλήσω για πολύ περισσότερους. Σε όλους αυτούς τα πράγματα πήγαν πολύ πίσω, πολύ χειρότερα. Εάν νομίζετε ότι δεν είναι έτσι και αν έχετε στοιχεία, παρακαλώ διακόψτε με, για να μου πείτε ότι δεν είναι έτσι, για να σας εξηγήσω και εγώ γιατί ακριβώς είναι έτσι. 
     Πρώτος τομέας είναι η χρηματοδότηση του συστήματος. Από το 2,81% του Α.Ε.Π. πριν από τρία χρόνια φθάσαμε στο 2,71% τώρα. Μικρή μείωση, θα πει κάποιος. Δεν είναι έτσι. 
     Γιατί, όπως ξέρετε, υπερδιογκώθηκε ο προϋπολογισμός του Ο.Π.Α.Δ. λόγω των μεγάλων χρεών που είχατε στο διάστημα των τριών χρόνων που διαχειριστήκατε, τον Οργανισμό Περίθαλψης των Ασφαλισμένων του Δημοσίου και αυτές συμπεριλαμβάνονται μέσα. Δεν είναι έτσι; Γιατί ο πληθωρισμός στα θέματα της υγείας τρέχει πάνω από 12%. Αν έχουμε χρόνο, μπορούμε να το εξηγήσουμε αυτό.
     Άρα τι συμβαίνει; Μεγάλη υποχρηματοδότηση, γιατί το σύστημα που βρίσκεται σε ανάπτυξη, νέα νοσοκομεία, μεγάλα νοσοκομεία, πτέρυγες ολόκληρες για να λειτουργήσουν νέες μονάδες, χρειάζονται κι’ άλλα χρήματα. Εσείς μειώνετε τα χρήματα. 
     Όσον αφορά στο προσωπικό, άκουσα πριν από λίγο τον κύριο  Υφυπουργό να λέει ότι έρχονται επιτέλους οι προσλήψεις που εξαγγείλατε το 2004, το 2005, το 2006. Να σας πω τα σημερινά στοιχεία της Π.Ο.Ε.Δ.Η.Ν.: 6,28% λιγότεροι ονομαστικά είναι οι εργαζόμενοι στο σύστημα υγείας σήμερα από όσο ήταν πριν από τρία χρόνια, στο τέλος του 2003, τρεις χιλιάδες πεντακόσιοι λιγότεροι νοσηλευτές και πάνω σε αυτό περισσότεροι από πεντακόσιοι είκοσι οκτώ νοσηλευτές αποσπάστηκαν ρουσφετολογικά όλη αυτήν την τριετία σε διοικητικές θέσεις αποδυναμώνοντας φυσικά και τις μονάδες και τις άλλες υπηρεσίες του νοσοκομείου. Και αν σε αυτό μπροστά δείτε ότι φέτος προβλέπεται να φύγουν με  πρόωρη συνταξιοδότηση πάνω από πέντε χιλιάδες νοσηλευτές –είναι η μετριοπαθέστερη εκτίμηση- καταλαβαίνετε ότι αυτές οι ελλείψεις για τις οποίες λέμε τώρα γίνονται τεράστιες και όποιες προσλήψεις κι αν έχουν γίνει ή θα γίνουν δεν μπορούν να καλύψουν αυτό το κενό. 
     Τρίτον, όσον αφορά στα ράντζα που ήταν βασική πολιτική σας αιχμή: Σήμερα τα στοιχεία που έχω είναι για εξακόσια τριάντα ράντζα. Μιλάω για ράντζα, δεν μιλάω γι’ αυτά που μπήκαν μέσα στα τρίκλινα και έγιναν τετράκλινα και για τα πεντάκλινα που έγιναν επτάκλινα. Μιλάω γι’ αυτά που είναι σ΄ όλη την Ελλάδα. Είναι υπερδιπλάσια από όσα ήταν το 2003. Παίρνουμε στοιχεία από όλα τα νοσοκομεία, μιλήσαμε με εργαζόμενους και μας έδωσαν αυτά τα στοιχεία. Δεν έχουμε ηλεκτρονικό σύστημα ούτε οn line. Εάν έχετε εσείς, δώστε μας όλα τα στοιχεία. 
     ΔΗΜΗΤΡΙΟΣ ΑΒΡΑΜΟΠΟΥΛΟΣ: (Υπουργός Υγείας και Κοινωνικής Αλληλεγγύης):  Εμείς, έχουμε ηλεκτρονικό σύστημα. 
     ΕΚΤΟΡΑΣ ΝΑΣΙΩΚΑΣ: Ωραία, να μας τα δώσετε!
     Εμείς, όμως, σας δίνουμε στοιχεία εργαζομένων. Μπορώ, όμως, να σας δώσω και κατά νοσοκομείο, εάν μου δώσετε εσείς στοιχεία, να τα αντιπαραθέσουμε.
     Μ.Ε.Θ. – Μ.Α.Θ.: εκατόν σαράντα τέσσερα κρεβάτια παραμένουν άδεια. Ήταν τελειωμένα, εξοπλισμένα και δεν λειτουργούν. Σήμερα τα στοιχεία λένε ότι είναι λιγότερα αυτά που λειτουργούν. Προχθές, παραδείγματος χάρη, έκλεισαν δύο κρεβάτια στο Θριάσιο. Τώρα λειτουργούν λιγότερα από όσα λειτουργούσαν, κανένα από τα καινούργια ή σχεδόν κανένα. Αλλά και να λειτουργούσαν είκοσι έως τριάντα παραπάνω, οι ανάγκες για Μ.Ε.Θ. αυξάνονται πάρα πολύ. Έπρεπε να λειτουργήσουν τα εκατόν πενήντα τα τρία χρόνια και να έχουν ετοιμαστεί και άλλα εκατόν πενήντα για το επόμενο διάστημα. 
     Πέμπτον, ψυχιατρική μεταρρύθμιση: ‘Ότι δεν  προχωρά, είναι γνωστό, ότι δεν πληρώνονται οι δομές κι αυτό το ξέρουμε, ότι υπάρχει έντονος φόβος να χαθεί το πρόγραμμα, αυτό είναι προφανές και πιθανόν να δημιουργηθούν και νέα άσυλα σε ιδιωτικές νευροψυχιατρικές κλινικές όπως έλεγε το έγγραφο της Νομαρχιακής Αυτοδιοίκησης Τρικάλων, το οποίο, βεβαίως, απεσύρθη τότε αλλά είναι προ των πυλών. 
     Όσον αφορά στα ναρκωτικά. Υπάρχει υποχρηματοδότηση, δεν βλέπουμε νέες μονάδες και υπάρχει υπερδιπλασιασμός της λίστας υποκατάστατων. 
     Μονάδες πρόνοιας. Εδώ είναι το μεγάλο δράμα. Τις προάλλες είχαμε το πρόβλημα στη Μονάδα της Βούλας. Μόνο παχυλά αμειβόμενοι διοικητές και τίποτα άλλο δεν προχώρησε σε αυτές τις μονάδες της πρόνοιας, που μέρα με την ημέρα βγαίνουν τραγικές καταστάσεις και εικόνες στον αέρα και στο κέντρο και στην περιφέρεια. 
     Έρχομαι όμως, σε κάτι πολύ πιο σημαντικό, κύριε Υπουργέ. 
     Κατ΄ εμάς η δημόσια υγεία είναι πράγματι πολύ σημαντικό θέμα, αυτή η δημόσια υγεία που έδωσε εξετάσεις τους Ολυμπιακούς Αγώνες και πέτυχε. Τρία χρόνια μετά, το Ε.ΣΥ.Δ.Υ., το Εθνικό Συμβούλιο Δημόσιας Υγείας είναι ακέφαλο και δεν λειτουργεί.  Όσον αφορά τα Περιφερειακά Συμβούλια Δημόσιας Υγείας που προβλέπει ο νόμος δεν λειτούργησε ούτε ένα, η ενίσχυση της Τοπικής Αυτοδιοίκησης ανύπαρκτη. Το πρόβλημα της δημόσιας υγείας είναι προ των πυλών, οι κίνδυνοι είναι τεράστιοι. Και δεν μιλάω για πανδημίες μόνο, αλλά και για νόσο του περιβάλλοντος και πολλές άλλες πτυχές αυτής της κατηγορίας. Μιλάμε για τον τομέα της δημόσιας υγείας, όταν άλλες χώρες έχουν ξεχωριστά Υπουργεία Δημόσιας Υγείας. 
     Ένατο, νοσοκομειακά απόβλητα. Η κοινή υπουργική απόφαση παραμένει ανενεργός. Το πιλοτικό πρόγραμμα τελείωσε. Τα τοξικά μολυσματικά απόβλητα που πηγαίνουν στα Λιόσια, παραμένουν εκεί στους οκτώ τόνους την ημέρα. Πάνω από δεκαπέντε τόνους κάθε ημέρα πετιέται -και στο λεκανοπέδιο- στις χωματερές μαζί με τα οικιακά απόβλητα.
     Ακτινοπροστασία, κύριε Υπουργέ. Η Ελλάδα είναι γεμάτη από τέτοια μηχανήματα ιατρικά, τα οποία δημιουργούν προβλήματα δημόσιας υγείας, λόγω της ακτινοβολίας. Υπήρχαν και πριν. Τα τρία χρόνια, η κοινή υπουργική απόφαση άλλαξε τρεις φορές για να εξυπηρετεί συμφέροντα και δόθηκαν άδειες, εκεί που ήταν το περιβάλλον  πολύ πυκνό σε επενδύσεις, απολύτως βεβαρημένο. 
     Ενδέκατο, το κόστος λειτουργίας των Δ.Υ.ΠΕ.. Αυξήθηκε. Μπορεί να μειώθηκαν οι Δ.Υ.ΠΕ. σε επτά, πριν ήταν δεκαεπτά, αλλά τριπλασιάστηκαν οι μισθοί γιατί βάλαμε δύο υποδιοικητές και μπήκαν και υποδιοικητές σχεδόν σε όλα τα νοσοκομεία της Ελλάδος. Διοικητικά συμβούλια στα νοσοκομεία με έμμισθους αντιπροέδρους, κόστος λειτουργίας του συστήματος, 30% παραπάνω από όσο υπήρχε.
     Χάρτης υγείας και πρόνοιας. Πολύ σημαντικό εργαλείο για να χαράξουμε πολιτική και να προχωρήσουμε, κύριε Υπουργέ. Ήταν στο site του Υπουργείου, στο διαδίκτυο, το βρήκατε το Μάρτη του 2004. Κατέβηκε. Δεν συμπληρώθηκε, λειτουργούσε, τώρα δεν υπάρχει. Θα μπορούσα να τα αναφέρω απλώς τα άλλα, για τη φαρμακευτική δαπάνη που αυξάνεται, για τις μεταμοσχεύσεις που έχουμε μείωση των οργάνων των δοτών και μείωση μέχρι και 30% των καταγεγραμμένων κλινικών θανάτων στις μονάδες. Για τα νέα νοσοκομεία και το πρόγραμμα να κτιστούν τα νέα νοσοκομεία, μιλάει η Ζάκυνθος, το Αγρίνιο, η Κέρκυρα, η Κατερίνη, η Χαλκίδα, η Νάξος που ξαναείναι εκεί που ήταν πριν τρία χρόνια.
     Δεν προχώρησε καθόλου η εκπαίδευση και έμεινε πίσω το θέμα της εκπαίδευσης των νοσηλευτών. Δεν προχώρησε και σταμάτησε, δυστυχώς, η αντικαπνιστική εκστρατεία. Η πολιτική μας για τη διατροφή, για την άσκηση, τον τρόπο ζωής, το οινόπνευμα. Σήμερα όλοι οι δείκτες επιδεινώθηκαν σημαντικά με πολιτική ευθύνη της Κυβέρνησης που κατήργησε μέτρα, τότε ο κ. Κακλαμάνης και δεν τα επαναφέρατε τώρα εσείς, κύριε Υπουργέ. 
     Θα μπορούσα να κλείσω με τα χρέη των νοσοκομείων που τρέχουν τώρα περίπου με 110.000.000 ευρώ το μήνα, με αναθέσεις κυρίως και πολυέξοδες λειτουργίες σε όλη τη βαθμίδα της διοίκησης. Εμείς λέμε, κύριε Υπουργέ -και θα καταθέσω έναν πίνακα- ότι δεν είναι μόνο τρία χαμένα χρόνια στην υγεία αυτά τα χρόνια. Είναι ότι δημιουργήθηκαν με την πολιτική σας δώδεκα σημαντικές «πληγές» στο Ε.Σ.Υ., λόγω της πολιτικής σας. Μεταξύ αυτών είναι η αύξηση των ιδιωτικών δαπανών. Ήταν 44% τέλος του 2003, είναι 48,5% τώρα και οι ιδιωτικές δαπάνες λέγονται οι δαπάνες αυτές που πληρώνει ο κάθε πολίτης από την τσέπη του.
     (Στο σημείο αυτό ο Βουλευτής κ. Έκτορας Νασιώκας, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Εγκαταλείφθηκε, τελείως, η πρωτοβάθμια φροντίδα υγείας και έχω πολλά παραδείγματα να σας πω και δεν ξέρω ποιος ήταν αυτός που συμβούλεψε τον Πρωθυπουργό προχθές, να πει στην ομιλία του εδώ στη Βουλή για την οικονομία, ότι δημιουργείται αυτόνομο σύστημα πρωτοβάθμιας φροντίδας υγείας. Τι σημαίνει, το «δημιουργείται»; Τι χρόνος είναι; Πότε δημιουργείται, πώς δημιουργείται, πώς υλοποιείται; Τίποτε δεν κάνατε σε αυτό. Το πρόγραμμά σας λέει ότι τον πρώτο χρόνο το πιλοτικό πρόγραμμα θα εφαρμοζόταν στη Λάρισα και το δεύτερο χρόνο παντού. 
     Μεγαλώνουν οι λίστες αναμονής για νοσήλια και ραντεβού στα εξωτερικά ιατρεία. Εγκαταλείφθηκαν οι Δημόσιες Επενδύσεις για την υγεία. Εκτοξεύτηκε η φαρμακευτική δαπάνη. Κινδυνεύει η ψυχιατρική μεταρρύθμιση. Δεν έχετε πολιτική για τα ναρκωτικά.
     Τέσσερις κουβέντες. Κύριε Υπουργέ, τα λόγια είναι εύκολα, τα έργα είναι δύσκολα. Μιλάτε για νέο Ε.Σ.Υ. και αυτό που περιέγραψα εγώ, αυτό είναι το νέο σας Ε.Σ.Υ.. Ό,τι άλλο πείτε από αυτό το Βήμα δεν έχει σημασία.
      Μιλάτε για προσλήψεις που θα γίνουν και μακάρι να γίνουν κάμποσες, για να καλύψουν κάποια από τα κενά. Μιλάτε ότι θα φέρετε στο μέλλον ένα νομοσχέδιο για τις προμήθειες και θα το εφαρμόσετε και αυτό στο μέλλον, ενώ σήμερα τα χρέη τρέχουν και κυρίως γίνονται με αναθέσεις. Φυσικά μιλάτε και για νέα νοσοκομεία, γιατί είναι εύκολο να τα εξαγγείλετε για τη Θεσσαλονίκη και για την ανατολική Αττική, αλλά αυτό είναι χωρίς κανένα κόπο, αφού είναι λόγια και αφού προσδοκάτε ότι θα έρθουν εκλογές και θα δείτε τι θα γίνει μετά τις εκλογές.
     Εμείς έχουμε μια άλλη πρόταση, κύριε Υπουργέ. Πιστεύουμε ότι η επένδυση στην υγεία είναι και παραγωγκή και αναπτυξιακή. Η δική σας λογική είναι ότι είναι ένα αναγκαίο κακό. Η δική μας είναι ότι είναι βασικός όρος της ανάπτυξης. Εμείς ξέρουμε ότι αν δεν ενισχύσουμε το δημόσιο χαρακτήρα και μάλιστα οικονομικά –και στο πρόγραμμά μας μιλάμε για 1% αύξηση του Α.Ε.Π.- αν δεν προσλάβουμε δέκα πέντε χιλιάδες εργαζόμενους τα επόμενα τέσσερα, πέντε χρόνια, πάνω από όσους θα συνταξιοδοτηθούν, δεν τίθεται θέμα να λειτουργήσει το σύστημα. 
     Εμείς γνωρίζουμε ότι η πρωτοβάθμια φροντίδα υγείας για είκοσι τέσσερις ώρες το εικοσιτετράωρο κάλυψη του κάθε πολίτη για τριακόσιες εξήντα πέντε μέρες το χρόνο, είναι πλέον, απολύτως, αναγκαία. Εμείς θεωρούμε ότι το υποχρεωτικό, δωρεάν, πρόγραμμα πρόληψης για όλους τους πολίτες είναι σημαντική παρέμβαση και αναγκαία. Γι’ αυτό μιλάμε εμείς. Γι’ αυτό το άλλο σύστημα, για το σύστημα που θα έχει πιστοποίηση, διαπίστευση, αξιολόγηση παντού, εκπαίδευση των πάντων,  μαζί με τους εργαζόμενους και όχι κόντρα στους εργαζόμενους και με τους ίδιους κανόνες δημόσιου και ιδιωτικού τομέα, με έλεγχο, απολύτως, του κράτους και όχι αυτή η χαριστική πολιτική, όπως έγινε και με την τροποποίηση του π.δ. 235, στον ιδιωτικό τομέα. 
     Αυτόν τον άλλο δρόμο επαγγελλόμαστε, με αυτόν τον άλλο δρόμο θα πάμε στους πολίτες και γι’ αυτόν τον άλλο δρόμο στην υγεία και στο κοινωνικό κράτος θα μας ψηφίσουν οι πολίτες. 
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Νασιώκα.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων τριάντα δύο μαθητές και μαθήτριες και πέντε συνοδοί-καθηγητές από το Γυμνάσιο Ερατύρας Κοζάνης.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Η κ. Χριστοφιλοπούλου έχει το λόγο.
     Κυρία συνάδελφε, θα πάρετε και τα οκτώ λεπτά;
     ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί ρωτάτε, κύριε Πρόεδρε…
     ΠΡΟΕΔΡΕΥΩΝ (Σωτήρης Χατζηγάκης): Ρωτώ, διότι ανεβαίνει στο Βήμα, κύριε συνάδελφε και, όπως ξέρετε, ο Κανονισμός λέει ότι από τα οκτώ λεπτά και πέρα είναι στο Βήμα. Διαφορετικά, μιλάει από το Έδρανό του. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Είναι πέντε συν τρία.
     ΠΡΟΕΔΡΕΥΩΝ (Σωτήρης Χατζηγάκης): Ναι, πέντε συν τρία. Εφόσον είναι οκτώ λεπτά μπορεί να ανέβει στο Βήμα. Εάν ήταν πέντε λεπτά, θα μιλούσε από το Έδρανό της. Εσείς τα ξέρετε αυτά, είστε από τους παλαιότερους εδώ μέσα. 
     Ορίστε, κυρία Χριστοφιλοπούλου, έχετε το λόγο και πάντοτε με ανοχή.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
     Κύριοι συνάδελφοι, κύριε Υπουργέ, κάθε φορά που συζητάμε, αυτά τα τρία χρόνια από ετούτο εδώ το Βήμα για το Εθνικό Σύστημα Υγείας, μας πιάνει απογοήτευση, γιατί βλέπουμε ότι αυτός ο κορυφαίος θεσμός του κοινωνικού κράτους, που το ΠΑ.ΣΟ.Κ. ίδρυσε τη δεκαετία του ’80, καταρρέει, αργοσβήνει μέρα την ημέρα. 
     Χωρίς σχέδιο, αλλά με περίσσεια λόγων και υποσχέσεων, χωρίς χρήματα, χωρίς καμία προοπτική για το μέλλον, το Ε.Σ.Υ. καταρρακώνεται καθημερινά. Αυτός ο νευραλγικός τομέας δράσης που αφορά τη δημόσια υγεία και την καθημερινή φροντίδα υγείας χιλιάδων συμπολιτών μας, λειτουργεί, κύριε Υπουργέ, μόνο χάρη στις υπερπροσπάθειες των εργαζομένων, που είναι λιγότεροι από όσο πρέπει, που ακόμη και τώρα που μιλάμε κάποιοι βγαίνουν στη σύνταξη και δεν καλύπτονται καν αυτές οι θέσεις, προσπαθούν για το καλύτερο, προσπαθούν έτσι ώστε να μη μείνουν χωρίς φροντίδα οι ασθενείς, να μη μείνουν χωρίς ιατρική περίθαλψη. 
     Πέρα από την καθημερινή ταλαιπωρία των πολιτών, βιώνουμε και τους κινδύνους που έχει αυτή η κατάρρευση του Εθνικού Συστήματος Υγείας για τη δημόσια υγεία, για την υγεία της χώρας που έχει αφεθεί και αυτή έτσι, όχι μόνον χωρίς χρήματα, αλλά και χωρίς να εφαρμόζετε τους νόμους που εσείς ψηφίσατε.
     Φέρατε, λοιπόν, τον πρώτο καιρό, σωρεία νόμων. Άλλοι από αυτούς τους νόμους σώρευσαν διοικητικές θέσεις και αύξησαν το κόστος σε διοικητικά έξοδα και μόνο. Άλλοι από αυτούς τους νόμους ήταν αντιγραφές προηγούμενων νόμων, όπως ο νόμος για τη δημόσια υγεία. Άλλοι έμειναν ανεφάρμοστοι, όπως ο νόμος που φέρατε για την Πολυκλινική του Ολυμπιακού Χωριού, που ακόμη έχει μείνει υποστελεχωμένη. Ένα κόσμημα που θα μπορούσε να έχει και αναπτυξιακή διάσταση, όσον αφορά την αποκατάσταση και να ανακουφίσει χιλιάδες πολίτες στην περιοχή των Αχαρνών και στο Ολυμπιακό Χωριό και αυτή μένει σχεδόν κενή. Είναι ελάχιστες οι θέσεις που έχουν πληρωθεί και δεν μπορεί να λειτουργήσει. 
     Άρα, λοιπόν, όχι μόνον τους νόμους που εσείς φέρνετε δεν εφαρμόζετε, αλλά δεν χρηματοδοτείτε και το Σύστημα Υγείας. Σας κατήγγειλε ο Ο.Ε.Ν.Γ.Ε. τις προάλλες ότι στο φετινό προϋπολογισμό –σε κάθε προϋπολογισμό έχουμε λιγότερα χρήματα για την υγεία- έχουμε λιγότερα χρήματα για τις εφημερίες απ’ ό,τι πέρυσι. Άρα, απαιτείται, από τους εργαζόμενους στα νοσοκομεία και στα κέντρα υγείας, να δουλεύουν χωρίς να πληρώνονται, κύριε Υπουργέ. Και το αποτέλεσμα είναι ότι οι ασθενείς πληρώνουν το «μάρμαρο», με πολλούς τρόπους και το ξέρετε πολύ καλά.
     Να σας φέρω ένα παράδειγμα από την πρωτοβάθμια υγεία, από τη δική μου περιοχή. Στο Κέντρο Υγείας Νέας Μάκρης, που αφορά τη Ραφήνα, τη Νέα Μάκρη, το Μαραθώνα, μεγάλο κομμάτι της ανατολικής Αττικής, πρέπει να κάνουν οι γιατροί –και κάνουν- δέκα εφημερίες, πολλές απλήρωτες, προκειμένου να το κρατήσουν είκοσι τέσσερις ώρες το 24ωρο. Αν πάω δε στο Λαύριο, τέσσερις γιατροί είναι μόνο εκεί και πρέπει να δουλεύουν συνεχώς για να μένει ανοικτό είκοσι τέσσερις ώρες το εικοσιτετράωρο χωρίς να έχουν καν την προοπτική να πάρουν άδεια ποτέ τους. Και τι φροντίδα μπορεί να περιμένει ένας νοσηλευόμενος ή ένας πολίτης με πρόβλημα υγείας που πάει στο Κέντρο Υγείας ή στο Νοσοκομείο, από ένα γιατρό που έχει υπερβεί τα βιολογικά του όρια και από ένα νοσηλευτή που δεν αντέχει άλλο; 
     Μια στις τρεις οργανικές θέσεις στα νοσοκομεία και στα Κέντρα Υγείας είναι ακάλυπτη, σας κατήγγειλε η Π.Ο.Ε.ΔΗ.Ν.. Μπορείτε να μας απαντήσετε τώρα, όπως είδα στις εφημερίδες, βαρύγδουπα, ότι θα πάρετε τρεις χιλιάδες θέσεις από τα «STAGE» του Ο.Α.Ε.Δ.; Κύριος οίδε, βέβαια, με ποιες διαδικασίες, γιατί ξέρουμε όλοι τι παζάρι ελπίδων έχει καταντήσει αυτό το περίφημο πρόγραμμα «STAGE» του Ο.Α.Ε.Δ., όχι μόνο για το Ε.Σ.Υ. αλλά και για οποιονδήποτε κλάδο του δημόσιου τομέα και της οικονομίας. Θα πάρετε, λοιπόν, τρεις χιλιάδες θέσεις μέσω «STAGE» και θα καλύψετε τι, με κάποια δεκαοκτάμηνα; 
     Τι έχει γίνει  με το Πρόγραμμα Δημοσίων Επενδύσεων; Είναι περισσότερο καθυστερημένο από ποτέ την τελευταία εικοσαετία σε σχέση με τις επενδύσεις στον το τομέα της υγείας.
     Κύριε Υπουργέ, αρχίζω από τα έργα τα οποία είχαν ήδη εγκριθεί και ήταν σε στάδιο είτε να αρχίσουν να εφαρμόζονται ή μερικά απ’ αυτά και σε στάδιο εξέλιξης. Διακόπηκαν. Γιατί; Διότι δεν φροντίσατε να συνεχίσουν. Παράδειγμα ενδεικτικό το Γενικό Νοσοκομείο Λάρισας, ο κ. Νασιώκας είμαι σίγουρη ότι το ξέρει πολύ καλά διότι είναι η περιοχή του. 
     Δεύτερον, υπάρχουν πάρα πολλά έργα για τη συντήρηση των κτηριακών υποδομών, τον εκσυγχρονισμό των ιατρικών, τεχνολογικών υποδομών και αυτά έχουν σταματήσει εντελώς. Τελικά υπάρχουν και πολλά μικρά έργα, όπως περιφερειακά ιατρεία, που συμπληρώνουν τα Κέντρα Υγείας, νέα κέντρα υγείας, μικρά έργα για την πρωτοβάθμια φροντίδα, που είχαν ενταχθεί στο Πρόγραμμα Δημοσίων Επενδύσεων και τα οποία τελικά αναζητείται η τύχη τους. 
     Πού να αναφερθώ; Υπάρχουν πάρα πολλά απ’ αυτά στον Εύοσμο, στην Καλλικράτεια, στα Κύθηρα, στη Ζαχάρω, στη Σαντορίνη, πολλά περιφερειακά ιατρεία σε όλη τη χώρα, στο Περιστέρι εδώ στην Αττική. Αυτά τα έργα είτε δεν ξεκίνησαν ποτέ είτε αγνοείται η τύχη τους. Μπορώ να καταθέσω και τους σχετικούς πίνακες, κύριε Υπουργέ, για τα Πρακτικά. 
     (Στο σημείο αυτό η Βουλευτής κ. Παρασκευή Χριστοφιλοπούλου καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Το αποτέλεσμα είναι ότι οι κλινικές του Ε.Σ.Υ. λειτουργούν με το 1/3 περίπου των γιατρών τους. Να φέρω ένα παράδειγμα από το Θριάσιο. Έχουμε τριάντα οκτώ κενές θέσεις γιατρών, εκ των οποίων οι επτά είναι θέσεις Μονάδας Εντατικής Θεραπείας. Κλείνουν κάθε μέρα κρεβάτια, δυο έκλεισαν πρόσφατα. Τι θα πείτε σ’ αυτούς τους ανθρώπους του Θριασίου; Ότι δεν υπάρχουν χρήματα; Πού έχουν πάει; 
     Φοροελαφρύνσεις στις επιχειρήσεις. Δυο δισεκατομμύρια ευρώ έχετε δωρίσει μέσω διανεμόμενων κερδών στις επιχειρήσεις. Αυτή είναι η πολιτική σας. Είναι μια πολιτική που ευνοεί τα μεγάλα συμφέροντα, αλλά δεν υπάρχουν χρήματα για να στελεχωθούν τα νοσοκομεία μας. 
     Να φέρω άλλο παράδειγμα. Πώς νοείτε εσείς τη συνεργασία ιδιωτικού και δημόσιου τομέα; Πάντα εις βάρους του δημόσιου. Να φέρω παράδειγμα το Ασκληπιείο Βούλας; Είπατε, λοιπόν, εκεί ότι θα αγοράζατε την έκταση από τον Ερυθρό Σταυρό και θα επεκτείνατε τη λειτουργία του Ασκληπιείου.
     Τι κάνετε; Τρία χρόνια τώρα παίζετε ένα επικοινωνιακό παιχνίδι στο Ασκληπιείο Βούλας. Και εκεί που στοχεύετε –και πείτε το σήμερα- είναι το να κάνετε μια υπερσύγχρονη, υπερπολυτελή ιδιωτική κλινική εις βάρος του δημοσίου, εις βάρος της έκτασης που υπάρχει στο Ασκληπιείο Βούλας, το οποίο δεν θα εξυπηρετήσει ούτε την περιοχή ούτε τις ανάγκες. Θα είναι και αυτό ένα υπερπολυτελές νοσοκομείο, το οποίο θα κάνει εκείνες τις εξετάσεις και θα έχει εκείνες τις ειδικότητες, οι οποίες αποφέρουν χρήματα. 
     Δεν θα στελεχωθεί το Ασκληπιείο με έξτρα ορθοπεδικούς ούτε με πνευμονολόγο που λείπει, αλλά βεβαίως θα γίνει αυτή η υπερπολυτελής επένδυση. Αυτό χρειάζεται η περιοχή; Αυτό χρειάζονται οι κάτοικοι; Αυτό χρειάζονται εκείνοι που περισσότερο από τους άλλους έχουν ανάγκη της φροντίδας της δημόσιας υγείας; 
     Εμείς κύριε Υπουργέ, οραματιζόμαστε ένα σύστημα στο οποίο ο ιδιωτικός τομέας δεν θα λειτουργεί και δεν θα τροφοδοτείται από τις ελλείψεις του δημόσιου τομέα και στο οποίο ο δημόσιος τομέας θα αναπτυχθεί έτσι, που να δώσει άλλη αναπτυξιακή διάσταση στον τομέα της υγείας σε μια περιοχή της γης και σε μια χώρα, όπου το κλίμα, το περιβάλλον και η διάθεση των ανθρώπων είναι προς την καλυτέρευση της υγείας και της ποιότητας ζωής. Αν λοιπόν, δεν δώσουμε χρήματα σ’ αυτόν το νευραλγικό τομέα που είναι η δημόσια υγεία, δεν θα μπορέσουμε ποτέ να πάμε σε μια αναπτυξιακή διαδικασία που θα έχει ποιότητα και κυρίως που θα έχει ανθρώπινα χαρακτηριστικά. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Χριστοφιλοπούλου.
     Ο κ. Σκουλάκης έχει το λόγο.
     ΕΜΜΑΝΟΥΗΛ ΣΚΟΥΛΑΚΗΣ: Κύριοι Υπουργοί, χαιρόμαστε που είστε και οι δυο εδώ σήμερα. Αγαπητοί συνάδελφοι, μιλώντας την Πέμπτη ο κύριος Πρωθυπουργός απ’ αυτό το Βήμα και θέλοντας να πει ότι ό,τι καλό βρήκε το ΠΑ.ΣΟ.Κ. το συνεχίζει, είπε, αν θυμάμαι καλά: «Εμείς κτίζουμε. Δεν γκρεμίζουμε». Φοβάμαι ότι στο χώρο της υγείας συμβαίνει το εντελώς αντίθετο. Γκρεμίζετε, κύριε Υπουργέ, με την πολιτική σας ηθελημένα το οικοδόμημα της υγείας και απλά αυτό -την αδιαφορία, την απαξίωση, την υποχρηματοδότηση, την υποστελέχωση- θέλετε να το βαφτίζετε χτίσιμο και ανάπτυξη με τρόπο επικοινωνιακό κερδίζοντας πολιτικό χρόνο, λέγοντας μεγάλα λόγια και ο προηγούμενος Υπουργός και ο σημερινός και μονίμως οι Υφυπουργοί, στη θέση των οποίων δεν θα ήθελα να βρίσκομαι. 
     Δεν μπορεί, κύριοι Υπουργοί, η πολιτική σας να ασκείται στα πρωινάδικα, να βγαίνει ο Υφυπουργός κάθε τόσο και να αναζητεί μια μονάδα εντατικής θεραπείας για κάποιον δυστυχισμένο που βγαίνει στα κανάλια και ζητά βοήθεια. Δεν μπορεί να ασκείται η προνοιακή πολιτική πάλι μέσα από τα πρωινάδικα και με τη συνδρομή άλλων ιδιωτικών φορέων. Καλά κάνετε και παρεμβαίνετε, αλλά δεν φθάνει μόνο αυτό. Στα άλλα τι κάνετε; Δεν κάνετε τίποτα απολύτως. 
     Ενθυμούμαι, κύριε Υφυπουργέ, που είχατε βγει σε ένα τηλεοπτικό κανάλι ένα βράδυ και μιλούσατε για σκάνδαλο 800.000.000.000 στα χρέη των νοσοκομείων. Είχα παρέμβει και σας είπα: «Προς Θεού, μην συκοφαντείτε το σύστημα. Δεν είναι σκάνδαλο. Είναι υποχρεώσεις των νοσοκομείων από υποχρεώσεις των ταμείων, είναι το χαμηλό νοσήλιο». Εσείς επιμένατε.
     Ήρθε η ρύθμιση, που κάνατε εδώ και αφορούσε τα χρέη των νοσοκομείων σαράντα τεσσάρων μηνών - από Απρίλιο του 2001 μέχρι 31 Δεκεμβρίου του 2004- και ρυθμίσατε 2,2 με 2,4 δισεκατομμύρια ευρώ. Και έρχεστε και μας απαντάτε εσείς σε ερώτησή μας για τα χρέη των νοσοκομείων και τι βγαίνει, αγαπητέ συνάδελφε; Αυτό και αν είναι σκάνδαλο. Από 1 Ιανουαρίου 2005 μέχρι το Σεπτέμβριο του 2006 τα χρέη των νοσοκομείων είναι περίπου 2.000.000.000 και στο τέλος της τετραετίας θα ξεπεράσουν τα 3,5 δισεκατομμύρια. Η αναπαραγωγή των χρεών στους σαράντα τέσσερις μήνες ήταν 49.000.000 το μήνα. Η αναπαραγωγή των χρεών τώρα είναι 90.000.000. Διπλασιάσατε τους ρυθμούς αναπαραγωγής των χρεών. Αυτό είναι σκάνδαλο!
     Και να σας πω και κάτι άλλο. Είναι σκάνδαλο, επίσης, το ότι μας απαντάτε ότι υπάρχουν εξωσυμβατικές προμήθειες με απευθείας αναθέσεις ύψους 258.000.000 ευρώ. Είναι ή δεν είναι υποψία διαφθοράς αυτή η ιστορία; 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ξεχάσατε, κύριε Σκουλάκη…
     ΕΜΜΑΝΟΥΗΛ ΣΚΟΥΛΑΚΗΣ: Αφήστε τώρα. Εμείς κριθήκαμε για  το έργο μας. Κυβερνάτε τρία χρόνια τώρα.
     ΠΡΟΕΔΡΕΥΩΝ (Σωτήρης Χατζηγάκης): Θα απαντήσετε μετά, κύριε Υφυπουργέ.
     ΕΜΜΑΝΟΥΗΛ ΣΚΟΥΛΑΚΗΣ: Εμείς κριθήκαμε για  το έργο μας. Και να τα αφήσετε αυτά τα «ξεχάσατε». Κυβερνάτε τρία χρόνια τον τόπο και θα απολογηθείτε. Εμείς είμαστε στην Αντιπολίτευση και θα απαντάτε σε αυτά που σας ζητάμε.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Σκουλάκη…
     ΕΜΜΑΝΟΥΗΛ ΣΚΟΥΛΑΚΗΣ: Είσθε τρία χρόνια Κυβέρνηση και θα απολογηθείτε για το έργο σας, για το «νοικοκύρεμα» που είπε ο κ. Αβραμόπουλος όταν ανέλαβε. Είπε ότι ο χώρος χρειάζεται «νοικοκύρεμα» και ότι δεν χρειάζεται λεφτά.
     Να σας πω τι εννοείτε όταν λέτε νοικοκύρεμα. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): (Ομιλεί μη ακουόμενος).
     ΕΜΜΑΝΟΥΗΛ ΣΚΟΥΛΑΚΗΣ: Κύριε Υπουργέ, δεν έχετε καταλάβει ότι είσθε Κυβέρνηση τριών χρόνων και ότι πρέπει να απολογηθείτε για το έργο σας. να αφήσετε το τι έκανε το ΠΑ.ΣΟ.Κ.. Το ΠΑ.ΣΟ.Κ. έχει κριθεί.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έχετε πάθει σύγχυση.
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Υφυπουργέ.
     ΕΜΜΑΝΟΥΗΛ ΣΚΟΥΛΑΚΗΣ: Για τη Νέα Δημοκρατία,  νοικοκύρεμα σημαίνει περικοπή εκεί που χρειάζεται και σπατάλη εκεί που θέλουν. Ακούστε τι σημαίνει νοικοκύρεμα για τη Νέα Δημοκρατία. Οι δαπάνες υγείας να μειωθούν -αυτό είναι νοικοκύρεμα- από 2,81% του Α.Ε.Π. στο 2,71%. Αυτό είναι λιτότητα.
     Από προσλήψεις 100.000.000 ευρώ το 2004 το 2007 έγιναν 10.000.000 ευρώ. Είναι ή δεν είναι λιτότητα αυτό; Είναι ή δεν είναι κοροϊδία αυτό; 
     Πάμε παρακάτω. Στα ψυχιατρικά, χρωστάνε στις δομές 13.000.000 για το 2005 και 17.000.000  για το 2006. Γράψανε στον Προϋπολογισμό 23.000.000. Οι προβλεπόμενες δαπάνες για το 2007 είναι 60.000.000. Αυτό είναι το νοικοκύρεμα; Αυτό είναι κοινωνική αναλγησία,  κύριοι συνάδελφοι. Για όνομα του Θεού! 
     Και πρέπει να ξεκαθαρίσουμε και κάτι άλλο, κύριε Υπουργέ. Είπε όντως ο Υφυπουργός σας στους εκπροσώπους των φορέων να αναζητήσουν χορηγούς από τον ιδιωτικό τομέα για να μην κλείσουν οι μονάδες; Να μας απαντήσετε. Αυτό πρέπει να ξεκαθαριστεί. Εγράφη στις εφημερίδες ότι ο κ. Κωνσταντόπουλος είπε στους εκπροσώπους των φορέων, κύριοι, η Κυβέρνηση δεν μπορεί να χρηματοδοτήσει τα προγράμματα. Αναζητείστε χορηγούς από τον ιδιωτικό τομέα.
     Στα ναρκωτικά χρωστάτε 10.000.000  από το 2006. Ο προϋπολογισμός του Ο.ΚΑ.ΝΑ. είναι ίδιος και το 2007. Πώς θα γίνουν τα προγράμματα και τα εθνικά σχέδια δράσης; Πώς θα εξαλειφθεί η λίστα της ντροπής; Σας τα είχα πει με επίκαιρη ερώτηση, κύριε Υπουργέ. Σας είχα πει, κτυπήστε τη γροθιά σας. Σας είχα πει ότι η πίτα ολάκερη και ο σκύλος χορτάτος δεν γίνεται. Σας είχα πει ότι οι κοινωνικές δαπάνες μπορεί να μην απευθύνονται σε ανθρώπους που έχουν πολλές ψήφους αλλά είναι ο συνεκτικός ιστός της κοινωνίας μας και δεν είναι περιττές.
     Και κάνετε ένα λάθος, κύριε Υπουργέ. Ωραιοποιείτε την κατάσταση. Κουκουλώνετε και παραμερίζετε και δεν κάνετε τίποτε άλλο παρά να απεμπολείτε τα δικαιώματα των Ελλήνων ασθενών. Πρέπει να πιέσετε την Κυβέρνηση. Αλλά εσείς αντί να την πιέζετε λέτε ότι τα πράγματα είναι ωραία, ότι χρειάζεται νοικοκύρεμα ο χώρος και ότι θα πάρετε τώρα έξι χιλιάδες. Μα, πότε θα τις πάρετε αυτές τις έρημες τις θέσεις των νοσηλευτών; Ο κ. Κακλαμάνης είχε δηλώσει εδώ μέσα –ακούστε, κύριε Υπουργέ, μόνο αυτό γιατί αξίζει τον κόπο να το ακούσετε- στις 7 Μαΐου του 2004 κάτι που θα σας το καταθέσω γιατί αξίζει τον κόπο να υπάρχει αυτό το ντοκουμέντο.
     Στις 7 Μαΐου 2004 ο κ. Κακλαμάνης απευθυνόμενος προς εμένα λέει τα εξής: «Ταυτόχρονα έχω ζητήσει άλλες οκτώ χιλιάδες μόνιμο προσωπικό. Την απάντηση την αναμένω μάλλον την Δευτέρα». Πόσες Δευτέρες έχουν περάσει, κύριε Υπουργέ; Η απάντηση δεν ήρθε.
     Στη δευτερολογία του ξέρετε τι λέει; «Το τρίτο που θέλω να σας πω είναι πώς υπολογίζω ότι από τις οκτώ χιλιάδες εκατόν είκοσι μία μόνιμες θέσεις, τουλάχιστον το 60% με 70% θα εγκριθούν και έτσι στις αρχές του 2005 –γιατί μην περιμένουμε ότι αυτοί θα προσληφθούν το 2004- θα έχουμε άλλες πέντε με έξι χιλιάδες κατά κύριο λόγο νοσηλευτικού και παραϊατρικού προσωπικού».
     Το καταθέτω για τα Πρακτικά.
     (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
     Υπάρχει άλλο ντοκουμέντο ψευδούς δήλωσης, αναξιοπιστίας, κοροϊδίας της κοινωνίας, κοροϊδίας του Κοινοβουλίου; 
     Και έρχεστε και εσείς, κύριε Υπουργέ –και τελειώνω μ' αυτό- και εξαγγέλλετε, πότε έξι χιλιάδες, πότε εννέα. Θυμάμαι ότι είχαμε κοντραριστεί και στην επιτροπή όπου μας λέγατε να θελήσει το ΠΑ.ΣΟ.Κ. να υπάρξουν αυτές οι θέσεις εκτός Α.Σ.Ε.Π.. Εμείς σας λέγαμε το εξής: «Αφού δεν μπορείτε, κύριε Υπουργέ, γιατί το λέτε;». Λίγο ως πολύ με επιπλήξατε, λέγοντάς μου «εγώ δεν δικαιούμαι, κύριε Σκουλάκη, να αγωνιώ για το χώρο;». Να αγωνιάτε, κύριε Υπουργέ, ναι, αλλά να λέτε πράγματα που γίνονται. Ξέρετε ποια είναι αυτά που γίνονται και δεν τα κάνετε; 
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Σκουλάκη.
     ΕΜΜΑΝΟΥΗΛ ΣΚΟΥΛΑΚΗΣ: Να προκηρύσσατε τις θέσεις του 2004, που θα επιβάρυναν τον προϋπολογισμό κατά 100.000.000, τις θέσεις του 2005 που θα επιβάρυναν κατά 70.000.000, του 2006 που ήταν 30.000.000 και όχι να κοροϊδεύουμε την κοινωνία τώρα για εννέα χιλιάδες με 10.000.000 επιβάρυνση του προϋπολογισμού. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Σκουλάκη, κλείστε σας παρακαλώ. 
     ΜΑΝΟΥΗΛ ΣΚΟΥΛΑΚΗΣ: Μπορείτε να πάρετε με 10.000.000...
     ΠΡΟΕΔΡΕΥΩΝ (Σωτήρης Χατζηγάκης): Κύριε Σκουλάκη, κλείστε σας παρακαλώ!
     ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Όχι τελειώνετε, τελειώστε, σας παρακαλώ. 
     ΕΜΜΑΝΟΥΗΛ ΣΚΟΥΛΑΚΗΣ: Όταν ο χώρος της υγείας, το τελευταίο ανάχωμα του Έλληνα πολίτη δοκιμάζεται, εγώ δικαιούμαι και τη γροθιά μου να χτυπώ και να κάνω...
     Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ.
     Σας παρακαλώ να είστε κοντά στους χρόνους. 
     Ο κ. Γρηγοράκος έχει το λόγο.
     ΜΙΛΤΙΑΔΗΣ ΠΑΠΑΙΩΑΝΝΟΥ: Είναι παλιός κοινοβουλευτικός, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Έκανε χρησικτησία στο Βήμα δηλαδή από την παλαιότητα; 
     ΜΙΛΤΙΑΔΗΣ ΠΑΠΑΙΩΑΝΝΟΥ: Δικαιούται εκ των πραγμάτων. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Γρηγοράκο, έχετε το λόγο.
     ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, λόγω κοινοβουλευτικής ηλικίας, θα πρέπει οπωσδήποτε να περιοριστώ εντελώς, κύριε Πρόεδρε, στα όρια τα δικά μας. 
     ΠΡΟΕΔΡΕΥΩΝ (Σωτήρης Χατζηγάκης): Τα όρια δεν τα θέτει η ηλικία, αλλά ο Κανονισμός και η κάποια ανοχή του Προεδρείου. Να μην το παρακάνουμε, όμως, κύριοι συνάδελφοι. 
     Ορίστε, κύριε Γρηγοράκο.
     ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, επειδή η πολιτική, την οποία εσείς προσωπικά ασκείτε πάρα πολύ ωραία, επικοινωνιακά -και είστε ένας πολιτικός μακράς πνοής- περιλαμβάνει μέσα της και το σχολιασμό της καθημερινότητας, θα αρχίσω από τα χθεσινά δημοσιεύματα του Τύπου, τα οποία πραγματικά δεν ήταν καθόλου κολακευτικά για την Κυβέρνηση, αλλά και καθόλου κολακευτικά για το κράτος, για μας τους ίδιους, για την πολιτεία, αυτούς που ασκούν πολιτική και έχουν στόχο τους να βελτιώσουν τις συνθήκες υγείας του Έλληνα πολίτη.
     Έτσι, λοιπόν, χθες στα κυριακάτικα φύλλα, έβλεπε κανείς να κυριαρχεί στην επικαιρότητα η απουσία πολιτικής για τα ναρκωτικά. Πιστεύω οι συνεργάτες σας να σας ενημέρωσαν για το τι έγραφαν οι προχθεσινές και χθεσινές εφημερίδες. Βλέπουμε ότι χάρη στη δική σας αδιαφορία, την αδιαφορία της πολιτικής ηγεσίας του Υπουργείου, έχουμε ένα χρόνο να δούμε το εθνικό σχέδιο δράσης για τα ναρκωτικά. 
     Κάθε είκοσι έξι ώρες –σας παρουσιάζω στοιχεία που άντλησα από τον Τύπο- χάνεται ένας άνθρωπος στη χώρα μας από τα ναρκωτικά. Το 5% του ελληνικού πληθυσμού αντιμετωπίζει πρόβλημα ουσιοεξάρτησης. Το 10% των μαθητών δεκατεσσάρων έως δεκαοκτώ χρόνων έχουν κάνει χρήση κάποιας παράνομης ουσίας. Το 40% των κρατουμένων στις φυλακές είναι τοξικομανείς. Δεν πρέπει να πάρουμε θέση γι’ αυτά τα θέματα; 
     Τέσσερις χιλιάδες άνθρωποι αργοπεθαίνουν περιμένοντας στις λίστες της αναμονής για τα θεραπευτικά προγράμματα. Θα σας υπενθυμίσω τι έλεγε ο Πρωθυπουργός για τις «λίστες της ντροπής» και κραύγαζε απ’ αυτό το Βήμα εναντίον του πρώην Πρωθυπουργού κ. Σημίτη, τον οποίο αποκαλούσε με χιλιάδες κοσμητικά επίθετα, που ειλικρινά δεν τιμούν την πολιτική ζωή του τόπου. Και μίλαγε για τις «λίστες της ντροπής» και επισκεπτόταν κέντρα πρόληψης, στα πλαίσια μιας επικοινωνιακής πολιτικής.
     Τα κέντρα πρόληψης στην Ελλάδα γενικά, κύριε Υπουργέ, σήμερα παρακμάζουν. Αντίθετα, τα παράνομα ιδιωτικά θεραπευτήρια πραγματικά θησαυρίζουν. Μπροστά σ’ αυτές τις διαπιστώσεις που σας κάνω, όπως και ο Τύπος της Κυριακής, ανεξαρτήτως πολιτικής τοποθέτησης, εσείς δεν έχετε να πείτε τίποτα, δεν έχετε να δηλώσετε τίποτα, δεν έχετε να κάνετε τίποτα. Το Εθνικό Σχέδιο Δράσης, αν θυμάστε  καλά -ήταν από τις πρώτες μέρες της υπουργίας σας στο Υπουργείο Υγείας- όταν τοποθετηθήκατε σαν αρμόδιος Υπουργός μπήκε στις ελληνικές καλένδες. Εσείς είχατε πει ότι θα το ανακοινώσετε στο Ζάππειο. Δεν έγινε τίποτα. 
     Το περασμένο φθινόπωρο στην διακομματική επιτροπή, που ήσασταν εσείς, εξαναγκαστήκατε και πήρατε πίσω το Σχέδιο Δράσης για τα Ναρκωτικά, κύριε Υπουργέ, σαν ακατάλληλο. Η διακομματική επιτροπή για τα Ναρκωτικά έχει κάνει ένα πάρα πολύ σημαντικό έργο, το οποίο εσείς, κύριοι Υπουργοί, δεν το έχετε λάβει σοβαρά υπ’ όψιν. Κύριε Πρόεδρε, έχει κατατεθεί και στην Πρόεδρο της Βουλής. Έκτοτε αυτό το πόρισμα της διακομματικής επιτροπής για τα Ναρκωτικά δεν υπάρχει πουθενά και αγνοείται η τύχη του. 
     Σας λέω μόνο δύο πράγματα, τα οποία τόνισε ο κ. Πουλόπουλος, ο Διευθυντής του ΚΕ.Θ.Ε.Α., ο οποίος είναι και Πρόεδρος της Επιστημονικής Επιτροπής της Παγκόσμιας Ομοσπονδίας Θεραπευτικών Κοινοτήτων. Κύριε Υπουργέ, δεν εκφράστηκε κολακευτικά για το σύστημα υγείας στην Ελλάδα και ιδιαίτερα δεν εκφράστηκε κολακευτικά για την ηγεσία του Υπουργείου Υγείας σήμερα. Και μάλιστα είπε το εξής, ότι αυτό το κείμενο, το οποίο φέρατε εσείς σαν Εθνικό Σχέδιο Δράσης για τα ναρκωτικά, ήταν ένα κείμενο τόσο εξόφθαλμα πρόχειρο και μονομερές, ήταν διαποτισμένο από γραφειοκρατική αντίληψη και φαρμακευτικό προσανατολισμό και τίποτε άλλο. Γι’ αυτό πήγε και στα αζήτητα και έτσι είναι στον κάλαθο των αχρήστων. 
     Το πρώτο Εθνικό Σχέδιο Δράσης μπορούμε να πούμε και να αισθανθούμε υπερήφανοι σαν ΠΑ.ΣΟ.Κ. ότι το φέραμε το 2002 και είχε μια διάρκεια ως το 2006. Είχε ατέλειες, δεν λέμε ότι ήταν ένα τέλειο σχέδιο δράσης -ο κ. Σκουλάκης έχει ασχοληθεί, έχει μια ιστορία με τα ναρκωτικά- όμως προχώρησε σε δομές, προχώρησε σε σημαντικά βήματα στην απεξάρτηση. Στα πλαίσια της όλης αποασυλοποίησης από τα ψυχιατρεία, όλου αυτού του μεγάλου προγράμματος, προχώρησε πραγματικά θετικά για την ελληνική κοινωνία, θετικά για το μεγάλο πρόβλημα των ναρκωτικών.
     Η σύνταξη του νέου σχεδίου φαίνεται ότι κόλλησε, δεν υπάρχει πια. Δεν υπάρχει πολιτική ευθιξία, ευαισθησία, την οποία φαίνεται ότι δεν έχετε.
     Ο κύριος Πρωθυπουργός μιλούσε επανειλημμένως απ’ αυτό το Βήμα –το τονίζω- για «λίστες ντροπής». Ο κύριος Πρωθυπουργός τρία χρόνια τώρα δεν έχει να πει τίποτα για όλα αυτά. Οι ευθύνες οι δικές σας αλλά και της Κυβέρνησης είναι βαρύτατες. 
     Εγκαταλείφθηκαν, κύριοι Υπουργοί, οι προνοιακές δομές σ’ ολόκληρη τη χώρα. Σας υπενθυμίζω τον Τύπο της προηγούμενης εβδομάδας. Ο φρικτός θάνατος του παιδιού των δεκαπέντε χρόνων στο Π.Ι.Κ.Π.Α. στα Λεχαινά ήταν ένα περιστατικό που ξεμπρόστιασε για άλλη μια φορά, με τον πιο τραγικό τρόπο, το σύστημα εγκατάλειψης του κοινωνικού κράτους από τη σημερινή Κυβέρνηση. Αν θυμάστε, στις 10 Μαΐου 2006 ένας ακόμη δεκαπεντάχρονος είχε χάσει τη ζωή του, κύριε Υπουργέ και τότε ο κ. Κωνσταντόπουλος ευαισθητοποιήθηκε, μετά από τις καταγγελίες των Βουλευτών του ΠΑ.ΣΟ.Κ. και του Συνασπισμού και δεσμεύθηκε ότι θα γίνουν ριζικές αλλαγές. Υπενθυμίζω όμως σαν μελανό σημείο, κυρίες και κύριοι συνάδελφοι, ότι ο τότε Πρόεδρος του Π.Ι.Κ.Π.Α. Λεχαινών έλαβε το πτυχίο του της Φαρμακευτικής στα εξήντα έξι του χρόνια, εφόσον είχε αφήσει για σαράντα πέντε χρόνια το πανεπιστήμιο. Κι εμείς το είχαμε καταγγείλει. Αλλά εξαναγκαστήκατε, κύριε Υπουργέ, να τον αλλάξετε γιατί φάνηκε για τον κύριο αυτόν, που ήταν φαρμακοποιός, ότι συνδεόταν το Π.Ι.Κ.Π.Α. Λεχαινών με το φαρμακείο του γιου του, που το είχε στα Λεχαινά κι εξαναγκαστήκατε να τον αλλάξετε. 
     Ο αρμόδιος Υφυπουργός κατά τη διάρκεια πρόσφατης συζήτησης επερώτησης των Βουλευτών του ΠΑ.ΣΟ.Κ. την προηγούμενη εβδομάδα για την οικογένεια και το παιδί δήλωσε ότι με το νέο νομοσχέδιο για τις προμήθειες το 2% του τζίρου των προμηθειών και του τεχνολογικού εξοπλισμού θα πηγαίνει για τις μονάδες αποασυλοποίησης των νοσοκομείων, θα πάει για την ψυχιατρική μεταρρύθμιση, επειδή βέβαια, όπως καταλαβαίνετε, έχει κλείσει η στρόφιγγα της χρηματοδότησης από την Ευρωπαϊκή Ένωση. 
     Η πραγματικότητα, κύριοι Υπουργοί, λέει άλλα. Η χρηματοδότηση της πρόνοιας στη  Ελλάδα μειώνεται τα τελευταία χρόνια, αυξάνονται όμως οι μισθοί των διοικήσεων και των διοικητών αλλά και όλων των μελών του διοικητικού συμβουλίου των μονάδων υγείας. 
     Το κόστος όλων αυτών των διοικήσεων αυξάνεται κατά 2.000.000 ευρώ το χρόνο.
     Σήμερα κύριοι Υπουργοί η χώρα μας είναι ουραγός στην Ευρωπαϊκή Ένωση ως προς τις δεσμεύσεις του Συμβουλίου της Βαρκελώνης του 2002 για την παροχή φύλαξης παιδιών –το τονίζω αυτό- και εξαρτώμενων ατόμων. Δεν υπάρχει καμιά πολιτική. Ενώ οι άλλες χώρες προχωράνε σε εξειδικευμένες πολιτικές γι’ αυτά τα άτομα, εμείς δεν έχουμε καμιά πολιτική.
     Θα ήθελα ακόμη με την ανοχή σας, κύριε Πρόεδρε, να πω το εξής: Οι λίστες αναμονής κύριε Υπουργέ, στα νοσοκομεία αυξάνουν. Το ογκολογικό Νοσοκομείο Μεταξά καταρρέει. Περιμένουμε να ακούσουμε στη δευτερολογία σας ότι το νοσοκομείο στους Αγίους Αναργύρους θα εγκαινιαστεί, ότι θα δούμε ένα καινούργιο ογκολογικό νοσοκομείο, μάλιστα και πανεπιστημιακό. Εάν αυτό γίνει και δούμε κάτι τέτοιο θα σας δώσουμε τα συγχαρητήριά μας. Στο Πανεπιστημιακό του Ηρακλείου στο οφθαλμολογικό χειρουργείο η λίστα αναμονής φθάνει τους δέκα μήνες, στα ορθοπεδικά τους τέσσερις μήνες, στις κλινικές ΩΡΛ του λεκανοπεδίου και γενικά της Ελλάδος τους τρεις με τέσσερις μήνες.
     Είχατε πει για αστικά κέντρα υγείας, κύριοι Υπουργοί στο πρόγραμμά σας. Δεν υπάρχει κανένα. Ακόμη θα πρέπει να μας πείτε τι γίνεται με αυτήν την πρότυπη μονάδα του Ολυμπιακού χωριού. Αντί να κάνουμε ένα πιλοτικό πρόγραμμα υγείας όχι μόνο για το λεκανοπέδιο, αλλά να δούμε τι θα γίνει και για κάποιες άλλες περιοχές, φαίνεται ότι κάνουμε πιλοτικά προγράμματα γυμναστικής.
     Το κέντρο υγείας Κυθήρων; Είναι σε αθλία κατάσταση. Το ίδιο συμβαίνει με το Γενικό Νοσοκομείο της Σπάρτης. Πρόσφατα μάλιστα εσείς κύριε Υπουργέ, είχατε δεσμευτεί για μια νέα πτέρυγα 1.200 τ.μ. Δεν έγινε απολύτως τίποτα. 
     Τα χρέη των νοσοκομείων; Αυτά είναι της τάξης των 50-100.000.000 ευρώ το μήνα. Μετά τη ρύθμιση των παλαιών χρεών βέβαια οι διαγωνισμοί προμηθειών σταμάτησαν. 
     Ακόμη θα ήθελα να σας πω ότι και το νοσοκομείο Μολάων από τριάντα δύο νοσηλεύτριες έχει σήμερα μόνο δεκαεννιά. Το νοσοκομείο βρίσκεται σε μια πολύ ευαίσθητη περιοχή της νοτιοανατολικής Ελλάδος. 
     Κύριε Υπουργέ, δεν υπάρχει χρήμα, δεν μπορείτε να κάνετε τίποτα, ο Έλληνας έγινε φτωχότερος. Άρα, δεν υπάρχει στρατηγική, δεν υπάρχει οικονομία στο σύστημα και υπάρχει έντονος κομματισμός.
     Τελειώνοντας, κύριοι Υπουργοί, θα ήθελα να καταθέσω για τα Πρακτικά ένα απόκομμα της εφημερίδας «ΠΑΡΟΝ», για το τι ισχύει στους καθηγητές της Ιατρικής και στο Εθνικό Σύστημα Υγείας. Το καταθέτω για να το δείτε.
     Επίσης, καταθέτω δημοσίευμα της εφημερίδας της Καλαμάτας «ΕΛΕΥΘΕΡΙΑ» σε σχέση με την επίσκεψή σας εκεί όπου πήγατε για να ανοίξετε τη μονάδα εντατικής θεραπείας ενώ την ίδια στιγμή μεταφερόταν ασθενής για μονάδα εντατικής θεραπείας στην Αθήνα.
     Σας ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
      (Στο σημείο αυτό ο Βουλευτής κ. Γρηγοράκος καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων, είκοσι δύο φοιτήτριες και φοιτητές και εννέα συνοδοί καθηγητές από το Πανεπιστήμιο των Νήσων Φερόε.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Το λόγο τώρα έχει ο συνάδελφος κ. Ιωάννης Σκουλάς. 
     ΙΩΑΝΝΗΣ ΣΚΟΥΛΑΣ: Κυρία και κύριοι συνάδελφοι, κύριοι Υπουργοί, έχω στα χέρια μου το προεκλογικό πρόγραμμα της Νέας Δημοκρατίας για την υγεία, έκδοση του Δεκέμβρη του 2003 και από τη σελίδα 6 διαβάζω τα εξής: «Το κυβερνητικό πρόγραμμα της Νέας Δημοκρατίας για την υγεία αποτελεί τη δέσμευσή μας για τους Έλληνες πολίτες. Θέλουμε να αυξήσουμε τις δυνατότητες πρόσβασης για τους πολλούς, να περιορίσουμε τους χώρους αναμονής για τους πολλούς, θέλουμε να αξιοποιούνται με διαφάνεια και αποτελεσματικότητα οι πόροι, τη δημιουργία ενός συγχρόνου συστήματος υγείας που προσφέρει υψηλής ποιότητας και ασφαλείς υπηρεσίες στους πολίτες. Υπογραφή Κώστας Καραμανλής, Πρόεδρος της Νέας Δημοκρατίας». 
     Κύριε Υπουργέ, τα γραπτά μένουν και τα γραπτά σας εκθέτουν για τον απλούστατο λόγο ότι τίποτα απολύτως από αυτά που υποσχεθήκατε δεν υλοποιήθηκαν. Και σας προλαμβάνω για να μην ξανακουστεί η απίστευτη κοινοτυπία και συκοφαντία ότι αυτά παραλάβατε από το ΠΑ.ΣΟ.Κ., δηλαδή «καμένη γη», γιατί μέχρι το Γενάρη ήμουνα γιατρός για δεκαεπτά χρόνια, γιατί το ΠΑ.ΣΟ.Κ. παρέδωσε ένα σύστημα υγείας στη 14η θέση της παγκόσμιας κατάταξης από τον Παγκόσμιο Οργανισμό Υγείας, γιατί το ΠΑ.ΣΟ.Κ. σας παρέδωσε ένα σύστημα υγείας που παρ’ όλα τα προβλήματά του κατάφερε να παρέχει αξιόπιστες δωρεάν υπηρεσίες υγείας στον Έλληνα πολίτη και μετά από τρία χρόνια καταστροφικής πολιτικής από την πλευρά του Υπουργείου σας παρακολουθούμε ένα σύστημα συνειδητά να υποχρηματοδοτείται, να οδηγείται στην απαξίωση, έτσι ώστε να οδηγηθεί μαθηματικά στην αγκαλιά των ιδιωτικών συμφερόντων.
     Όμως θα πρέπει ξεκάθαρα να τοποθετηθείτε εδώ τώρα, να μας πείτε, να δηλώσετε στον ελληνικό λαό εάν στηρίζετε ένα εθνικό σύστημα υγείας με δωρεάν παροχές υγείας για τον πολίτη, όπως το γνώρισε η ευρωπαϊκή κοινωνία τα τελευταία πενήντα χρόνια και εννοώ το ευρωπαϊκό κράτος πρόνοιας, το ευρωπαϊκό κοινωνικό μοντέλο Beverige, όπως είναι στη Γερμανία, όπως είναι στη Αγγλία, όπως είναι το σκανδιναβικό μοντέλο και όπως έγινε από το ΠΑ.ΣΟ.Κ. το ελληνικό μοντέλο, το ελληνικό κράτος πρόνοιας, που στηρίζεται κυρίως στη γενναία κρατική χρηματοδότηση ή οδηγούμαστε από εσάς σ’ ένα ιδιωτικό μοντέλο τύπου Ηνωμένων Πολιτειών όπου το 20% του πληθυσμού, δηλαδή σαράντα επτά εκατομμύρια πολιτών εκεί, δεν έχει καμιά περίθαλψη.
     Βγείτε ξεκάθαρα λοιπόν και πείτε σε δύο εκατομμύρια Έλληνες –γιατί περί αυτού πρόκειται- ότι δεν θα έχουν περίθαλψη, ότι δεν θα έχουν υγεία, όπως την γνώρισαν τα τελευταία είκοσι πέντε χρόνια. 
     Με αυτήν την επερώτηση αποκαλύπτεσθε και σας λέω συγκεκριμένα τα εξής: Το νομοθετικό έργο του κυρίου Κακλαμάνη και του κυρίου Αβραμόπουλου διακρίνεται για τη σταδιακή, αλλά με σταθερά βήματα αποδόμηση του Εθνικού Συστήματος Υγείας μέσω της συνολικής ανατροπής του πολιτικού σχεδιασμού των κυβερνήσεων του ΠΑ.ΣΟ.Κ. που στόχο είχαν τη βελτίωση και ενίσχυση του δημοσίου συστήματος υγείας.
     Συγκεκριμένα, στο νομοθέτημα 3252/16-7-2004 με τίτλο «Δημιουργία Ένωσης Νοσηλευτών Ελλάδος και άλλες διατάξεις» καταργείτε τη θητεία των οργάνων του Πε.Σ.Υ.Π., προωθείτε τις ΔΥ.ΠΕ. Τι γίνεται με όλα αυτά; Μπορείτε να μας το εξηγήσετε λίγο; Από τα δεκαεπτά Πε.Σ.Υ.Π., έχουμε φτάσει στις επτά ΔΥ.ΠΕ.. 
     Θέλω να μου πείτε, κύριοι Υπουργοί, ποια είναι τα επιστημονικά προσόντα των διοικητών των περιφερειών, ποιος απ’ αυτούς έχει σπουδάσει Hospital  Management, ποιος από τους διοικητές των νοσοκομείων έχει προσόν διοίκησης νοσοκομείου, γιατί όλα τα στελέχη είναι από τυχόντες Βουλευτές, γιατί είναι κομματικοί παράγοντες, γιατί είναι φίλοι και ξαδέρφια Βουλευτών, γιατί είναι παράγοντες κομματικοί που δεν έχουν καμμία σχέση με το σύστημα υγείας.
     Τι θα μας πείτε για τις εφημερίες των γιατρών του Ε.Σ.Υ.; Μέχρι τις 5 του Γενάρη έκανα και εγώ εφημερίες. Οι εφημερίες των γιατρών του Ε.Σ.Υ. του Γενάρη είναι απλήρωτες και είναι τέλη Μαρτίου. Το Σάββατο ήμουν στο Βενιζέλειο Νοσοκομείο στο Ηράκλειο. Παρακολούθησα μια επέμβαση σε ημέρα μη εφημερίας, διότι χειρουργείτο ένας πολύ γνωστός μου άνθρωπος. Η επέμβαση κράτησε από τις 9.00΄ το πρωί μέχρι τις 8.00΄ η ώρα το απόγευμα με τρεις επιμελητές γιατρούς και το βοηθητικό νοσηλευτικό προσωπικό. Οι άνθρωποι αυτοί δεν θα πάρουν τις εφημερίες τους; 
     Τι θα μας πείτε για τα κρεβάτια στις Μ.Ε.Θ., τα περίφημα εκατόν σαράντα τέσσερα κρεβάτια; Η προσωπική μου γνώμη είναι ότι αυτό είναι το μεγαλύτερο σκάνδαλο που θα πρέπει να κοιτάξει το Υπουργείο Υγείας. Είναι δυνατόν να έχουμε εκατόν πενήντα κρεβάτια Μ.Ε.Θ. κλειστά; 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Στη δευτερολογία μου θα συνεχίσω πάνω σ’ αυτό το θέμα.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Σκουλά.
     Το λόγο έχει ο Υπουργός Υγείας και Κοινωνικής Αλληλεγγύης, ο κ. Αβραμόπουλος.
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, παρακολούθησα με πολλή προσοχή τα όσα ελέχθησαν από τους συναδέλφους του ΠΑ.ΣΟ.Κ. πρωτύτερα και αναρωτιέμαι πραγματικά όλον αυτό τον καιρό –γιατί συμπληρώθηκε περίπου ένας χρόνος από τότε που ανέλαβα τα καθήκοντά μου- εάν έχουμε καταφέρει σ’ αυτόν το χώρο να φτάσουμε όλοι μαζί στο επίπεδο του ίδιου του μεγάλου θέματος της υγείας, το οποίο όπως κατ’ επανάληψη έχουμε τονίσει –και δεν είναι δικές μου λέξεις αυτές, τα ίδια είχαν λεχθεί και παλιότερα από συναδέλφους του ΠΑ.ΣΟ.Κ. , όταν ήσαν στην κυβέρνηση- είναι μια υπόθεση ανώτερη, κοινωνική και εθνική, κάτι που υπαγορεύει κατά τη γνώμη μου μια διαφορετική αντιμετώπιση. 
     Εύκολο είναι να καταφεύγει κάποιος σε εξορκισμούς, σε αφορισμούς, σε καταγγελίες, να χρησιμοποιεί βαριές εκφράσεις και επίθετα, γνωρίζοντας ότι δεν ανταποκρίνονται στην πραγματικότητα, γιατί αν ξεκινήσουμε απ’ αυτήν την αφετηρία ότι όλοι το ίδιο είμαστε ευαισθητοποιημένοι και υπεύθυνοι –και αναφέρομαι και στα κόμματα και σε εμάς ως πολιτικά πρόσωπα- τότε εκ των πραγμάτων καταρρίπτονται όλοι αυτοί οι χαρακτηρισμοί.
     Θα έχετε προσέξει δε ότι όλον αυτόν τον καιρό από τη δική μας πλευρά αποφεύγονται τέτοιου είδους τοποθετήσεις.
     Το κείμενο της επερώτησης των συναδέλφων του ΠΑ.ΣΟ.Κ περιγράφει με αρκετή ακρίβεια, θα έλεγα, την κατάσταση στην οποία έχει περιέλθει το Εθνικό Σύστημα Υγείας κατά το χρονικό διάστημα, όμως, που προηγήθηκε της δικής μας διακυβέρνησης. 
     Θα μου πείτε ότι έχουν παρέλθει ήδη τρία χρόνια. Μα, αν ήταν εμείς μέσα σε τρία χρόνια να κάνουμε εκείνα που δεν μπορέσατε εσείς σε είκοσι, τότε θα είχαμε άλλες ιδιότητες, που δεν θα ήσαν πολιτικές και εμείς μάγοι δεν είμαστε. Δουλεύουμε με ενθουσιασμό, με έμπνευση, με ευαισθησία, σκληρά και ήδη καταγράφονται κάποια αποτελέσματα, τα οποία και εσείς οι ίδιοι έχετε διαπιστώσει, μόνο που θέλει αρκετή δύναμη ψυχής για να το παραδεχθεί κανείς. 
     Εν πάση περιπτώσει, εγώ δεν θα αναφερθώ στο χθες. Ανήκουμε στην κατηγορία εκείνων που κοιτάνε μπροστά. Δεν θα μπορούσα, όμως, να παραλείψω για μία ακόμα φορά να αναφερθώ σε κάτι το οποίο δεν είδα κανείς να το αντικρούει οσάκις είχαμε την ευκαιρία να το επαναλάβουμε στο παρελθόν: ότι μέσα από τους ίδιους τους κόλπους της δικής σας παράταξης προήλθαν κριτικές και απόψεις που, αν θέλετε, σ’ ένα μεγάλο βαθμό βοηθούν και εμάς στο να κατανοήσουμε την κατάσταση που κληθήκαμε να διαχειριστούμε.
     Αναφέρομαι σε διατυπώσεις, όπως εκείνες ενός εκ των επιλέκτων στελεχών σας και από τους καλούς πράγματι Υπουργούς Υγείας, του κ. Παρασκευά Αυγερινού, που είχε παραδεχτεί ότι το Ε.Σ.Υ. τελικά, παρά το ξεκίνημά του, δεν γέρασε γιατί απλούστατα –όπως ο ίδιος είπε- ουδέποτε γεννήθηκε. Με άλλα λόγια ήθελε να πει –αν τον ερμηνεύουμε σωστά- ότι χτίστηκε σε εντελώς λανθασμένες βάσεις και αρχές. Όπως είπα, όμως, κοιτάμε μπροστά και στην προσπάθεια που ξεκίνησε στις 7 Μαρτίου πραγματικά ξεκίνησε συγχρόνως και μία νέα πολιτική για την υγεία στη χώρα μας. 
     Το Ε.Σ.Υ., κυρίες και κύριοι συνάδελφοι, συμπληρώνει φέτος είκοσι πέντε χρόνια ζωής με εμφανή πλέον και έντονα τα προβλήματα της πολύχρονης αυτής διαδρομής, διότι δεν έγιναν την ώρα που θα έπρεπε οι κατάλληλες παρεμβάσεις, ώστε να μπορεί να ανταποκρίνεται με επάρκεια και πληρότητα στις νέες συνθήκες που έχουν διαμορφωθεί.
     Αν και ο προβληματισμός για τη μη ικανοποιητική λειτουργία του Ε.Σ.Υ. ξεκίνησε, όπως είπα, πριν από μία δεκαετία και πλέον οι πρωτοβουλίες που ανελήφθησαν καθ’ όλη τη διάρκεια εκείνης της περιόδου περιορίζονταν κυρίως σε θεωρητικές αναλύσεις, μελέτες και η μόνη παρέμβαση στην πράξη ήταν η λήψη κάποιων διορθωτικών μέτρων, τα οποία και αυτά υπερκεράστηκαν από τις εξελίξεις. 
     Να θυμίσω –και έχει σημασία για το αντικείμενο αυτής της επερώτησης- ότι τα πορίσματα των επιτροπών που συγκροτήθηκαν το 1994 και 1995 επί υπουργίας Δημήτρη Κρεμαστινού από ειδική επιτροπή εμπειρογνωμόνων, αμφισβητούσαν κάθετα το δημόσιο χαρακτήρα του Ε.Σ.Υ. προτείνοντας τα νοσοκομεία να γίνουν ανώνυμες εταιρείες, αλλά κυρίως –και εδώ είναι το σοβαρότερο σημείο- ζητούσε την κατάργηση της μονιμότητας του προσωπικού του Ε.Σ.Υ.. Λίγο αργότερα μία νέα μελέτη –πάλι επί των ημερών σας- το 1995 προτείνει και πάλι τη μετατροπή του καθεστώτος των νοσοκομείων και την εξαίρεση τους από τον προληπτικό έλεγχο του Ελεγκτικού Συνεδρίου.
     Αυτά τα αναφέρω για να σας υπενθυμίσω ότι αυτή την επερώτηση που έχετε υποβάλει σε ό,τι αφορά στη διασφάλιση του δημόσιου χαρακτήρα του Ε.Σ.Υ. –για να μην ξεφύγουμε- θα έπρεπε εσείς οι ίδιοι να την απαντήσετε με την εμπειρία και τη γνώση που έχετε αποκομίσει, αλλά και από τις θέσεις και απόψεις που διατυπώθηκαν από τα στελέχη σας τότε. 
     Σε ό,τι μας αφορά –και θα ήθελα να το πω για μια ακόμα φορά κατηγορηματικά- εμείς ουδέποτε αμφισβητήσαμε, ούτε αμφισβητούμε το δημόσιο χαρακτήρα του Εθνικού Συστήματος Υγείας, αντίθετα μάλιστα τον ενισχύουμε με πολιτικές που αυξάνουν την ανταγωνιστικότητά του απέναντι στον ιδιωτικό τομέα της υγείας.
     Γιατί είμαι βέβαιος ότι κανείς μέσα σε αυτήν την Αίθουσα δεν αμφιβάλλει ότι η αύξηση της δαπάνης των πολιτών στον ιδιωτικό τομέα της υγείας που έφτασε, όπως ελέχθη πρωτύτερα, να είναι το 50% της συνολικής δαπάνης, είναι αποτέλεσμα μιας πολιτικής, που -πρέπει να το θυμίσουμε- έρχεται από το παρελθόν -ακριβώς αυτό ήταν το ποσοστό που αναλογούσε στον ιδιωτικό τομέα της υγείας την ημέρα που ανελάμβανε τις ευθύνες της η δική μας Κυβέρνηση-  μιας πολιτικής που διόγκωσε τα προβλήματα και τη δυσαρέσκεια των πολιτών από τη χρήση των δημόσιων υπηρεσιών υγείας, με αποτέλεσμα όλο και περισσότεροι πολίτες να προσφεύγουν στις ιδιωτικές υπηρεσίες υγείας.
     Με τις συνθήκες αυτές, κυρίες και κύριοι συνάδελφοι, το Ε.Σ.Υ. έχει πάψει να έχει εθνικό χαρακτήρα, αφού εξυπηρετεί όλο και λιγότερους πολίτες, αλλά έχει πάψει να είναι και σύστημα, αφού παρουσιάζει μεγάλα λειτουργικά και δομικά προβλήματα, καλύπτοντας ουσιαστικά μονάχα τη νοσοκομειακή περίθαλψη.
     Θα συμφωνήσουμε, λοιπόν, ότι έχουν πλέον ωριμάσει οι συνθήκες για μια ριζική παρέμβαση, για μια βαθιά τομή, που θα οδηγήσει σταδιακά σε ένα καινούργιο Ε.Σ.Υ., που να είναι όμως σύγχρονο, λειτουργικό, να έχει δημόσιο χαρακτήρα, μόνιμο προσωπικό και να αφορά σε όλους τους Έλληνες. Είναι ώρα η χώρα μας να συμπεριληφθεί ανάμεσα στις προηγμένες χώρες παροχής υπηρεσιών υγείας και σημείο αναφοράς για το υψηλό επίπεδο οργάνωσης και λειτουργίας του Ε.Σ.Υ..
     Και μιας και πριν από λίγο έγινε αναφορά στη δέκατη τέταρτη θέση, όπως είπατε, κύριε Σκουλά, στην οποία βρίσκεται το ελληνικό σύστημα υγείας σύμφωνα με τον Ο.Ο.Σ.Α., ήθελα να κάνω μια ελαφρά διόρθωση. Δεν ήταν η έκθεση του 2004, ήταν του 2006 και προς θεού, μακριά από μας, το να πούμε ότι μέσα σε δύο χρόνια το ανεβάσαμε εκεί. Το Εθνικό Σύστημα Υγείας στη χώρα μας είναι ο πυρήνας, ο κεντρικός άξονας του κοινωνικού μας κράτους, το οποίο όλοι μαζί χτίσαμε και όλοι μαζί πρέπει να συνεχίσουμε να χτίζουμε, διαμορφώνοντας ένα νέο τοπίο, συνάμα δε και μια νέα αρχιτεκτονική υγείας για τον τόπο μας.
     Προϋπόθεση όλων αυτών είναι μια ολοκληρωμένη -που ελπίζω κάποτε να υιοθετηθεί από όλους μας- στρατηγική για την υγεία που να έχει, όμως, βάθος χρόνου. Λέω και επαναλαμβάνω με την ευκαιρία ότι καμμία πολιτική υγείας δεν οριοθετείται από τα στενά όρια δυο κυβερνητικών θητειών.
     Εμείς, κυρίες και κύριοι συνάδελφοι, το πιστεύουμε αυτό. Το είπα στο ξεκίνημα της ομιλίας μου και το επαναλαμβάνω και τώρα. Και όσο νωρίτερα σε αυτή την Αίθουσα αντιληφθούμε ότι ειδικότερα γι’ αυτό το θέμα θα πρέπει να συνεργαζόμαστε, να σκύβουμε ο ένας στην άποψη του άλλου με σεβασμό, τόσο το καλύτερο. Και πρώτοι εμείς λέμε ότι η εμπειρία που έχετε αποκομίσει όλα αυτά τα χρόνια θα μας είναι ιδιαίτερα χρήσιμη, διότι ξεκινούμε από τη βασική αρχή ότι και ευαισθησία έχετε και θέλετε τα πράγματα να λειτουργούν καλύτερα και πιο αποτελεσματικά.
     Αλλά καμμία φορά, ξέρετε, παρασυρόμαστε από τους θεσμικούς μας ρόλους και δεν είναι συνηθισμένη η Αντιπολίτευση στην Ελλάδα στο να δέχεται να συλλειτουργήσει με την Κυβέρνηση. Εμείς αυτήν την πρόταση, σας την επαναλαμβάνουμε και σήμερα και θέλουμε να πιστεύουμε ότι θα ανταποκριθείτε.
     Κυρίες και κύριοι συνάδελφοι, απαράβατος όρος της πρωτοβουλίας που αναλαμβάνουμε, όπως είπα πριν, είναι η διατήρηση του δημόσιου χαρακτήρα του Ε.Σ.Υ., καθώς είναι πάγια η θέση μας πως η παροχή υπηρεσιών υγείας και η πρόσβαση σε αυτές από όλους τους Έλληνες πολίτες και το κοινωνικό σύνολο, δεν μπορεί να επηρεάζεται από κριτήρια της ιδιωτικής οικονομίας για την οικονομική δυνατότητα του καθενός. Εξάλλου –και θα ήθελα να το σημειώσετε σας παρακαλώ, γιατί καλό θα είναι να αφυπνίζουμε λίγο τις μνήμες- αυτοί που εξαίρεσαν τον Ο.Κ.Α.Ν.Α. και το Κ.ΕΛ.Π.ΝΟ. από τις διαδικασίες περί δημοσίων προμηθειών και προσλήψεων στον ευρύτερο δημόσιο τομέα δεν ήταν η δική μας Κυβέρνηση.
     Οι επιλογές αυτές ήταν επιλογές των δικών σας κυβερνήσεων και πρώτος εγώ σημειώνω ότι κινήθηκαν προς την ορθή κατεύθυνση, καθώς ενίσχυσαν την αποτελεσματικότητα και την ευελιξία σημαντικών βραχιόνων του συστήματος υγείας χωρίς να προκαλούν, να δημιουργούν αμφιβολίες ως προς το δημόσιο χαρακτήρα του. 
     Αυτές τις ορθές επιλογές κανείς από τη σημερινή Αντιπολίτευση δεν διανοήθηκε να χαρακτηρίσει ως προσπάθειες αποδόμησης του δημόσιου χαρακτήρα των υπηρεσιών υγείας ούτε βέβαια και εμείς επιχειρήσαμε να εκμεταλλευτούμε για μικροκομματικές σκοπιμότητες και εφήμερους εντυπωσιασμούς. Χτίζουμε –το επαναλαμβάνω αυτό- επάνω στην εμπειρία που μέχρι σήμερα αποκτήσαμε ως χώρα και με καίριες παρεμβάσεις αγωνιζόμαστε να καλύψουμε το χαμένο έδαφος.
     Η συνολική μας παρέμβαση που έχει ήδη ξεκινήσει, έχει ολοκληρώσει δύο βασικούς κύκλους, επίπεδα. Πρώτα απ’ όλα, τη ριζική αναμόρφωση του συστήματος προμηθειών που είναι και το πιο επείγον και ευαίσθητο ζήτημα. Ήδη, το σχέδιο νόμου έχει πάρει τις υπογραφές των συναρμόδιων Υπουργών ακολουθώντας το νέο νόμο για το διοικητικό επαναπροσδιορισμό του Ε.Σ.Υ. σε επτά Δ.Υ.ΠΕ. με σημαντικές νέες λειτουργικές διατάξεις που έχουν ψηφιστεί από τη Βουλή. Αυτός ο νόμος προσαρμόζει το Ε.Σ.Υ. στις ανάγκες του νέου συστήματος προμηθειών. 
     Δεύτερον, την οργάνωση και λειτουργία της Πρωτοβάθμιας Φροντίδας Υγείας. Το σχετικό σχέδιο νόμου βρίσκεται ήδη σε τελικό στάδιο επεξεργασίας και επίκειται η κατάθεσή του στη Βουλή. 
     Θυμίζω ότι το 2001 ψηφίστηκε ένας καλός –πρώτος εγώ το λέω- νόμος για την Πρωτοβάθμια Φροντίδα Υγείας, ο οποίος όμως δεν εφαρμόστηκε ποτέ. Μάλιστα, λίγες μέρες πριν από τις εκλογές του 2004, το Φεβρουάριο, ψηφίσατε νέο νόμο για την Πρωτοβάθμια Φροντίδα, χωρίς όμως να φροντίσετε να καταργήσετε τον προηγούμενο νόμο και χωρίς διατάξεις που θα μπορούσαν να τον καταστήσουν εφαρμόσιμο. 
     ΕΚΤΟΡΑΣ ΝΑΣΙΩΚΑΣ: Το 2004 ψηφίστηκε, κύριε Υπουργέ. Δεν σας έχουν ενημερώσει. Δεν ψηφίστηκε νόμος...
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σας είπα, το Φεβρουάριο του 2004. 
     ΕΚΤΟΡΑΣ ΝΑΣΙΩΚΑΣ: Ναι, αλλά το 2001 όχι. 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Νασιώκα, θα απαντήσετε μετά. Έχετε και Κοινοβουλευτικό Εκπρόσωπο, έχετε και εσείς το δικαίωμα δευτερολογίας. 
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ρωτήστε τον κ. Γείτονα. Κύριε Νασιώκα, η ουσία δεν είναι οι χρονολογίες. Η ιστορία δεν κρίνει με το χρόνο, αλλά με τις πράξεις. 
     Πάμε τώρα στην ουσιαστική πλευρά. Εμείς, λοιπόν, παίρνουμε από τους δικούς σας νόμους τις σωστές και εφαρμόσιμες διατάξεις, τις συμπληρώνουμε, τις προσαρμόζουμε και δημιουργούμε τον πρώτο πυλώνα του Ε.Σ.Υ., την Πρωτοβάθμια Φροντίδα Υγείας. 
     Να θυμίσουμε όμως και για τις προμήθειες ότι κληρονομήσαμε συσσωρευμένα χρέη περισσότερα από 3,5 δισεκατομμύρια ευρώ. Με το νέο νομοσχέδιο καταγράφουμε τα χρέη και δίνουμε λύσεις εξοικονομώντας 500.000.000 ευρώ το χρόνο.
     Τώρα, όσον αφορά στην έλλειψη προσωπικού, μιας και πάλι το θέσατε το θέμα, να θυμίσω ότι παραλάβαμε το Ε.Σ.Υ. με ελλείψεις που έφταναν τις δεκαέξι χιλιάδες θέσεις. Ήδη, με αποφάσεις μας καλύπτουμε το μεγαλύτερο μέρος των αναγκών με προσλήψεις προσωπικού. 
     Και αφού πριν από λίγο ρωτήσατε, θα  ήθελα και εγώ με τη σειρά μου να καταθέσω στα Πρακτικά της Βουλής ένα επίσημο έγγραφο των αρμόδιων υπηρεσιών του Υπουργείου Υγείας, όπου αναλυτικά εξηγείται πώς φτάνουμε στους δέκα χιλιάδες πεντακόσιους ενενήντα επτά εργαζόμενους που θα πλαισιώσουν το δημόσιο, ενώ συμφωνήσαμε ήδη με το Α.Σ.Ε.Π. όλες οι διαδικασίες να επιταχυνθούν. Και ήδη πετύχαμε ολοκλήρωση διαδικασιών σε χρόνο ρεκόρ. 
     (Στο σημείο αυτό ο Υπουργός Υγείας και Κοινωνικής Αλληλεγγύης  κ. Δημήτριος Αβραμόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΕΜΜΑΝΟΥΗΛ ΣΚΟΥΛΑΚΗΣ: Πιστώσεις υπάρχουν, κύριε Υπουργέ;
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Θέλω, όμως, να το υπενθυμίσω για μία ακόμα φορά ότι η μεταρρύθμιση την οποία προωθούμε ενισχύει το χαρακτήρα και την ανταγωνιστικότητα του Ε.Σ.Υ. –θα ήθελα να σας το θυμίσω, γιατί τα έχουμε ξαναπεί, αλλά δεν είναι κακό να φρεσκάρει κανείς τις μνήμες- και βασίζεται στους εξής άξονες: Πρώτα από όλα, τη διασφάλιση της μονιμότητας του προσωπικού του Ε.Σ.Υ.. Δεύτερον, τη συνεργασία με νοσοκομεία και ιδρύματα δημόσιου και ιδιωτικού δικαίου της Ελλάδος και του εξωτερικού για την ανταλλαγή ερευνητικών προγραμμάτων, επιστημόνων και τεχνογνωσίας σε επίπεδο εφαρμογών. Τρίτον, την απαραίτητη ευλυγισία με τη μείωση της γραφειοκρατίας και τη βέλτιστη απόδοση. Τέταρτον, την αναβάθμιση της ξενοδοχειακής υποδομής και της γενικότερης εξωιατρικής παροχής υπηρεσιών. Πέμπτον, την άμεση ανταπόκριση των νοσοκομείων ως παραγωγικών μονάδων στον ανταγωνισμό, ειδικότερα απέναντι σ’ έναν ιδιωτικό τομέα που όπως είπαμε πρωτύτερα, καταλαμβάνει το 50% της αγοράς.
     Έκτον, την αποτελεσματικότερη διαχείριση της περιουσίας, η οποία με το νέο νόμο περί Δ.ΥΠΕ., επανέρχεται με διαπιστωτικές πράξεις στους φυσικούς του φορείς, στα νοσοκομεία. 
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
     Έβδομον, την απλοποίηση των διαδικασιών και την ενίσχυση των δωρεών και, τέλος, τη διείσδυση στο σύνολο της κοινωνίας και την εξωστρέφεια. 
     Κυρίες και κύριοι συνάδελφοι, όσα όμως κι αν γίνουν, ποτέ δεν θα είναι αρκετά. Τα συστήματα, οι πολιτικές, οι αντιλήψεις, οι δομές και οι υποδομές απαιτούν συνεχή και αδιάκοπο εκσυγχρονισμό. Προσαρμογή, ανανέωση, αλλαγή. 
     Οι συνθήκες σταθερά αλλάζουν. Η τεχνολογία εξελίσσεται, οι ανάγκες για περισσότερη και καλύτερη δημόσια υγεία, πρόνοια και φροντίδα αυξάνουν καθημερινά. Και όπως είπα πριν, όλοι πλέον πιστεύουμε ότι η υγεία δεν είναι αντικείμενο κομματικής αντιπαράθεσης για λόγους εντυπώσεων, αλλά το ουσιαστικό ζητούμενο, το αποτέλεσμα που ωφελεί τον πολίτη και την κοινωνία. 
     Το Ε.Σ.Υ. αποτελεί ακρογωνιαίο λίθο της πολιτικής μας. Πρέπει να πάει μπροστά, πρέπει να κερδίσουμε τα χρόνια που χάθηκαν από την ίδρυσή του, πρέπει να φέρει στο κέντρο του ενδιαφέροντος τον πολίτη και όχι τον κρατικισμό, τον κομματισμό, τα συντεχνιακά συμφέροντα. 
     Εμείς θα ολοκληρώσουμε τη μεταρρύθμιση που αρχίσαμε και θα ακολουθήσει μια σειρά νομοθετικών παρεμβάσεων και πρωτοβουλιών για να δημιουργήσουμε πραγματικά ένα νέο σύγχρονο Ε.Σ.Υ.. Ελπίζω σ’ αυτήν τη νέα προσπάθεια να είστε και εσείς κοντά μας. 
     Απαντώντας σε κάποια σημεία που εθίγησαν σήμερα, θα ήθελα, κύριε Σκουλάκη, να σας πω να μη μιλάμε για χρήματα για την ψυχική μεταρρύθμιση. Γνωρίζετε τι έγινε στο παρελθόν.
     Εκείνο που θα ήθελα να σας πω είναι ότι…
     ΕΜΜΑΝΟΥΗΛ ΣΚΟΥΛΑΚΗΣ: Τι έγινε; Τι κακό έγινε;   
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Πολλά έγιναν!
     ΕΜΜΑΝΟΥΗΛ ΣΚΟΥΛΑΚΗΣ: Πείτε ένα!
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σπαταλήθηκαν χρήματα. Σπαταλήθηκαν χωρίς ορθολογισμό εκατομμύρια ευρώ που ήρθαν από την Ευρωπαϊκή Ένωση και τώρα προσπαθούμε να συμμαζέψουμε τα ασυμμάζευτα. Αλλά σας είπα να μη με γυρνάτε πίσω. 
     Ας δούμε πού είμαστε τώρα εμείς. Εγκρίθηκαν ήδη 10.000.000 ευρώ την Παρασκευή. Εξοικονομούμε 6.000.000 ευρώ για την ψυχική υγεία. 
     ΕΜΜΑΝΟΥΗΛ ΣΚΟΥΛΑΚΗΣ: Κύριε Υπουργέ, με τους ίδιους όρους προκηρύξατε είκοσι ξενώνες. Με τις ίδιες δαπάνες και τις ίδιες προϋποθέσεις.
     ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, σας παρακαλώ, μη διακόπτετε. Δεν είναι σωστό. Θα τα ρωτήσει σε λίγο ο κ. Παπαϊωάννου αυτά, ο Κοινοβουλευτικός σας Εκπρόσωπος.
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Συνολικά, λοιπόν, 16.000.000, γιατί είπατε νωρίτερα ότι δεν διατίθενται χρήματα. Δυστυχώς εμείς δεν έχουμε τον πακτωλό των ευρωπαϊκών κονδυλίων που είχατε εσείς και όλοι γνωρίζουμε τι έγινε. 
     Όσον αφορά τις Δ.Υ.ΠΕ., θα αστειεύεστε. Πρόκειται να εξοικονομήσουμε 50.000.000 ευρώ. Μη βιάζεστε, λοιπόν. Θα έχουμε τα στοιχεία σε μερικούς μήνες. Είμαστε στην αρχή ακόμα. Όμως, δεν πρέπει να ξεκινάτε προαναγγέλλοντας ότι δεν θα πετύχει αυτή η πολιτική.
     Χρέη νοσοκομείων. Εξοφλήσαμε τα δικά σας χρέη με ρύθμιση των χρεών. Αυτά τα χρήματα από κάπου δόθηκαν. Το νομοσχέδιο για τις προμήθειες δίνει τέλος στις σπατάλες. Και θα ήθελα να σας πω κάτι το οποίο έχουμε επαναλάβει σ’ αυτήν την Αίθουσα. Μόνο από την εφαρμογή του θα εξοικονομηθούν τόσα χρήματα που θα μας επιτρέψουν να προσλάβουμε δεκατρείς χιλιάδες προσωπικό και να ενισχύσουμε το εισόδημα των εργαζομένων. Φαντάζομαι ότι αυτό το εύχεστε και θα βοηθήσετε στο να πετύχει.
     Ελέχθη πρωτύτερα για την Α.Ε.Μ.Υ.. Μα, εντάξει, βλέπω ότι δίνετε ιδιαίτερη έμφαση στην επικοινωνιακή διάσταση της πολιτικής και γι’ αυτό και αναφέρεστε συνεχώς στα «πρωινάδικα», όπως τα χαρακτηρίσατε -δεν ξέρω τι εννοείτε- στις εκπομπές και φέρνετε εφημερίδες. Εν πάση περιπτώσει, διαβάστε και άλλα κείμενα. Οι εφημερίδες είναι για να παίρνουν από εμάς και όχι εμείς από αυτές. 
     Θα είχατε, λοιπόν, πληροφορηθεί από δημόσιες ανακοινώσεις ότι στελεχώνεται άμεσα η Α.Ε.Μ.Υ.. Έχουν προκηρυχθεί εκατό θέσεις προσωπικού, ενενήντα έξι θέσεις νοσηλευτικού και λοιπού προσωπικού και είκοσι τέσσερις θέσεις γιατρών. Ήδη δουλεύει και τα απογεύματα.
     Κέντρα υγείας. Προφανώς δεν διαβάζετε την ενημέρωση που κάνει το Υπουργείο. Η Δ.ΕΠ.Α.ΝΟ.Μ. ανέλαβε την οικοδόμηση είκοσι πέντε περιφερειακών ιατρείων και κέντρων υγείας. 
     Μιας και αναφερθήκατε στη Ζαχάρω πριν, αλλά και αλλού, πριν από ένα μήνα θεμελιώσαμε ένα κέντρο υγείας αστικού τύπου, στο Περιστέρι, όπου ότι δεν έγινε τίποτα. Στον Εύοσμο, εγώ ήμουν εκεί πριν από τρεις μήνες και τα έργα προχωρούν με γρήγορους ρυθμούς. 
     Όσον αφορά για το Ασκληπιείο της Βούλας, αναρωτιέμαι πραγματικά αν θα πρέπει να επαναλαμβανόμαστε εδώ μέσα, αλλά τι να κάνουμε, οφείλουμε να δίνουμε απαντήσεις. Υπάρχουν ανακοινώσεις που ξεκαθαρίζουν τα πράγματα και βέβαια, δεν αφήνουν περιθώρια για αμφισβήτηση των πραγματικών προθέσεων.
     Όσον αφορά τον Ο.ΚΑ.ΝΑ., ξέρω την ευαισθησία σας. Οι μονάδες απεξάρτησης δεν θα λειτουργούν ασυντόνιστα και ανεξέλεγκτα στις γειτονιές. Πρέπει να σας πω ότι κάνουμε μια καινοτομία: Θα λειτουργούν στα νοσοκομεία της χώρας, σε ειδικά τμήματα. Σε κατ’ ιδίαν κουβέντα παλαιότερα το είχαμε συζητήσει αυτό και έχω την εντύπωση ότι δεν διαφωνούσατε να γίνει. 
     Προχωρούμε, λοιπόν, σε ό,τι αφορά το σχέδιο δράσης…
     ΕΜΜΑΝΟΥΗΛ ΣΚΟΥΛΑΚΗΣ: Στο Ρίο είχατε πει εδώ και δύο χρόνια ότι θα λειτουργήσει. 
     ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, μη διακόπτετε! Είστε πολύ επιθετικός απόψε. 
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Θα σας στείλω, λοιπόν, και το σχέδιο δράσης, όπως διαμορφώθηκε στην τελική μορφή του, μιας και έγινε συζήτηση γι’ αυτό. 
     Εμείς καλέσαμε σε διαβούλευση τους φορείς. Τους ενημερώσαμε και, βέβαια, η κατάργηση της αποκαλούμενης «λίστας της ντροπής» απαιτεί ομοθυμία και συστράτευση. Αυτό κάνουμε εδώ μέσα με υπευθυνότητα και συνέχεια. Κανένα σχέδιο κειμένου δεν μπορεί να είναι τέλειο. Το προσαρμόζουμε στην πράξη, στις ανάγκες των καιρών. 
     Τελειώνουμε με κάτι για τα ράντζα. Πολλή συζήτηση για τα ράντζα. Δεν ξέρω ποιοι είναι αυτοί που έφτιαξαν αυτόν το μύθο, που, όμως, δένει και με την πραγματικότητα. 
     Ακούστε, κυρίες και κύριοι συνάδελφοι. Εμείς είμαστε αποφασισμένοι για το φαινόμενο αυτό. Πώς, όμως; Όχι εξαφανίζοντάς τα από τη θέα, αλλά δίνοντας τέλος και εξαλείφοντας τους λόγους που τα εξηγούν. Όσοι εξ υμών είστε γιατροί, ξέρετε πάρα πολύ καλά τι εννοώ. Γίνεται πάρα πολύ μεγάλη προσπάθεια. Τώρα πού βρήκατε εσείς σήμερα εξακόσια τριάντα; 
     Είπατε ότι δεν έχετε ηλεκτρονικό σύστημα παρακολούθησης. Όμως, φαίνεται ότι έχετε ισχυρή φαντασία. Διότι οι πληροφορίες που έχουμε εμείς από το Εθνικό Κέντρο Επιχειρήσεων Υγείας είναι ότι σήμερα ανεπτύχθησαν δώδεκα κρεβάτια από το πρωί. Εμείς τα παρακολουθούμε με ηλεκτρονικό τρόπο. Εκείνο που θα ήθελα να σας παρακαλέσω είναι να μην παίζετε με αυτό το θέμα. Έχει ξεπεραστεί από τους καιρούς και δεν έχετε παρά να ανατρέξετε και στις προσφιλείς σας έρευνες, για να δείτε ότι είναι το τελευταίο που νοιάζει τους πολίτες. 
     Επαναλαμβάνω ότι το φαινόμενο αυτό που μας πυροδοτήσατε –και προσέξτε ότι εγώ δεν το καταγγέλλω, όπως κάνουν άλλοι, γιατί πιστεύω ότι σώζουν ζωές- θα τελειώνει μια μέρα, ιδίως μετά την ανάπτυξη ενός πλήρους και επαρκούς δικτύου πρωτοβάθμιας φροντίδας. 
     Το λέω, γιατί δεν πρέπει να παίζουμε με τις εντυπώσεις, όταν αναφερόμαστε σε θέματα υγείας. Την ώρα τούτη που μιλάμε χιλιάδες Έλληνες πολίτες παρακολουθούν με ενδιαφέρον τη συζήτησή μας και θέλουν να δουν τους εκπροσώπους του Κοινοβουλίου να συμφωνούν ως προς τις βασικές αρχές που θα διέπει τη λειτουργία του Εθνικού Συστήματος Υγείας. 
     Μας δώσατε μια ευκαιρία σήμερα με αυτήν την ερώτηση. Ξεκαθαρίσαμε και εμείς –φαντάζομαι- και εσείς παρά τις συμβουλές που σας είχαμε δώσει τότε- ότι ο δημόσιος χαρακτήρας της ελληνικής υγείας είναι αδιαπραγμάτευτος. Είναι ο βασικός άξονας γύρω από τον οποίο περιστρέφεται η πολιτική μας, φθάνει κάποτε αυτή η πολιτική να μην έχει την προοπτική βίου μιας κυβέρνησης, αλλά να στηριχθεί πάνω σε μια στρατηγική που θα αποτελέσει και τη βάση για τη νέα αρχιτεκτονική. 
     Εμείς σύντομα θα επανέλθουμε με δική μας πρωτοβουλία. Θα καταθέσουμε ολοκληρωμένη πρόταση για τη νέα εθνική στρατηγική για την υγεία και ελπίζουμε με την εμπειρία, τη γνώση και την ευαισθησία, που εμείς δεν σας αμφισβητούμε, ότι θα συνεργαστούμε, δίνοντας ένα λαμπρό δείγμα συνθετικής δουλειάς σε αυτόν το χώρο, ιδιαίτερα για ένα τόσο σημαντικό θέμα, όπως είναι η υγείας. 
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ. 
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπαϊωάννου. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Ευχαριστώ, κύριε Πρόεδρε. 
     Κύριοι συνάδελφοι, ακούγοντας με ιδιαίτερη προσοχή τον κύριο Υπουργό, αναλογιζόμουν αν σήμερα σε αυτήν εδώ την Αίθουσα εξελισσόταν η διαδικασία των προγραμματικών δηλώσεων μιας νέας κυβέρνησης. 
     Κύριε Υπουργέ, σήμερα σας καλέσαμε εδώ, ανταποκρινόμενοι στο θεσμικό μας ρόλο -διακριτός αναμφίβολα με το δικό σας, που είστε στην Κυβέρνηση- να μας απαντήσετε σε συγκεκριμένα ερωτήματα, αλλά απαντήσεις δεν μας δώσατε. Για άλλη μια φορά επαναλάβατε προεκλογικό λόγο. Αφορισμοί και καταγγελίες δεν υπάρχουν από εμάς. Ίσως, είπατε ότι η ιστορία κρίνει από τα γεγονότα. 
     Θα συμφωνήσω σε κάτι μαζί σας. Όλοι μας και όλοι σας είστε ευαισθητοποιημένοι, ως πρόσωπα. Και εσείς προσωπικά. Όμως, δεν θέλω να δεχθώ ότι είμαστε όλοι ευαισθητοποιημένοι στα θέματα της υγείας, ως πολιτικά κόμματα, ως πολιτικές αντιλήψεις. Δεν έχω την ίδια κατεύθυνση. Δεν έχω την ίδια γραμμή. Δεν έχω τις ίδιες αγωνίες. Όμως, οι πολιτικές μας είναι διαφορετικές και θα επανέλθω σε αυτό. 
     Μας είπατε ότι εμείς δεν μπορέσαμε σε είκοσι χρόνια. Πολλά δεν μπορέσαμε. Όμως, μπορέσαμε και πολλά. Δεν είναι η ώρα του απολογισμού. Θυμηθείτε το σύστημα υγείας -αν υπήρχε σύστημα υγείας το 1981- και σκεφθείτε τι υπάρχει σήμερα. Περιφερειακά νοσοκομεία σε όλη την Ελλάδα, κέντρα υγείας, γιατροί. Έχει αλλάξει ο υγειονομικός χάρτης της χώρας. Αλλά δεν θα πάω στο χθες. Και ούτε θέλω να αναλωθώ σε θεωρητικές αναλύσεις. 
     Υπάρχει, όμως, ένα κρίσιμο ερώτημα: Σήμερα μετά από τρία χρόνια διακυβέρνησης της χώρας από τη Νέα Δημοκρατία, τα πράγματα είναι χειρότερα ή καλύτερα; Και εμείς λέμε, και δεν το λέμε μόνο εμείς, το λέει η συντριπτική πλειοψηφία του ελληνικού λαού, ότι στο χώρο αυτό τα πράγματα είναι χειρότερα. Η κατάσταση έχει επιδεινωθεί.
     Υπάρχουν ελλείψεις, στα νοσοκομεία, που αυξάνονται. Δεν μειώνονται σε σχέση με πριν από τρία χρόνια. Η ποιότητα των υπηρεσιών υποβαθμίζεται σε σχέση με πριν από τρία χρόνια. Τα χρέη αυξάνονται σε σχέση με πριν από τρία χρόνια. Η σπατάλη και η διαφθορά αυξάνονται σε όλους τους τομείς. Αυτή είναι η αλήθεια.
     Είναι μια συνειδητή επιλογή; Εμείς λέμε, ναι, είναι συνειδητή επιλογή η απαξίωση του δημόσιου συστήματος υγείας. Αυτό που εσείς είπατε ότι είναι αδιαπραγμάτευτο, εμείς πιστεύουμε και το αποδεικνύουμε ότι είναι συνειδητή σας επιλογή να το απαξιώσετε και να στηρίξετε τον ιδιωτικό τομέα, ως Κυβέρνηση, και κατά συνέπεια ως πρόσωπα, που υπηρετείτε την Κυβέρνηση.
     Πού κρίνεται μια πολιτική, κύριε Υπουργέ; Κρίνεται στις προτεραιότητες. Πού κρίνονται οι προτεραιότητες; Στις δαπάνες. Οι δαπάνες για την υγεία, για την παιδεία, για την κοινωνική ασφάλιση για σας δεν είναι αναπτυξιακές δαπάνες, δεν είναι μια θεσμική υποχρέωση του κράτους απέναντι σ’ αυτές τις ομάδες και σ’ αυτούς τους τομείς της πολιτικής. Αυτό αποδεικνύει ότι τα τρία τελευταία χρόνια συνειδητά στον προϋπολογισμό του κράτους –που ουσιαστικά τον διαμορφώνει ο Πρωθυπουργός με τους Υπουργούς του και κυρίως με τον Υπουργό Οικονομίας και Οικονομικών- όλα αυτά υπολείπονται.
     Να πω για την παιδεία; Οι δαπάνες από το 3,7% έπεσαν κάτω από το 3%. Να πω για την υγεία; Οι δαπάνες από το 2,81% πήγαν στο 2,71%. Το Υπουργείο είναι δέκατο τέταρτο σε σειρά αξιολόγησης. Κάθε χρόνο οι δαπάνες του προϋπολογισμού για τα θέματα της υγείας είναι παρακάτω από την ποσοστιαία αύξηση του προϋπολογισμού. Υπάρχει μεγαλύτερη απόδειξη σε σχέση με αυτό; Το ίδιο ισχύει και για τον προϋπολογισμό των δημοσίων επενδύσεων.
     Δεν είχαμε τον τελευταίο καιρό, με δική σας πρωτοβουλία, αλλαγή του προεδρικού διατάγματος σε σχέση με το πώς πρέπει να λειτουργεί ο ιδιωτικός τομέας; Ανεξέλεγκτα λειτουργεί. Εδώ θα έπρεπε να υπάρχουν κανόνες. Και ελαχιστοποιούνται οι όροι και οι προϋποθέσεις λειτουργίας των ιδιωτικών κλινικών. Δεν τροποποιήσατε το π.δ. 235; Δεν παρατείνατε την προθεσμία προσαρμογής; Γιατί; Αυτά είναι κρίσιμα ερωτήματα. Δεν καταργήσατε τη λίστα φαρμάκων με αποτέλεσμα να έχουν αυξηθεί τον τελευταίο καιρό υπέργογκα -και σε βάρος της υγείας των πολιτών- τα κέρδη των φαρμακευτικών εταιρειών και ιδιαίτερα των πολυεθνικών; Η ιδιωτική αγορά, στην οποία αναφερθήκατε -και εγώ δεν θα πω ότι είμαστε ευτυχείς- δεν ανεβαίνει κάθε χρόνο με ρυθμό 13%;
     Είχα τα επίσημα στοιχεία, τα οποία έλεγαν ότι στο τέλος του 2003 οι ιδιωτικές δαπάνες υγείας ήταν στο 44%. Είχα τα εσωτερικά στοιχεία, που έλεγαν ότι είναι στο 48,5%. Ο κ. Σκουλάκης μού έδωσε μια έκθεση και κάποιες εκτιμήσεις τις Ευρωπαϊκής Ένωσης, η οποία λέει ότι με την αναθεώρηση του Α.Ε.Π. προσαρμόζεται υψηλότερα το ποσό των ιδιωτικών δαπανών για την υγεία στο 55% των συνολικών δαπανών και ότι αυτό προκαλεί ανησυχία και υπάρχει σοβαρή υπολειτουργία του συστήματος. Αυτές είναι οι εκτιμήσεις.
     Άρα τα τελευταία χρόνια έχουμε τεράστια αύξηση σε σχέση με τη στήριξη, θα έλεγα, των ιδιωτικών συστημάτων. Αυτή είναι η αλήθεια, η οποία αλήθεια δεν αλλάζει με τίποτα.
     Μιλήσατε για την αύξηση των χρεών στα νοσοκομεία και είπατε ότι ρυθμίσατε τα δικά σας χρέη. Να ξέρετε ότι τα χρέη δεν είναι ούτε δικά μας ούτε δικά σας. Είναι χρέη που βγαίνουν μέσα από την παροχή υπηρεσιών στο κοινωνικό σύνολο.
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ούτε δικά μας ούτε δικά σας είναι.
     ΜΙΛΤΙΑΔΗΣ ΠΑΠΑΪΩΑΝΝΟΥ: Αυτό είπα. Εσείς τα είπατε «δικά μας» και ότι τα διαχειρίζεστε.  Να σας θυμίσω ότι πριν από λίγο καιρό και εμείς ρυθμίσαμε δικά σας χρέη. Μη μπούμε, λοιπόν, σ’ αυτήν την ανέξοδη προσέγγιση και λογική.
     Το σίγουρο, όμως, είναι ότι αυξάνονται με μεγάλους ρυθμούς, διότι ακριβώς δεν υπάρχουν έλεγχοι και από την άλλη μεριά, κύριε Υπουργέ, το σημαντικό είναι ότι οι διαγωνισμοί, οι όποιοι διαγωνισμοί με τις αδυναμίες που είχαν, σταμάτησαν, πάμε σε απευθείας αναθέσεις, σε πάρα πολλές περιπτώσεις.
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Πείτε μου ένα παράδειγμα.
     ΜΙΛΤΙΑΔΗΣ ΠΑΠΑΪΩΑΝΝΟΥ:  Το παράδειγμα, που για εμένα είναι το χειρότερο απ’ όλα, είναι ότι, ενώ υπάρχουν προμήθειες σε υλικά, σε φάρμακα που δεν είναι χρήσιμα, από την άλλη μεριά διαβάσαμε ότι σε νοσοκομεία δεν υπήρχε νεοστιγμίνη, ένα φθηνό φάρμακο, για να γίνουν οι χειρουργικές επεμβάσεις. Αυτά δεν μπορείτε να τα ελέγξετε. Τι μας λέτε τώρα αυτήν τη στιγμή; Ξέρετε πρωτοβάθμια φροντίδα! Επειδή είχα συνυπογράψει ως Υπουργός Εργασίας και Κοινωνικών Ασφαλίσεων το 1997, το ν. 2519 με τον Κώστα Γείτονα, στη δική σας θέση, σας λέω να τον φέρετε τώρα. Εγώ κάνω κριτική συνολικά για την Κυβέρνηση. Δεν με καταλάβατε. Πού είναι, όμως, τόσο καιρό; Και εκεί υπάρχουν μεγάλα ζητήματα. Δεν θέλω να πάω στον προεκλογικό σας λόγο για όσα λέγατε τότε, γιατί η αναξιοπιστία της Κυβέρνησης είναι εμφανής. Αν καθίσω και διαβάσω το τι λέγατε και το τι έχετε κάνει, μετά από τρία χρόνια, ειλικρινά θα δείτε πόσο ανακόλουθοι είστε συνολικά ως Κυβέρνηση. 
     Κύριε Υπουργέ, είχατε πει για δημιουργία αστικών κέντρων υγείας, για μετατροπή των ιατρείων του Ι.Κ.Α. σε αστικά κέντρα υγείας. ΄Εχετε κάνει κάποιο; Και αν έχετε κάνει ένα, σας απαλλάσσει; Αυτό ήταν το πρόγραμμά σας, που θα το κάνατε μέσα σε μια τετραετία. Θα το κάνετε στον υπόλοιπο χρόνο; 
     Είχατε πει ότι θα καθιερώνατε τον οικογενειακό γιατρό. Το ξεκινήσαμε, τότε, ήταν νομίζω ο Γρηγόρης Σολωμός στο Ι.Κ.Α., είχαμε καλές πρακτικές, γιατί βασικά πιστεύω ότι το να αναπτυχθεί η πρωτοβάθμια φροντίδα στην Ελλάδα βασικός πυρήνας πρέπει να είναι το Ι.Κ.Α. και δεν γίνεται διαφορετικά. ΄Οσα κάποιοι άλλοι ονειρεύονται, πιστεύω ότι είναι εκτός τόπου και χρόνου. Αυτό στη συνέχεια εγκαταλείφθηκε και από εμάς, αλλά και από εσάς, που το είχατε κάνει κυρίαρχο θέμα στον προεκλογικό σας λόγο. Μήπως κάποιο νοσοκομείο του Ι.Κ.Α., που πράγματι τα νοσοκομεία του Ι.Κ.Α., έπρεπε να ενταχθούν στο Ε.Σ.Υ., έχει ενταχθεί μέχρι σήμερα στο Ε.Σ.Υ.; Κατά συνέπεια πού είναι ο αξιόπιστος πολιτικός σας λόγος, σε σχέση με όλα αυτά τα ζητήματα;
     Πόσες φορές έχετε ανακοινώσει ότι θα καταθέσετε το νομοσχέδιο για την πρωτοβάθμια φροντίδα από την ημέρα που αναλάβατε την διακυβέρνηση της χώρας; Και σας άκουσα σήμερα πολύ καλά να κατακεραυνώνετε το συμβολισμό αν θέλετε, γιατί περί συμβολισμού πρόκειται, της κατάργησης των ράντζων. Εμείς το είπαμε αυτό ή ο κ. Κακλαμάνης είπε ότι θα εξαφάνιζε τα ράντζα; Ο κ. Κακλαμάνης, το είχε πει ο προκάτοχός σας, ο οποίος μάλιστα ξέρουμε και τι πολιτικές ασκούσε ιδιαίτερα στα περιφερειακά νοσοκομεία, μην τους στέλνετε στην Αθήνα, αφήστε τους εκεί, ας πεθάνει και κάποιος, αρκεί να έχουμε καλή εικόνα και να λέμε ότι τα καταργήσαμε. 
     Σας διακρίνει, λοιπόν, ένας ρεαλισμός εδώ, αλλά με αυτά που είπατε προηγούμενα δεν απαντήσατε σε εμάς, αλλά στον προκάτοχό σας. Σας παρακολουθώ πολύ καλά και είπατε με έμφαση ότι ένα χρόνο έχετε στο Υπουργείο. Αλλά, όμως, κύριε Υπουργέ, σήμερα εμείς εδώ κρίνουμε και το χρόνο το δικό σας, αλλά και τα δύο χρόνια του προκατόχου σας. Δεν ήρθατε από παρθενογένεση.
     Εγώ συμφωνώ απόλυτα ότι εκείνο που προέχει είναι να παρέχουμε υπηρεσίες υγείας στους πολίτες, τις καλύτερες δυνατές υπηρεσίες υγείας. Και αν δεν μπορούμε να τις παρέχουμε σε θάλαμο, ας τις παρέχουμε και σε ράντζα, αρκεί να τις παρέχουμε. Άρα έχω άλλη άποψη για τα πράγματα. Αλλά, όμως, αυτό αφορά τη δική σας πολιτική και τις δικές σας πολιτικές επιλογές.
     Μιλήσατε, κύριε Υπουργέ, για διεύρυνση ελλείψεως στο προσωπικό. Πόσες φορές το έχετε ανακοινώσει; Κάποια στιγμή κάνατε και το ατόπημα να τα φορτώσετε στο Α.Σ.Ε.Π.. Ξέρετε τι είπε ο κ. Βέης; Κακώς μας πυροβολεί, λέει, ο κ. Αβραμόπουλος. Εμείς, από τη στιγμή που ζήτησαν έγκριση, μέσα σε τρεις μήνες του τη δώσαμε. 
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Τότε γιατί το 2004 …;
     ΜΙΛΤΙΑΔΗΣ ΠΑΠΑΪΩΑΝΝΟΥ:  Σας απαντώ τι είπε ο κ. Βέης ο Πρόεδρος του Α.Σ.Ε.Π.. Αυτή είναι η αλήθεια. Και ερχόσαστε σήμερα να λύσετε το θέμα των προσλήψεων με τα προγράμματα εργασιακής εμπειρίας. Πράγματι, ως Υπουργός Εργασίας, τότε είχαμε πει ότι πρέπει να αποκτήσουν κάποιοι εργασιακή εμπειρία, γιατί υπήρχε το πρόβλημα και σήμερα βλέπω ότι όλος ο δημόσιος τομέας, τα προγράμματα εργασιακής εμπειρίας, που κυρίως απευθύνονται στον ιδιωτικό τομέα, έχει γίνει ο Ο.Α.Ε.Δ. ένα κέντρο θα έλεγα, το σύμβολο του ρουσφετιού και της αθλιότητας και ξέρω τι λέω. Σήμερα νομίζουμε ότι θα λύσουμε με αυτούς τους ανθρώπους το πρόβλημα της υγείας. Δεν λύνεται έτσι το πρόβλημα της υγείας. ‘Όλα αυτά μπορούσαν να δώσουν πρόχειρες λύσεις, αλλά όχι μόνιμες λύσεις. Έτσι θα πάει μπροστά στο σύστημα υγείας; 
     Εμείς γι’ αυτό αντιπαραθέτουμε, κύριε Υπουργέ, το πρόγραμμά μας, τις τρεις χιλιάδες προσλήψεις μόνιμου προσωπικού κάθε χρόνο, ώστε μέσα σε πέντε χρόνια να έχει καλυφθεί το σύνολο, γιατί το μεγάλο ζήτημα έχει να κάνει με το νοσηλευτικό και το παραϊατρικό προσωπικό.
     Αλλά να πω και κάτι άλλο, που είναι ακόμη πιο σοβαρό; Όταν είχατε φέρει εδώ την τροπολογία, αν θυμάμαι καλά ή το σχέδιο νόμου για το σύστημα των εφημεριών, για τα ζητήματα που έχουν δημιουργηθεί σε σχέση με την οδηγία της Ευρωπαϊκής Ένωσης, ήταν εδώ ο κ. Γιαννόπουλος και είχα πει ότι η πρόσφατη νομοθετική ρύθμιση δεν θα λύσει το πρόβλημα των εφημεριών. Σας είχα πει ότι θα βρείτε προβλήματα και με το Ελεγκτικό Συνέδριο. Ανατρέξτε στα Πρακτικά και θα το δείτε. Τι κάνατε τώρα; Θα προσλάβετε νέους γιατρούς; Πού θα βρείτε τα χρήματα για να ανοίξετε το θέμα μέχρι τον Ιούλιο μήνα; 
     Σας προειδοποιώ, κύριε Υπουργέ, και εμείς δεν το θέλουμε αυτό. Θέλουμε ανοικτά τα νοσοκομεία. ‘Εχετε παραπλανήσει τους πολίτες, έχετε εξαπατήσει τους γιατρούς και έρχονται κινητοποιήσεις. Το ξέρετε και αυτό βαραίνει εσάς. Εσείς δεν είχατε την καλή πρόθεση και την καλή σκέψη να πείτε στον Πρωθυπουργό να κάνει εκλογές πριν από τον Ιούνιο. Εγώ θέλω να σας ακούσει και μάλλον θα σας ακούσει απ’ ό,τι φαίνεται, μακάρι να σας ακούσει για να γλυτώσετε από αυτό που έρχεται. Πολύ φοβάμαι ότι τα πράγματα θα είναι χειρότερα απ’ ό,τι είναι στην παιδεία. Πάρτε τα μέτρα σας. Εμείς, επαναλαμβάνω, δεν θα ικανοποιηθούμε άμα κλείσουν τα νοσοκομεία. Εμείς θέλουμε ανοικτά τα νοσοκομεία και αυτή είναι η θέση μας.
     Μιλήσατε για τις κλίνες στις μονάδες εντατικής θεραπείας. Ξέρετε τι είπε ο Υφυπουργός σας, ο κ. Γιαννόπουλος; Ο ιδιωτικός τομέας διαθέτει κρεβάτια εντατικής. Αυτή είναι η λογική σας. Και τι γίνεται σήμερα; Το έλεγε ιδιαίτερα όταν υπήρχε το μεγάλο πρόβλημα στο «Αγλαΐα Κυριακού». Να σας πω τι γίνεται; Από το κακό στο χειρότερο. Η μονάδα εντατικής θεραπείας παίδων στο Νοσοκομείο του Ρίο παραμένει κλειστή από το Σεπτέμβριο του 2004. Στο «Αγία Σοφία» δεν λειτουργούν πέντε από τις δέκα μονάδες. Στην υπόλοιπη Ελλάδα η κατάσταση είναι χειρότερη. Μίλησαν για τα εκατόν πενήντα κρεβάτια οι συνάδελφοί μου και να μην επανέλθω σ’ αυτά. Ξέρετε τι λέει ο Παγκόσμιος Οργανισμός Υγείας; Λέει ότι το 8% έως το 12% των κλινών πρέπει να είναι μονάδες εντατικής θεραπείας και αυτήν τη στιγμή στην Ελλάδα είμαστε στο 3%.
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Πότε το έλεγε αυτό;
     ΜΙΛΤΙΑΔΗΣ ΠΑΠΑΪΩΑΝΝΟΥ:  Πάντα. Το θέμα είναι χειρότερα ή καλύτερα; Χειρότερα, γιατί από 3% που ήταν, για να σας απαντήσω αμέσως, το 2004, σήμερα είναι 2,4%. Αυτή είναι η αλήθεια. Άρα το πήγατε το πράγμα λίγο πιο μπροστά; Δεν το πήγατε, κύριε Υπουργέ. 
     Να πάω παραπέρα. Τι να μιλήσω για τα νοσοκομεία. Έχουν γίνει τόσες ερωτήσεις εδώ ότι από το πρόγραμμα Δημοσίων Επενδύσεων δεν έχει προχωρήσει τίποτα. Σας πάω στη φαρμακευτική δαπάνη. Τι κάνετε; Έχετε φτιάξει μια επιτροπή αξιολόγησης με άσχετους, κύριε Υπουργέ. Πριν από λίγο καιρό είχαμε το μεγάλο θέμα του εμβολίου για τον τράχηλο της μήτρας. Διαμορφώνουν τα μέσα ενημέρωσης, κάτω από τα συμφέροντα συγκεκριμένων εταιρειών, κλίμα επιδημίας στη χώρα και εσείς ως Πόντιοι Πιλάτοι, όλοι στο Υπουργείο, νίπτετε τας χείρας σας και δίνετε τιμή, τη μεγαλύτερη στον κόσμο, 555 ευρώ. Πουθενά δεν υπάρχει τέτοια τιμή στον κόσμο! 
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δώσαμε τιμή; 
     ΜΙΛΤΙΑΔΗΣ ΠΑΠΑΪΩΑΝΝΟΥ:  Δώσατε 555 ευρώ. Μπαίνετε σε μια σύγχυση για το τι θα πληρώσουν τα ασφαλιστικά ταμεία και δημιουργείται ένας πανικός. Πού είναι, λοιπόν, σήμερα η πολιτική σας απέναντι στο φάρμακο και απέναντι στην υγεία των πολιτών; Γιατί σήμερα στην Ελλάδα πάνω από το 15% του πληθυσμού πρέπει να θεραπεύεται από την πολυφαρμακία. Αυτή είναι η πραγματικότητα.
     Σε σχέση με τις προνοιακές δομές συζητήθηκε επερώτηση προχθές και καλό είναι να ανατρέξετε στα Πρακτικά, γιατί θα δείτε ότι ο κ. Κωνσταντόπουλος, ο Υφυπουργός σας, έπλεξε το εγκώμιο του κ. Στεφανή και όλων των προηγούμενων Υπουργών σε ό,τι αφορά το πρόγραμμα «ΨΥΧΑΡΓΩΣ» και τα θέματα της ψυχικής υγείας. Σας παραπέμπω στα Πρακτικά δεκαπέντε ημερών πριν. Και ερχόσαστε σήμερα που έχει υποχρηματοδότηση, μειωμένα κατά 17.000.000 ευρώ στις δαπάνες για το πρόγραμμα, η αποασυλοποίηση δεν προχωρεί, είχαμε και θανάτους. Δεν θέλω να αναφέρομαι σ’ αυτά τα γεγονότα, διότι κανένας μας δεν έχει το δικαίωμα να αξιοποιεί και να εκμεταλλεύεται τέτοια γεγονότα στο χώρο της υγείας. Και σήμερα, κύριε Υπουργέ, μού λέτε ότι φταίει το ΠΑ.ΣΟ.Κ.; ‘Εφερε χρήματα. Εσείς δεν φέρνετε χρήματα ούτε από την Ευρωπαϊκή Ένωση ούτε από τον κρατικό προϋπολογισμό.
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν δίνει άλλα η Ευρώπη.
     ΜΙΛΤΙΑΔΗΣ  ΠΑΠΑΪΩΑΝΝΟΥ:  Η Ευρώπη δίνει, αρκεί να ξέρουν ότι γίνονται έργα και αν υποβάλλονται προγράμματα κι αν υποβάλλονται νέα προγράμματα. Δεν δίνει για τα παλιά ασφαλώς. Κι αν θέλετε, να συζητήσουμε και γι’ αυτά. Αλλά στείλατε τον Υφυπουργό σας εδώ, ο οποίος έδωσε ικανοποιητικές απαντήσεις, αλλά αποδέχθηκε, όμως, το τι τεράστιο έργο είχε γίνει επί κυβερνήσεων ΠΑ.ΣΟ.Κ. και σήμερα ήλθατε εσείς εδώ να το απαξιώσετε σε μια διακοπή  του συναδέλφου μου Λεωνίδα  Γρηγοράκου.
     Τι να πω για τα ναρκωτικά; Τα είπαν οι συνάδελφοί μου. Κι εγώ έχω την τύχη να ομιλώ μετά από αξιόλογους συναδέλφους , που  προηγήθηκαν στο Βήμα.
     Να μη σας ελέγξουμε για το Ε.Κ.Α.Β., κύριε Υπουργέ; 
     ΠΡΟΕΔΡΕΥΩΝ ( Γεώργιος Σούρλας):  Θέλετε χρόνο από τη δευτερολογία σας;
     ΜΙΛΤΙΑΔΗΣ ΠΑΠΑΪΩΑΝΝΟΥ:  Δώστε μου ένα λεπτό, κύριε Πρόεδρε.
     Εγώ εκείνο που θέλω να πω είναι το εξής: Ξέρετε τι γίνεται στο Ε.Κ.Α.Β.; Φέραμε αυτοκίνητα υπερσύγχρονα εν όψει και των Ολυμπιακών Αγώνων και δεν έχουμε οδηγούς, τραυματιοφορείς και «κάθονται» τα αυτοκίνητα και χειμάζουν. Έρχομαι από επαρχία -ήμουν στα Καλάβρυτα προχθές- κι αυτά μου έλεγαν. 
     Από την άλλη μεριά, σήμερα ξέρετε τι γίνεται στα νοσοκομεία; Πιστεύω να το ξέρετε. Αν δεν το ξέρετε, θα σας το πούμε για άλλη μία φορά. Παρουσιάζονται και μοιράζουν κάρτες ιδιωτικά γραφεία. Δηλαδή και στο χώρο του Ε.Κ.Α.Β. μπαίνει ο ιδιωτικός τομέας.  Περί αυτού πρόκειται.
     Τώρα, τα ζητήματα προσλήψεων προσωπικού δεν είναι της ώρας να τα αναλύσω. Εκείνο, όμως, που θέλω να σας πω είναι το εξής: Η ριζική αναμόρφωση του δημόσιου συστήματος υγείας με τις πολιτικές της Νέας Δημοκρατίας -που το έχει πολύ χαμηλά, ως προτεραιότητες, χωρίς χρηματοδότηση, με στήριξη του ιδιωτικού τομέα- δεν μπορεί να γίνει. Πράγματι  πρέπει να ανοίξει ένας νέος μεγάλος κύκλος. Εμείς καταθέσαμε ως ΠΑ.ΣΟ.Κ. τις προηγούμενες  μέρες ένα πρόγραμμα, που ξεκινάει από τις δαπάνες και μιλάμε από τον πρώτο χρόνο αύξηση κατά 1% του Α.Ε.Π., αμέσως. Δεν γίνεται διαφορετικά. Ό,τι και να λέτε εσείς, ότι θα περιορίσετε τις σπατάλες, το λέτε εδώ και τρία χρόνια, δεν  έχετε καταφέρει να τις περιορίσετε. Και από την άλλη μεριά λέτε να συλλειτουργήσουμε. Προφανώς θα συλλειτουργήσουμε και συλλειτουργούμε, όταν σας κάνουμε κριτική, γιατί αυτός είναι ο θεσμικός μας ρόλος. Δεν είναι ανάγκη να συγκυβερνάμε. Κατά συνέπεια να αποδεχόσαστε ότι υπάρχει θεσμικός ρόλος εδώ και ο έλεγχος σάς βοηθάει, αρκεί   να μπορείτε να τον αξιοποιήσετε και να ευαισθητοποιηθείτε και ως άνθρωπος, να παλέψετε με τον Πρωθυπουργό σας πάνω απ’ όλα -γιατί ο Πρωθυπουργός φέρει την ευθύνη της κατάθεσης του προϋπολογισμού με τον Υπουργό Οικονομίας και Οικονομικών- να εξασφαλίσετε τα ελάχιστα και να πάει ένα βήμα μπροστά.
     Κατά συνέπεια εμείς σήμερα ελέγχουμε την Κυβέρνηση που εξακολουθεί, μετά από τρία χρόνια, να καταθέτει προγραμματικό λόγο και όχι απολογισμό έργου σε σχέση και με το Ε.Σ.Υ.. Ελέγχουμε μία Κυβέρνηση που στα τρία χρόνια πήγε το σύστημα πολλά χρόνια πίσω, που δεν δίνει καμία προοπτική για την αναβάθμιση του δημόσιου συστήματος υγείας, με μία ξεκάθαρη διαβεβαίωση προς τον ελληνικό λαό ότι εμείς που θεμελιώσαμε, που υλοποιήσαμε Εθνικό Σύστημα Υγείας, που πήγαμε τα πράγματα πολύ μπροστά -με λάθη και με παραλείψεις, αν θέλετε, γιατί και αυτά είναι μέσα στη ζωή- υποσχόμαστε σήμερα ένα νέο πρόγραμμα, που κέντρο αναφοράς θα έχει τον άνθρωπο και τον κάθε άνθρωπο και ιδιαίτερα αυτό αποδεικνύεται, όταν αναφέρεστε στις ανάγκες του ανθρώπου και η υγεία είναι η πρώτη ανάγκη, που έχει ο κάθε άνθρωπος να βρίσκει το κράτος αρωγό. Αυτά λέμε σήμερα, αυτή είναι η δική μας ταυτότητα, αυτό είναι το δικό μας πλαίσιο και θα είναι ένα από τα μεγάλα μας όπλα για τη νίκη στις επόμενες εκλογές που έρχονται.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ. )
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Παπαϊωάννου.
     Ο Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης έχει το λόγο.
     ΜΙΛΤΙΑΔΗΣ  ΒΑΡΒΙΤΣΙΩΤΗΣ:  Κύριε Πρόεδρε, με την ομιλία του ο Υπουργός Υγείας, απέδειξε με τον καλύτερο δυνατό τρόπο δύο πράγματα: 
     Πρώτον, ότι αυτή η Κυβέρνηση δεν παρέλαβε ένα ολοκληρωμένο Εθνικό Σύστημα Υγείας. Και μας απέδειξε ότι αυτό το οποίο παραλάβαμε ήταν -βάσει και ομολογιών προηγούμενων Υπουργών- παρεμβάσεις ουσιαστικές, ιδιαίτερα σε θέματα υποδομών, αλλά σε καμία περίπτωση ένα λειτουργικό σύστημα, το οποίο μπορούμε να κρίνουμε και αποδοτικό και φιλικό και πάνω απ’ όλα ένα σύστημα, το οποίο λειτουργεί με βάση τη διαφάνεια. 
     Το δεύτερο είναι ότι μας απέδειξε ότι αυτή η Κυβέρνηση έχει ένα στόχο και έναν προσανατολισμό. Ποιος είναι ο στόχος και ο προσανατολισμός; Ο στόχος είναι να ενισχυθεί ο δημόσιος και δωρεάν χαρακτήρας αυτού του συστήματος υγείας, να ενισχυθεί η διαφάνειά του και να μετασχηματιστούν οι μονάδες τουλάχιστον σε ό,τι αφορά την πρωτοβάθμια υγεία. 
     Επειδή το βασικό στοιχείο της επερώτησης, το οποίο ανέπτυξε και ο Κονοβουλευτικός Επρόσωπος του ΠΑ.ΣΟ.Κ. πριν από λίγο, αφορούσε τα οικονομικά της υγείας, πόσα δηλαδή είναι διατεθειμένη αυτή η Κυβέρνηση και μέσα από την έκφραση της βούλησής της, δηλαδή διά μέσου των προϋπολογισμών, να ξοδεύει για την υγεία;
     Γιατί εδώ αμφισβητείτε νούμερα, τα οποία είναι συντριπτικά. Τα συντριπτικά νούμερα δεν έχουν να κάνουν με ποσοστό επί του Α.Ε.Π., το οποίο συνεχίζει να αυξάνει, αλλά έχει να κάνει με την αύξηση χρόνο με το χρόνο, ποσό με ποσό μέσα στον κρατικό προϋπολογισμό. Θα σας πω χαρακτηριστικά ότι από το 2004 έως το 2005 αυξήθηκε στον προϋπολογισμό το κονδύλι για την υγεία κατά 5,2%, το 2005-2006 κατά 4,6% και το 2006-2007 κατά 5,7%.
      Παράλληλα αυξήθηκε σημαντικά και το προσωπικό παρ’ ότι υπάρχουν ελλείψεις, παρ’ ότι γίνεται μία προσπάθεια ουσιαστική για την αντιμετώπιση των προβλημάτων του μόνιμου προσωπικού. Και δεν αυξήθηκαν ούτε οι συμβασιούχοι ούτε αυτοί που ήταν ορισμένου χρόνου, αλλά αυξήθηκαν οι μόνιμοι υπάλληλοι. Παραλάβαμε το 2004, υπηρετούντες ως μόνιμο προσωπικό στα νοσοκομεία, ογδόντα μία χιλιάδες τετρακόσιους ενενήντα δύο υπαλλήλους και το 2006, στην αντίστοιχη απογραφή που γίνεται κάθε 30 Ιουνίου, είχαμε ογδόντα πέντε χιλιάδες εκατόν εβδομήντα τρεις υπαλλήλους μόνιμους. Αντίστοιχη αύξηση υπάρχει και στους συμβασιούχους ορισμένου χρόνου κατά εξακόσιους περίπου
      Έχουν αυξηθεί οι υπάλληλοι στο χώρο της υγείας, το εργαζόμενο προσωπικό, οι γιατροί, το νοσηλευτικό προσωπικό κατά περίπου πέντε χιλιάδες τα τελευταία τρία χρόνια. Θα πούμε ότι είναι γενναία αυτή η αύξηση; Όχι. Θα πούμε ότι ανταποκρίνεται στην προσδοκία μας για την κάλυψη όλων των υπολοίπων θέσεων που είναι εκκρεμείς; Βεβαίως όχι. Αλλά δείχνει ότι αυτό το οποίο αναφέρεται σήμερα μέσα, ότι δηλαδή για κάθε 100 καινούργιους προσλαμβανόμενους αντιστοιχούν 136 συνταξιούχοι, άνθρωποι που μπαίνουν στη διαδικασία της σύνταξης και αποχωρούν από την υπηρεσία, δεν είναι αληθές. 
     Μας είπατε ότι έχουμε μειώσει τον προϋπολογισμό στις υποδομές. Μα, για πρώτη φορά μπαίνουν οι συμπράξεις δημοσίου και ιδιωτικού τομέα για τον εξωραϊσμό νοσοκομείων, οι οποίες δεν προβλέπονται σαν δαπάνες στο πρόγραμμα δημοσίων επενδύσεων αφού μέσα από τα ΣΔΙΤ βγάζουμε τελικά το βραχνά από το κεφάλι του προγράμματος δημοσίων επενδύσεων και αναλαμβάνουμε μία μακροπρόθεσμη υποχρέωση. Έτσι προχωράμε έργα τα οποία δεν είχαμε φανταστεί στο παρελθόν.
      Λύθηκαν σε αντίθεση με ό,τι λεγόταν, τα θεσμικά προβλήματα για το χτίσιμο και τη λειτουργία τριών νέων νοσοκομείων, της Κέρκυρας, της Κατερίνης και του Αγρινίου, τα οποία προχωρούν κανονικά. Λύθηκαν προβλήματα στο Αττικό Νοσοκομείο, όπως αποδείξαμε πριν από μερικούς μήνες συζητώντας πάλι εδώ επερώτηση για τα θέματα του Αττικού Νοσοκομείου. 
     Σε ό,τι αφορά βέβαια στα νούμερα τα οποία φέρατε σήμερα, παραδείγματος χάρη «630 ράντζα σε όλη τη χώρα», εγώ δεν θα ήθελα να υιοθετείτε τόσο εύκολα αυτά τα νούμερα που σας δίνουν τα υπόγεια της Χαριλάου Τρικούπη. Ειλικρινά σας εκθέτουν! Κάθε μέρα που χρησιμοποιείτε έτσι αυθαίρετα ένα νούμερο, σας εκθέτει γιατί δεν ανταποκρίνεται στην πραγματικότητα. Γιατί σήμερα υπάρχει ένα ηλεκτρονικό σύστημα παρακολούθησης των εφημεριών και πόσα ράντζα υπάρχουν στα νοσοκομεία σε τέτοιες περιπτώσεις. Και δεν ανταποκρίνεται βέβαια το «εξακόσια τριάντα» σε καμία περίπτωση στην πραγματικότητα! 
     Είπατε, επίσης, ότι το κόστος λειτουργίας των νοσοκομείων αυξήθηκε κατά 30% και του συστήματος υγείας συνολικά. Γιατί; Γιατί καταργήθηκαν τα πολλά Πε.Σ.Υ., έγιναν επτά Δ.Υ.Π.Ε. και στις επτά Δ.Υ.Π.Ε. μπαίνει μία σωστή διοίκηση. Αυτό είναι κατάργηση κόστους; Αυτό είναι αύξηση κόστους; Μα, όταν φέραμε το νομοσχέδιο και το συζητήσαμε πριν από μερικούς μήνες εδώ, αποδείξαμε με στοιχεία ότι μόνο και μόνο με αυτήν τη μεταρρύθμιση θα γλιτώσουμε γύρω στα 50.000.000 ευρώ σε ό,τι αφορά δαπάνες και έρχεστε σήμερα, αυθαίρετα, και μας λέτε για εντυπωσιασμό «30% μεγαλύτερο το κόστος λειτουργίας του Ε.Σ.Υ.». Πού τα βρίσκετε αυτά τα νούμερα;
     Σε ό,τι αφορά την αύξηση των ιδιωτικών δαπανών για την υγεία, νομίζω ότι είναι σημαντικό να ξεκαθαρίσουμε κάτι, ότι ο Έλληνας σε αντίθεση με το παρελθόν είναι διατεθειμένος να ξοδεύει πολύ περισσότερο για την υγεία του. 
     Υπάρχουν πολύ διαφορετικές προσφερόμενες υπηρεσίες ιδιωτικής υγείας. Και καλά κάνουν και υπάρχουν. Και καλά κάνουν και αναπτύσσονται. Εδώ σ’ αυτό το κεντρικό στοιχείο, στο οποίο προσπαθήσατε να μας ελέγξετε, αλλά δεν καταφέρατε, είναι ότι δεν μειώνονται οι δημόσιες δαπάνες για την υγεία, όπως δεν μειώνονται και οι δημόσιες δαπάνες για το ασφαλιστικό σύστημα. Το αντίθετο. Χρόνο με το χρόνο αυξάνουν και αυξάνουν γενναία. Όπως αυξήθηκαν όλες οι δαπάνες, που είχαν να κάνουν με το δείκτη προστασίας των χαμηλόμισθων, των χαμηλοσυνταξιούχων, μέσα από τις γενναίες αυξήσεις, που έχουμε δώσει και στο Ε.Κ.Α.Σ. και στις κατώτερες συντάξεις, όπως με τις δαπάνες που σήμερα κάνουμε για την υγεία και αυτές που προβλέπουμε να κάνουμε στο αμέσως επόμενο διάστημα. 
     Ως προς την επίλυση επιμέρους θεμάτων, τα οποία η Αντιπολίτευση αναδεικνύει δείχνουμε ότι είμαστε μια κυβέρνηση, που σέβεται και εκτιμά τον πόνο του πολίτη. Και πάνω απ’ όλα, η πολιτική ηγεσία του Υπουργείου Υγείας δίνει λύση. 
     Θα σας πω χαρακτηριστικά δυο παραδείγματα, γιατί το ένα το αναφέρατε  μάλιστα. Σε ό,τι αφορά το εμβόλιο για τον καρκίνο του τραχήλου της μήτρας. Εσείς εδώ σε συζήτηση για τα θέματα υγείας όχι μόνο το προτάξατε, αλλά το ζητούσατε,  ο Κοινοβουλευτικός σας Εκπρόσωπος εκείνη την περίοδο ζητούσε, άμεσα χωρίς επιστημονική τεκμηρίωση, χωρίς να υπάρξει η οποιαδήποτε σύγκληση επιτροπής για την υπαγωγή αυτού του εμβολίου μέσα στο εθνικό πρόγραμμα εμβολιασμού…
     ΜΙΛΤΙΑΔΗΣ ΠΑΠΑΪΩΑΝΝΟΥ: Δεν είναι αλήθεια αυτό που λέτε.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Αλήθεια είναι. Δεν ήσασταν εσείς ο Κοινοβουλευτικός Εκπρόσωπος εκείνη την ημέρα. Ήταν ο κ. Πρωτόπαπας, ο οποίος ζητούσε, χωρίς να έχει βγει ακόμα τα πόρισμα της επιστημονικής επιτροπής, το οποίο βγήκε μέσα σε πάρα πολύ μικρό χρονικό διάστημα, την ένταξη του εμβολίου στον εθνικό προγραμματισμό για τον εμβολιασμό.  
     ΠΡΟΕΔΡΕΥΩΝ (Γεώργιος Σούρλας): Αυτό είναι γεγονός. Ήμουν στην ‘Εδρα,  προήδρευα και είναι γεγονός, κύριε Παπαϊωάννου. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Όχι, κύριε Πρόεδρε. Δεν είπα αυτό. Να το ξεκαθαρίσει η Κυβέρνηση. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Είναι γεγονός. Ανατρέξτε στα Πρακτικά.
     ΠΡΟΕΔΡΕΥΩΝ (Γεώργιος Σούρλας): Αναμφισβήτητο γεγονός. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Παπαϊωάννου, ανατρέξτε στα Πρακτικά. 
     Και αυτό δείχνει ότι η Κυβέρνηση με σοβαρότητα και στιβαρότητα δεν παρασύρθηκε. Βεβαίως πίεσε την επιτροπή να βγάλει ένα επιστημονικό πόρισμα, το οποίο μπορούσε να το βγάλει σε μερικές εβδομάδες και αμέσως μετά πήρε τις αναγκαίες αποφάσεις, λύνοντας ένα πρόβλημα. 
     Δεύτερο θέμα. Αναδείχθηκε πριν από μερικές εβδομάδες το πρόβλημα που είχαν οι κάτοικοι του Ολυμπιακού Χωριού οι οποίοι δεν μπορούσαν, παρ’ ότι ασφαλισμένοι στο Ι.Κ.Α. να καταφεύγουν στην Πολυκλινική του Ολυμπιακού Χωριού. Την προηγούμενη εβδομάδα, είκοσι μέρες μετά την ανάδειξη του θέματος από την Αντιπολίτευση, έφερε η Κυβέρνηση τροπολογία, με την οποία μπορούν να πηγαίνουν στην Πολυκλινική του Ολυμπιακού Χωριού οι ασφαλισμένοι του Ι.Κ.Α. - κάτοικοι του Ολυμπιακού Χωριού. Ποια κυβέρνηση τόσο γρήγορα αντιδρά σε θέματα, τα οποία ανακύπτουν –κανένας δεν λέει ότι είναι παντογνώστης- αλλά όταν ανακύπτουν, τα αντιμετωπίζει με σοβαρότητα. Δίνουμε λύσεις. Αυτή είναι η αλήθεια. Δίνουμε λύσεις σε πράγματα, τα οποία ενδεχομένως θα έπαιρναν χρόνια στο παρελθόν. 
     Κύριε Πρόεδρε, με τη σημερινή απάντηση της Κυβέρνησης, νομίζω ότι ο ελληνικός λαός μπορεί να αισθάνεται ότι υπάρχει και σχέδιο και όραμα και τρόπος υλοποίησης. Σε αντίθεση με το παρελθόν, το Ε.Σ.Υ. βρίσκεται σε τροχιά αναδιοργάνωσης και υπερχρηματοδότησης.  Και αυτήν την τροχιά οφείλουμε να την υπηρετήσουμε όλοι.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Βαρβιτσιώτη.
     Ο Κοινοβουλευτικός Εκπρόσωπος του Κομμουνιστικού Κόμματος της Ελλάδας και Αντιπρόεδρος της Βουλής κ. Κοσιώνης έχει το λόγο.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
     Κύριοι συνάδελφοι, θα μπορούσε να είναι εποικοδομητική η συζήτηση με την μορφή της επερώτησης για την υγεία για δύο λόγους. Ο ένας λόγος είναι ότι ίσως δεν υπάρχει κανένας άλλος τομέας της δημόσιας ζωής που να δείχνει τόσο καθαρά και ξεκάθαρα τον τρόπο λειτουργίας του κοινωνικοπολιτικού μας συστήματος. Και ο δεύτερος λόγος είναι γιατί θα μπορούσε να δώσει τη δυνατότητα στον κόσμο που βλέπει, ακούει ή και θα διαβάσει αύριο –τι θα διαβάσει δεν ξέρουμε, βέβαια- να βγάλει ορισμένα συμπεράσματα για το τι λένε τα κόμματα μέσα στη Βουλή. 
     Εμείς, λοιπόν, συμφωνούμε απόλυτα ότι υπάρχει μια συνειδητή απαξίωση του δημόσιου συστήματος υγείας, αν μπορεί να το ονομάσει κάποιος «δημόσιο σύστημα υγείας». Εκείνο που δεν λέει κάποιος, είναι ότι καμιά φορά και η υπονόμευση δεν προέρχεται από το ίδιο το Υπουργείο, αλλά από άλλους παράγοντες –δεν μιλάω για μέσα στη Βουλή αλλά για έξω- που έχουν συγκεκριμένους λόγους. Το ερώτημα, όμως, είναι γιατί να καθίσει μια κυβέρνηση, ένα Υπουργείο, να απαξιώσει έναν τομέα της δημόσιας ζωής ο οποίος έχει αυτήν τη διαδρομή. 
     Διότι σχετίζεται, αγαπητοί συνάδελφοι, με τα οικονομικά συμφέροντα, ιδιωτικοποιήσεις και εμπορευματοποίηση. Θα το αιτιολογήσω κάπως, αν και νομίζω ότι το ξέρουν όλοι αυτό. Και οι συνάδελφοι που μίλησαν προηγουμένως. 
     Στα τέλη της δεκαετίας του ’80 παρατηρήθηκε –το έχω πει και άλλη φορά- μια τεράστια στροφή του μεγάλου επενδυτικού κεφαλαίου σε δύο τομείς, οι οποίοι ήταν παρθένοι: στον τομέα του πολιτισμού και στον τομέα της υγείας. 
     Όσον αφορά τον τομέα του πολιτισμού –και στην Ελλάδα- τα ξέρετε πολύ καλά. Δεν χρειάζεται να τα αναλύσω.
     Όσον αφορά τον τομέα της υγείας: Αναρωτήθηκε τότε κάποιος –θα αναρωτιέται και τώρα, αν τα ακούει- το εξής: Το μεγάλο κεφάλαιο είναι τόσο κουτό, που αρχίζει και κάνει επενδύσεις, όταν ο κρατικός φορέας, ο αντίστοιχος, δεν του κάνει παραχωρήσεις μέσα από τον τρόπο λειτουργίας; Βεβαίως. Διότι καταλαβαίνουν ότι οι παραχωρήσεις έχουν αρχίσει και διευρύνονται ακόμα περισσότερο. 
     Δηλαδή, η Νέα Δημοκρατία, αγαπητοί συνάδελφοι, προχωράει, διευρύνει και επιταχύνει αυτά που έχουν αρχίσει από το παρελθόν στο θέμα της ιδιωτικοποίησης. Για παράδειγμα, έχει ακουστεί και έχει γραφεί ότι το σύστημα υγείας θα λειτουργεί σε ανταποδοτική βάση. Τι σημαίνει τώρα το «σε ανταποδοτική βάση»; Αν δεν βάλεις τον όρο «δημόσιο» και βάλεις τον όρο «επιχείρηση», είναι το ίδιο πράγμα, άλλο αν το όνομα είναι διαφορετικό. Ανταποδοτικότητα σημαίνει αυτό που καταλαβαίνουμε πάρα πολύ καλά. Γι’ αυτό και σκοτώνονται ποιος θα μπει στα προγράμματα Σ.Δ.Ι.Τ, με τα οποία δεν άκουσα αν η Αξιωματική Αντιπολίτευση συμφωνεί ή όχι. 
     Ακούστηκε –όχι σήμερα- και κάτι άλλο: κατασκευή καινούργιου νοσοκομείου στην Ανατολική Αττική. Πώς θα γίνει αυτό; Με μεταφορά προσωπικού από άλλα, όπως είχε γίνει και στο αττικό. Με κλείσιμο, πιθανόν, άλλων νοσοκομείων. Ακούγεται και γράφεται συνέχεια για το Ιπποκράτειο ότι κάποιοι επιχειρηματίες ή κάποιος επιχειρηματίας ενδιαφέρεται για την αγορά του κ.λπ.. Δεν έχει ξεκαθαρίσει το θέμα. Θα το δούμε με την πάροδο του χρόνου. 
     Πρόσφατα ακούστηκε ότι μία εταιρεία, η εταιρεία «ΑΣΚΛΗΠΙΟΣ», έχει αναλάβει το management σε ενενήντα ένα νοσοκομεία της Γερμανίας και ότι πρέπει να γίνει κάτι ανάλογο κι εδώ. Δεν ξέρω αν σας θυμίζει κάτι το όνομα. 
     Παρά ταύτα, λέει ο κ. Αβραμόπουλος –και το είπε και σήμερα- ότι βασικός πυλώνας της υγείας είναι το δημόσιο σύστημα. Βεβαίως. Μπορεί να το ονομάζετε έτσι. Δηλαδή, το Υπουργείο αποφασίζει: Πάρε εσύ τα μισά, ο ιδιωτικός τομέας και ας κάνει ό,τι μπορεί το δημόσιο, δηλαδή Σ.Δ.Υ.Τ.. Και ποιος τα πληρώνει; Ο απλός Έλληνας πολίτης. «Δημόσιο» θα λέγεται αυτό, γιατί το δημόσιο κανονίζει και ρυθμίζει τους κανόνες λειτουργίας. 
     Το τι έγινε τώρα, που στηρίζουμε τέτοιες πρωτοβουλίες του ιδιωτικού τομέα, φάνηκε -σαν χαρακτηριστικό παράδειγμα- με το τι έγινε με τα κρεβάτια εντατικής θεραπείας στο «ΕΡΡΙΚΟΣ ΝΤΥΝΑΝ», το οποίο αποφασίζει και κλείνει τριάντα δύο κρεβάτια. Και όταν λέμε τριάντα δύο κρεβάτια, αγαπητοί συνάδελφοι, δεν εννοούμε κρεβάτια νοσοκομείου, που πάει ίσως να νοσηλευτεί κάποιος. Πρόκειται για τη ζωή του άλλου.Έτσι αντιμετωπίζει το μεγάλο κεφάλαιο το θέμα της υγείας.
     Υπάρχουν βέβαια και άλλες περιπτώσεις, για κοινωνικές ομάδες που είναι εξαθλιωμένες, για το πώς λειτουργούν σε διάφορους πυλώνες που έχουν δημιουργηθεί. Κι ως χαρακτηριστικό παράδειγμα έχουμε–αναφέρθηκε νωρίτερα- το τι έγινε με τα προνοιακά ιδρύματα, όπως στο Σκαραμαγκά, στο ΠΙΚΠΑ Βούλας, στα Λεχαινά. Και δεν είναι οι μοναδικές περιπτώσεις. Υπάρχουν και άλλες με τραγικά περιστατικά.
     Το θέμα τώρα είναι πώς το θέτει η Αξιωματική Αντιπολίτευση. Αγαπητοί συνάδελφοι, μπορεί να κάνω και λάθος. Θα διαβάσω τι αναφέρεται στη δεύτερη σελίδα. «Η ιδεολογία της Νέας Δημοκρατίας δεν αντιμετωπίζει τη φροντίδα για την υγεία όλων των πολιτών ως κοινωνική ευθύνη και υποχρέωση». Κοινωνική ευθύνη. Όχι του κράτους. Όχι του δημοσίου. Κοινωνική ευθύνη, μία έννοια που παίρνει και άλλες διαστάσεις εδώ και πολύ καιρό. 
     Παραδείγματος χάρη: Υπουργείο Υγείας και Πρόνοιας. Το «Πρόνοιας» αλλάζει, φεύγει και γίνεται «Κοινωνικής Φροντίδας». Τώρα γίνεται «Κοινωνικής Αλληλεγγύης», που σημαίνει όλοι μαζί, μη κυβερνητικές οργανώσεις, Σ.Δ.Ι.Τ. κλπ., για να σώσουμε τη ζωή των απλών ανθρώπων.
     Το πρόβλημα, λοιπόν, είναι η ιδιωτικοποίηση και η εμπορευματοποίηση. Θέλω να ακούσω καθαρά και ξάστερα εάν πραγματικά συμφωνούν και οι συνάδελφοι της Αξιωματικής Αντιπολίτευσης  με τον τρόπο που γίνεται και πώς θα ήθελαν να το κάνουν. Δεν είναι διαρθρωτικά τα θέματα. Είναι αυτού του χαρακτήρα, που είπα προηγουμένως. 
     Για να κρίνεις το σήμερα, πρέπει να πας και στο χθες, αγαπητοί συνάδελφοι. Το πρόβλημα των συμβασιούχων και των επικουρικών γιατρών ποιος το πρωτοεφάρμοσε; Τώρα η Νέα Δημοκρατία το εφαρμόζει και στους νοσηλευτές, κατάσταση που έχει αρχίσει. Από τους νόμους του ΠΑ.ΣΟ.Κ., η Νέα Δημοκρατία δεν κατήργησε κανέναν -ούτε το ΠΑ.ΣΟ.Κ. βέβαια- όταν το 1991-1993 ήταν η Νέα Δημοκρατία κυβέρνηση. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Δεν τα ξέρετε καλά, κύριε Κοσιώνη. 
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Δεν τα ξέρω καλά; Για να δούμε ποιο αλλάξατε. Το προεδρικό διάταγμα που  όριζε τον τρόπο λειτουργίας των ιδιωτικών κλινικών; 
     ΜΙΛΤΙΑΔΗΣ ΠΑΠΑΪΩΑΝΝΟΥ: Το αλλάξαμε. 
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Το αλλάξατε; Το άλλο του 2001, που η πρώτη παράταση έγινε για πέντε χρόνια επί της κυβέρνησης του ΠΑ.ΣΟ.Κ.; Ε, λοιπόν, μην το ξεχνάτε αυτό.
     ΕΚΤΟΡΑΣ ΝΑΣΙΩΚΑΣ: Παράταση ήταν. 
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Παράταση, δηλαδή μη εφαρμογή. Τι σημαίνει αυτό; 
     ΕΚΤΟΡΑΣ ΝΑΣΙΩΚΑΣ: Λέμε τι αλλάξαμε. 
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής):  Γι’ αυτά που λέμε τώρα, για το δημόσιο τομέα και σκίζουμε τα ρούχα μας, χαρακτηριστικό παράδειγμα είναι ο νόμος του 2003, όταν ήταν τα Πε.Σ.Υ.Π., που έδινε το δικαίωμα σε ιδιωτικές εταιρείες να αναλάβουν την προμήθεια, τη φύλαξη και την καθαριότητα των νοσοκομείων. Έλεγε η αιτιολογική έκθεση «έστω και αν το κόστος είναι μεγαλύτερο απ’ ό,τι αν το είχε το δημόσιο». Έτσι αρχίζουν τα παραθυράκια και τώρα ανοίγει βέβαια και πόρτες η Νέα Δημοκρατία. 
     Ένα χαρακτηριστικό παράδειγμα για τη χρηματοδότηση –αυτό λένε τα στοιχεία, που δεν τα έχει βγάλει το Κομμουνιστικό Κόμμα- είναι ότι οι δημόσιες δαπάνες για την υγεία στο γενικότερο ποσοστό των συνολικών δαπανών για την υγεία, το 1989 ήταν 63%, το 2000 ήταν 57%, το 2001 ήταν 56%, ενώ αυξάνονταν συγχρόνως οι ιδιωτικές δαπάνες, για να βρουν απαντοχή οι άνθρωποι, των  οποίων κινδύνευε η ζωή τους, κινδύνευε η υγεία τους. 
     (Στο σημείο αυτό κτυπάει το κουδούνι της λήξεως του χρόνου ομιλίας του κυρίου Βουλευτή).
     Αγαπητοί συνάδελφοι, γι’ αυτό που λέμε τώρα και αναφέρεται και στην εισήγηση, δηλαδή το πού έχει φθάσει το ποσοστό των ιδιωτικών δαπανών, η πρώτη έρευνα που εμφανίστηκε για το 1997 μέχρι το 2004, έδειχνε ότι έφθασαν στο 46% οι ιδιωτικές δαπάνες. Πώς έγιναν έτσι;  Ανέφερα προηγουμένως το χαρακτηριστικό παράδειγμα για το προεδρικό διάταγμα, το οποίο επί κυβέρνησης Μητσοτάκη δεν ήρθη. Όταν ήλθε το ΠΑ.ΣΟ.Κ., δεν το κατάργησε, το εφάρμοσε. 
     Όσον αφορά την πρωτοβάθμια φροντίδα υγείας και την πρόληψη, ήθελα να πω ότι ακούγαμε για τον υγειονομικό χάρτη της χώρας. Πώς θα εφαρμοστεί πρωτοβάθμια φροντίδα υγείας, που έχει γεωγραφικά χαρακτηριστικά και λόγω νοσηρότητας και λόγω πληθυσμιακών δυσκολιών και λόγω επικοινωνιών κ.λ.π.; Αγαπητοί συνάδελφοι, δεν έγινε ποτέ αυτό το πράγμα. 
     Όσο για την προνοιακή  κατάσταση, είπα προηγουμένως για την αλλαγή που έγινε και από «πρόνοια» ονομάστηκε «κοινωνική φροντίδα». Συγχρόνως, με νόμο που έγινε τότε, άλλαξε η έννοια αυτή, καταργήθηκε το Π.Ι.Κ.Π.Α., καταργήθηκε και ο Ε.Ο.Π..
     (Στο σημείο αυτό κτυπάει επανειλημμένα το κουδούνι της λήξεως του χρόνου ομιλίας του κυρίου Βουλευτή).
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε. 
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής):  Τελειώνω, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Γιατί απευθύνεστε στο ΠΑ.ΣΟ.Κ.; Όλο στο ΠΑ.ΣΟ.Κ απευθύνεστε. 
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Όχι, τα λέω αυτά -ξέρετε πολύ καλά την προσωπική εκτίμηση που έχω για καθένα από εσάς-γιατί μερικές φορές, ακούγοντας αυτά τα πράγματα εδώ μέσα, δεν νιώθω σαν αλλοδαπός, νιώθω σαν να έχω έρθει από άλλο πλανήτη. Καλά ο κόσμος που ακούει και βλέπει, που μπορεί να μπερδευτεί. Μα εσύ, που ακούς και βλέπεις αυτά τα πράγματα δεκαπέντε, είκοσι χρόνια εδώ μέσα, ξεχνάς τι έγινε χθες; 
     Δεν κατηγορώ εσάς. Δεν κατηγορώ κανένα. Λέω ότι εμείς είμαστε υπέρ της κατάργησης της επιχειρηματικής δραστηριότητας. Πρέπει και μπορεί την αποκλειστική ευθύνη να την έχει το κράτος για μια δημόσια και δωρεάν παροχή περίθαλψης. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ τον κ. Κοσιώνη.
     Το λόγο έχει ο κ. Νασιώκας για οκτώ λεπτά, προκειμένου να δευτερολογήσει. 
     ΕΚΤΟΡΑΣ ΝΑΣΙΩΚΑΣ: Ευχαριστώ πολύ, κύριε Πρόεδρε. 
     Ο κύριος Υπουργός δεν απάντησε σε κανένα από τα ερωτήματα που του θέσαμε. Έκανε μια διακήρυξη, θα έλεγα, θετική υπέρ της ενίσχυσης του δημόσιου χαρακτήρα του συστήματος, αλλά μόνο λόγια. Γιατί ο προγραμματικός λόγος για τους κυβερνώντες εξαντλείται κάποια στιγμή και το έργο είναι αυτό που δείχνει. Τα έργα, λοιπόν, λένε την πραγματικότητα και όχι τα λόγια. Αυτή η Κυβέρνηση, λοιπόν, παραμένει ως Κυβέρνηση των λόγων. 
     Θα συμφωνήσουμε με τον Υπουργό στο ότι είναι εθνικό θέμα το θέμα της υγείας, ότι απέναντι στην υγεία, στο θάνατο, είμαστε όλοι ίσοι. Οι πολιτικές, όμως, της υγείας έχουν χρώμα και, μάλιστα, έχουν τελείως διαφορετικό χρώμα σ’ αυτήν την Αίθουσα. Από τη μία πλευρά, είναι η συντηρητική παράταξη που πάντα, διαχρονικά είναι υπέρ της ιδιωτικής υγείας, που μιλάει υπέρ του δημόσιου χαρακτήρα, αλλά στηρίζει με κάθε τρόπο την ιδιωτική υγεία. Από την άλλη πλευρά, βεβαίως, είναι οι άλλες παρατάξεις που πιστεύουν, όπως και όλη η Ευρώπη, όπως και όλος ο ανεπτυγμένος κόσμος, ότι ο δημόσιος χαρακτήρας του συστήματος της υγείας είναι απαραίτητος, για να κατοχυρώσει την υγεία των πολιτών που έχουν μέσο και κατώτατο εισόδημα. Είμαστε τελείως διαφορετικοί. 
     Επειδή ο Υπουργός ίσως δεν είναι καλά ενημερωμένος, επειδή δεν παρακολουθούσε αυτό το θέμα για χρόνια, θα πρέπει να πούμε ότι το έργο του ΠΑ.ΣΟ.Κ. στην υγεία ήταν τεράστιο όλα αυτά τα χρόνια. Από την ίδρυσή του, από τα διακόσια είκοσι κέντρα υγείας μέχρι τα είκοσι επτά καινούργια νοσοκομεία, μέχρι τις εκατοντάδες νέες μονάδες, μέχρι το νέο εξοπλισμό, είναι οι κυβερνήσεις του ΠΑ.ΣΟ.Κ., ο λαός, οι εργαζόμενοι στο Εθνικό Σύστημα Υγείας, που δίνουν τη ζωή τους πραγματικά, λειτουργούν με πατριωτισμό και έφεραν το σύστημα στη δεκάτη τετάρτη θέση στον κόσμο.
     Είπε ο κύριος Υπουργός, εν τη ρύμη του λόγου του, ότι όλοι μαζί κτίσαμε το Ε.Σ.Υ.. Πώς έγινε αυτό, δεν το κατάλαβα. Πότε το κτίσαμε όλοι μαζί; Όταν καταψηφιζόταν ο ν.1397 για το Ε.Σ.Υ.; Όταν ήταν εναντίον του νόμου για τα κέντρα υγείας; Όταν κυκλοφορούσαν παντού ότι θα γίνουν περιστεριώνες ή όταν κάνατε, κύριε Υφυπουργέ, ως τομεάρχης της αντιπολίτευσης, την πολιτική της «κατσαρίδας» και της συκοφάντησης; Δεν ξέρω πότε το κτίζαμε όλοι μαζί. Ο ελληνικός λαός το έκτισε, βεβαίως, το σύστημα, αλλά με μία κυβέρνηση που προγραμμάτιζε και κατηύθυνε. 
     Ο Προεδρεύων κ. Σούρλας σίγουρα κατά την περίοδο 1990-1993 προσέφερε μέχρι ενός ορίου. Παρ’ όλα αυτά, υπάρχουν μεγάλες διαφορές στις δικές του αντιλήψεις και στην πολιτική, αλλά προσέφερε στην υγεία κατά ένα σημαντικό κομμάτι. 
     Ας πάρουμε μερικά πράγματα ένα προς ένα, για να τα ξεκαθαρίσουμε. Κατ’ αρχάς, Ελλάδα δεν είναι μόνο Αθήνα και Αττική. Είπε ο κύριος Υπουργός ότι είτε δεν έχουμε καλή πληροφόρηση είτε έχουμε πολύ φαντασία για τα εξακόσια τριάντα ράντζα. Κατά μέσο όρο, αναπτύσσονται εξακόσια τριάντα ράντζα σε όλη την Ελλάδα και όχι βέβαια μόνο στην Αθήνα, εκτός και εάν, όπως ο κ. Κακλαμάνης στον Ευαγγελισμό, τα έκρυψε για ένα διάστημα και είπε ότι εξαφανίστηκαν. 
     Θα σας δώσω εγώ σημερινά στοιχεία. Σήμερα αναπτύχθηκαν εκατόν εβδομήντα οκτώ ράντζα σε όλη την κεντρική Μακεδονία. Αυτές είναι οι πληροφορίες, διασταυρώστε τις. Είναι πενήντα επτά ράντζα στη Θεσσαλία και εξακόσια τριάντα σε όλη την Ελλάδα. Έχω και άλλα στοιχεία, αλλά δεν είναι αυτό το θέμα. Στην Αττική δεν είναι δώδεκα. Τα στοιχεία λένε ότι στην Αττική, σε Αθήνα, Πειραιά κ.λπ, είναι πάνω από ογδόντα πέντε. 
     Υπάρχει μια παρανόηση για το εάν αυξήθηκε ή όχι το λειτουργικό κόστος. Φυσικά αυξήθηκε. Αυξήθηκε το κόστος της διοίκησης του συστήματος. Για τα χρέη, για τις προμήθειες, για τις αναθέσεις, για τις εξωσυμβατικές μεγάλες προμήθειες, τα είπαμε. Το λειτουργικό κόστος αφορά τη διοίκησης του συστήματος. Πώς αυξήθηκε; Ήταν δεκαεπτά πεσυπάρχες, μπήκαν υποδιοικητές σχεδόν σε όλα τα νοσοκομεία και έγιναν διοικητικά συμβούλια με έμμισθους αντιπροέδρους. Το εξηγήσαμε. Και τώρα που έγιναν επτά οι Δ.Υ.Πε., είπαμε ότι πάλι το κόστος θα είναι μεγαλύτερο. Αυξήθηκε κατά 30% μέχρι σήμερα. Γιατί θα είναι περισσότερο; Γιατί οι δύο υποδιοικητές πληρώνονται ανάλογα με τους διοικητές και έτσι έχουμε στην ουσία τρεις πεσυπάρχες, δυπεάρχες. Να λέμε αλήθειες, γιατί ο κόσμος μας ακούει και πρέπει να ακούει αλήθειες. 
     Ερχόμαστε τώρα σ’ αυτόν τον ιδιωτικό τομέα. Σίγουρα, κύριε Υφυπουργέ, ανοίξατε διαύλους στήριξής τους, αφού κάνατε δώρα με την τροποποίηση του προεδρικού διατάγματος. 
     Αλλά είναι διαφορετικό θέμα αυτό και διαφορετικό οι ιδιωτικές δαπάνες. Οι ιδιωτικές δαπάνες, για να το εξηγήσουμε λίγο, είναι τα χρήματα που πληρώνουν οι πολίτες από την τσέπη τους για την υγεία τους. 
              Γι’ αυτές τις ιδιωτικές δαπάνες, λοιπόν, για κάθε 100 ευρώ που ξοδεύουμε για την υγεία των πολιτών, 56 ευρώ πλήρωνε το κράτος και τα ταμεία και 44 ευρώ από την τσέπη μας και δεν ήταν καθόλου καλό αποτέλεσμα το 2004. Ήταν 44%. Τώρα είναι 48,5% και με την αναθεώρηση του Α.Ε.Π., φθάνει στο 55%, κατ’ εκτίμηση. Καταλαβαίνουμε την έκρηξη, στο πού οδηγείται. Αντί να μειωθεί, γιατί αυτό είναι και το θέμα, αυξάνεται. Και βεβαίως, ανάλογη έκρηξη είχαμε και την περίοδο 1989-1993. Από 36%, στο 42% οι ιδιωτικές δαπάνες.
     Ερχόμαστε τώρα σε κάτι άλλο. Είπε ο Υπουργός: Πήρατε τα χρήματα από το Γ΄ Κοινοτικό Πλαίσιο Στήριξης και έτσι κάνατε την ψυχιατρική μεταρρύθμιση, ό,τι κάνατε, αλλά τώρα τελείωσαν τα χρήματα. Αυτή είναι η αλήθεια; Το Γ’  Κοινοτικό Πλαίσιο Στήριξης, ένα πολύ μεγάλο πρόγραμμα και για την υγεία και για τη χώρα, το βρήκατε στο Υπουργείο, κύριε Υφυπουργέ, με απορρόφηση 15%. Ενταγμένο 55%, απορρόφηση 15%. Το 85% έπρεπε να το απορροφήσετε εσείς τώρα. Σίγουρα δεν είχατε πρόγραμμα. Υλοποιήσατε ένα κομμάτι, αυτό που εμείς είχαμε συμβασιοποιήσει, δηλαδή το 55%, το οποίο δεν προχωράει. Δεν είναι, λοιπόν, τα χρήματα και ότι κάποια άλλη κυβέρνηση το υλοποιεί. Εσείς το υλοποιείτε και δυστυχώς το υλοποιείτε άσχημα. 
     Το ερώτημα που υπάρχει, είναι το εξής: Πόσα χρήματα θα χαθούν από το Γ΄ Κοινοτικό Πλαίσιο Στήριξης; Διότι μην πείτε ότι δεν το είχαμε προετοιμάσει καλά. Κατέθεσα την προηγούμενη φορά τις δηλώσεις του Πρωθυπουργού, την ημέρα που επισκέφθηκε το Υπουργείο Υγείας, Μάιος του 2005, ένα χρόνο και δύο μήνες μετά την ανάληψη των καθηκόντων του και είπε ότι είναι όλα διασφαλισμένα και το πρόγραμμα τρέχει, όπως το βρήκατε ή όπως το συμπληρώσατε. 
     Και βεβαίως είπε ο Κοινοβουλευτικός Εκπρόσωπος της Νέας Δημοκρατίας ότι δρομολογήθηκαν τα νοσοκομεία στην Κέρκυρα, στην Κατερίνη και στο Αγρίνιο. Ε, λοιπόν, ρωτήστε τους κατοίκους της περιοχής. Όλοι ξέρουμε τι έγινε μ’ αυτήν την εταιρεία φάντασμα, νεοδημοκρατικό φάντασμα, που δεν είχε ούτε παραστατικά. Η εγγυητική επιστολή ήταν πλαστή και του αναθέσατε τα τρία νοσοκομεία. Και είστε σήμερα στο ίδιο σημείο, κύριε Υφυπουργέ, έξι μήνες πριν, όσο ήταν όταν το παραλάβατε. Αν συνεχίζατε τη διαδικασία που βρήκατε από τον κ. Στεφανή, τώρα θα είχαν χτιστεί τα τρία νοσοκομεία.
     Θα προσέθετα ένα θέμα πολύ απλό, γιατί λέγεται  έτσι απλά, σχετικά με το «φτιάχνουμε, δεν βρήκαμε» κ.λπ.. Την πτέρυγα του Γενικού Νοσοκομείου της Λάρισας τη βρήκατε έτοιμη για δημοπράτηση-κατασκευή, 2,6 εκατομμύρια ευρώ σε Σ.Α.Ε., 1,5 εκατομμύριο ευρώ από εκποίηση περιουσίας στην τράπεζα. Σήμερα, τρία χρόνια μετά, λέτε ότι θα κάνετε μελέτη. Άλλαξε το σύστημα, στην αρχή δεν το δημοπρατούμε κ.λπ.. Αυτό δεν πρόκειται να γίνει, όπως δεν γίνεται και το Ι.Κ.Α. της Λάρισας και σε άλλες μονάδες.
     Δεν ελέχθη ποτέ, κύριε Πρόεδρε, και από τον κ. Πρωτόπαπα, γιατί δεν εντάσσεται κ.λπ.. Αυτό που ρώτησε ο κ. Πρωτόπαπας, ήταν -και μιλάω για το εμβόλιο, κύριε Πρόεδρε, γιατί ήμουν και εγώ σ’ εκείνη τη συνεδρίαση- τι θα κάνετε, γιατί αφήσατε τα μέσα ενημέρωσης και προχώρησαν το θέμα, αντί να υπάρχει μία υπεύθυνη γνώμη από το Υπουργείο και βεβαίως την επόμενη ημέρα βγήκε ο Υπουργός και είπε ότι θα το αναθέσουμε στην Επιστημονική Επιτροπή. Αυτή είναι η αλήθεια για το εμβόλιο, αυτό είναι που μας αφορά.
     Κλείνω, κύριε Πρόεδρε, λέγοντας ότι εμείς πιστεύουμε στο δημόσιο χαρακτήρα του συστήματος και όποια διατύπωση και αν υπάρχει, κύριε Κοσιώνη, αυτό πιστεύουμε, αυτό εννοούμε. Καταψηφίσαμε εδώ τα Σ.Δ.Ι.Τ. στην υγεία. Έχουμε απόλυτη θέση. Το καταψηφίσαμε στη Βουλή, δεν έχουμε τέτοια θέση. Είμαστε υπέρ του δημόσιου χαρακτήρα του συστήματος. Φυσικά υπάρχει ο ιδιωτικός τομέας και θέλουμε οι κανόνες και οι έλεγχοι να είναι τόσο αυστηροί και να είναι μόνο από το κράτος, το οποίο θα έχει τον απόλυτο έλεγχο και μάλιστα του ιδιωτικού τομέα απολύτως. Αυτό δεν σημαίνει ότι πάντα είναι εύκολο, γιατί τα συμφέροντα βρίσκουν πάντα τρόπο και επεκτείνονται, ιδιαίτερα όταν το δημόσιο σύστημα υγείας έχει αδυναμίες. 
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νασιώκα.
     Ο κ. Σκουλάς έχει το λόγο.
     ΙΩΑΝΝΗΣ ΣΚΟΥΛΑΣ: Εάν για ένα πράγμα πρέπει να είναι περήφανο ένα κόμμα, εάν αυτό μένει τελικά από την πολιτική, το ΠΑ.ΣΟ.Κ. είναι περήφανο για το Εθνικό Σύστημα Υγείας, για ένα σύστημα υγείας δημόσιο -και απαντώ στο συνάδελφο του Κομμουνιστικού Κόμματος Ελλάδας- για ένα Εθνικό Σύστημα Υγείας για τον Έλληνα πολίτη.
     Κατηγορηθήκαμε εδώ ότι δημιουργούμε εντυπώσεις, ενώ βάλαμε ερωτήματα επί της ουσίας και δεν πήραμε καμία συγκεκριμένη απάντηση  από τον Υπουργό. Μιλήσαμε για γεγονότα και δεν ακούσαμε τίποτα. Συνεχίζω, λοιπόν, να θέτω συγκεκριμένες ερωτήσεις.
     Τι έγινε η οδοντιατρική πρωτοβάθμια περίθαλψη, που λέτε στο πρόγραμμά σας; Τι έγινε η περίθαλψη στο νησιωτικό χώρο; Μάλλον πρόκειται για μαγική εικόνα και εικονική πραγματικότητα. Τι μας λέτε για την πλήρη οργάνωση νοσοκομειακών μονάδων σε επιλεγμένα νησιά, όπως λέγατε; Τι λέτε για το σύστημα διακομιδής ασθενών με πλήρη αναδιοργάνωση του Ε.Κ.Α.Β.; Τι απαντάτε σ’ αυτά που λέγατε για μονοήμερη νοσηλεία και κατ’ οίκον νοσηλεία; Τι θα μας πείτε για τα τραυματιολογικά κέντρα; Τι θα μας πείτε για το ανθρώπινο δυναμικό; Τι μας απαντάτε για τις εργασιακές σχέσεις; Τι μας απαντάτε για τα απογευματινά ιατρεία; Τι μας απαντάτε για την τριτοβάθμια περίθαλψη; Τι μας απαντάτε για τα προγράμματα σπουδών των ειδικευομένων γιατρών; Τι μας απαντάτε για τα ναρκωτικά; 
     Και τι μας απαντάτε για συγκεκριμένα θέματα σε κάθε περιφέρεια, όπως στο Ηράκλειο, για την περίφημη καρδιοχειρουργική κλινική, που πάλι πηγαίνει στις καλένδες, ενώ ο διευθυντής, ο κ. Χάσουλας, καθηγητής της Ιατρικής εκεί, λέει: «Δώστε νοσηλευτικό προσωπικό και κρεβάτια Μ.Ε.Θ. και εγώ θα χειρουργώ ένα περιστατικό την ημέρα», από ένα περιστατικό την εβδομάδα που κάνει τώρα; Τι μας απαντάτε για την Παιδιατρική Κλινική του Ρεθύμνου, που αυτήν τη στιγμή έχει ένα γιατρό; Τι μας απαντάτε για το Βενιζέλειο Νοσοκομείο, που προχθές, το Σάββατο, σε μέρα μη εφημερίας είχε τρεις τραυματιοφορείς, ένα νοσοκομείο με τετρακόσια κρεβάτια και χίλιους εργαζόμενους; 
     Κύριε Υπουργέ, κάθε λόγος, αν δεν γίνει πράξη, φαίνεται να είναι μάταιος και κενός, όπως είπε ο Δημοσθένης. Αυτό ήθελα να το πω στον κ. Αβραμόπουλο. Προλαβαίνει ο κ. Αβραμόπουλος να μη χαρακτηριστεί ο χειρότερος Υπουργός μετά τη Μεταπολίτευση-τίτλο που έχει ο κ. Κακλαμάνης- αν θα κάνει πράξη αυτά που έλεγε η Νέα Δημοκρατία, εάν θα σκύψει στα προβλήματα του λαού και αν θα αλλάξει τακτική. Γιατί ο λαός περιμένει, απαιτεί και τιμωρεί. Και η τιμωρία σας είναι προ των πυλών.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκουλά.
     Ο κ. Γρηγοράκος έχει το λόγο.
     ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ, κύριε Πρόεδρε.
     Άκουσα με πολλή προσοχή τον κ. Αβραμόπουλο και όλους βέβαια τους εισηγητές των κομμάτων και τον κ. Κοσιώνη. Θα ήθελα να πω στον αγαπητό κύριο Αντιπρόεδρο ότι τα τελευταία χρόνια, η ποιότητα υγείας του Έλληνα πολίτη είναι τόσο πολύ υψηλά σε διεθνές επίπεδο που, επιστημονικά, το Εθνικό Σύστημα Υγείας έχει κατακτήσει πολύ μεγάλες θέσεις στα διάφορα συνέδρια, αλλά και σε μεγάλες ανακοινώσεις και περιοδικά του εξωτερικού. 
     Αυτή, όμως, η επιστημονική του εξέλιξη, κύριε Αντιπρόεδρε, δεν συνυπήρξε με ανάλογη χρηματοδότηση του συστήματος. Δηλαδή, ενώ είχαμε μια πάρα πολύ καλή επιστημονική εξέλιξη του υγειονομικού συστήματος, δεν είχαμε την ανάλογη οικονομική στήριξη από τις κυβερνήσεις τα τελευταία χρόνια. Τι γίνεται τώρα; Πρέπει το σύστημα να προχωρήσει σε μεταρρύθμιση, διότι έχει ξεπεραστεί από το χρόνο και από την ίδια του την οργάνωση. Πρέπει να πάμε, δηλαδή, σ’ ένα άλλο σύστημα, το οποίο θα είναι εναρμονισμένο με τις ανάγκες μιας άλλης εποχής.
     Το σύστημα, κύριε Υφυπουργέ -και εσείς είχατε κάνει θετικές παρεμβάσεις όταν ήσασταν Υπουργός- θέλει μια καινούργια αναδιάρθρωση, θέλει μια καινούργια εκτίμηση, θέλει μια επανεκτίμηση, έναν επανέλεγχο και θέλει να το ξαναδούμε από την αρχή, σχεδιασμένο στις προοπτικές της προσεχούς εικοσαετίας.
     Θα τελειώσω με δύο παρατηρήσεις μόνο για τα κρεβάτια των Μ.Ε.Θ.. Κύριε Υπουργέ, γίνεται πολύς λόγος και είναι γεγονός ότι αυτήν τη στιγμή, αν πάρετε το Εθνικό Κέντρο Άμεσης Βοήθειας, κύριε Κοσιώνη, θα υπάρχουν είκοσι κρεβάτια σε αναμονή για μονάδες. Ούτε ο ιδιωτικός τομέας πια τα καλύπτει. Υπάρχει πρόβλημα στον ιδιωτικό τομέα. Πρέπει, λοιπόν, να φτιάξουμε τα κρατικά κρεβάτια. Έχετε κάνει μια προσπάθεια και την κάνατε με το να ανοίξετε τα κρεβάτια του Αττικού Νοσοκομείου, όπου πραγματικά είναι μια πολύ καλή προσπάθεια και εμείς θα είμαστε κοντά σας να σας βοηθήσουμε σε όλα αυτά. 
     Κύριε Υπουργέ, μην κλείσετε αυτά τα κρεβάτια που στηρίζουν κάποιες κλινικές, όπως είναι οι νευροχειρουργικές, οι νευρολογικές, κάποιες χειρουργικές μονάδες που υπάρχουν στις χειρουργικές κλινικές των πανεπιστημιακών κλινικών. Η περιρρέουσα ατμόσφαιρα είναι ότι ετοιμάζεστε όλα αυτά να τα ενσωματώσετε στο σύστημα των μονάδων εντατικής θεραπείας των νοσοκομείων. Εγώ προσωπικά σας λέω από εμπειρία να μην το κάνετε αυτό. Θα στερήσετε κρεβάτια που δίνουν χέρι βοηθείας στους γιατρούς, στους ίδιους τους ασθενείς, στο ίδιο το σύστημα, το οποίο έχει ανάγκη όσο ποτέ άλλοτε από πολύ περισσότερα κρεβάτια εξειδικευμένα της μονάδας εντατικής θεραπείας. 
     Δηλαδή αυτήν τη στιγμή είμαστε σε χαμηλό ποσοστό του 3% με 3,5%. Χρειαζόμαστε ένα 8% των κρατικών νοσοκομείων να έχουν κρεβάτια εντατικής θεραπείας. Αυτά τα κρεβάτια που υπάρχουν δίνουν ένα χέρι βοηθείας. Προστατέψτε τα και μην τα δίνετε πάλι στο συνολικό σύστημα. Πάλι θα μειωθούν, αν τα προσαρτήσετε στο σύστημα των μονάδων εντατικής θεραπείας.
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός, κ. Γιαννόπουλος.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, άκουσα με προσοχή όλες τις εισηγήσεις εκ μέρους των εισηγητών της Αντιπολίτευσης και θα ήθελα να δώσω ορισμένες απαντήσεις. Πιστεύω ότι στο λίγο χρόνο που διαθέτω θα προσπαθήσω γρήγορα να απαντήσω.
     Θα αρχίσω πρώτα από τον κ. Γρηγοράκο. Όσον αφορά τις μονάδες εντατικής θεραπείας, κύριε Γρηγοράκο, ξέρετε πολύ καλά ότι δεν πρόκειται να μειωθούν τα κρεβάτια τα οποία υποστηρίζουν κάποιες κλινικές, όπως τις νευροχειρουργικές ή τις γενικές χειρουργικές κλινικές που έχουν αναπτύξει αυτοδυνάμως κάποιες κλινικές. Άρα δεν τίθεται τέτοιο θέμα. 
     Γενικά για τις μονάδες εντατικής θεραπείας ξέρετε πολύ καλά ότι έχει γίνει μία προσπάθεια. Μπορεί να υπάρχουν τα εκατόν είκοσι κρεβάτια συν είκοσι κρεβάτια Μ.Α.Φ., τα οποία είναι κλειστά και είναι λιγότερα τώρα, διότι έχει ανοίξει ένας σημαντικός αριθμός, αλλά αυτήν τη στιγμή έχουμε τη δυνατότητα και των τριάντα κλινών του ΕΡΡΙΚΟΣ ΝΤΥΝΑΝ -ασχέτως εάν κατηγορείτε εσείς και κατηγορείται το όλο εγχείρημα από πολλούς συναδέλφους- όπως επίσης και τα σαράντα πέντε κρεβάτια τα οποία έχουν αγοράσει οι υπηρεσίες υγείας, τα ασφαλιστικά ταμεία.
     Ας το ξεκαθαρίσουμε μια και καλή πια το θέμα των κλινών εντατικής θεραπείας των ιδιωτικών κλινικών και του ΕΡΡΙΚΟΣ ΝΤΥΝΑΝ.  Δεν είναι νοικιασμένα αυτά. Έχουν αγοράσει τα ασφαλιστικά ταμεία, οι υπηρεσίες υγείας στο επίπεδο των μονάδων εντατικής θεραπείας, όπως έχουν υπογράψει συμβάσεις και για όλες τις άλλες κλινικές, είτε είναι μονάδες τεχνητού νεφρού είτε είναι κλίνες στον ιδιωτικό τομέα. Αυτήν τη στιγμή έχουμε πάνω από δυόμισι χιλιάδες άτομα που έχουν νοσηλευτεί κατ’ αυτόν τον τρόπο στον ιδιωτικό τομέα και ξέρετε πολύ καλά τι αναταξιμότητα υπήρξε των ασθενών αυτών που νοσηλεύτηκαν και βρήκαν ένα κρεβάτι εντατικής θεραπείας.
     Βεβαίως είμαστε υποχρεωμένοι να λειτουργήσουμε τα κρεβάτια εντατικής θεραπείας του δημόσιου τομέα και θα τα λειτουργήσουμε. Με τη ρύθμιση η οποία ψηφίστηκε, όπως ξέρετε πολύ καλά, το 40% των νοσηλίων των νοσηλευομένων στις μονάδες εντατικής θεραπείας θα δίνονται για τη λειτουργική διαδικασία και επιστημονική έρευνα. Ξέρετε πολύ καλά, κύριε Γρηγοράκο, σε τι ποσοστά βρίσκεται ο σταφυλόκοκκος, ο  MRCA και ξέρετε πολύ καλά και τι θρηνολογείται μέσα στις μονάδες. Αυτό, λοιπόν, το τεκμηριώνουμε επιστημονικά και δεν μπορεί να μας πει κανείς τίποτα πάνω στη λειτουργία των μονάδων εντατικής θεραπείας. 
     Όσον αφορά το σχόλιο που  κάνατε για τη μονάδα εντατικής θεραπείας της Καλαμάτας, ναι άνοιξε η μονάδα. Υπήρξε το περιστατικό, Ζέρβας ονόματι, ο οποίος διακομίστηκε λόγω του ότι η βαρύτητα του περιστατικού ήταν τέτοια, που οι εντατικολόγοι –και είναι προς τιμήν τους- δεν ανέλαβαν το περιστατικό και είπαν να έχει μια καλύτερη νοσηλεία σε μια πολυδύναμη μονάδα του κέντρου. Αυτή ήταν η διαδικασία. Όμως, τώρα στην Πελοπόννησο λειτουργεί η Καλαμάτα, η Τρίπολη, η Κόρινθος, η Πάτρα και εντός ολίγου θα λειτουργήσει ο Πύργος και η Σπάρτη και κατ’ αυτόν τον τρόπο δημιουργείται ένα πλέγμα θωράκισης από πλευράς κλινών εντατικής θεραπείας.
     Αναφερθήκατε στον Ο.ΚΑ.ΝΑ.. Ο Ο.ΚΑ.ΝΑ. είχε μεταβληθεί σε μία Δ.Ε.Κ.Ο.. Είχα κάνει το χαρακτηρισμό αυτό συγκεκριμένα όταν ήμασταν στην αντιπολίτευση. Ο Ο.ΚΑ.ΝΑ. είναι ένας στρατηγικός οργανισμός όσον αφορά την καταπολέμηση των ναρκωτικών. Και στα συγκεκριμένα θέματα τα οποία υπάρχουν στην ανάδειξη και δημιουργία μονάδων απεξάρτησης, πλέον δεν θα γίνονται σε γειτονιές, ας το ξεχάσουμε αυτό. 
     Έχουμε πληρώσει αυτό το φιλόδοξο πρόγραμμα του Ο.ΚΑ.ΝΑ. σε γειτονιές να δημιουργεί τέτοιες μονάδες, διότι τα νοσοκομεία και οι κάποιοι κρατούντες στα νοσοκομεία δεν ήθελαν να δημιουργηθούν τέτοιες μονάδες. 
     Λοιπόν να το ξεκαθαρίσουμε: Μονάδες τέτοιες απεξάρτησης είτε μεθαδόνης είτε βουρπρενοθίνης, θα δημιουργούνται πλέον στα νοσοκομεία. Είναι πάσχοντες, αντιμετωπίζονται ως άρρωστοι και όχι στο κοινωνικό περιθώριο και παρίες της ζωής. Αυτό πρέπει να το καταλάβουμε. 
     Όλα τα άλλα μοντέλα τα οποία μπήκαν σε μία λογική στρατηγικής εκ μέρους του Ο.ΚΑ.ΝΑ., εμείς δεν τα υιοθετούμε. 
     ΕΚΤΟΡΑΣ ΝΑΣΙΩΚΑΣ: Κύριε Υπουργέ, αυτό εμείς το ξεκινήσαμε, αλλά δεν το προχωρείτε. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το ξεκίνησε ο κ. Στεφανής, τα ξέρω πολύ καλά, κύριε Νασιώκα, ήσασταν Υφυπουργός. Ξεκίνησε πρώτα από τη Λαμία, ξεκίνησε από τη Λειβαδιά, ξεκίνησε από τη Ρόδο. Και σας λέμε, λοιπόν, ότι κλιμακώνουμε και δεν πρόκειται να δημιουργηθεί μονάδα σε καμία γειτονιά, διότι ξέρετε πολύ καλά τις αντιδράσεις τις οποίες έχουν οι διάφοροι περίοικοι εκεί ακριβώς που πρόκειται να δημιουργηθεί μία μονάδα. Άρα, λοιπόν, θα γνωρίζετε ότι σε όλα τα νοσοκομεία, εφόσον υπάρχει αίτημα από την τοπική κοινωνία, από όλους τους θεσμικούς για τη δημιουργία μιας μονάδος σε επιστημονικό επίπεδο, θα δημιουργείται μονάδα μέσα στο νοσοκομείο. Προς αυτή την κατεύθυνση κινούμεθα. Και να ξέρετε πολύ καλά ότι σε πάρα πολλά νομαρχιακά νοσοκομεία θα δημιουργηθούν τέτοιες μονάδες. Και απευθύνομαι σε όλους που μας ακούν. Απευθύνομαι στα παιδιά που είναι χρήστες, απευθύνομαι στις οικογένειές τους, ότι είναι άτομα τα οποία πάσχουν, έχουν πρόβλημα ψυχικής και  οργανικής υγείας. 
     Έτσι τους αντιμετωπίζουμε, δεν τους βάζουμε στο περιθώριο, δεν βάζουμε σε περιπέτεια όλη την κοινωνία. Ακριβώς αυτή είναι η θέση μας η οποία είναι και κρυστάλλινη. 
     Όσον αφορά το θέμα που σχολιάστηκε για την ψυχική υγεία, και ο κ. Νασιώκας είναι ένας λάβρος υποστηρικτής. Το ξέρετε πολύ καλά –το είπα  και την άλλη φορά- ότι εμείς στηρίξαμε το σχέδιο το οποίο ήταν στον 2889, το νόμο του Παπαδόπουλου και πάνω εκεί, ακριβώς, κάνουμε τα βήματά μας. Αλλά θα ξέρετε, επειδή έγινε κριτική μεγάλη για τις δαπάνες, το πόσο εμείς αυξήσαμε τις δαπάνες το 2004, 2005 και 2006 στο να στηρίξουμε το πρόγραμμα το οποίο ξεκίνησε. Και ξέρετε πολύ καλά ότι επί δεκαοκτώ μήνες όταν ξεκινήσατε το πρόγραμμα «ΨΥΧΑΡΓΩΣ», το πρόγραμμα αυτό εχρηματοδοτείτο από την Ευρωπαϊκή Ένωση. Δεν είχατε μάλιστα και την ευφυία να προσδιορίσετε τα ποσά που θα πλήρωνε το ελληνικό δημόσιο, η συμμετοχή αφού πια έφευγε το πρόγραμμα από την Ευρωπαϊκή Ένωση μετά τους δεκαοκτώ μήνες, για να μπορέσουμε να έχουμε μία προϋπολογιστική δαπάνη, την οποία βέβαια καλύψαμε. Και αν υπάρχει αυτή τη στιγμή έλλειμμα, που αναφέρθηκε και από τον κ. Παπαϊωάννου για το θέμα της χρηματοδότησης, ένα θα γνωρίζετε, ότι ο προϋπολογισμός μπορεί να έχει εγγραφή ποσών 23.000.000 ευρώ, αλλά η δαπάνη είναι μεγαλύτερη, πιθανόν και τριπλάσια.  Εμείς, όμως, θα καλύψουμε τη δική μας υπόθεση, πώς θα καλύψουμε τις δαπάνες αυτές είτε από άλλους κωδικούς είτε από μεταφορά άλλων χρηματικών ποσών, για να μπορέσουμε να καλύψουμε αυτές ακριβώς τις ανάγκες. Δεν θα υπάρξει, όμως, εικόνα, όπως υπήρξε στην Ιταλία, όπως υπήρξε σε άλλες περιοχές. 
     Και να μη γελάτε διότι ξέρετε πολύ καλά. Και επειδή με προκαλείτε διά του γέλωτος, θα σας πω εγώ, λοιπόν, τι έγινε το πρόγραμμα. Το πρόγραμμα «ΨΥΧΑΡΓΩΣ» το οποίο ξεκινήσατε ήταν ακριβώς σε μία υπερτιμολόγηση-υπερκοστολόγηση, στην οποία δεν υπήρχαν παραστατικά στοιχεία. Και το τετραγωνικό μέτρο στην Κόνιτσα το είχατε πληρώσει και το πληρώνετε και αναγκαζόμαστε κι εμείς αυτή τη στιγμή, διότι υπάρχουν συμβόλαια, όσο στοίχιζε το τετραγωνικό μέτρο στο Κολωνάκι. Και τις υπηρεσίες που πρόσφερε το πρόγραμμα «ΨΥΧΑΡΓΩΣ» δεν είχατε την εντιμότητα να προσφέρετε τις ίδιες υπηρεσίες μέσα στα δημόσια ψυχιατρεία. Αυτή είναι η πραγματικότητα. Και έρχεστε τώρα να κάνετε κριτική σε ένα πρόγραμμα το οποίο στηρίζουμε; Ότι θα γίνει εξορθολογισμός των δαπανών, αυτό να το γνωρίζετε. 
     Και κάποιοι υμέτεροι είχαν μεταβληθεί σε επιχειρηματίες. Και μην προκαλείτε τουλάχιστον εμένα διότι υπάρχουν τα στοιχεία με τα οποία θα σας υποδείξω ένα άτομο που έχει πέντε και επτά μονάδες με στελεχιακό δυναμικό διακόσια ογδόντα άτομα και τετρακόσια άτομα. Αυτή ήταν η εικόνα την οποία δώσατε στο πρόγραμμα «ΨΥΧΑΡΓΩΣ». Δεν χρειαζόταν, δηλαδή, εξορθολογισμός; Δεν θέλετε τίποτε; Έ, λοιπόν αυτόν τον εξορθολογισμό θα τον έχετε και θα λειτουργήσει το πρόγραμμα, εύρυθμα, λειτουργικά με επιστημονικά δεδομένα.
     (Θόρυβος στην Αίθουσα)
     Και είπατε ότι δεν απορροφούμε πόρους από το Γ΄  Κοινοτικό Πλαίσιο Στήριξης. Ποιος σας το είπε αυτό; Εσείς φαντάζεστε αυτά τα νούμερα. ‘Όμως έχουμε διαφορετική επιστημονική άποψη πάνω στο θέμα της γκετοποίησης των ψυχικά ασθενών. Τα κέντρα ψυχικής υγείας που λέτε τα έχετε δει ποτέ διεπιστημονικά πως είναι; Δηλαδή τι θα κάνουμε; Θα κάνουμε κέντρα αποκλειστικά ψυχικής υγείας και δεν θα εντάξουμε την ψυχική υγεία μέσα στα κέντρα υγείας που ήδη υπάρχουν; Αυτοί οι άρρωστοι θα απομονωθούν; Θα είναι στο κοινωνικό περιθώριο στιγματισμένοι ότι είναι οι τρελοί του παρελθόντος; Πού τα βρήκατε αυτά τα δεδομένα; Επειδή κάποιοι σχολίασαν τα κέντρα ψυχικής υγείας; Να, λοιπόν, ποιες είναι οι μεταρρυθμίσεις στο χώρο της ψυχικής υγείας που έχουν επιστημονική διαβάθμιση και επιστημονική τεκμηρίωση.
     Μας είπατε επίσης για το Νοσοκομείο  της Κέρκυρας, της Κατερίνης και  του Αγρινίου. Την ξέρετε την περιπέτεια. Έχω αναφερθεί. Έχει γίνει η κατακύρωση του διαγωνισμού στην εταιρεία. Δεν χρειάζεται να πω ονομαστικά ποια είναι. 
     ΕΚΤΟΡΑΣ ΝΑΣΙΩΚΑΣ: Στην προηγούμενη πέστε μας πώς έγινε.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ήταν μειοδότης η προηγούμενη εταιρεία. Δεν θα σας πάω στην προπροηγούμενη. 
     ΕΚΤΟΡΑΣ ΝΑΣΙΩΚΑΣ: (Ομιλεί μη ακουόμενος) 
     ΠΡΟΕΔΡΕΥΩΝ (Γεώργιος Σούρλας):  Σας παρακαλώ, κύριε Νασιώκα, μη διακόπτετε.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ξέρετε πολύ καλά την προπροηγούμενη. Όταν παίζατε στο Χρηματιστήριο και δίνατε άκριτα τα έργα δεν ενδιαφερόντουσαν να κάνουν τα  νοσοκομεία. Ενδιαφερόντουσαν να παρουσιάσουν τζίρους στο Χρηματιστήριο. 
     Σχολιάσατε το π.δ. 235 και είπατε ότι είναι δώρα του Υφυπουργού στον ιδιωτικό τομέα. Ξέρετε πόσες κλινικές δεν έχουν προσαρμοστεί σύμφωνα με το προεδρικό διάταγμα 235; Είναι δεκαοκτώ κλινικές από τις εκατόν εβδομήντα πέντε. Και επί κυβερνήσεων δικών σας και δικών μας δίναμε παρατάσεις προσαρμογής στο π.δ. 235. Τι έγινε, λοιπόν; Πάνω σ’ αυτό το θέμα δώσαμε τη δυνατότητα να αυξηθούν κάποια κρεβάτια, ιδιαίτερα στις ψυχιατρικές κλινικές για να νοσηλευθούν μετά από τα προβλήματα που υπήρξαν και στο Δαφνί και σε άλλα ψυχιατρικά καταστήματα που έκλεισαν, για να μη βγουν οι ψυχοπαθείς συνάνθρωποί μας στο δρόμο.  Αυτή τη μεταρρύθμιση κάναμε όσον αφορά το π.δ. 235. Δεν έχει γίνει, καμία άλλη κυρίως, μεταβολή. 
     Άρα αποτελούν αυτά δώρα στον ιδιωτικό τομέα; Και επειδή κατηγορείτε συνέχεια τον ιδιωτικό τομέα πρέπει να σας πω ότι ο κ. Κοσιώνης….
     ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, θα ήθελα εδώ να κάνω μια παρέμβαση.
     Είναι νοσήλια αυτά τα οποία δίνει το κράτος σ’ αυτές τις κλινικές; Αντέχεται αυτό; Πέστε ποια είναι τα νοσήλια. Θέλουμε κλινικές αλλά είναι απαράδεκτο να υπάρχει αυτό το νοσήλιο καθηλωμένο επί χρόνια. Και ζητάμε τώρα να υπάρχουν συνθήκες ανθρώπινης διαβίωσης και ιατροφαρμακευτικής περίθαλψης. Με πόσα ευρώ, κύριε Υπουργέ, την ημέρα;
     ΠΑΝΑΓΙΩΤΗΣ ΑΔΡΑΚΤΑΣ: Με 29,8 ευρώ.
     ΠΡΟΕΔΡΕΥΩΝ (Γεώργιος Σούρλας):  Με 29 ευρώ την ημέρα. Εάν είναι δυνατόν!
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αυξήθηκε το νοσήλιο στις ψυχιατρικές κλινικές.
     ΠΡΟΕΔΡΕΥΩΝ (Γεώργιος Σούρλας):  Βοηθήστε όμως και συμφωνείστε όλα τα κόμματα να δοθεί εκείνο το νοσήλιο το οποίο θα επιτρέπει την ανθρώπινη διαβίωση σε ανθρώπινες συνθήκες. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ξέρετε πολύ καλά ότι αυξήθηκε το νοσήλιο στις ψυχιατρικές κλινικές λόγω των ιδιαιτεροτήτων που υπήρξαν.
     ΠΡΟΕΔΡΕΥΩΝ (Γεώργιος Σούρλας):  Δεν λέω μόνο στις ψυχιατρικές κλινικές. Λέω γενικότερα. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έχετε δίκιο. Δεν είναι μόνο οι ψυχιατρικές κλινικές. Οι ψυχιατρικές κλινικές έχουν μια ιδιαιτερότητα διότι οι άνθρωποι αυτοί είναι χρονίως πάσχοντες.
     Τους περισσότερους τους έχουν εγκαταλείψει στις κλινικές οι δικοί τους, όσοι έχουν δικούς τους συγγενείς. Είχαμε ένα φαινόμενο. Έκλεισε η Κλινική του Βλαστού. Διακόσια σαράντα άτομα πετάχτηκαν στο δρόμο, ασφαλισμένοι του Ι.Κ.Α.. Έπρεπε να βρεθούν τρόποι να νοσηλευθούν. Πού θα πήγαιναν αυτοί; Στο δρόμο; Αυτή ήταν ακριβώς η φιλοσοφία μας, να δώσουμε τη δυνατότητα αυξήσεως των κλινών, βεβαίως, κάτω από εποπτικές συνθήκες, σύμφωνα με ελεγκτικούς μηχανισμούς που είχαμε.
     Έγινε επίσης αναφορά στη λίστα φαρμάκων, ότι την καταργήσαμε. Ήταν κατηργημένη η λίστα φαρμάκων, κύριε συνάδελφε. Είχε καταργηθεί και η φαρμακευτική δαπάνη, με τα επίσημα στοιχεία που έχουμε από τον Ε.O.Φ., είναι μειωμένη συγκριτικά με την τότε παραδοχή της λίστας φαρμάκων. 
     Όσον αφορά τα νοσοκομεία του Ι.Κ.Α., είπατε, κύριε Παπαϊωάννου, ότι δεν έγινε καμία προσπάθεια ενώ υπάρχουν. Κανονικά το Ίδρυμα Κοινωνικών Ασφαλίσεων, ο κλάδος υγείας σε όλα τα ασφαλιστικά ταμεία έπρεπε να ήταν στο Υπουργείο Υγείας. Το πώς βρέθηκε στο Υπουργείο Εργασίας, το  ξέρετε πολύ καλά. Έγινε επί υπουργίας Τζουμάκα. 
     Το θέμα είναι ότι βρισκόμαστε όχι σε μία διαπραγμάτευση αλλά σε μία συζήτηση να έρθουν οι υπηρεσίες υγείας στο Υπουργείο Υγείας και τα νοσοκομεία αυτά να έχουν το ίδιο καθεστώς που έχουν τα νοσοκομεία του Εθνικού Συστήματος Υγείας. 
     Είπατε ότι δεν υπήρξαν οικονομίες. Οι οικονομίες που έχουμε κάνει είναι οικονομίες κλίμακος, κύριε Παπαϊωάννου -και το ξέρετε πολύ καλά- επειδή αυτός που πληρώνει τα ασφαλιστικά ταμεία δεν είναι το Υπουργείο Υγείας, αλλά το Υπουργείο Απασχόλησης,. Τα ασφαλιστικά ταμεία εισπράττουν και έχουν εισπράξει την οικονομική πολιτική που έχουμε κάνει στο επίπεδο διαχείρισης στα νοσοκομεία μας. 
     Όταν κατεβάσαμε τις τιμές 25% και 35%, όπως ήταν στα υλικά οστεοσυνθέσεως, όπως ήταν στους βηματοδότες, όπως ήταν στα sten, τα οποία βάζουν οι επεμβατικοί καρδιολόγοι, ήταν μία τάξη μεγέθους δισεκατομμυρίων όσον αφορά την οικονομία. Αυτή, λοιπόν, την οικονομία που έχουμε κάνει εμείς ούτε εγώ μπορώ να την προσδιορίσω σε τι νούμερα ανέρχεται. Αυτοί που μπορούν να το προσδιορίσουν είναι τα ασφαλιστικά ταμεία που έχουν τη δυνατότητα να την υπολογίσουν. 
     Αναφερθήκατε στα ράντζα. Μιλήσαμε για εξακόσια πενήντα κρεβάτια. Πού τα βρήκατε αυτά; Είναι ωραίο να έρθετε και να βρεθούμε ως συνάδελφοι στο Εθνικό Κέντρο Επιχειρήσεων –στο Σ.Ο.Τ.Υ., στον πέμπτο όροφο του Υπουργείου- για να δείτε ακριβώς τη διαχείριση, που είναι ηλεκτρονικοποιημένη και υπάρχουν και τα στοιχεία όλων των ημερών…
     ΕΚΤΩΡΑΣ ΝΑΣΙΩΚΑΣ: Στην Ελλάδα;
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Στην Ελλάδα, ναι.
     Τα στοιχεία, λοιπόν, που έχετε είναι ανακριβή. Όποτε θέλετε, ελάτε στο Υπουργείο για να δούμε μαζί από κοντά το θέμα αυτό που σας απασχολεί, ιδιαίτερα, για τα επικουρικά κρεβάτια. 
     Είπε η κ. Χριστοφιλοπούλου για την Α.Ε.Μ.Υ.. Απήντησε ο κύριος Υπουργός και αναφέρθηκε στη Λάρισα. Το ξέρετε πολύ καλά το Νοσοκομείο Λαρίσης, γιατί είναι ένα νοσοκομείο το οποίο λειτουργήσατε, όταν ήσασταν Υφυπουργός, με δανεικό προσωπικό και καλά κάνατε. Και εγώ να ήμουν, έτσι θα το λειτουργούσα, διότι δεν είχατε την πολυτέλεια να διορίσετε άτομα. 
     Πόσα τμήματα όμως, κύριε Νασιώκα, έχουν δημιουργηθεί στο Πανεπιστημιακό Νοσοκομείο και πόσες κλινικές έχουν αναπτυχθεί και λειτουργούν; Πόσα κρεβάτια βρήκαμε εμείς; Εμείς βρήκαμε διακόσια είκοσι κρεβάτια και αυτή τη στιγμή λειτουργούν πάνω από τετρακόσια πενήντα-πεντακόσια κρεβάτια στο Πανεπιστημιακό Νοσοκομείο. 
     Σχολιάσατε το Αττικό Νοσοκομείο. Τα είπαμε προχθές για το Αττικό Νοσοκομείο. Δεν χρειάζεται τώρα να ξανακάνουμε σχόλιο αναφορικά με το θέμα του Αττικού Νοσοκομείου. 
     Μίλησε η κ. Χριστοφιλοπούλου για τα Ασκληπιείο Βούλας. Τι θα κάνετε, λέει, στο Ασκληπιείο Βούλας; Το ξέρετε πολύ καλά ότι το Ασκληπιείο Βούλας, σύμφωνα με το ν. 1821/88, έχει δοθεί μεν κατά χρήση στο Υπουργείο Υγείας, ανήκει όμως στον Ερυθρό Σταυρό. Υπάρχουν πολλές προτάσεις και προθέσεις. 
     Όσον αφορά το σχόλιο γιατί δεν έχουμε πνευμονολογική κλινική και γιατί δεν μεταφέρουμε μια ορθοπεδική κλινική, εδώ είμαστε να τα δούμε. Γιατί εσείς τουλάχιστον είκοσι χρόνια ούτε στοιχειωδώς δεν επιχειρήσατε να πάει στη «ΣΩΤΗΡΙΑ» μια ορθοπεδική κλινική και από τις δώδεκα πνευμονολογικές που έχει η «ΣΩΤΗΡΙΑ» να μεταφέρετε κάποια. Βέβαια όταν λέμε «μεταφορά», δεν εννοούμε να πιάσουμε τους συναδέλφους από το αφτί και να τους πάμε στο Ασκληπιείο. Θέλει μια προεργασία, μια συζήτηση, μια διαβούλευση. 
     Άκουσα επίσης τον κ. Κοσιώνη να κάνει ένα σχόλιο για το θέμα του νοσοκομείου. 
     Κύριε Κοσιώνη, εμείς έχουμε μια σκέψη, μια φιλοσοφία, η οποία μπορεί να είναι διαφορετική και σε θεσμικό επίπεδο και σε πολιτικό και σε κομματικό. Δεν παίζει κανένα ρόλο.  Όμως οι συνάδελφοι του ΠΑ.ΣΟ.Κ. δεν μας έχουν πει για τα καινούργια νοσοκομεία που είπαμε, πώς θα τα χτίσουμε. Αν μας βρείτε πόρους εσείς, εμείς λέμε «ναι». Οι πόροι είναι συγκεκριμένοι: Είτε από το Κοινοτικό Πλαίσιο Στήριξης –«ουρές» από το Γ’ Κοινοτικό Πλαίσιο Στήριξης δεν υπάρχουν- ή από δημόσιες επενδύσεις ή υπάρχει η συνεργασία δημόσιου και ιδιωτικού τομέα. Προτιμήσαμε, λοιπόν, τη συνεργασία του δημόσιου και ιδιωτικού τομέα και για τα τρία νοσοκομεία και γι’ αυτό το νοσοκομείο, για το οποίο είχαμε μια ημερίδα στο Κορωπί προχθές, που ήταν πρωτοβουλία του Νομάρχη κ. Κουρή και ήσαν και πολλοί συνάδελφοι. Εκεί εμείς τοποθετηθήκαμε κρυστάλλινα και είπαμε ότι εφόσον βρεθεί το οικόπεδο, σε επίπεδο συνεργασίας δημόσιου και ιδιωτικού τομέα θα κτιστεί ένα νοσοκομείο στο βορειοανατολικό τόξο της Αττικής, για να δώσει τις υπηρεσίες υγείας που χρειάζεται εκεί η περιοχή. Πείτε μας εσείς, λοιπόν, άλλο χρηματοδοτικό τρόπο. Αν τον βρούμε επαρκή, θα τον υιοθετήσουμε. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μη μας πείτε όμως για δημόσιες επενδύσεις. Διότι όσον αφορά τις δημόσιες επενδύσεις, ξέρει πολύ καλά ο κ. Σούρλας ότι ξεκίνησε το νοσοκομείο το ’92-’93 -τότε βέβαια εσείς δεν θέλατε επειδή ήταν προϊόν του τότε Υπουργού, κ. Σούρλα- και πήγε με δημόσιες επενδύσεις και τελείωσε το 2006! Αυτή είναι η συνέπεια. Και αν δεν έμπαινε στο Γ΄ Κοινοτικό Πλαίσιο Στήριξης δεν θα τέλειωνε, όπως και τόσα άλλα νοσοκομεία. 
     ΠΡΟΕΔΡΕΥΩΝ (Γεώργιος Σούρλας): Τελειώστε, κύριε Υπουργέ. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν θα ήθελα να κάνω κατάχρηση του χρόνου.
     ΠΡΟΕΔΡΕΥΩΝ (Γεώργιος Σούρλας): Έχετε υπερβεί κατά πολύ το χρόνο. Δικαιούστε και τριτολογία.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αυτά θα ήθελα να πω, χωρίς βέβαια να έχω δώσει απαντήσεις και στον κ. Σκουλά, ο οποίος είπε τόσα πράγματα που, αγαπητέ συνάδελφε, δεν μπορώ να απαντήσω.
     ΙΩΑΝΝΗΣ ΣΚΟΥΛΑΣ: Δεν μου απαντήσατε σε τίποτα. Δεν έχετε να απαντήσετε τίποτα.  
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αν θέλετε όμως και για τον κ. Χάσουλα θα σας απαντήσω και για το ΠΕ.ΠΑ.Γ.Ν.Η., την Καρδιοχειρουργική Κλινική. Όμως μην ξεχνάτε ότι την Καρδιοχειρουργική Κλινική τη λειτουργήσαμε εμείς…
     ΠΡΟΕΔΡΕΥΩΝ (Γεώργιος Σούρλας): Θα τα πείτε σε μια άλλη συζήτηση. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):...όταν εσείς τον κ. Χάσουλα τον είχατε στο περιθώριο και λειτουργούσε μόνος την ιδιωτική κλινική στο Ηράκλειο. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Υπουργέ. 
     Ο κ. Παπαϊωάννου έχει το λόγο και θα έχει και αυτός την ίδια άνεση χρόνου. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, τώρα που ολοκληρώνεται αυτή η συζήτηση τι διαπιστώνουμε; Διαπιστώνουμε την αδυναμία της Κυβέρνησης να απαντήσει για τα έργα της. Οι προθέσεις είναι καλές. Ο κ. Σκουλάς έθεσε μια σειρά από ερωτήματα σε σχέση με το προεκλογικό πρόγραμμα. Σε λίγες μέρες, σε λίγους μήνες θα πάτε στον ελληνικό λαό. Τι θα πείτε σε σχέση μ’ αυτά που είχατε υποσχεθεί; Αλλά θα μου πείτε, μήπως είναι μόνο ο τομέας της υγείας όπου υπάρχει ανακολουθία λόγων και έργων, πλήρης αναξιοπιστία; Αυτό είναι το ένα ζήτημα. 
     Είπα στην πρωτολογία μου -και το είπαν και οι συνάδελφοί μου- αν τα πράγματα πήγαν μπροστά ή πήγαν πίσω. Και ο κύριος Υπουργός –θα παρακολουθήσω τον κ. Γιαννόπουλο στην ομιλία του- ξεκίνησε από τις μονάδες εντατικής θεραπείας. Μπορείτε να μας πείτε, κύριε Υπουργέ: Είναι καλύτερα ή χειρότερα, σε σχέση με πριν από τρία χρόνια; Αυτό είναι το κρίσιμο ερώτημα. Σήμερα λειτουργούν -και αυτά έχουν λειτουργήσει βασικά επί κυβερνήσεων ΠΑ.ΣΟ.Κ.- πεντακόσιες μονάδες εντατικής θεραπείας περίπου. Σας δώσαμε και εκατόν πενήντα και δεν λειτουργήσατε καμία. Τι θέλετε να μας πείτε; Ότι θα τις λειτουργήσετε; Πότε; Την άλλη τετραετία δεν θα είστε Κυβέρνηση. 
     Δεύτερον, μας είπατε ότι «ξέρετε, μην κοιτάτε τι εγγράφεται στον προϋπολογισμό. Εμείς θα βρούμε χρήματα και είναι δική μας υπόθεση πώς θα το τακτοποιήσουμε». Δηλαδή λογιστικά, δηλαδή, δεν θα τα περάσουμε στο έλλειμμα. Και τότε ο κ. Αλογοσκούφης γιατί λέει ότι εμείς στην Ευρωπαϊκή Ένωση δίνουμε ξεκάθαρους λογαριασμούς και δεν κάνουμε δημιουργική λογιστική; Ξέρω ότι δεν κάνει δημιουργική λογιστική, καταστροφική λογιστική κάνει για τη χώρα και αυτό είναι γνωστό. Τι εννοείτε; Δηλαδή έχετε άλλα βιβλία, έχετε δεύτερα βιβλία και την ίδια ώρα μιλάτε για διπλογραφικό σύστημα και για διαφάνεια και για δημοσιότητα; Μεγάλο το ατόπημά σας, κύριε Υπουργέ!
     Όμως ειλικρινά -λείπει ο κ. Βαρβιτσιώτης- όταν οι δαπάνες για την υγεία στον προϋπολογισμό –αφήστε το Α.Ε.Π.- είναι παρακάτω από το μέσο όρο αύξησης των δαπανών, είναι δηλαδή κοντά στην εισοδηματική πολιτική, τα λεφτά που παίρνετε από τον προϋπολογισμό, που σας δίνει ο κ. Καραμανλής με τον κ. Αλογοσκούφη, είναι για να πληρώνετε τους μισθούς και να κάνετε πολύ λιγότερες προμήθειες, γιατί έχουν αυξηθεί εν τω μεταξύ τα υλικά. Άρα οι προτεραιότητές σας αποτυπώνονται στον προϋπολογισμό. Αυτά δεν τα ξέρετε; 
     Σας ακούω μετά να λέτε για το «ΨΥΧΑΡΓΩΣ». Τι στηρίζετε; Αφού είναι μειωμένος ο προϋπολογισμός κατά 17,3 εκατομμύρια ευρώ. Πώς τους στηρίζετε, όταν σήμερα τρεις χιλιάδες ψυχικά ασθενείς είναι έτοιμοι ή τους προετοιμάζετε για να τους επανακλείσετε σε ψυχιατρεία; Δηλαδή εγκαταλείπετε το πρόγραμμα της αποασυλοποίησης; Γιατί άλλα μας είπε ο κ. Κωνσταντόπουλος την προηγούμενη βδομάδα. 
     Πάρτε μια σαφή θέση! Τι απειλείτε; Να κάνετε εξορθολογισμό δαπανών. Λέτε ότι κάποιος διαχειριστής -εν ονόματι κάποιου Υπουργού ή ότι τον είχε βάλει το ΠΑ.ΣΟ.Κ.- έκανε ατασθαλίες. Γιατί τόσο καιρό δεν το πάτε στον εισαγγελέα, κύριε Υπουργέ; Γιατί τέτοια ακούμε τώρα και για τα ασφαλιστικά ταμεία, τα οποία τα πήραμε εμείς με 3.000.000.000 ευρώ -και αναφέρομαι στα χρεόγραφα και στις καταθέσεις- και σας τα παραδώσαμε με 26.000.000.000 ευρώ. Και μιλάτε για Χρηματιστήριο και ότι χάθηκαν χρήματα κ.λπ.; Έλεος! Αυτή η λογική των συμψηφισμών είναι κίνηση αδυναμίας! Σας το τονίζω για άλλη μια φορά. Δεν σας βοηθά άλλο. 
     Λέτε για τα νοσήλια και για τα ασφαλιστικά ταμεία. Εντάξει, κύριε Σούρλα, αλλά πρέπει να ξέρετε ότι θα πρέπει να υπάρξει και έλεγχος σε σχέση με τα ασφαλιστικά ταμεία, γιατί τα ασφαλιστικά ταμεία πληρώνουν κατά βάση τα νοσήλια. Πρέπει να ξέρετε ότι είναι πολλά νοσοκομεία που κλέβουν τα ασφαλιστικά ταμεία! Ο εξορθολογισμός εδώ πρέπει να είναι πλήρης! Μην το βλέπετε μόνο από την πλευρά των νοσοκομείων, να το δείτε και από εκεί, γιατί εγώ διετέλεσα Υπουργός στο άλλο Υπουργείο. Εκεί χρειάζεται πλήρης εξορθολογισμός. Κάποτε ξεκίνησε, αλλά, δυστυχώς, και αυτό έμεινε στη μέση και συμφωνώ μαζί σας. 
     Σε σχέση με τα νοσοκομεία του Ι.Κ.Α., λάθος καταλάβατε. Το θέμα δεν είναι από πού θα εποπτεύεται η Γενική Γραμματεία Κοινωνικών Ασφαλίσεων. Το θέμα είναι αν το κομμάτι αυτό των νοσοκομείων πρέπει να ενταχθεί στο Κοινωνικό Σύστημα Υγείας και πιστεύω ότι πρέπει να ενταχθεί. Όμως, για να ενταχθεί στο Εθνικό Σύστημα Υγείας, πρέπει να αποζημιωθεί και το Ι.Κ.Α. και αυτά τα ζητήματα δεν τα έλυσαν οι οικονομικοί Υπουργοί και εμείς τότε ως Υπουργοί. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πρέπει να είναι στο Υπουργείο Υγείας.
     ΜΙΛΤΙΑΔΗΣ ΠΑΠΑΪΩΑΝΝΟΥ: Ναι, είναι στο Υπουργείο Υγείας, αλλά δεν είναι έτσι, γιατί είναι και μια περιουσία του Ι.Κ.Α., κάπου πρέπει να αποτιμηθεί. Το Ι.Κ.Α. δεν είναι κράτος. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Η περιουσία είναι του δημοσίου. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Διότι, δυστυχώς, κύριε Γιαννόπουλε ξέρετε τι έχει γίνει; Ιστορικά το νεοελληνικό κράτος όταν ήθελε να κάνει πολιτικές και ιδιαίτερα προνοιακές πολιτικές –πολιτικές αναγνώρισης της Εθνικής Αντίστασης, Ποντίων και οτιδήποτε άλλο- τα φόρτωνε στο κακόμοιρο το Ι.Κ.Α.! Χρωστά πολλά το ελληνικό κράτος στο Ι.Κ.Α., να το ξέρετε! Και δεν θα το εξοφλήσει ποτέ, γιατί μεταθέταμε το πρόβλημα όλοι μας –και εμείς- στο Ι.Κ.Α.. 
     Άρα, σήμερα, το θέμα δεν είναι να τα πάρει από το Ι.Κ.Α.. Θα τα πάρει από το Ι.Κ.Α., αλλά και αυτά από κάπου πρέπει να συμψηφιστούν. Δεν θα είναι μετρητά.  Πρέπει να γίνει ένας εξορθολογισμός – να χρησιμοποιήσω αυτήν τη λέξη- γιατί το θέμα είναι τεράστιο και δεν θέλω να πάω τα ζητήματα παραπέρα.
     Μας είπατε τελειώνοντας πού θα βρείτε τα λεφτά, σε σχέση μ’ αυτό. Όπου τα βρήκαμε και εμείς! Φτιάξαμε πανεπιστημιακά νοσοκομεία σ’ όλη την Ελλάδα. Φτιάξαμε περιφερειακά νοσοκομεία σ’ όλη την Ελλάδα, νομαρχιακά. Τι εννοείτε; 
     Εμείς πιστεύουμε ότι τα θέματα των Σ.Δ.Ι.Τ. και το σχετικό νομοσχέδιο το βρήκατε έτοιμο από το ΠΑ.ΣΟ.Κ.. Είχαμε την ίδια λογική, αλλά για δημόσια έργα, όχι για παροχές υγείας. Έχουμε μια διαφορά εκεί και αυτήν την καταθέσαμε εδώ. Είπαμε πού συμφωνούμε για Σ.Δ.Ι.Τ. και πού δεν συμφωνούμε. Δεν συμφωνούμε για Σ.Δ.Ι.Τ. στο χώρο της υγείας, στο βαθμό που θέλουμε να λέμε ότι η υγεία είναι δημόσιο αγαθό και εντάσσεται σε μια ευρύτερη κοινωνική πολιτική. Αυτή είναι η διαφορά μας με τη Νέα Δημοκρατία σε σχέση με τα Σ.Δ.Ι.Τ., για να απαντήσω και στον κ. Κοσιώνη.
     Προχωρώ. Άκουσα προηγούμενα από τον κ. Βαρβιτσιώτη ότι επιτέλους ήρθε η σύμβαση για το Ολυμπιακό Χωριό σε σχέση με το Ι.Κ.Α., για να απολαμβάνουν αυτοί οι άνθρωποι των αγαθών του Ιδρύματος Κοινωνικής Ασφάλισης. Επειδή έτυχε τότε, όταν ιδρύθηκε το Ολυμπιακό Χωριό, να είμαι Υπουργός Εργασίας και είχα και την εποπτεία του Ι.Κ.Α., το είχαμε συμφωνήσει αυτό πριν ακόμα ξεκινήσει να κτίζεται το Ολυμπιακό Χωριό. Και η σύμβαση για το Ι.Κ.Α. υπογράφτηκε τώρα! Δεν σας τιμά αυτό.
     Πηγαίνω τώρα σε κάποια ζητήματα, που έχουν να κάνουν με τη ζώσα πραγματικότητα. Πάμε, κύριε Υπουργέ, μια βόλτα μαζί στην Αγία Βαρβάρα να επισκεφτούμε το «Λοιμωδών» να δούμε πώς είναι η κατάσταση; 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να πάμε!
     ΜΙΛΤΙΑΔΗΣ ΠΑΠΑΪΩΑΝΝΟΥ: Να πάμε. Εγώ σας λέω να πάμε μαζί και να δούμε πώς ήταν και πώς είναι τώρα. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να πάμε, αλλά θέλω να έχετε την τόλμη και την παρρησία να πείτε τι θα κάνετε με το «Λοιμωδών»!
     ΜΙΛΤΙΑΔΗΣ ΠΑΠΑΪΩΑΝΝΟΥ: Ναι, αλλά το θέμα είναι το εξής…
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αν έχετε αυτήν τη δύναμη, κύριε Παπαϊωάννου…
     ΜΙΛΤΙΑΔΗΣ ΠΑΠΑΪΩΑΝΝΟΥ: Ναι, ναι!
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): … σας προκαλώ να πάμε αύριο το πρωί εκεί, να καλέσουμε και το δήμαρχο και τους δημάρχους…
     ΜΙΛΤΙΑΔΗΣ ΠΑΠΑΪΩΑΝΝΟΥ: Να πάμε και να δούμε πώς ήταν και πώς είναι! 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να πείτε όμως και τι θα γίνει στο νοσοκομείο… 
     ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε, τα τρία τελευταία χρόνια…
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): … γιατί το νοσοκομείο το κρατήσατε σε ομηρία τόσα χρόνια!
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ θα απαντήσετε μετά. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Σας απαντώ. Να δούμε πώς ήταν και πώς το κάνατε, πώς το καταντήσατε, γιατί κατεδαφίζετε το Εθνικό Σύστημα Υγείας! Εμείς προσπαθούσαμε να το βελτιώσουμε. Κανένας δεν είπε ότι παραδώσαμε ένα…
     ΠΡΟΕΔΡΕΥΩΝ (Γεώργιος Σούρλας): Ας χαμηλώσουμε τους τόνους στο τέλος της συζήτησης. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Δεν σήκωσα καθόλου τους τόνους της συζήτησης. Εγώ ήπιους τόνους χρησιμοποιώ.
     ΠΡΟΕΔΡΕΥΩΝ (Γεώργιος Σούρλας): Είναι ποιο υγιές αυτό.
     ΜΙΛΤΙΑΔΗΣ ΠΑΠΑΪΩΑΝΝΟΥ: Συμφωνώ μαζί σας.
     Κατά συνέπεια, ας πάμε να δούμε όλα τα θεραπευτήρια χρονίων παθήσεων στη χώρα, από πλευράς έλλειψης προσωπικού και εξυπηρέτησης και τι φορτώνουμε κάθε μέρα. Δεν είναι στις υψηλές προτεραιότητες της Κυβέρνησης! Να πάμε στο Ηράκλειο, να πάμε στο «Βενιζέλειο», να πάμε στο «Αμαλία Φλέμινγκ», να πάμε στο Ρέθυμνο; Πού θέλετε να πάμε;
     Μιλάτε σήμερα για τις εξελίξεις στα νοσοκομεία Κατερίνης, Κέρκυρας και Αγρινίου, που είχαμε επερώτηση την προηγούμενη εβδομάδα εδώ και είδα τους συναδέλφους, πώς περιέγραψαν την κατάσταση. Θα σας απαντήσει –αν έχει χρόνο- ο κ. Νασιώκας σε σχέση με τη Λάρισα. Να πάτε να ρωτήσετε τους κατοίκους καλύτερα πώς ξεκίνησε αυτό, με ποια δυναμική και σε ποια στασιμότητα βρίσκεται σήμερα. Αυτή είναι η αλήθεια. 
     Πού να πάμε; Στο Αγρίνιο; Όλα αυτά τα έργα που θεμελίωσε το ΠΑ.ΣΟ.Κ. στη Ζάκυνθο, στην Καβάλα –μπορώ να σας δώσω στοιχεία- στη Χίο, στη Χαλκιδική, στο Ναύπλιο, το Οφθαλμιατρείο, στη Νάξο, στη Σύρο, στον «Άγιο Ανδρέα» στην Πάτρα, τα εγκαταλείψατε. Όλα τα αφήσατε στην τύχη τους. Τι μου λέτε τώρα; 
     Ξέρω ότι αυτήν τη στιγμή δίνετε ένα ιδιαίτερο βάρος στο «Αττικόν», για να πείτε ότι κάτι κάνατε, γιατί εκεί πλέον ήταν η ντροπή του συστήματος, γιατί αυτό το σχεδιάσαμε, το υλοποιήσαμε, το βάλαμε μπροστά και είναι και η ναυαρχίδα του συστήματος. Την ίδια ώρα που κάτι κάνετε στο «Αττικόν» –και εμείς θέλουμε να ολοκληρώσετε- εγκαταλείπετε τον «Ευαγγελισμό». 
     Αυτές είναι οι πραγματικότητες, κύριε Υπουργέ, και κατανοώ ότι ως γιατρός έχετε τις ευαισθησίες σας, δεν μπορεί να μην τις έχετε. Από την άλλη μεριά όμως, εγώ μιλάω για μία συνολική κυβερνητική πολιτική και μία πολιτική στο χώρο της υγείας. Αλλά πώς μπορούν να γίνουν όλα αυτά, όταν πέρα από τα ζητήματα των πιστώσεων, ξεκινήσατε με κομματικές κρίσεις γιατρών και με ρουσφετολογικές προσλήψεις; 
     Επικουρικοί γιατροί σε όλο το σύστημα. Μην το συνεχίζετε, κύριε Υπουργέ, είναι καταστροφικό. Οι επικουρικοί γιατροί είναι για απομακρυσμένες περιοχές και συγκεκριμένες κατηγορίες. Το γενικεύετε έτσι, για να πασαλείψετε; Δηλαδή, τι κάνετε; Είσαστε και γιατρός. Στον καρκινοπαθή δίνετε ασπιρίνη. Δεν γίνεται έτσι και δεν λύνεται το πρόβλημα με τέτοιες συνταγές. Δείτε το πρόβλημα στην ουσία του και βρείτε τις κατάλληλες συνταγές, τα κατάλληλα φάρμακα για να έρθει κάποια θεραπεία, να πάνε τα πράγματα πιο μπροστά. Και στα δύο μεγάλα ζητήματα λέτε όλο «θα» και «θα». 
     Κοιτάξτε –για να κλείσω, κύριε Πρόεδρε- είναι φανερό ότι το Ε.Σ.Υ. έχει μία διαδρομή απόλυτα θετική με λάθη και αδυναμίες. Έκλεισε τον κύκλο του, όπως το οραματίστηκε ο Ανδρέας Παπανδρέου, ο Γιώργος Γεννηματάς, όπως το θεμελιώσαμε και όπως το στήριξαν και άλλοι συνάδελφοι στην πορεία. Σήμερα απαξιώνεται, όπως απαξιώθηκε και την περίοδο 1990-1993, παρά τις φιλότιμες προσπάθειες τις δικές μας πάλι. Σήμερα πρέπει να πάμε στην καταξίωση του συστήματος, αλλά για να πάμε στην καταξίωση χρειάζεται αναβάθμιση και χρειάζονται άλλες πολιτικές προτεραιότητες. Χρειάζεται κάποτε να σας ειδοποιήσει η Κυβέρνησή σας ότι οι κοινωνικές δαπάνες είναι ταυτόχρονα και αναπτυξιακές δαπάνες και όχι θα φτιάξουμε την οικονομία κι αν περισσέψει κάτι, θα το δώσουμε και για τις κοινωνικές πολιτικές. Αυτή είναι μία νεοφιλελεύθερη συνταγή, μία ξεπερασμένη λογική σε σχέση με το πώς δομείται ένα σύγχρονο κράτος και ιδιαίτερα όταν θέλουμε να μιλάμε για ένα σύγχρονο κοινωνικό κράτος.
     Κατά συνέπεια, εμείς έχουμε προδιαγράψει την πορεία μας και έχουμε καταθέσει ένα νέο συμβόλαιο με το λαό. Καταθέσαμε το πρόγραμμά μας αναλυτικό, ιεραρχημένο και από πού θα δοθούν τα χρήματα και μ’ αυτό θα πάμε στον ελληνικό λαό και, ταυτόχρονα, θα ζητήσουμε συγκρίσεις και όσον αφορά το πρόσφατο παρελθόν και όσον αφορά το απώτερο παρελθόν, στο βαθμό που εσείς μας προκαλείτε. Εμείς θα ζητήσουμε συγκρίσεις σε σχέση με το μέλλον και ποιος είναι αξιόπιστος, για να εφαρμόσει μια ειλικρινή πολιτική υγείας για τη χώρα, για τους πολίτες, κυρίως, για τον άνθρωπο που δεν μπορεί, για τις ευπαθείς ομάδες, για τον ανήμπορο πολίτη.
     Σας ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παπαϊωάννου.
     Κύριε Υπουργέ, έχετε το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα χαρώ πολύ να ζητήσω τα συγκριτικά στοιχεία και να έχουμε τη δυνατότητα να τοποθετηθούμε και δημόσια σε ποιοτικά στοιχεία του χώρου της υγείας και όχι σ’ αυτά τα μοντέλα, τα οποία εσείς μας θίξατε.
     Επειδή σχολιάσατε τους επικουρικούς γιατρούς, θα σας πω το εξής: Ο θεσμός των επικουρικών γιατρών ήταν ένας θεσμός πολύ ωραίος, που έγινε με το ν. 2889 επί Αλέκου Παπαδόπουλου για να καλύψει νησιωτικές και ηπειρωτικές δυσπρόσιτες περιοχές. Επεκτείναμε όμως, αυτήν τη ρύθμιση και σ’ άλλες περιοχές σ’ όλη την Ελλάδα, σε νοσοκομεία του κέντρου και της περιφέρειας, διότι τα Σ.Κ.Ε.Ι.Ο.Π.Ν. είχαν μεγάλο πρόβλημα τελικής στελέχωσης των οργανικών θέσεων λόγω του ότι από το 2000 βρήκαμε θέσεις, κύριε Νασιώκα –που ήσασταν Υφυπουργός- και δεν τις είχατε προκηρύξει. 
     Επειδή θέλετε να σχολιάσουμε τους ημέτερους και τους υμέτερους, θα σας δώσω εγώ, λοιπόν, τα στοιχεία. Ξέρετε πολύ καλά ότι κρατάγατε τις θέσεις αυτές σε επίπεδο αναπληρωτών διευθυντών, κυρίως, για να γράψουν στο βιογραφικό τους σημείωμα τη χρονική θητεία τους στη διευθυντική θέση. Και αυτήν τη στιγμή υπάρχουν αναπληρωτές διευθυντές έξι χρόνια.
     Εσείς, λοιπόν, τότε που είχατε τις ευαισθησίες αυτές ως προς το σύστημα, γιατί δεν βάλατε τα Σ.Κ.Ε.Ι.Ο.Π.Ν.; Και πώς θα κριθούν μέσα σε μικρό χρονικό διάστημα όλες οι θέσεις των βοηθών; 
     ΕΚΤΟΡΑΣ ΝΑΣΙΩΚΑΣ: Τα βάλαμε και ψηφίσαμε και νόμο, αλλά τον καταργήσατε. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Για να γνωρίζετε, λοιπόν, τα νούμερα -γιατί δεν έχετε πληροφορηθεί- σας λέω ότι έχουν διοριστεί σε τακτικές οργανικές θέσεις, μετά από την κρίση από τα Σ.Κ.Ε.Ι.Ο.Π.Ν., όλες οι βαθμίδες, επιμελητές β΄, επιμελητές α΄ και διευθυντές, πάνω από χίλια οκτακόσια άτομα. 
     Όσον αφορά το θέμα των επικουρικών γιατρών -και πάλι επανέρχομαι- είναι ένας θεσμός ο οποίος έχει δώσει άμεση λύση σε πάρα πολλά σημεία. 
     Όσο για αυτό που υπαινίσσεστε, κύριε Παπαϊωάννου, και μάλιστα είπατε ότι σ’ έναν καρκινοπαθή δίνουμε ασπιρίνη, σας λέω ότι σ’ έναν καρκινοπαθή δίνουμε τη θεραπεία που του χρειάζεται, δηλαδή σχήματα χημειοθεραπείας και ακτινοθεραπείας. Οι δε συνάδελφοι, οι οποίοι πάνε ως επικουρικοί γιατροί στις μονάδες, όπως καταλαβαίνετε, δεν μαθαίνουν στου κασίδη το κεφάλι, αλλά είναι έμπειροι, έχουν τεκμηριωμένη γνώση, έχουν περάσει από εξεταστικές δοκιμασίες και είναι ικανότατοι. 
     Βέβαια εσάς, τους αγαπητούς συναδέλφους του ΠΑ.ΣΟ.Κ., ούτε στο καρφί, ούτε στο πέταλο σας βρίσκουμε. 
     Κάνατε τον υπαινιγμό ότι ενδιαφερόμαστε μόνο για το Αττικό Νοσοκομείο, λες και δεν ενδιαφερόμαστε για τα άλλα νοσοκομεία και μας ενδιαφέρει μόνο το Αττικό Νοσοκομείο. Όλα τα νοσοκομεία μας ενδιαφέρουν. Έχουμε μια συγκεκριμένη, στοχευμένη πολιτική στο χώρο της υγείας, που είναι τεκμηριωμένη πάνω σε επιστημονικά δεδομένα και πάνω στα δημοσιονομικά μας δεδομένα και εξορθολογίζουμε έτσι τις δαπάνες μας. 
     Όσον αφορά το σχόλιο που κάνατε για τα ασφαλιστικά ταμεία, θα σας πω ότι τα ασφαλιστικά ταμεία είναι μια άλλη υπόθεση. Δεν είναι του γνωστικού αντικειμένου του δικού μας. Αλλά τέλος πάντων, επειδή πετάξατε μια αναφορά, ας μη σχολιάσουμε το τι έγινε στη χρηματιστηριακή λαίλαπα, που όλοι οι διοικητές των ασφαλιστικών ταμείων, μηδέ εξαιρουμένου και του δικού μας ταμείου, του Τ.Σ.Α.Υ., έπαιξαν σε συγκεκριμένες μετοχές στο Χρηματιστήριο τη υποδείξει των Υπουργών Οικονομικών και είχαν μάλιστα συνεργό και το διοικητή της Τραπέζης της Ελλάδος. Ας μη πούμε πολλά. Αφήστε τα, λοιπόν, αυτά. Θα τα λύσουν οι αρμόδιοι τα θέματα των ασφαλιστικών ταμείων. 
     ΕΚΤΟΡΑΣ ΝΑΣΙΩΚΑΣ: Στο σπίτι του κρεμασμένου, κύριε Υπουργέ, δεν μιλάνε για σχοινί. 
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πείτε μας, λοιπόν, τη χρηματοδότηση –σας προκαλώ- των νέων νοσοκομείων. 
     Αναφερθήκατε στα νοσοκομεία και πολύ καλά κάνατε και το σχολιάσαμε. Έχετε κάνει δέκα επτά νοσοκομεία. Μπράβο σας. Επειδή είστε ακουστικοί τύποι, θα το επαναλάβω και πάλι. Κάνατε δομές. Κανείς δεν αντιλέγει γι’ αυτό. Τι άλλο να σας πούμε; Ήταν, όμως, ένα τέτοιο ευρωπαϊκό καθεστώς που σας έδινε τη δυνατότητα να χρηματοδοτήσετε νοσοκομειακές μονάδες, δυνατότητα την οποία εμείς αυτήν τη στιγμή με το Δ΄ Κοινοτικό Πλαίσιο Στήριξης δεν έχουμε. Πώς θα κτίσουμε, λοιπόν, κάποια νοσοκομεία, που υπολείπονται από πλευράς συγκρότησης; Τα τρία νοσοκομεία έχουν μπει πια στη λογική αυτή και είναι εξασφαλισμένοι οι πόροι -το ογκολογικό, το παιδιατρικό και το νοσοκομείο στο βορειοανατολικό άξονα- και γι’ αυτό είπαμε για συνεργασία δημόσιου και ιδιωτικού τομέα, κάτω, βέβαια, από ελεγκτικούς μηχανισμούς. 
     Ως προς τις ψυχιατρικές κλινικές, τη δομή τους, μη νομίζετε ότι είναι πανάκεια το πρόγραμμα «ΨΥΧΑΡΓΩΣ». Δεν έχουμε το χρόνο να συζητήσουμε. Ρωτήστε και κάποιους ψυχιάτρους, οι οποίοι έχουν αντίθετη άποψη μ’ αυτήν τη δήθεν αποασυλοποίηση. Είναι μια αποασυλοποίηση σε κάποιες μικρότερες δομές, μ’ άλλα χαρακτηριστικά. Αλλά οι μονάδες ψυχιατρικών κλινικών, πρέπει να είναι και σε νοσοκομειακά συγκροτήματα, όπως είναι στον «Ευαγγελισμό», όπως είναι στο «Κρατικό Αθηνών», όπως είναι στο «Σισμανόγλειο», στο «Κρατικό Πειραιώς». Και δημιουργούνται και άλλες μονάδες, οι οποίες έτσι θα εξυπηρετήσουν γενικότερα το θέμα της ψυχικής υγείας. 
     Δεν είναι μόνο τα προστατευόμενα διαμερίσματα, ούτε οι ξενώνες, ούτε όλο αυτό το μοντέλο. Καλό είναι, χρήσιμο είναι, αλλά δεν αποτελεί πανάκεια για την ψυχική νόσο. Είναι πολυδιάστατη η αντιμετώπιση της ψυχικής ασθένειας, που θέλει διαφορετική αντίληψη και δεν υπάρχει μόνο μια συνταγή, δηλαδή  ότι μόνο το «ΨΥΧΑΡΓΩΣ» προσφέρει αποτελέσματα. 
     Κύριοι συνάδελφοι, πάνω στο θέμα της συζήτησης αυτής, όπου υπάρχει η ένταση, αλλά υπάρχει και όλη η εποικοδομητική αναφορά και από την αντίθεση που προέρχεται από το διάλογό μας, νομίζω ότι θα έχουμε τη δυνατότητα να μιλήσουμε για τις επιδόσεις μας, όταν θα κριθούμε και εμείς να απαντήσουμε με συγκεκριμένα στοιχεία και όχι αποσπασματικά. Θα έχουμε και τη δυνατότητα, όπως σας είπα, να αναφερθούμε και στους ποιοτικούς δείκτες που έχει ανάγκη ο Έλληνας πολίτης. 
     Τότε, ακριβώς, θα μπορούμε να μιλήσουμε για πάρα πολλά πράγματα, τα οποία μπορεί εσείς να μην τα κατανοείτε, λόγω του ότι δεν έχετε γνώση πάνω στο θέμα, ακριβώς, ούτε της επεμβατικής καρδιολογίας σε ένα οξύ έμφραγμα. Υπάρχουν πολλά κέντρα που δεν υπήρχαν παλιά –δεν θέλω να αναφερθώ πού και πώς γίνονται αυτά- και τόσοι άλλοι δείκτες, τα οποία, πραγματικά, δείχνουν ένα εύρος στο Εθνικό Σύστημα Υγείας, που, συνεχώς, πρέπει να βελτιώνεται.
     Αυτή είναι μια δική μας προσπάθεια και προς αυτήν τη δική μας προσπάθεια βέβαια, κατατείνει και η δική σας επιθυμία και –γιατί όχι;- όπως είπε και ο Υπουργός, πάνω στο στρατηγικό σχέδιο δράσης στο πρόγραμμά μας για την υγεία και εσείς επικουρικά θα καταθέσετε όλες σας τις προτάσεις, για να έχουμε, τουλάχιστον, μια μίνι πλατφόρμα ενός σχεδιασμού στο επίπεδο του χώρου της υγείας, όπου περισσότερα μας ενώνουν και λιγότερα μας χωρίζουν. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, θα μπορούσα να έχω το λόγο για δυο λεπτά; 
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Παπαϊωάννου, έχετε το λόγο για μια σύντομη παρέμβαση.
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, αποδέχομαι κατ’ αρχάς αυτό που είπε ο κύριος Υπουργός.
     ΠΡΟΕΔΡΕΥΩΝ (Γεώργιος Σούρλας): Άλλωστε, είπε τόσο κολακευτικά λόγια για σας. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Ότι, δηλαδή, δεν έχω γνώσεις επεμβατικής ιατρικής, πολύ περισσότερο στην καρδιοχειρουργική. Όμως, σήμερα εδώ μιλάμε πολιτικά. Βέβαια, δεν μπορεί να έχω και τις γνώσεις τις δικές σας σε σχέση με την αντιμετώπιση της ψυχικής υγείας. Όμως, εκείνο που μπορώ να γνωρίζω, είναι το εξής: Άλλο είναι η κλινική αντιμετώπιση της νόσου και άλλο το θέμα της αποασυλοποίησης. Ή πηγαίνουν παράλληλα.
     Όμως, εκείνο που προέχει, κύριε Υπουργέ, είναι το εξής: Εσείς και ο Υφυπουργός κ. Κωνσταντόπουλος –ο συνάδελφός σας- και ο κύριος Υπουργός να φέρετε και να μας καταθέσετε εδώ μια συγκεκριμένη πολιτική για όλες τις πλευρές του ζητήματος, διότι πρέπει να σας πω ότι αν ανατρέξετε στα προηγούμενα Πρακτικά –το είπα και στον κύριο Υπουργό- θα δείτε διαφορές μεταξύ σας και όσον αφορά τις εκτιμήσεις, σχετικά με το τι έχει γίνει μέχρι σήμερα.
     Κατά συνέπεια, λοιπόν, και εδώ είσαστε ανακόλουθοι. Ξέρετε, δεν έχει σημασία ποιο δρόμο θα διαλέξεις, αν δεν ξέρεις πού το πας. Και έχω την αίσθηση ότι και σ’ αυτόν το μεγάλο τομέα ως Κυβέρνηση, δεν ξέρετε πού το πάτε.
     Και τελειώνω με το θέμα των ασφαλιστικών ταμείων, στα οποία αναφερθήκατε. Συνηθίζει ο κ. Γιακουμάτος να λέει –και αυτό το λέω για σας, γιατί δεν το λέει σωστά και δεν απευθύνεται σε μας, γιατί δεν μπορεί εμείς να είμαστε οι αποδέκτες, αλλά εσείς μπορεί να είστε- «στου κρεμασμένου το σπίτι μη μιλάτε για σκοινί»! 
     Όσον αφορά, λοιπόν, στο θέμα των ασφαλιστικών ταμείων και επειδή αναφερθήκατε στο Τ.Σ.Α.Υ., από τα στοιχεία που έχω εγώ στη διάθεσή μου και μπορώ να θυμάμαι, θα σας πω το εξής: Την περίοδο 1996-2004, τα οκτώ χρόνια ανάμεσα στα οποία είναι και το Χρηματιστήριο, η κινητή περιουσία του Τ.Σ.Α.Υ. αυξήθηκε κατά 350%! 
     Όμως, εάν εσείς έχετε κάποιο συγκεκριμένο στοιχείο ότι κάποιος έπαιξε ή έκανε οτιδήποτε, σας παρακαλώ να το φέρετε. Οι αφορισμοί, σας είπα, όπως και το να ανατρέχετε στο παρελθόν, μ’ ένα λόγο ισοπεδωτικό και σε μια λογική συμψηφισμών, σας εκθέτει ακόμα περισσότερο. Μη μπαίνετε σ’ αυτό το επικίνδυνο παιχνίδι. Έχουν μπει άλλοι συνάδελφοί σας και στο τέλος και εκείνοι και η Κυβέρνησή σας θα βρεθούν χαμένοι. Αυτό να ξέρετε.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο και κλείνουμε με τη δική σας ομιλία.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πάνω στο θέμα των ασφαλιστικών ταμείων το ξέρετε πολύ καλά, ασχέτως αν θέλετε να το αποσιωπήσετε. Και επειδή θέλετε να προκαλέσετε πάλι το σύστημα για τα ασφαλιστικά ταμεία και για την αμαρτωλή περίοδο του Χρηματιστηρίου, σας είπα και πάλι ότι αυτή ήταν μια πολύ καλή πυραμίδα που στήθηκε. Τα έχω πει και στη Βουλή, είναι δηλωμένα και στα Πρακτικά. Ήταν μια πολύ καλή πυραμίδα, γιατί είχε συνεργούς τις τρεις μεγάλες τράπεζες και ήταν και η επικουρία του Διοικητού της Τραπέζης της Ελλάδος που είπε –το ξεχνάτε- «μπορείτε να πάρετε 15.000.000 δάνειο και να εγχειρίσετε τους τίτλους.» 
     Ξεχάσατε τον κ. Παπαντωνίου, ο οποίος έλεγε ότι είναι μια ανθηρή οικονομία και ότι ο δείκτης θα φτάσει στο 7%; Ξεχάσατε, ακριβώς, το πόσοι λύγισαν εκείνη την περίοδο, από πλευράς αυτών που έπαιξαν στο Χρηματιστήριο και το τι έγινε; Και τώρα, έρχεστε να μας πείτε για τα ασφαλιστικά ταμεία; 
     Αν θέλετε τα στοιχεία -τα οποία εσείς είχατε δώσει- για το πόσοι διοικητές έπαιξαν, πιστεύοντας ότι έτσι θα επενδύσουν καλύτερα το ποσοστό του αποθεματικού που έπρεπε να επενδύσουν, θα δείτε πόσα χάθηκαν εκείνη την εποχή. Και αυτά τα στοιχεία θα τα έχετε. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Επαναλαμβάνω, κύριε Υπουργέ, ότι τα στοιχεία είναι υπαρκτά.
     ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, ολοκληρώσαμε. Μην ανοίξουμε το θέμα των ασφαλιστικών ταμείων. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Θέλω να πω κάτι, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, μην επαναλαμβάνετε. Δεν μπορούμε να συνεχίσουμε τώρα. Σας παρακαλώ πάρα πολύ. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Αυτά που είπατε για το Διοικητή της Τράπεζας της Ελλάδας, τα είπε και ο Σαρκοζί. Όμως, ο Σαρκοζί δεν...
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ και κύριε Παπαϊωάννου, ολοκληρώσαμε. 
     Κηρύσσεται περαιωμένη η συζήτηση επί της υπ’ αριθμόν 52/25/8.3.2007 επερώτησης των Βουλευτών του ΠΑ.ΣΟ.Κ. προς τον Υπουργό Υγείας και  Κοινωνικής Αλληλεγγύης, σχετικά με το Δημόσιο Σύστημα Υγείας. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα  22.02΄ λύεται η συνεδρίαση για αύριο ημέρα Τρίτη 27 Μαρτίου 2007 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
     
     Η ΠΡΟΕΔΡΟΣ                                                         ΟΙ ΓΡΑΜΜΑΤΕΙΣ



2
ΣΥΝΕΔΡΙΑΣΗ 26-03-07     ΣΕΛ.

Τελευταία Αποθήκευση:	29/3/2007 1:32:00 μμ	Από:	M.papadatou
Εκτυπώθηκε:	29/3/2007 1:25:00 μμ

