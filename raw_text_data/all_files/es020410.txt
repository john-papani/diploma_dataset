

Τετάρτη, 10 Απριλίου 2002
ΣΥΝΕΔΡΙΑΣΗ ΡΙΘ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών Χ. Παπουτσή, Β. Γερανίδη και Μ. Γιαννάκου - Κουτσίκου, σελ. 
3. Ανακοινώνεται ότι τη συνεδρίαση παρακολουθούν μαθητές από το 4ο Ενιαίο Λύκειο Περιστερίου, το Γυμνάσιο Ματαράγκας Αιτωλοακαρνανίας, το 1ο Δημοτικό Σχολείο Κάτω Αχαΐας και το Γυμνάσιο Παναιτωλίου Αιτωλοακαρνανίας, σελ.
4. Ανακοινώνεται ότι το Υπουργείο Εργασίας υπέβαλε στη Βουλή τα κείμενα της 184 Διεθνούς Σύμβασης και 192 Διεθνούς Σύστασης Εργασίας "για την Ασφάλεια και την Υγεία στη Γεωργία", σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 11 Απριλίου 2002, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης "Αναβάθμιση της Πολιτικής Προστασίας και λοιπές διατάξεις", σελ.
2. Κατάθεση σχεδίου νόμου: Οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Πολιτισμού, Μεταφορών και Επικοινωνιών, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων και Περιβάλλοντος, Χωροταξίας και Δημοσίων 'Εργων καταθέτουν σχέδιο νόμου για την "Εταιρική διακυβέρνηση, θέματα μισθολογίου και άλλες διατάξεις", σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΒΑΡΔΙΚΟΣ Π., σελ.
ΒΑΣΙΛΕΙΟΥ Θ., σελ.
ΓΕΙΤΟΝΑΣ Κ., σελ.
ΚΑΝΕΛΛΗ Λ., σελ.
ΚΕΔΙΚΟΓΛΟΥ Β., σελ.
ΛΕΓΚΑΣ Ν., σελ.
ΜΑΝΤΟΥΒΑΛΟΣ Π., σελ.
ΜΗΤΣΟΤΑΚΗΣ Κ., σελ.
ΞΗΡΟΤΥΡΗ Α., σελ.
ΠΑΠΑΔΗΜΑΣ Λ., σελ.
ΠΟΛΥΔΩΡΑΣ Β. σελ.
ΣΓΟΥΡΙΔΗΣ Π., σελ.
ΣΠΥΡΙΟΥΝΗΣ Κ., σελ.
ΤΑΣΟΥΛΑΣ Κ., σελ.
ΤΖΑΝΗΣ Λ., σελ.
ΤΣΟΥΡΝΟΣ Γ., σελ.


ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΙΘ΄
Τετάρτη 10 Απριλίου 2002


Αθήνα, σήμερα στις 10 Απριλίου, ημέρα Τετάρτη και ώρα 10.59΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Νικόλαο Λέγκα, Βουλευτή Τρικάλων, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Νομάρχης Μαγνησίας ζητεί την επιχορήγηση όλων των θερμοκηπιακών επιχειρήσεων του Νομού Μαγνησίας.
2) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Ομοσπονδία Ελληνικών Συλλόγων Ουκρανίας ζητεί την έκδοση αδειών παραμονής στην Ελλάδα για τους ;Ελληνες της Ουκρανίας.
3) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Σωματείο Εργαζομένων Δημοτικών Επιχειρήσεων Αορίστου Χρόνου Νομού Πέλλας ζητεί τη διασφάλιση των θέσεων εργασίας των μελών του.
4) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η κα Βικτωρία Χατζηθεοδώρου, αγρότισσα, υποβάλλει ένσταση στον ΟΠΕΚΕΠΕ ως προς τη μέση στρεμματική απόδοση.
5) Ο Βουλευτής Κορινθίας κ. ΘΕΟΔΩΡΟΣ ΚΟΤΣΩΝΗΣ κατέθεσε αναφορά με την οποία ο Μητροπολίτης Ζακύνθου Χρυσόστομος ζητεί να καταργηθεί το μέτρο φορολόγησης για τα κοινωφελή ιδρύματα.
6) Η Βουλευτής Μεσσηνίας κ. ΣΟΦΙΑ ΚΑΛΑΝΤΖΑΚΟΥ κατέθεσε αναφορά με την οποία το Επιμελητήριο Μεσσηνίας ζητεί τη συνέχιση της λειτουργίας του 9ου Στρατοπέδου Πεζικού Συντάγματος που εδρεύει στην πόλη της Καλαμάτας.
7) Οι Βουλευτές κύριοι ΙΩΣΗΦ ΒΑΛΥΡΑΚΗΣ, ΕΥΤΥΧΙΟΣ ΔΑΜΙΑΝΑΚΗΣ και ΕΜΜΑΝΟΥΗΛ ΣΚΟΥΛΑΚΗΣ κατέθεσαν αναφορά με την οποία η Τοπική 'Ενωση Δήμων και Κοινοτήτων Νομού Χανίων ζητεί την κατασκευή αθλητικών έργων στο Νομό Χανίων.
8) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία το Σωματείο Οδηγών - Εισπρακτόρων και λοιπού προσωπικού αστικού και υπεραστικού ΚΤΕΛ Νομού Ιωαννίνων ζητεί την ανάθεση των διεθνών λεωφορειακών γραμμών Νότιας Αλβανίας με Ελλάδα στην κοινοπραξία "ΗΠΕΙΡΟΣ".
9) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία το Σωματείο Ασημουργών Ιωαννίνων "Η ΓΙΑΝΝΙΩΤΙΚΗ ΤΕΧΝΗ" ζητεί την ένταξη του κλάδου της ασημουργίας Ιωαννίνων σε ευνοϊκό πρόγραμμα χρηματοδότησης.
10) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμαρχος Κεκροπίας, ο Διευθυντής του Δημοτικού Σχολείου Παλαίρου, ο Πρόεδρος του Συλλόγου Γονέων και Κηδεμόνων Δημοτικού Σχολείου Παλαίρου και ο Πρόεδρος της Σχολής Επιτροπής Σχολείων Δήμου Κεκροπίας Νομού Αιτωλ/νίας ζητούν την ανέγερση κτιρίου για τη στέγαση του Δημοτικού Σχολείου Παλαίρου.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 253/3-7-01 ερώτηση AKE 27 δόθηκε με το υπ΄ αριθμ.1061/2-10-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 253/27/3-7-01 ερώτηση και ΑΚΕ που κατατέθηκε στη Βουλή από τον Βουλευτή κ. Αθανάσιο Γιαννόπουλο σχετικά με την χρηματοδότηση του ερευνητικού προγράμματος ΕΠΕΤ ΙΙ σας πληροφορούμε για θέματα αρμοδιότητάς μας τα εξής:
1. Το Υπουργείο Υγείας και Πρόνοιας δεν συμμετείχε στη χρηματοδότηση του εν λόγω προγράμματος.
2. Το Π.Γ.Ν. Αθηνών "Αλεξάνδρα" δεν εμπλέκεται στο εν λόγω πρόγραμμα ούτε έχει χρηματοδοτηθεί. 
3. Από το Π.Γ.Ν Αθηνών "Λαϊκό", συμμετείχε το Κέντρο Μεσογειακής Αναιμίας, μετά από προκήρυξη της Γ.Γ.Ε.Τ.. Το Πρόγραμμα χρηματοδοτήθηκε από την Ε. Ε. ενώ η Εθνική Συμμετοχή εκ. δρχ. 13. 878.000 εδόθη εξ ολοκλήρου, στο Νοσοκομείο από την Γ.Γ.Ε.Τ. 
Σε συνημμένο φάκελο διαβιβάζονται τα αιτούμενα στοιχεία με τα οποία δίνονται απαντήσεις στα επί μέρους ερωτήματα του Βουλευτή.
Η Υφυπουργός
Χ. ΣΠΥΡΑΚΗ"
2. Στην με αριθμό 267/29/4-7-01 ερώτηση ΑΚΕ 29 δόθηκε με το υπ΄ αριθμ. 1646/3-10-01 έγγραφο από τον Υπουργό Πολιτισμού η ακόλουθη απάντηση:
"Σε απάντηση της ερώτησης 267/4-7-01 του Βουλευτή Αν. Σπηλιόπουλου και στο μέρος που μας αφορά, σας επισυνάπτουμε την έκθεση Τακτικού Ελέγχου που διενεργήθηκε στη ΚΑΕ ΑΡΗΣ από το Ελεγκτικό Συμβούλιο του άρθρου 77 του ν . 2725/99 και επιπρόσθετα σας γνωρίζουμε ότι στο βιβλίο μετόχων της ΚΑΕ ΑΡΗΣ καταχωρήθηκε η μεταβίβαση 89.890 μετοχών της Εταιρείας ΑURΟRΑ CLΟBΑL SΟLUTIΟΝS Α.Ε. στον Σταύρο Σερπάνο Έλληνα υπήκοο.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
3. Στην με αριθμό 272/4-7-2001 ερώτηση δόθηκε με το υπ' αριθμ. 288/21-9-2001 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του με αριθμό πρωτ. 272/4-7-2001 εγγράφου σας, με το οποίο μας διαβιβάσατε ερώτηση του Βουλευτή κ. Γ. Παπαγεωργίου, που κατατέθηκε στη Βουλή των Ελλήνων, σας πληροφορούμε ότι:
1. Σύμφωνα με το ισχύον θεσμικό πλαίσιο και την αριθμ. 3326/02/01/10-01-2001 κοινή Απόφαση των Υπουργών Οικονομικών, Εμπορικής Ναυτιλίας και Ανάπτυξης, η οποία ισχύει μέχρι την 30/04/2002, έχει ήδη ολοκληρωθεί ο χαρακτηρισμός των αγόνων γραμμών αρμοδιότητας του Υπουργείου Εμπορικής Ναυτιλίας καθώς και οι διαδικασίες μίσθωσής τους. Στις γραμμές αυτές δεν συμπεριλαμβάνεται η γραμμή Ερέτριας - Ωρωπού.
2. Μετά την έκδοση του νόμου 2932/2001 (Α 145/27-06-01), έχουν ήδη αρχίσει εκ μέρους του ΥΕΝ οι διαδικασίες έκδοσης των προβλεπόμενων κανονιστικών πράξεων για τα θέματα που αφορούν την ακτοπλοΐα και η κάλυψη της κάθε δρομολογιακής γραμμής από 01/11/2002 θα γίνεται κατά τις διατάξεις του νόμου αυτού στο πλαίσιο του ελεύθερου και υγιούς ανταγωνισμού, ανάλογα με τις πραγματικές ανάγκες της κάθε γραμμής.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
4. Στην με αριθμό 291/4-7-2001 ερώτηση δόθηκε με το υπ' αριθμ. 730/4-10-2001 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην με αριθμό 291/4-7-2001 ερώτηση που κατετέθη στη Βουλή των Ελλήνων από το Βουλευτή του Συνασπισμού κ. Φ. Κουβέλη, σχετικά με την αναφορά - καταγγελία των εκπαιδευτικών του 2ου Γυμνασίου Τριπόλεως κατά του αναπληρωτή Προϊσταμένου της Δ/νσης Β/θμιας Εκπαίδευσης Ν. Αρκαδίας, σας γνωρίζουμε τα εξής:
1. Ο Προϊστάμενος της Δ/νσης Β/θμιας Εκπ/σης Ν. Αρκαδίας, αφού ενημερώθηκε για το κείμενο της αναφοράς -το κείμενο της οποίας αφορούσε μεθοδεύσεις και παράνομες αποφάσεις σχετικά με τις λυκειακές επιτροπές - ενημέρωσε τον Εισαγγελέα.
Στη συνέχεια, με έγγραφό του, ζητήθηκε από τους καταγγέλλοντες να τεκμηριώσουν το περιεχόμενο της αναφοράς τους, το οποίο όμως δεν έπραξαν ως όφειλαν.
Για το λόγο αυτό, τους κάλεσε σε απολογία και τους επέβαλε την ποινή της επίπληξης, σύμφωνα με τις διατάξεις του πειθαρχικού δικαίου, χωρίς να απαιτείται προηγουμένως διενέργεια Ε.Δ.Ε., εφόσον το παράπτωμα ήταν αποδεδειγμένο.
Η επιβολή της ποινής αποσκοπούσε στη διασφάλιση του κύρους των εξετάσεων και την ηρεμία των μαθητών, αφού η Δ/νση Β/θμιας Εκπ/σης και η Νομαρχιακή Επιτροπή Παιδείας έπραξαν τα νόμιμα.
2. Σύμφωνα με την αριθμ. Φ. 252/Β6/1169/3-5-2001 εγκύκλιο της αρμόδιας υπηρεσίας του ΥΠ.Ε.Π.Θ. προς τους Προϊσταμένους Δ/νσεων προκύπτει ότι στις Λυκειακές Επιτροπές μπορούν να συμμετέχουν εκπ/κοί που είναι γονείς υποψηφίων μαθητών στις Πανελλήνιες εξετάσεις, όταν οι υποψήφιοι αυτοί ανήκουν σε άλλο εξεταστικό κέντρο.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
5. Στην με αριθμό 303/4-7-01 ερώτηση δόθηκε με το υπ' αριθμ. 437/21-9-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ. 303/4.7.2001 ερώτηση της Βουλευτού κας Ασημίνας Ξηροτύρη - Αικατερινάρη, σας γνωρίζουμε τα εξής:
Η ενίσχυση της παραγωγής και διανομής των ελληνικών ταινιών, γίνεται μέσω του Ελληνικού Κέντρου Κινηματογράφου, που εποπτεύεται και επιχορηγείται για το σκοπό αυτό από το ΥΠ.ΠΟ. Το έτος 2000 το Ελληνικό Κέντρο Κινηματογράφου επιχορηγήθηκε με το ποσό του ενός δις οχτακοσίων ενενήντα εκατομμυρίων δραχμών. Φέτος, θα επιχορηγηθεί με το ποσό των 2 δις εξακοσίων πενήντα εκατομμυρίων δραχμών.
Τα ζητήματα που σχετίζονται με την ραδιοτηλεόραση ανήκουν στην αρμοδιότητα του Υπουργείου Τύπου και Μ.Μ.Ε.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
6. Στην με αριθμό 364/9-7-01 ερώτηση δόθηκε με το υπ' αριθμ. 440/25-9-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ. 364/9-7-2001 ερώτηση του Βουλευτή κ. Κωνσταντίνου Τσιπλάκη, σας γνωρίζουμε τα εξής:
Στο νομό Σερρών η αρχαιολογική έρευνα ξεκίνησε κυρίως από το 1954, με τις ανασκαφές του Δημήτριου Λαζαρίδη στην αρχαία Αμφίπολη. Στην επόμενη δεκαετία ανασκαφικές έρευνες έγιναν και σε άλλες θέσεις που καλύπτουν μία μεγάλη χρονική περίοδο, από τους νεολιθικούς χρόνους έως και τους ρωμαϊκούς. Αναφέρονται αυτές που έγιναν στο Αηδονοχώρι (αρχαία Τράγιλος), στον προϊστορικό οικισμό του Σ.Σ. Αγγίστας και στον Α΄ Μακεδονικό Τάφο της αρχαίας πόλης, στην αρχαία πόλη της Τερπνής, στους προϊστορικούς οικισμούς της Δήμητρας και της Πεντάπολης και μικρής έκτασης και σωστικού χαρακτήρα έρευνες σε αρχαία νεκροταφεία του νομού, στη Βέργη, Καλόκαστρο, Γάζωρο, Μεσορράχη, Ν. Ζίχνη κλπ. Σήμερα συστηματική έρευνα διενεργείται στην αρχαία Άργιλο (περιοχή Ν. Κερδυλλίων) από τη ΙΗ΄ ΕΠΚΑ σε συνεργασία με το Καναδικό Αρχαιολογικό Ινστιτούτο και στον προϊστορικό οικισμό του Προμαχώνα (περιοχή Ν. Πετριτσίου) σε συνεργασία με το Αρχαιολογικό Ινστιτούτο της Σόφιας.
Σωστικού χαρακτήρα ανασκαφικές έρευνες γίνονται κάθε χρόνο. Ταυτόχρονα συνεχίζονται οι εργασίες συντήρησης και αναστήλωσης των μνημείων της Αμφίπολης και η προσπάθεια διαμόρφωσης του αρχαιολογικού χώρου, μοναδικού επισκέψιμου έως σήμερα στο νομό. Το μεγάλο κενό στην αρχαιολογική έρευνα εντοπίζεται κυρίως στη συμπλήρωση του αρχαιολογικού χάρτη του νομού, γεγονός που οφείλεται στην απουσία συστηματικής επιφανειακής έρευνας. Έρευνα τέτοιου είδους έχει γίνει παλαιότερα μόνο για την περιοχή Πεντάπολης-Χρυσού.
Ένας στόχος άμεσης προτεραιότητας είναι και η συντήρηση και ανάδειξη αρχαιολογικών χώρων που έχουν ήδη ανασκαφεί και μπορούν να αποτελέσουν επισκέψιμους χώρους και συνεπώς πόλους έλξης επισκεπτών. Τέτοιοι χώροι είναι οι δύο Μακεδονικοί τάφοι του Σ.Σ. Αγγίστας και η αρχαία πόλη της Τερπνής με τον Μακεδονικό Τάφο των Διοσκουρίδη και Ιππώνακτα.
Τα αρχαιολογικά ευρήματα από διάφορες αρχαιολογικές θέσεις του Ν. Σερρών στεγάζονται σε τρία Μουσεία: α) Αρχαιολογικό Μουσείο Σερρών (στο Μπεζεστένι, κτίριο του 16ου αιώνα), β) Αρχαιολογικό Μουσείο Αμφίπολης, γ) Αρχαιολογικό Μουσείο Καβάλας. Το Αρχαιολογικό Μουσείο Σερρών (Μπεζεστένι) δεν προσφέρεται για τη συγκέντρωση και έκθεση των πολυάριθμων ευρημάτων του Νομού από τις διάφορες συστηματικές και σωστικές ανασκαφές που διενεργούνται σε όλη την περιφέρεια του Νομού, λόγω έλλειψης αρκετών και κατάλληλων (από πλευρές περιβαλλοντικού ελέγχου) εκθεσιακών και αποθηκευτικών χώρων.
Για τη δημιουργία ενός σύγχρονου αρχαιολογικού μουσείου στο Νομό έχει συγκροτηθεί ομάδα εργασίας με έργο την κατάθεση πρότασης για τη μουσειακή πολιτική στο Νομό Σερρών. Έχει δε γίνει από το ΥΠ.ΠΟ αποδοχή της δωρεάς οικοπέδου του Δήμου Σερρών, όμως το οικόπεδο αυτό είναι μικρό για τις ανάγκες ενός νέου Μουσείου, χωρίς δυνατότητες μελλοντικής επέκτασης σε άλλο όμορο οικόπεδο. Η περίπτωση παραχώρησης τμήματος του στρατοπέδου Παπαλουκά, λόγω θέσης και έκτασης, θεωρήθηκε πολύ ενδιαφέρουσα ως εναλλακτική λύση αλλά μέχρι σήμερα δεν κατέστη δυνατή η συμφωνία με το Υπουργείο Εθνικής Άμυνας. Επομένως, το θέμα ανεύρεσης κατάλληλης έκτασης για την ανέγερση του Μουσείου παραμένει, με ενδεχόμενη την υλοποίηση του έργου στο προαναφερθέν παραχωρηθέν οικόπεδο. Σε μία τέτοια περίπτωση, το Μπεζεστένι θα λειτουργεί και στο μέλλον ως Μουσείο, αποκλειστικά για τη στέγαση και έκθεση των ευρημάτων της πόλης των Σερρών, ενώ το νέο Μουσείο θα στεγάζει τα ευρήματα όλου του Νομού.
Σημειώνεται ότι στα μέσα του περασμένου έτους (2000) ολοκληρώθηκαν εργασίες στερέωσης, στεγανοποίησης και αποκατάστασης του ιστορικού κτιρίου του Μπεζεστενίου και έτσι στάθηκε δυνατή η επαναλειτουργία του μετά από τα κτιριολογικά προβλήματα που είχε παρουσιάσει. Το κτίριο, όμως, χρειάζεται και άλλες συμπληρωματικές εργασίες στερέωσης και συντήρησης, η χρηματοδότηση των οποίων επιδιώκεται να εξασφαλισθεί από το Γ΄ ΚΠΣ με χρονικό ορίζοντα ολοκλήρωσης το 2006.
Σημειώνεται, τέλος, ότι από πλευράς βυζαντινών αρχαιοτήτων, την τελευταία πενταετία ένα σημαντικό μέρος των δραστηριοτήτων της αρμόδιας Εφορείας αναπτύσσεται με τα εξής έργα: Συντήρηση κτιρίου του Ζιντζιρλή Τζαμί και διαμόρφωση περιβάλλοντος χώρου (ΠΕΠ Κεντρικής Μακεδονίας), αναστήλωση προστώου στο Τέμενος Αγία Σοφία (ΠΕΠ Κεντρικής Μακεδονίας), διαμόρφωση μουσειακού χώρου στην Παλαιά Μητρόπολη Σερρών για την Έκθεση του γλυπτικού Διακόσμου της εκκλησίας (ΠΕΠ Κεντρικής Μακεδονίας), καθαρισμός τοιχογραφιών Μακρυναρικίου και συντήρηση τοιχογραφιών Αρχονταρικίου Μονής Προδρόμου (ΠΕΠ Κεντρικής Μακεδονίας και Ίδρυμα Λεβέντη-ΠΔΕ Υπουργείο Πολιτισμού), καθώς και συντήρηση ψηφιδωτών των παλαιοχριστιανικών βασιλικών, διαμόρφωση χώρου παλαιοχριστιανικής πόλης της Αμφίπολης (ευπρεπισμός, περφράξεις, συντηρήσεις υφιστάμενων κατασκευών)
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
7. Στην με αριθμό 424/11-7-01ερώτηση AKE 44 δόθηκε με το υπ' αριθμ. 1828/3-10-01 έγγραφο από Υφυπουργό Γεωργίας η ακόλουθη απάντηση:
"Απαντώντας στην ερώτηση ΑΚΕ 42 4/44/11-7-2001 που κατέθεσε ο Βουλευτής κ. Ε. Χαϊτίδης, για τα θέματα της αρμοδιότητάς μας, σας πληροφορούμε τα εξής:
Στον συνημμένο πίνακα 1, αναγράφονται τα Κτηνιατρικά Εργαστήρια και οι αναλύσεις που έχουν πραγματοποιηθεί τα τελευταία δύο (2) χρόνια.
Τα εν λόγω εργαστήρια είναι σχεδόν πλήρως εξοπλισμένα και απασχολούν συνολικά εβδομήντα δύο (72) κτηνιάτρους και εβδομήντα (70) άτομα βοηθητικό και λοιπό προσωπικό.
Δεν λειτουργούν Κτηνιατρικά Εργαστήρια στα σημεία εισόδου στην Ελλάδα αλλά τα δείγματα των Συνοριακών Σταθμών (ΣΥΚΕ) αποστέλλονται στα πλησιέστερα εργαστήρια, όπου πραγματοποιούνται οι εργαστηριακοί έλεγχοι.
Ο Υφυπουργός
Φ. ΧΑΤΖΗΜΙΧΑΛΗΣ"
8. Στην με αριθμό 448/12-7-01 ερώτηση δόθηκε με το υπ' αριθμ. 449/25-9-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμό 448/12-7-2001 ερώτηση του Βουλευτή κ. Ιωάννη Λαμπρόπουλου, σας γνωρίζουμε τα εξής:
Με την ΥΑ 10997/16-5-1969 (ΦΕΚ 352/31-5-1967) έχει κηρυχθεί ιστορικό διατηρητέο μνημείο το σωζόμενο τμήμα του Τείχους της Βέργας ή "Μάντρα του Αλμυρού". Με συμπληρωματική κήρυξη (ΥΑ ΥΠ.ΠΟ. / ΑΡΧ Β1 / Φ30 /59660 /1451 πε / 18-7-1995) ορίστηκε ζώνη προστασίας 20 μέτρων εξαιρούμενη από τη δόμηση.
Το τμήμα αυτό των 150 μέτρων περίπου δεν αντιμετωπίζει ορατό κίνδυνο κατάρρευσης αφού η Υπηρεσία έχει ήδη πραγματοποιήσει σωστικές επεμβάσεις: τον Αύγουστο του 1997 προέβη σε καθαρισμούς, συγκέντρωση καταπεπτενόντος υλικού, στερεώσεις και ανακτήσεις σε διάφορα τμήματα τους τείχους.
Όσον αφορά στη μελέτη αποκατάστασης του μνημείου, αυτή έχει συμπεριληφθεί στο Πρόγραμμα Δράσης των Υπηρεσιών του ΥΠ.ΠΟ., για το προσεχές έτος.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
9. Στην με αριθμό 474/12-7-01 ερώτηση δόθηκε με το υπ' αριθμ. 2038/28-9-01 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 474/12-7-01 που κατατέθηκε στη Βουλή από το Βουλευτή κ. Σ. Σπύρου, για τα θιγόμενα σ' αυτή θέματα, σας πληροφορούμε τα εξής:
Το προσωπικό που υπηρετεί στις υπηρεσίες αρμοδιότητας της Περιφερειακής Διεύθυνσης Κοινωνικής Επιθεώρησης Ιονίων Νήσων υπολείπεται του αριθμού των οργανικών θέσεων που προβλέπονται γι' αυτές τις υπηρεσίες του Σώματος Επιθεωρητών Εργασίας Σ.ΕΠ.Ε. και δεν επαρκεί για την κάλυψη των αναγκών τους.
Το Υπουργείο Εργασίας και Κοινωνικών Ασφαλίσεων, με το αριθμ. 94309/2000 έγγραφό του, ζήτησε από τη αρμόδια επιτροπή του άρθρου 2 παρ. 1 της αριθμ. 55/1998 Πράξης Υπουργικού Συμβουλίου (Π.Υ.Σ.) την έγκριση της πλήρωσης των κενών οργανικών θέσεων του Σ.ΕΠ.Ε. Το ανωτέρω αίτημα ήδη εγκρίθηκε και προωθούνται οι προσλήψεις από το Α.Σ.Ε.Π.
Ειδικότερα για τη Δ/νση Κοινωνικής Επιθεώρησης Ιονίων Νήσων προβλέπεται η πρόσληψη ενός (1) υπαλλήλου ΠΕ Δ/κού-Οικον. Και ενός (1) ΤΕ Δ/κού - Λογ/κού. Επίσης προβλέπεται η πρόσληψη τριών (3) υπαλλήλων ΠΕ Δ/κού - Οικ. για το τμήμα Κοινωνικής Επιθεώρησης Κέρκυρας, και ανά ένας υπάλληλος ΠΕ Δ/κού - Οικονομικού για τα Τμήματα Λευκάδας - Κεφαλλονιάς και Ζακύνθου. Κατ' αυτόν τον τρόπο θα καλυφθούν όλες οι οργανικές θέσεις, που προβλέπονται από τον Οργανισμό του Σ.ΕΠ.Ε.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
10. Στην με αριθμό 528/17-7-01 ερώτηση δόθηκε με το υπ' αριθμ. 307/21-9-01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση της ερώτησης 528/17-7-01 των Βουλευτών κυρίων Στ. Σκοπελίτη και Ν. Γκατζή, που κατατέθηκε στη Βουλή των Ελλήνων, σας πληροφορούμε τα ακόλουθα:
1. Τα δρομολόγια του Ε/Γ - Ο/Γ "ΣΑΟΣ ΙΙ", που καθορίστηκαν για το χρονικό διάστημα από 9/7/2001 έως 2/9/2001, είναι σύμφωνα με τις υποχρεώσεις που απορρέουν από την άδεια σκοπιμότητάς του και εξασφαλίζουν την ακτοπλοϊκή σύνδεση των λιμένων της βορείου Ελλάδος και ειδικότερα της Αλεξανδρούπολης, της Καβάλας και της Θεσσαλονίκης με τη Λήμνο και τη Σαμοθράκη για την πληρέστερη κάλυψη των ακτοπλοϊκών συγκοινωνιακών αναγκών των νησιών αυτών και συμβάλλουν στην ανάπτυξη και στην αύξηση της τουριστικής κίνησης κατά την περίοδο αυτή. Επίσης με τα δρομολόγια αυτά προβλέπεται και η απευθείας σύνδεση της Λήμνου με το Λαύριο ενισχύοντας με αυτόν τον τρόπο την ακτοπλοϊκή σύνδεση με τους λιμένες της νοτίου Ελλάδος.
2. Το Π.Δ. 281/98 καθορίζει απαιτήσεις που αφορούν το χρόνο ανάπαυσης των μελών πληρώματος που μετέχουν σε φυλακές καταστρώματος και μηχανοστασίου των πλοίων και η εφαρμογή του ελέγχεται από τις Λιμενικές Αρχές με βάση οδηγίες που έχει εκδώσει το ΥΕΝ.
3. Ανεξάρτητα από τις υποχρεώσεις της πλοιοκτήτριας εταιρείας και του Πλοιάρχου του πλοίου για την τήρηση των απαιτήσεων που αφορούν το χρόνο ανάπαυσης, με την οργανική σύνθεση του πλοίου προβλέφθηκε η στελέχωσή του με προσωπικό καταστρώματος και μηχανοστασίου έτσι ώστε ο χρόνος που μεσολαβεί μεταξύ των διαστημάτων εκτέλεσης φυλακής από τον ίδιο ναυτικό να είναι τουλάχιστον έξι ώρες και το σύνολο των ωρών απασχόλησης για εκτέλεση φυλακής να μην υπερβαίνει τις δώδεκα το 24ωρο.
Ο Υπουργός
ΧΡΗΣΤΟΣ ΠΑΠΟΥΤΣΗΣ").
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 11 Απριλίου 2002.
Α.Επίκαιρες Ερωτήσεις Πρώτου Κύκλου (Άρθρο 130 παρ. 2&3 Καν. Βουλής)
1.Η με αριθμό 536/8.4.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Δημόσιας Τάξης, σχετικώς με τη λήψη των αναγκαίων μέτρων για την καλύτερη αστυνόμευση των αγροτικών περιοχών, την επανασύσταση της Αγροφυλακής κλπ.
2.Η με αριθμό 532/8.4.2002 επίκαιρη ερώτηση της Βουλευτού της Νέας Δημοκρατίας κας Μαριέττας Γιαννάκου προς τον Υπουργό Οικονομίας και Οικονομικών, σχετικώς με την κάλυψη της θέσης του Έλληνα Αξιωματικού Συνδέσμου στο Περιφερειακό Κέντρο Πρωτοβουλίας Συνεργασίας Νοτιοανατολικής Ευρώπης.
3. Η με αριθμό 538/8.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εμπορικής Ναυτιλίας, σχετικώς με τις αυξήσεις των εισιτηρίων στα επιβατικά ακτοπλοϊκά πλοία κλπ.
4. Η με αριθμό 534/8.4.2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη νομιμοποίηση των οικονομικών μεταναστών.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 2&3 Καν. Βουλής)
1. Η με αριθμό 541/8.4.2002 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κας Ευαγγελίας Σχοιναράκη - Ηλιάκη προς τον Υπουργό Εθνικής Παιδείας και Θρησκευμάτων, σχετικώς με την εκμάθηση των ξένων γλωσσών στα σχολεία, τη χορήγηση πιστοποιητικών γλωσσομάθειας κλπ.
2. Η με αριθμό 540/8.4.2002 επίκαιρη ερώτηση του Βουλευτή της Νέας Δημοκρατίας κ. Βασιλείου Πάππα προς τον Υπουργό Εξωτερικών, σχετικώς με την παύση λειτουργίας του Κέντρου Αποδήμων Μακεδόνων, την καταβολή των οφειλομένων στους εργαζομένους κλπ.
3. Η με αριθμό 539/8.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τους Υπουργούς Περιβάλλοντος, Χωροταξίας και Δημοσίων Έργων, Ανάπτυξης, σχετικώς με την απομάκρυνση των μικροβιοτεχνών από την περιοχή του Μεταξουργείου κλπ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Αναβάθμιση της Πολιτικής Προστασίας και λοιπές διατάξεις".
Κύριοι συνάδελφοι, το νομοσχέδιο αυτό έχει συνολικώς 31 άρθρα. Βλέπω ότι είναι χωρισμένο σε μέρη. Παρακαλώ οι κύριοι εισηγητές να μας πουν ποια άποψη έχουν ως προς τη συζήτηση αυτού του νομοσχεδίου. Στη Διαρκή Επιτροπή είδα ότι συζητήθηκαν σε μία ενότητα τα άρθρα από 1 έως 18, δηλαδή το πρώτο έως και πέμπτο μέρος και χωριστά το έκτο και έβδομο μέρος. 
Τι γνώμη έχετε;
ΘΕΟΦΙΛΟΣ ΒΑΣΙΛΕΙΟΥ: Κύριε Πρόεδρε, συμφωνούμε η συζήτηση σήμερα να διεξαχθεί στα πρώτα 18 άρθρα που αφορούν την πολιτική προστασία και αύριο ει δυνατόν να συζητηθούν τα υπόλοιπα άρθρα μαζί με τις τροπολογίες.
ΠΡΟΕΔΡΟΣ (Απόστολος Κακλαμάνης): Θα δοθεί και περισσότερος χρόνος όπως ζητήσατε εσείς οι εισηγητές. 
Ένα εικοσάλεπτο είναι καλό, κύριε Τζανή, επειδή είπατε ότι θέλετε να δευτερολογήσετε; 
ΛΕΩΝΙΔΑΣ ΤΖΑΝΗΣ: Μάλιστα, ίσως να μη χρειαστεί και τόσος χρόνος.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ήθελα να ζητήσω να γίνουν δύο διορθώσεις.
Στο άρθρο 11 παράγραφος 4 περίπτωση β΄ το άρθρο "τα", που προηγείται των λέξεων "ειδικευμένα στελέχη", διαγράφεται. 
ΠΡΟΕΔΡΟΣ (Απόστολος Κακλαμάνης): Δηλαδή, η φράση γίνεται: "Οι υπάλληλοι αυτοί, μετά προηγούμενη εκπαίδευση, αποτελούν ειδικευμένα στελέχη πολιτικής προστασίας της περιφέρειας".
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Το ίδιο να γίνει στο άρθρο 12 παράγραφος 2 περίπτωση γ.ιι΄. 
ΠΡΟΕΔΡΟΣ (Απόστολος Κακλαμάνης): Δηλαδή γίνεται ότι "οι υπάλληλοι αυτοί μετά από προηγουμένη εκπαίδευση αποτελούν ειδικευμένα στελέχη πολιτικής προστασίας σε επίπεδο νομού". 
Θέλετε να προσθέσετε κάτι άλλο, κύριε Υπουργέ; 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Θα δώσουμε στους εισηγητές και στους ειδικούς αγορητές περισσότερο χρόνο, δεκαπέντε λεπτά μάλλον. Δε βλέπω να υπάρχουν πολλοί ενδιαφερόμενοι.
Ο κ. Τζανής έχει το λόγο.
ΛΕΩΝΙΔΑΣ ΤΖΑΝΗΣ: Κύριε Πρόεδρε, πριν αναφερθώ στα κατ' ιδίαν άρθρα του συζητούμενου κεφαλαίου, δευτερολογώντας, όπως άλλωστε ζητήσαμε και στην επί της αρχής συζήτηση, θα ήθελα να τονίσω ορισμένα πράγματα τα οποία, ας μου επιτραπεί να πω -θα αποτελέσουν απαντήσεις στις αιτιάσεις της Αξιωματικής Αντιπολίτευσης για τη δομή και το περιεχόμενο του νομοσχεδίου και συγκεκριμένα στα όσα ο αγαπητός κ. Πολύδωρας καταλόγισε κατά το χαρακτηρισμό και την αξιολόγηση του νομοσχεδίου.
Το πρώτο που θέλω να επισημάνω είναι ότι ένα νομοσχέδιο, όπως αυτό, δεν έρχεται για να ρυθμίσει ένα αντικείμενο που ήδη δεν ρυθμίζεται νομοθετικά. Αυτό το τονίσαμε, περιλαμβάνεται άλλωστε και στην εισηγητική έκθεση του νομοσχεδίου. Η έννοια της πολιτικής προστασίας αντιμετωπίζεται νομοθετικά με το ν. 2344/95. 
Είπαμε εξαρχής -και τόνισε και η Κυβέρνηση ότι το νομοσχέδιο που σήμερα συζητάμε, αποτελεί μία προσπάθεια αξιοποίησης των εμπειριών της επτάχρονης εφαρμογής του ν. 2344/95 και σκοπεί σε μια αναδιάταξη των δυνάμεων του κράτους προς μία πιο πρακτική και αποτελεσματική κατεύθυνση, με στόχο την αντιμετώπιση των προβλημάτων των φυσικών και τεχνολογικών καταστροφών, σε συνδυασμό με τις εμπειρίες που η επταετία που πέρασε, μας έδωσε την ευκαιρία να έχουμε.
Επομένως οι αναφορές του κ. Πολύδωρα ότι "δεν κάνετε τίποτα καινούριο, διότι η διυπουργική επιτροπή που προβλέπεται απ' αυτό το νομοσχέδιο, προβλεπόταν από το ν. 2344 ή τα συντονιστικά όργανα ομοίως προβλέπονταν από τον ισχύοντα νόμο κλπ.", δεν νομίζω, ότι πρέπει να διατυπώνονται, διότι η Κυβέρνηση ευθύς εξαρχής τόνισε ότι πρόκειται για ένα νομοσχέδιο, που επιχειρεί τη βελτίωση του ισχύοντος νομοθετικού πλαισίου. Είναι βελτίωση, δεν εισάγονται πρωτογενείς ρυθμίσεις. 
Πρέπει να σταθούμε όμως και να απαντήσουμε στο ερώτημα, αν με τις εισαγόμενες ρυθμίσεις, βελτιώνεται το ισχύον νομοθετικό πλαίσιο. Εμείς επιμένουμε ότι βελτιώνεται όχι διότι επιχειρούμε αναδιάταξη της γραφειοκρατίας. Εξαρχής τονίσαμε ότι δεν είναι αυτός ο στόχος μας. Η Κυβέρνηση επιδιώκει να μεταφέρει την αρμοδιότητα, τους πόρους και την ευθύνη στο πιο κοντινό προς τον πολίτη επίπεδο διοίκησης που ταυτόχρονα είναι και το πιο κοντινό προς το πρόβλημα επίπεδο διοίκησης. 
Γι' αυτό θέλω να τονίσω ότι η Κυβέρνηση, αντιγράφοντας και σχετικές αρμοδιότητες που ισχύουν σε άλλες χώρες μέλη της Ευρωπαϊκής Ένωσης, δίνει το αντικείμενο της πολιτικής προστασίας στην τοπική αυτοδιοίκηση. 
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Για την ιστορία θα ήθελα να αναφέρω ότι στην Ευρωπαϊκή Ένωση το αντικείμενο της πολιτικής προστασίας αποτελεί είτε αντικείμενο δηλαδή, αρμοδιότητα της κεντρικής διοίκησης, είτε αντικείμενο και αρμοδιότητα της τοπικής αυτοδιοίκησης. 
Αναφέρω, λοιπόν, ότι στην Αυστρία η πολιτική προστασία αποτελεί αντικείμενο της κεντρικής διοίκησης, στο Βέλγιο, στη Γαλλία, στη Δανία και στη Φιλανδία, στην Πορτογαλία, στην Ισπανία, στην Ολλανδία και στην Ελλάδα διαχέεται η ευθύνη προς την Τοπική Αυτοδιοίκηση. Εκτός από την Αυστρία, χώρες που κρατούν το αντικείμενο της πολιτικής προστασίας για την κεντρική διοίκηση, είναι η Γερμανία και η Ιταλία, το Λουξεμβούργο, η Ιρλανδία, η Σουηδία και το Ηνωμένο Βασίλειο.
Αυτό το λέω όχι διότι επιχειρώ να υποστηρίξω ότι η ανάθεση αρμοδιοτήτων στην Τοπική Αυτοδιοίκηση λύνει το πρόβλημα, αλλά απλά το τονίζω, για να γίνει αντιληπτό ότι η φιλοσοφία αυτού του νομοσχεδίου είναι ακριβώς αυτή.
Δεν είναι συνάδελφοι, η τυπική έννοια της αποκέντρωσης. Είναι η ουσιαστική ανάθεση ευθυνών, αρμοδιοτήτων και πόρων στα επίπεδα της διοίκησης που είναι πλησιέστερα προς το πρόβλημα, περιφέρεια, αυτοδιοίκηση Β΄ και Α΄ βαθμού. Αυτά σε ό,τι αφορά τα όσα από την Αξιωματική Αντιπολίτευση καταλογίστηκαν στο νομοσχέδιο. 
Ας μπούμε τώρα στις διατάξεις του νομοσχεδίου και ας δούμε μία προς μία, ποιες είναι οι βασικότερες από τις ρυθμίσεις που αυτό εισάγει. 
Ξεκινώντας λοιπόν από το άρθρο 1 παρατηρούμε ότι στη διάταξη αυτή διευκρινίζεται η έννοια της πολιτικής προστασίας, γίνεται αντιδιαστολή της έννοιας της πολιτικής προστασίας προς την πολιτική άμυνα και γίνεται σαφής αναφορά στο ότι η πολιτική προστασία αφορά την οργάνωση του τρόπου αντίδρασης στις φυσικές και τεχνολογικές καταστροφές και στις καταστάσεις εκτάκτου ανάγκης που ανακύπτουν -για τους λόγους και τις αιτίες που το νομοσχέδιο αναφέρει- κατά την ειρηνική περίοδο. Άλλο είναι το αντικείμενο και άλλο είναι το ζήτημα του τρόπου αντίδρασης, όταν η χώρα είναι σε εμπόλεμη κατάσταση και άλλο το αντικείμενο αυτού του νομοσχεδίου. 
Στο άρθρο 2 του νομοσχεδίου γίνεται ορισμός εννοιών που δεν έχει μόνο τυπική σημασία. Έχει και ουσιαστική σημασία, γιατί συνεπάγεται και αρμοδιότητα του αντίστοιχου οργάνου διοίκησης. Γίνεται λοιπόν ο ορισμός των εννοιών της καταστροφής, της γενικής καταστροφής, της περιφερειακής καταστροφής, της περιφερειακής καταστροφής μεγάλης έντασης, της τοπικής καταστροφής κλπ. και αναφέρονται γενικά έννοιες που προσδιορίζουν, επαναλαμβάνω, αναλόγως το αρμόδιο για την αντιμετώπιση του προβλήματος όργανο. 
Στο άρθρο 3, γίνεται ο προσδιορισμός του δυναμικού και των μέσων πολιτικής προστασίας. Θα ήθελα να επισημάνω την ανάγκη ενός διαχωρισμού. Έχουμε αφενός το τακτικό δυναμικό για την αντιμετώπιση των προβλημάτων που προκύπτουν από τις φυσικές και τεχνολογικές καταστροφές και αυτοί είναι οι τακτικοί δημόσιοι υπάλληλοι που ορκίστηκαν να εκτελούν τα καθήκοντά τους και στον κύκλο των καθηκόντων τους είναι και η διάθεση των δυνάμεών τους για την πολιτική προστασία. Και αναφέρομαι στους δημοσίους υπαλλήλους, στους στρατιωτικούς, στη Μετεωρολογική Υπηρεσία, στην ΕΥΔΑΠ, στην Ελληνική Αστυνομία, στο Λιμενικό Σώμα και σε όλες αυτές τις υπηρεσίες που τα καθήκοντά τους είναι σύμφυτα με την αντιμετώπιση αυτών των καταστάσεων. 
Έχουμε αφετέρου τα ειδικευμένα στελέχη της πολιτικής προστασίας που και αυτά ανήκουν στο τακτικό προσωπικό, στα οποία ανατίθεται όχι μόνο η εκτέλεση, όχι μόνο η επιχειρησιακή αντιμετώπιση των προβλημάτων αλλά και η εκπόνηση μελετών και σχεδίων για την αντιμετώπιση αυτών των καταστάσεων και για πρώτη φορά στο δυναμικό αυτό υπάγεται και το δυναμικό των εθελοντικών οργανώσεων, υπό τις προϋποθέσεις βεβαίως του νόμου, διότι πολύ σωστά επισημάνθηκε από πολλούς συναδέλφους ότι δεν μπορεί αδιακρίτως κάθε οργάνωση που δηλώνει εθελοντική, αυτόχρημα να εντάσσεται και στο δυναμικό που αντιμετωπίζει τις φυσικές και τεχνολογικές καταστροφές. 
Σημαντική είναι η διάταξη , η πρόβλεψη ότι ο Γενικός Γραμματέας Πολιτικής Προστασίας, ή ο Γραμματέας της Περιφέρειας, ο Περιφερειάρχης, εξουσιοδοτούμενος από τον Γενικό Γραμματέα Πολιτικής Προστασίας, μπορεί να εντάσσει στις δυνάμεις της Πολιτικής Προστασίας πολίτες με ειδικές γνώσεις και εμπειρία, καθώς και πάσης φύσεως τεχνικά και μηχανικά μέσα που ανήκουν σε φυσικά ή νομικά πρόσωπα. "Επιστρατεύονται" κατά κάποιον τρόπο, αλλά τον όρο δεν τον χρησιμοποιώ υπό την έννοια της επιστράτευσης, γιατί δεν πρόκειται περί επιστρατεύσεως. Εν πάση περιπτώσει, τίθενται στη διάθεση της πολιτικής προστασίας άνθρωποι και μέσα για την αντιμετώπιση αυτών των καταστάσεων. 
Στο άρθρο 4 γίνεται ο προσδιορισμός της σύνθεσης και της αρμοδιότητας της Διυπουργικής Επιτροπής Εθνικού Σχεδιασμού Πολιτικής Προστασίας. Για μια ακόμα φορά και παρά τις διευκρινίσεις που έδωσε ο κύριος Υπουργός, για να γίνει σαφές αυτό και στην πλευρά της Αξιωματικής Αντιπολίτευσης, που πολύ επέμεινε στο ζήτημα αυτό, πρέπει να ξεχωρίσουμε το ρόλο και τις αρμοδιότητες του κάθε οργάνου.
Είναι τελείως άλλο πράγμα η Διυπουργική Επιτροπή Εθνικού Σχεδιασμού Πολιτικής Προστασίας, που είναι ένα όργανο το οποίο εγκρίνει -αυτή είναι η βασική του αρμοδιότητα- τον ετήσιο εθνικό σχεδιασμό για την πολιτική προστασία της χώρας, αφού προηγουμένως δέχεται την εισήγηση του Κεντρικού Συντονιστικού Οργάνου Πολιτικής Προστασίας. 
Είπε η Αντιπολίτευση ότι "πολλά όργανα χρησιμοποιείτε". Ο κ. Πολύδωρας είπε ότι "αναπαράγουμε, αναπαλαιώνουμε ή, εν πάση περιπτώσει, μεταμορφώνουμε, μεταλλάσσουμε τα παλιά". 
Η ίδια η έννοια της πολιτικής προστασίας, αν θελήσουμε έναν αποτελεσματικό τρόπο λειτουργίας της, προϋποθέτει και ένα σωστό και αποτελεσματικό εκ των προτέρων σχεδιασμό. Τίνος δουλειά είναι αυτή; Τούτο είναι αντικείμενο της Διυπουργικής Επιτροπής Εθνικού Σχεδιασμού, η οποία θα πρέπει κατ' έτος μετά από εισήγηση του Κεντρικού Συντονιστικού Οργάνου Πολιτικής Προστασίας να αποφασίζει για το πώς θα γίνει ο σχεδιασμός και σε κεντρικό και σε περιφερειακό επίπεδο.
Αυτός ο σχεδιασμός, κύριε Πρόεδρε, της Διυπουργικής Επιτροπής Εθνικού Σχεδιασμού Πολιτικής Προστασίας τίθεται υπόψη της Βουλής. Ενημερώνεται η Βουλή γι' αυτόν από τον αρμόδιο Υπουργό Εσωτερικών μέσα σε ένα μήνα από τη στιγμή που καταρτίζεται.
Στη συνέχεια περνάμε στα άλλα επίπεδα και αυτό αποτελεί απάντηση στις απορίες της Αξιωματικής κυρίως Αντιπολίτευσης ότι, δηλαδή, ο ετήσιος σχεδιασμός για όλη τη χώρα γίνεται από τη διυπουργική επιτροπή. Το Κεντρικό Συντονιστικό Όργανο Πολιτικής Προστασίας -επιτρέψτε μου εδώ να θέσω υπόψη των συναδέλφων την άποψη ότι ήταν πολύτιμος ο ρόλος του Κεντρικού Συντονιστικού Οργάνου, όπως τον τουλάχιστον ζήσαμε στους σεισμούς του 1999- είναι το σύνολο των Γραμματέων των Υπουργείων, δηλαδή μια ομάδα, η οποία με επικεφαλής το Γενικό Γραμματέα Πολιτικής Προστασίας συντονίζει τη δράση και τη συμμετοχή των άλλων Υπουργείων εκπροσωπουμένων από τους γενικούς γραμματείς. Είπα και στην επί της αρχής ομιλία μου πως είναι ό,τι καλύτερο οι γενικοί γραμματείς γι' αυτό το αντικείμενο, γιατί την ίδια ώρα δεν μπορεί να φεύγει ο Υπουργός ή ο Υφυπουργός από το Υπουργείο, διότι παραλύει η λειτουργία της διοίκησης. 
Γι' αυτό, λοιπόν, ας διαχωρίσουμε το ρόλο της διυπουργικής επιτροπής από το ρόλο του Κεντρικού Συντονιστικού Οργάνου Πολιτικής Προστασίας, που το αποτελούν οι γενικοί γραμματείς, οι οποίοι επεξεργάζονται προτάσεις και εισηγούνται στη Διυπουργική Επιτροπή Εθνικού Σχεδιασμού Πολιτικής Προστασίας τον τρόπο αντιμετώπισης των φυσικών και τεχνολογικών καταστροφών.
Θα ήθελα να κάνω μία μικρή παρένθεση σε αυτό το σημείο, για να απαντήσω και στον κ. Πολύδωρα, ο οποίος έθεσε το θέμα ότι κατηγορούμε τον "ΞΕΝΟΚΡΑΤΗ", αλλά τον εφαρμόζουμε μέχρι να έρθει το νέο σχέδιο πολιτικής προστασίας. Αυτό είναι φυσικό. Είναι γεγονός ότι είναι ξεπερασμένο το σχέδιο πολιτικής προστασίας "ΞΕΝΟΚΡΑΤΗΣ", αλλά είναι προς τιμήν της Κυβέρνησης ότι το ομολογεί στην εισηγητική έκθεση. Πώς γίνεται να μην είναι ξεπερασμένο, όταν οι τεχνολογικές εξελίξεις τρέχουν μέρα με τη μέρα, όταν τα μέσα που έχει στη διάθεση του ένα κράτος μέρα με τη μέρα αλλάζουν, εμπλουτίζονται και ενισχύονται και όταν -επιτρέψτε μου να πω- κατά την κατάρτιση του σχεδίου του "ΞΕΝΟΚΡΑΤΗ" δεν είχε ζήσει ποτέ η χώρα μας είκοσι βαθμούς κάτω από το μηδέν, όπως ζήσαμε στον πρόσφατο χειμώνα. 
Επίσης, υποθέτω ότι ούτε η Αυστραλία είχε τα φυσικά φαινόμενα, που την οδήγησαν στο να μαίνονται οι πυρκαγιές για δύο ολόκληρους μήνες και ένα υπερσύγχρονο κράτος να μην μπορεί να τις αντιμετωπίσει.
Επομένως δεν είναι δυνατόν -και εκεί θέλω να καταλήξω- σε ένα νόμο-πλαίσιο, όπως είπε και ο κ. Σκανδαλίδης, να περιλαμβάνονται λεπτομέρειες για τον τρόπο αντιμετώπισης φυσικών και τεχνολογικών καταστροφών. Αυτό γίνεται κατ΄ εξουσιοδότηση του νόμου και με προεδρικά διατάγματα ή υπουργικές αποφάσεις, όπως άλλωστε πάγια συνηθίζεται να γίνεται.
Περνάμε πλέον στο άλλο επίπεδο της διοίκησης.
Κύριε Πρόεδρε, θα χρειαστώ δύο λεπτά ακόμα, για να ολοκληρώσω την ομιλία μου. Ο κ. Κακλαμάνης μου είχε υποσχεθεί είκοσι λεπτά, αλλά εγώ θα ήθελα να γίνουν δεκαεπτά.
ΠΡΟΕΔΡΕΥΩΝ (Κωνσταντίνος Γείτονας): Όπως είπαμε, θα έχετε άνεση χρόνου. Όλοι οι εισηγητές θα αναπτύξετε τις απόψεις σας με άνεση χρόνου.
ΛΕΩΝΙΔΑΣ ΤΖΑΝΗΣ : Σύμφωνοι, κύριε Πρόεδρε.
Η Γενική Γραμματεία Πολιτικής Προστασίας πλέον είναι το τακτικό διοικητικό όργανο. Είναι το τακτικό διοικητικό όργανο, που μετά τη διυπουργική επιτροπή είναι το όργανο του εθνικού σχεδιασμού, και μετά από το σύνολο των γραμματέων που συγκεντρώνονται κάθε φορά εκτάκτως, όταν ανακύπτει κάποιο πρόβλημα, αλλά και προηγουμένως, για να εισηγηθούν τον ετήσιο εθνικό σχεδιασμό. Έχουμε -ας το πω, έτσι όπως το αισθάνομαι- αυτόν που βγάζει τα κάστανα από τη φωτιά την ώρα της κρίσης. Αυτός είναι ο Γενικός Γραμματέας της Πολιτικής Προστασίας.
Ελέχθη από την Αντιπολίτευση, "μα και η ίδια η διάταξη υπήρχε". Βεβαίως και υπήρχε. Υπήρχε στον 2344. Με τον 2344/95 συνεστήθη η Γενική Γραμματεία Πολιτικής Προστασίας και βεβαίως εκεί διαλαμβάνονται τα της αρμοδιότητάς της, αλλά με προσεκτική ανάγνωση θα δείξει διαφορετικές και ενισχυμένες αρμοδιότητες του Γενικού Γραμματέα Πολιτικής Προστασίας. Όπως για παράδειγμα ο Γενικός Γραμματέας Πολιτικής Προστασίας είναι αυτός που παρακολουθεί την εφαρμογή του ετήσιου εθνικού σχεδιασμού πολιτικής προστασίας περιφέρειας και τις αυτοδιοικητικές μονάδες Α΄ και Β΄ βαθμού. 
Τι σημαίνει αυτό πρακτικά; Ότι ο Γενικός Γραμματέας Πολιτικής Προστασίας είναι σε μία διαρκή ετήσια ετοιμότητα και δεν επαφίεται στο αν τα ΠΣΕΑ θα λειτουργήσουν όταν έρθει η κακιά η ώρα, αλλά στο αν οι μονάδες που συνιστώνται στους Οργανισμούς Αυτοδιοίκησης Α΄ και Β΄ Βαθμού και στις Περιφέρειες -όπου συνιστώνται πλέον Διευθύνσεις- κάνουν καλά τη δουλειά τους ή αν πρόκειται για αδρανοποιημένες γραφειοκρατικές μονάδες. Αυτή είναι η πρόβλεψη του νομοσχεδίου, να μην καταλήξουν οι μονάδες αυτές σε ρουτινιάρικες ομάδες του δημοσίου. Το είπα και κατά την εισήγησή μου επί της αρχής, πρέπει να είναι μονάδες διαρκούς ετοιμότητας και η διαρκής αυτή ετοιμότητα διασφαλίζεται και με την παροχή πρόσθετου προσωπικού στις περιφέρειες μέχρι και τρία στελέχη τα οποία θα συγκροτήσουν τις διευθύνσεις.
ΠΡΟΕΔΡΕΥΩΝ (Κωνσταντίνος Γείτονας): Αλλά και με ασκήσεις ετοιμότητας σε τακτούς και ανύποπτους χρόνους. Αυτό είναι το βασικό.
ΛΕΩΝΙΔΑΣ ΤΖΑΝΗΣ: Πάρα πολύ σωστά το λέτε αυτό. 
Υποθέτω ότι όταν ο νόμος λέει ότι παρακολουθεί την εφαρμογή του ετήσιου εθνικού σχεδιασμού, δεν εννοεί ότι παίρνει κάποια τηλέφωνα ο Γενικός Γραμματέας για να δει αν θα τους βρει στη θέση τους, αλλά ότι τους δοκιμάζει, ότι βλέπει αν κάνουν καλά τη δουλειά τους. Είπαμε ότι στόχος του νομοσχεδίου είναι η απαλλαγή της πολιτικής προστασίας από τον έκτακτο χαρακτήρα της λειτουργίας της. Στόχος του νομοσχεδίου είναι να εξασφαλίσει μονάδα διαρκούς ετοιμότητας και άμεσης παρέμβασης. Καλού σχεδιασμού, διαρκούς ετοιμότητας και άμεσης παρέμβασης. Μία καλή αρμοδιότητα, καινούρια, είναι η εισήγηση από τον Γραμματέα Πολιτικής Προστασίας του τρόπου που θα κατανεμηθούν οι πιστώσεις στους Οργανισμούς Τοπικής Αυτοδιοίκησης για την αντιμετώπιση των προβλημάτων της πολιτικής προστασίας.
Εδώ να πω κάτι που τόνισα και στη συζήτηση επί της αρχής. Καλό είναι να πάρουν το μήνυμα οι δήμαρχοι, οι οποίοι θα έλεγα προεχόντως ότι είναι καλοί δήμαρχοι. Οι περισσότεροι κάνουν καλά τη δουλειά τους και οι περισσότεροι από αυτούς έχουν δώσει δείγματα γραφής. Δεν είναι τυχαία η πορεία της αυτοδιοίκησης. Ας πάρουν, όμως, το μήνυμα και οι δήμαρχοι ότι όταν μιλάμε για διάθεση πόρων για την πολιτική προστασία, τα χρήματα θα πηγαίνουν μόνο για την πολιτική προστασία και πουθενά αλλού. Ο νόμος το επιβάλλει με τρόπο συγκεκριμένο.
Στο άρθρο 7 συνιστάται ένα ελπιδοφόρο επιστημονικό και ερευνητικό κέντρο πολιτικής προστασίας, το οποίο θα λειτουργεί σαν ο υποδοχέας όλης της επιστημονικής γνώσης και πληροφορίας. Τι καινούριο, για παράδειγμα, βγήκε για την καταπολέμηση των πυρκαγιών; Θυμάμαι ότι τότε κατά τη διάρκεια των κρίσεων πολλοί παρήλαυναν για να επιδείξουν -επιτρέψτε μου τη φράση- την πραμάτεια τους. Μεταξύ αυτών θυμάμαι ένα τεθωρακισμένο όχημα, το οποίο μπορούσε να μπαίνει μέσα στις φωτιές. Εγώ δεν μπόρεσα να το αξιολογήσω αυτό αν είναι καλό ή κακό, αλλά ήταν ένα πυροσβεστικό όχημα το οποίο μπορούσε να βρίσκεται μέσα στις φωτιές, χωρίς να επηρεάζεται από τον τόπο της φωτιάς και το οποίο ενδεχομένως μπορούσε να έχει κάποια αποτελέσματα.
Θέλω, λοιπόν, να πω ότι το επιστημονικό και ερευνητικό κέντρο πολιτικής προστασίας πρέπει να έχει λόγο για όλα αυτά τα μέσα τα τεχνολογικά που κάθε μέρα εμφανίζονται, για το αν πρόκειται για σοβαρές περιπτώσεις που αξίζει κανείς να επενδύσει ή για το αν πρόκειται για μια προσπάθεια οικονομικής εκμετάλλευσης των προβλημάτων.
Στο άρθρο 8 προσδιορίζονται οι αρμοδιότητες του Γενικού Γραμματέα της Πολιτικής Προστασίας. Δεν θέλω να αναφερθώ σ' αυτό γιατί ο νόμος είναι σαφής.
Με τα άρθρα 10, 11, 12 και 13 οι αρμοδιότητες πλέον του περιφερειάρχη, του νομάρχη και του δημάρχου, γίνονται πιο σοβαρές και πιο ουσιαστικές. Γίνονται αρμοδιότητες. Υπό την έννοια λοιπόν αυτή και με το δεδομένο ότι οι αρμοδιότητες αυτές συνοδεύονται και από αντίστοιχους πόρους -όχι μόνο επειδή το επιβάλλει το Σύνταγμα, αλλά επειδή εάν δεν δοθούν οι πόροι, δεν μπορούν να κάνουν τη δουλειά τους- οι θεσμοί αυτοί γίνονται αποκεντρωμένα όργανα υλοποίησης της πολιτικής προστασίας. Προσδιορίζονται με σαφήνεια οι αρμοδιότητες των οργάνων αυτών και προβλέπεται η σύσταση σε κάθε περιφέρεια διεύθυνσης πολιτικής προστασίας που θα στελεχωθεί από τρεις ειδικευμένους επιστήμονες.
Προβλέπεται επίσης η σύσταση γραφείων πολιτικής προστασίας στις νομαρχιακές αυτοδιοικήσεις χωρίς κατάργηση των ΠΣΕΑ που μέχρι σήμερα υπάρχουν καθώς και διατήρηση των συντονιστικών οργάνων στο κάθε επίπεδο διοίκησης. Προβλέπεται και η δημιουργία γραφείων πολιτικής προστασίας στους δήμους. 
Εδώ πολλοί δήμαρχοι ήδη έχουν αρχίσει να διατυπώνουν την απορία: "πώς θα τα κάνουμε όλα αυτά, με τι προσωπικό θα τα στελεχώσουμε". Θα έλεγα ότι από το υπάρχον προσωπικό τους έχουν κάλλιστα τη δυνατότητα και επιτρέψτε μου να πω ότι έχουν και άλλες θεσμικές δυνατότητες πρόσληψης, αλλά θα πάρουν προσωπικό τέτοιο που χρειάζεται η περίπτωση. Δεν θα πάρει ο καθένας έναν δικό του άνθρωπο για να βολέψει, για να κάνει την πολιτική του. 
ΓΙΑΝΝΗΣ ΚΑΨΗΣ: Πολύ ρομαντικό αυτό.
ΛΕΩΝΙΔΑΣ ΤΖΑΝΗΣ: Αν χρειασθεί να στελεχωθούν τα γραφεία αυτά, θα πρέπει να στελεχωθούν και εδώ έχει ρόλο ο περιφερειάρχης που εγκρίνει κάθε φορά τις προσλήψεις των δήμων. Το προσωπικό θα πρέπει να είναι κατάλληλο γι' αυτήν τη δουλειά. Και ποιοι είναι αυτοί που μπορεί να είναι κατάλληλοι γι' αυτήν τη δουλειά; Νομίζω ότι η κοινή πείρα μας οδηγεί στο συμπέρασμα αυτό.
ΚΥΡΙΑΚΟΣ ΣΠΥΡΙΟΥΝΗΣ: Για τους στρατιωτικούς είπατε;
ΛΕΩΝΙΔΑΣ ΤΖΑΝΗΣ: Υποθέτω ότι δεν θα μπορούσα να ακούσω τίποτα διαφορετικό από τον κ. Σπυριούνη, αλλά δεν με βρίσκει διαφωνούντα. Ασφαλώς οι στρατιωτικοί έχουν ένα προβάδισμα, αλλά όχι συλλήβδην οι στρατιωτικοί.
ΚΥΡΙΑΚΟΣ ΣΠΥΡΙΟΥΝΗΣ: Επειδή μεγαλώσαμε στις φωτιές και στις πλημμύρες, γι' αυτό το λέμε.
ΛΕΩΝΙΔΑΣ ΤΖΑΝΗΣ: Σύμφωνοι, υπάρχουν όμως και στρατιωτικοί που πέρασαν όλο το βίο τους στα γραφεία.
ΠΡΟΕΔΡΕΥΩΝ (Κωνσταντίνος Γείτονας): Διευκολύνουν οι παρατηρήσεις γιατί είναι σοβαρό το νομοσχέδιο και εξαρτώνται πολλά και από τις λεπτομέρειες στις οποίες αναφέρεσθε.
Κύριε Τζανή, σας παρακαλώ να τελειώνετε γιατί έχετε υπερβεί το χρόνο σας κατά πολύ.
ΛΕΩΝΙΔΑΣ ΤΖΑΝΗΣ: Κύριε Πρόεδρε, μου δώσατε άνεση χρόνου και τώρα τελειώνω.
Το άρθρο 14, κύριε Πρόεδρε, είναι σημαντικό γιατί αναφέρεται στο ρόλο των εθελοντικών οργανώσεων και των ειδικευμένων εθελοντών σε σχέση με την πολιτική προστασία. Εδώ προβλέπεται με απόφαση του Γενικού Γραμματέα Πολιτικής Προστασίας η σύνταξη μητρώου εθελοντικών οργανώσεων με ειδικότερη αναφορά στο χώρο της δράσης τους και ανά την επικράτεια. Προβλέπονται οι προϋποθέσεις με τις οποίες μπορούν να γραφούν σε αυτό το μητρώο οι εθελοντικές οργανώσεις και βεβαίως και η ενίσχυση των εθελοντικών οργανώσεων με τα αντίστοιχα κονδύλια.
Δεν θέλω να τονίσω τίποτε περισσότερο από τις υπόλοιπες διατάξεις, που τις θεωρώ μάλλον διοικητικής φύσεως στα θέματα που αντιμετωπίζουν, τονίζω όμως αυτό που είπα και λίγο πριν, τη διάταξη του άρθρου 18, που πρέπει να αποτελέσει μήνυμα για τους Οργανισμούς Τοπικής Αυτοδιοίκησης. ΄Οποια χρήματα διατίθενται για την πολιτική προστασία -εκεί πρέπει να είναι αυστηρότατο το Υπουργείο, κύριε Υπουργέ- θα διατίθενται μόνο για την πολιτική προστασία.
Τέλος, είναι μια καλή διάταξη αυτή που προβλέπει την υποχρέωση από τους κρατικούς και ιδιωτικούς ραδιοφωνικούς και τηλεοπτικούς σταθμούς να μεταδίδουν δωρεάν ανά ώρα υποχρεωτικά, σε περίπτωση τέτοιας καταστροφής, μηνύματα, τα οποία όμως δεν πρέπει να είναι διαφήμιση του χάους. Το ζήσαμε και αυτό στην τελευταία περίπτωση του παγετού, αν θέλετε και εγώ ο ίδιος το έζησα κινούμενος επί της εθνικής οδού. Γινόταν διαφήμιση του χάους. Εκεί πρέπει να υπάρχει κάποιος έλεγχος. Σε όλα πρέπει να υπάρχει κάποιος έλεγχος.
ΛΙΑΝΑ ΚΑΝΕΛΛΗ: Αγαπητέ συνάδελφε, δεν λέει αυτό το νομοσχέδιο και αυτό που λέτε δεν θα αλλάξει τον τρόπο με τον οποίον περιγράφετε τα προβλήματα. Θα έχετε τη δυνατότητα να προβάλλετε οδηγίες. Κάνετε λάθος ερμηνεία και προσπαθώ να σας προλάβω. Κάνετε λάθος.
ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, ενεργείτε αυθαιρέτως, παρ΄όλο που μιλάμε για σχεδιασμό πολιτικής προστασίας. Να πείτε τις απόψεις σας μετά.
ΛΙΑΝΑ ΚΑΝΕΛΛΗ: Να βοηθήσω προσπάθησα.
ΛΕΩΝΙΔΑΣ ΤΖΑΝΗΣ: Δεν έχω αντίρρηση και σας ευχαριστώ.
Δεν με ενδιαφέρει εμένα, κύριε Πρόεδρε, εάν θα επιπλήττουν την Κυβέρνηση για την καλή ή την κακή λειτουργία του κράτους. Με ενδιαφέρει η παραπληροφόρηση την ώρα της κρίσης. Δεν είναι δυνατόν, δηλαδή, να λέει ένας ραδιοσταθμός, για παράδειγμα, ότι έχει διακοπεί η συγκοινωνία στα Καμένα Βούρλα, να σταματάει ο πολίτης ή να μην ξεκινάει να πάει στον προορισμό του και την ίδια ώρα να είναι ανοικτός ο δρόμος. Δεν είναι δυνατόν ένα Μέσον Μαζικής Ενημέρωσης να επιπλήττει δυνάμεις της Αστυνομίας, της Πυροσβεστικής, που διέθεσαν τον εαυτό τους, τη ζωή τους ολόκληρη σε μέρες τέτοιες και σε προβλήματα τέτοια που δεν είχε αντιμετωπίσει ποτέ η χώρα. Εδώ μπαίνει και ένα ηθικό ζήτημα. Επιτρέψτε μου, κα Κανέλλη, να έχω μία διαφορετική πεποίθηση. Δεν πρέπει να λέμε ότι αυτό ανάγεται στον κύκλο της ελεύθερης ενημέρωσης. Ξέρω ότι η κυρία Κανέλλη δεν υπηρέτησε ποτέ τέτοιου είδους ενημέρωση. Πώς θα το κάνουμε;
Την ώρα της κρίσης, λοιπόν, ας επιστρατευθεί η σοβαρότητα, η υπευθυνότητα, να ληφθεί υπόψη και να γίνει αντιληπτό το άγχος του πολίτη που θέλει να μετακινηθεί, ότι την ίδια ώρα άρρωστοι άνθρωποι μετακινούνται στις εθνικές οδούς. Ας μην παίζουμε με αυτά τα πράγματα χάριν της ακροαματικότητας.
Θεωρώ ότι το πρώτο μέρος που αναφέρεται στο δικαίωμα της πολιτικής προστασίας, είναι ένα σύνολο διατάξεων που επιχειρούν έναν πιο ορθολογικό τρόπο αντιμετώπισης των προβλημάτων των φυσικών και τεχνολογικών καταστροφών και νομίζω ότι η συζήτηση που θα εξελιχθεί θα βοηθήσει στην καλύτερη διαμόρφωση των διατάξεων αυτών. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο εισηγητής της Νέας Δημοκρατίας κ. Βασιλείου.
ΘΕΟΦΙΛΟΣ ΒΑΣΙΛΕΙΟΥ: Κύριε Πρόεδρε, είμαι υποχρεωμένος εφόσον χρειάστηκε και ο εισηγητής του ΠΑΣΟΚ γύρω στα είκοσι τέσσερα λεπτά να έχετε αντίστοιχο χρόνο και για μένα. Το λέω επειδή είναι πολλά τα άρθρα και θα πρέπει να οργανώσετε τη συζήτηση. 
ΠΡΟΕΔΡΕΥΩΝ (Κωνσταντίνος Γείτονας): Βάζω είκοσι λεπτά και θα δούμε.
Ορίστε έχετε το λόγο.
ΘΕΟΦΙΛΟΣ ΒΑΣΙΛΕΙΟΥ: Κύριε Πρόεδρε, έχουμε εξαντλήσει πάρα πολλές από τις παρατηρήσεις μας έως σήμερα και επί της αρχής, αλλά και στη Διαρκή Επιτροπή. 
Είπε ο εισηγητής της Πλειοψηφίας επί της αρχής για βελτίωση του ισχύοντος νομοθετικού πλαισίου. Φτιάχνει κάποιος ένα νομοθετικό πλαίσιο και αν δεν θέλει να έχει βερμπαλιστικό μόνο χαρακτήρα διαμορφώνει με το ίδιο το νομοθέτημα την προοπτική εφαρμογής του και πρακτικών αποτελεσμάτων με την εμπειρία και την ιστορία που έχει καταγραφεί μέχρι σήμερα. 
Βεβαίως υπήρξαν νομοθετικές ρυθμίσεις οι οποίες έχουν μέχρι σήμερα διαγράψει την πορεία σε επίπεδο Γενικής Γραμματείας Πολιτικής Προστασίας, έχουν διαμορφώσει νομοθετικές παρεμβάσεις στη λειτουργία ακόμη και του "ΞΕΝΟΚΡΑΤΗ" ή των εμπλεκομένων υπηρεσιών οι οποίες την ώρα της κρίσης παρεμβαίνουν. Έχουμε όμως, από τα αποτελέσματα που οφείλαμε μέχρι σήμερα να μελετήσουμε, καταλήξει σε ορισμένα συμπεράσματα. Τι ζητάμε; Ζητάμε ένα νομοθετικό πλαίσιο το οποίο πρόκειται να μας δώσει την αίσθηση του εγωισμού ότι κάτι κάναμε ή ζητάμε ένα νομοθετικό πλαίσιο το οποίο θα παρέμβει αποτελεσματικά στην επίλυση των προβλημάτων που προέκυψαν μέχρι σήμερα και κυρίως στην αντιμετώπιση των καταστάσεων, οι οποίες -ο μη γένοιτο- είναι δυνατόν να συμβούν σε επίπεδο φυσικών καταστροφών, σε επίπεδο τεχνολογικών καταστροφών και σε επίπεδο καταστροφών του περιβάλλοντος και του οικοσυστήματος; 
Το κομμάτι του νομοσχεδίου που αφορά τη λεγόμενη αναβάθμιση της πολιτικής προστασίας, δηλαδή τα πρώτα 18 άρθρα, αναφέρεται και απαντά στο ερώτημα ενός ευρύτερου σχεδιασμού της ένταξης των εθελοντικών οργανώσεων. Διαχέει αρμοδιότητες σε πολλά όργανα ξεκινώντας από το διυπουργικό που κάνει τον κεντρικό σχεδιασμό σε ετήσια βάση, τη Γενική Γραμματεία Πολιτικής Προστασίας, τις υπηρεσίες αποκεντρωμένες της περιφέρειας, το νομάρχη, με το συντονιστικό όργανο του νομού, το δήμαρχο και το τοπικό συμβούλιο. Δίνονται πράγματι εκεί κάποιες αρμοδιότητες. Υπάρχει πράγματι ένας σχεδιασμός. Εμείς αυτόν το σχεδιασμό τον θεωρούμε σχεδιασμό βερμπαλιστικού χαρακτήρα. Διότι αν θέλουμε να αξιολογήσουμε ένα σύστημα πολιτικής προστασίας και αν θέλουμε να ελπίζουμε κάτι απ' αυτό, είμαστε υποχρεωμένοι να διαγνώσουμε σε ποιο βαθμό αυτό θα καταστεί αποτελεσματικό κατά την έναρξη και την εξέλιξη οποιουδήποτε φαινομένου που προαναφέραμε και που αποτελεί αντικείμενο άλλωστε και της πολιτικής προστασίας. Είναι τρία τα στάδια του ενδιαφέροντός μας. Το ένα είναι η πρόληψη. Στην πρόληψη επιχειρούνται ορισμένες παρεμβάσεις με αυτό το νομοσχέδιο.
Αφού στο πρώτο άρθρο μιλά για τους σκοπούς και στα υπόλοιπα αναλύει εννοιολογικά τις καταστροφές, φθάνουμε στο άρθρο, που περιγράφει τις αρμοδιότητες του ειδικού ερευνητικού κέντρου της πολιτικής προστασίας, που μας δίνει τη δυνατότητα να σχεδιάσουμε την πρόληψη. Ως εδώ όλα είναι καλά. 
Το δεύτερο κομμάτι του συστήματος της πολιτικής προστασίας είναι η επέμβαση των δυνάμεων και της κεντρικής διοίκησης, είτε της περιφερειακής διοίκησης είτε της αυτοδιοίκησης, η επέμβαση δηλαδή αυτών των δυνάμεων κατά την έναρξη και την εξέλιξη οιουδήποτε φυσικού καταστροφικού φαινομένου. 
Και ένα τρίτο στάδιο αφορά αποκατάσταση από τις συνέπειες που προκάλεσαν αυτά τα φαινόμενα. Αν θέλουμε να έχουμε ολοκληρωμένο σύστημα πολιτικής προστασίας, είμαστε υποχρεωμένοι να απαντήσουμε σ' αυτά τα τρία στάδια.
Από τα 18 άρθρα του νομοσχεδίου λείπει ο κεντρικός συντονιστικός σχεδιασμός. Λείπει το κεντρικό επιχειρησιακό σχέδιο δράσης. Παρά τη διάχυση αρμοδιοτήτων, παρά την ανάληψη ευθυνών σε θεωρητικό επίπεδο, λείπει η απάντηση στο ερώτημα, ποιος παίρνει την απόφαση την κρίσιμη ώρα και ποιοι εντάσσονται και με ποια ευθύνη κάτω απ' αυτήν την απόφαση, για να επέλθει η αποτελεσματικότητα που χρειάζεται, η αποτελεσματικότητα που απαιτείται. 
Ο συνάδελφος της Πλειοψηφίας εκθειάζοντας τις αρετές που διαγράφονται από τα άρθρα αυτού του νομοσχεδίου είπε ότι φτιάχνουμε πράγματι ένα νομοσχέδιο για να συλλάβουμε σε θεωρητικό τουλάχιστον επίπεδο και πρακτικά, όπου χρειάζεται, τη δυνατότητα της καλύτερης αντιμετώπισης των φυσικών καταστροφών και έφερε ως παραδείγματα ξένες χώρες, που παρά την τεχνολογική τους ανάπτυξη ή την καλύτερη οργάνωσή τους ως κρατών, δεν κατάφεραν να αντιμετωπίσουν φαινόμενα φυσικών καταστροφών στο βαθμό που η κοινή γνώμη θα το απαιτούσε ή θα ήταν και σύμβολα για τη διεθνή πρακτική. Και έκανε αναφορά στην Αυστραλία, στη Γερμανία ή σε άλλες χώρες που δίνουν την αίσθηση πραγματικά ενός ισχυρού και δυναμικού κράτους, που χρησιμοποιεί τα κατάλληλα τεχνολογικά μέσα προκειμένου να αντιμετωπίσει αυτές τις καταστροφές. Δεν ήταν όμως και τόσο αποτελεσματικές οι παρεμβάσεις τους, όπως είπε. 
Επιτρέψτε μου, κύριε συνάδελφε, να πω ότι η αναφορά σε κάτι που δεν πήγε καλά στη διεθνή σκηνή, δεν μπορεί να μας κάνει να αισθανόμαστε άνετα ή να μπαίνουμε σε μια ιεραρχία κάτω από αυτές, που τεχνολογικά και οργανωτικά προηγούνται. Ας μην αυτομαστιγωνόμαστε λοιπόν που μπορεί και εμείς να μην τα πάμε τόσο καλά. Ας αποτελεί μέτρο σύγκρισης η κάθε επιτυχία σε διεθνές επίπεδο. Ας μην αποτελεί μέτρο σύγκρισης η κάθε έλλειψη οργάνωσης ή η κάθε αποτυχία. Είναι άσχημο ως μέτρο σύγκρισης αυτό. 
Έρχομαι τώρα στο άρθρο 1. Θεωρώ αναγκαία την πρόσθεση στην παράγραφο 1 του άρθρου 1 που λέει, ότι στο ενδιαφέρον, στο πλαίσιο του ιδίου σκοπού περιλαμβάνεται η μέριμνα για υλικά και πολιτιστικά αγαθά, η μέριμνα για τις πλουτοπαραγωγικές πηγές και τις υποδομές της χώρας. Θεωρώ αναγκαίο να προστεθεί εκεί και η μέριμνα για το περιβάλλον και το οικοσύστημα. 
Στην παράγραφο 2 να προστεθεί εδάφιο 4 στο οποίο να αναφέρεται, ότι, ειδικότερα, υποβάλλονται εισηγήσεις προς το ΥΠΕΧΩΔΕ ή τα αντίστοιχα εμπλεκόμενα Υπουργεία για πολεοδομικές ρυθμίσεις στις περιοχές που υπάρχουν ή πρόκειται να εγκατασταθούν μονάδες υψηλού κινδύνου, χημικές βιομηχανίες κλπ., ή να αποτραπεί η εγκατάσταση τέτοιων μονάδων. Να υπάρχει πολεοδομική πρόβλεψη. Τέτοιος σχεδιασμός μέχρι σήμερα δεν έχει υπάρξει.
Στο άρθρο 3, στην παράγραφο 2α΄, φρονώ ότι πρέπει να ενταχθεί ένα νέο εδάφιο που να λέγει ότι επίσης εντάσσονται στο νομαρχιακό σχέδιο οι δυνάμεις και τα μέσα των ιδιωτικών μονάδων υψηλού κινδύνου, όπως είναι τα διυλιστήρια, οι χημικές βιομηχανίες, τα πετροχημικά, οι αποθήκες φυτοφαρμάκων κλπ., οι μονάδες δηλαδή που περιέχονται στην οδηγία Σεβέζο. 
Με το άρθρο 7 συνιστάται Επιστημονικό και Ερευνητικό Κέντρο Πολιτικής Προστασίας. Το κόστος του, σύμφωνα με την έκθεση του Γενικού Λογιστηρίου του Κράτους, επιβαρύνει ετησίως τον προϋπολογισμό κατά 295.000 ευρώ, για να καλύψει τους σκοπούς του, οι οποίοι αναφέρονται στην παράγραφο 2 του άρθρου 7. Κατ' αρχήν θεωρητικό κατασκεύασμα.
Αντιλαμβάνομαι ότι η διάθεση ινστιτουτοποίησης οδηγεί σε ένα τέτοιο κατασκεύασμα. Καλύπτει ενδεχομένως ανησυχίες μελετητών, καλύπτει ανησυχίες προγραμματιστών, καθηγητών, συμβούλων, αλλά έχω αμφιβολία αν πρόκειται να είναι χρήσιμο όσο πρέπει στη διοίκηση, η οποία διοίκηση εκφράζεται εν προκειμένω στο σύστημα πολιτικής προστασία με τη διυπουργική επιτροπή, κυρίως όμως εκφράζεται με τη Γενική Γραμματεία Πολιτικής Προστασίας, με το Γενικό Γραμματέα Πολιτικής Προστασίας, ο οποίος είναι το εκτελεστικό όργανο. 
Φθάνουμε στο άρθρο 9 που περιλαμβάνει την αρμοδιότητα της Βουλής. Κύριε Πρόεδρε, θεωρώ αναγκαίο να συμπληρωθεί, αφού έχει ήδη καταγραφεί η πεποίθηση της αναφοράς στην Εθνική Αντιπροσωπεία, με το "επίσης υποβάλλει στη Βουλή εκθέσεις πεπραγμένων και εκθέσεις αποτελεσμάτων προηγηθεισών καταστροφών, επί των οποίων να γίνεται συζήτηση στην Εθνική Αντιπροσωπεία. 
Μέχρι σήμερα, παρά το γεγονός ότι προεβλέποντο και από το νόμο που συνέστησε τη Γενική Γραμματεία Πολιτικής Προστασίας, ενημερώσεις αναλυτικού επιπέδου και αναλήψεις δεσμεύσεων ενώπιον της Εθνικής Αντιπροσωπείας, τέτοιες συζητήσεις δεν είχαμε.
Θεωρώ, όμως, χρήσιμο και αναγκαίο, πέρα από την ενημέρωση αυτή καθ' εαυτή, που είναι μία τυπική διαδικασία, να υποβάλλεται στη Βουλή από τον Υπουργό των Εσωτερικών έκθεση πεπραγμένων και έκθεση αποτελεσμάτων προγηθεισών φυσικών καταστροφών.
Ειδικά όσον αφορά τις καταστροφές που έγιναν από τις καιρικές συνθήκες και από τους σεισμούς ζητήθηκε έκθεση από τις υπηρεσίες του Υπουργείου Δημοσίας Τάξης, αλλά και από το ίδιο το Υπουργείο, από τη Γενική Γραμματεία Πολιτικής Προστασίας, και δεν κατέστη δυνατόν να έχουμε αυτήν την έκθεση. Δεν γνωρίζει η Βουλή τι έγινε. Πώς πήγε το κράτος στην αντιμετώπιση αυτών των φαινομένων, των σεισμών, των καταστροφών από τις καιρικές συνθήκες; 
Και ακόμη, επειδή επεσυνέβησαν και θανατηφόρα γεγονότα -υπενθυμίζω το χείμαρρο Διακονιάρη των Πατρών, θανάτους από το ψύχος- η Βουλή δεν ενημερώθηκε, ως έπρεπε, και για τις ενέργειες του κράτους για την αντιμετώπιση των πλημμύρων στην Πάτρα -εν προκειμένω όσον αφορά το Διακονιάρη, όπου χάθηκαν δύο άνθρωποι - και για την αντιμετώπιση των καταστροφών από τις καιρικές συνθήκες. Ήταν ή δεν ήταν αναγκαία η υποβολή αυτής της έκθεσης; Έχω την εντύπωση ότι αυτήν την έκθεση δεν την έχει ούτε η Γενική Γραμματεία Πολιτικής Προστασίας. Είναι πολύ κακό να αφήνουμε τα γεγονότα να φεύγουν, να μην τα αξιολογούμε και να μην αξιοποιούμε τις εμπειρίες που προκύπτουν από αυτά.
Χαρακτηριστικά σας αναφέρω ότι όσον αφορά το κρατικό ενδιαφέρον για το Διακονιάρη των Πατρών έχω να σημειώσω ότι μετά από δύο αλλεπάλληλες επισκέψεις Υπουργών, οι οποίοι ήταν επικεφαλής κυβερνητικών κλιμακίων, παρά τις δεσμεύσεις για τη μέχρι σήμερα πορεία του έργου, παρά την θέση προθεσμιών για την ολοκλήρωση των μελετών, καμία απολύτως ενέργεια δεν έχει γίνει. Έχει προκληθεί διαμαρτυρία από το μελετητή τον κ. Στάμο, ότι ψάχνει να βρει Υπουργό, Υφυπουργό, Γενικό Γραμματέα, αλλά δεν ανευρίσκει κανέναν. Είχε δεσμευθεί η Υπουργός, η κα Παπανδρέου, ότι μέχρι το τέλος Φεβρουαρίου-αρχές Μαρτίου θα είχε ολοκληρωθεί η μελέτη και θα δημοπρατηθεί το έργο εντός του 2002 και πριν από λίγες μέρες ο μελετητής διαμαρτύρεται, γιατί δεν βρίσκει κανέναν υπηρεσιακό παράγοντα, για να ολοκληρωθούν οι μελέτες και να αρχίσει η διαδικασία της ανάθεσης του έργου σύμφωνα με το νόμο.
Θα φύγει και το 2002 άπρακτο. Η Βουλή δεν ενημερώθηκε γι' αυτό το θέμα. Εδώ εντοπίζω τη σημασία της αναφοράς στη Βουλή και της υποβολής εκθέσεως πεπραγμένων και των όσων συνέβησαν, για να ελεγχθεί, εν πάση περιπτώσει, από την Εθνική Αντιπροσωπεία η αποτελεσματικότητα του κράτους.
Πάμε στη Γενική Γραμματεία της περιφέρειας. Συνιστάται εκεί Τμήμα Σχεδιασμού και Πρόληψης, Τμήμα Αντιμετώπισης και Αποκατάστασης. Το "αποκατάστασης", κύριε Υπουργέ, γιατί το βάζετε, αφού δύο ή τρεις φορές, αν θυμάμαι καλά, και εσείς και ο Υπουργός, κ. Σκανδαλίδης, αναφέρατε ότι αυτό το σύστημα πολιτικής προστασίας που προτείνετε δεν περιέχει καν αποκατάσταση. Τι θα κάνει δηλαδή το Τμήμα Αποκατάστασης; Με τι θα ασχολείται;
Θεωρώ εδώ αναγκαία την ένταξη σε περιφερειακό επίπεδο, πλην κεντρικού σχεδιασμού που αναφέρεται στο Συμβούλιο που δρα γύρω από την πολιτική προστασία των Γενικών Γραμματέων με τη συμμετοχή του Β΄ Υπαρχηγού ΓΕΕΘΑ και των Ενόπλων Δυνάμεων. Θεωρώ αναγκαία την ένταξη σε επίπεδο περιφέρειας -δεν προβλέπεται και παρακαλώ να το δείτε με πολύ προσοχή- των Ενόπλων Δυνάμεων.
ΒΑΣΙΛΗΣ ΚΕΔΙΚΟΓΛΟΥ: Χρειάζεται νόμος γι' αυτό; Μία διαταγή χρειάζεται Υπουργού ή Αρχηγού Επιτελείου.
ΘΕΟΦΙΛΟΣ ΒΑΣΙΛΕΙΟΥ: Σε πολλά εξ αυτών δεν θα χρειαζόταν ρύθμιση ως αυτονοήτων.
ΒΑΣΙΛΗΣ ΚΕΔΙΚΟΓΛΟΥ: Φυσικά. Είναι περιττό το νομοσχέδιο.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, σας παρακαλώ. Είστε εγγεγραμμένος, για να ομιλήσετε. Θα ακούσουμε τις απόψεις σας στην ώρα τους με πολλή προσοχή. Τις αναμένουμε.
ΘΕΟΦΙΛΟΣ ΒΑΣΙΛΕΙΟΥ: Θεωρώ αναγκαία λοιπόν αυτήν τη συμμετοχή και παρακαλώ, στο μέτρο που μπορείτε, να το προβλέψετε.
Στη νομαρχία. Έχουμε σύσταση του συντονιστικού νομαρχιακού οργάνου, έχουμε ειδικό γραφείο που ξεχωρίζεται από τα ΠΣΕΑ, την πολιτική άμυνα, αλλά ένας υπάλληλος, κύριε Υπουργέ, στις νομαρχίες να κάνει τι; Είναι δυνατόν να κάνει κάτι η καθ' οιονδήποτε τρόπο απουσία αυτού του υπαλλήλου, που πρόκειται να εξειδικευθεί; Κι εδώ εντοπίζω τη λογική και τη φιλοσοφία ότι αυτό το νομοσχέδιο πότε θα εφαρμοστεί; Σχέδια επί χάρτου. Αοριστία, ασάφεια, γκρίζα σκέψη όσον αφορά στη μελλοντική του εφαρμογή. Πουθενά δεν φαίνεται πότε και με ποιον τρόπο θα εφαρμοστεί. Στην πράξη εννοώ βέβαια. 
Θεωρώ αναγκαίο να υπάρχει πρόβλεψη για δύο ή τρεις τουλάχιστον εξειδικευμένους και ανάλογα με κάθε περίπτωση που αντιμετωπίζεται. Για παράδειγμα, η περιοχή των διυλιστηρίων μπορεί να μη χρειάζεται δύο τοπογράφους μηχανικούς, όσον αφορά και στην περιφέρεια βέβαια ή πολιτικούς μηχανικούς. Μπορεί να χρειάζεται χημικούς μηχανικούς. 
Στο άρθρο τώρα για τον εθελοντισμό. Ο αλτρουισμός των Ελλήνων είναι δεδομένος και η ένταξη των εθελοντικών ομάδων που προβλέπεται εδώ κρίνεται χρήσιμη και αναγκαία. Εδώ δεν προβλέπεται κατά τη γνώμη μου η μέθοδος και ο τρόπος οργάνωσής τους. Επίσης, ποιες εθελοντικές οργανώσεις μπορούν να υπαχθούν στο σύστημα της πολιτικής προστασίας. Και ασφαλώς θα πρέπει να καταστεί απολύτως κατανοητό ότι μοριοδότηση εκείνων που συμμετέχουν στο σύστημα της εθελοντικής προσπάθειας δεν μπορεί να επιτρέπεται. Αυτά τα στοιχεία λείπουν από το άρθρο 14. 
Στην οργάνωση της γενικής πολιτικής προστασίας -και κλείνω, κύριε Πρόεδρε, επί του παρόντος, αν χρειαστεί θα δευτερολογήσουμε- θέλω να κάνω μια ειδική και μια γενική παρατήρηση. 
Η ειδική παρατήρηση αφορά στο χώρο, όπου είναι εγκατεστημένη σήμερα η Γενική Γραμματεία Πολιτικής Προστασίας. Και από πλευράς λειτουργίας της, όσον αφορά στο συγκεκριμένο μέρος που βρίσκεται στον πολεοδομικό ιστό των Αθηνών, αλλά και όσον αφορά το ύψος σε ένα κτίριο στη συμβολή των οδών Μητροπόλεως και Ευαγγελιστρίας, όπου έχει εγκατασταθεί το λεγόμενο επιχειρησιακό κέντρο και το κέντρο όπου λαμβάνονται ή θα λαμβάνονται αυτές οι αποφάσεις, αποτελούν μια κατάσταση, η οποία είναι ενδεχόμενο υπό προϋποθέσεις να μην μπορεί να λειτουργήσει ούτε καν το σύστημα πολιτικής προστασίας. Σκεφτείτε -ο μη γένοιτο- ένα σεισμό υψηλής εντάσεως που μπορεί να στείλει το επιχειρησιακό κέντρο της πολιτικής προστασίας.
Το δεύτερο γενικό -και κλείνω- είναι ότι, αν πραγματικά θέλουμε να βελτιώσουμε το σύστημα της πολιτικής προστασίας, ακόμα και την ύστατη στιγμή σας λέω, κύριε Υπουργέ, πάρτε πίσω το νομοσχέδιο. Να διαμορφώσουμε και να συζητήσουμε το πώς θα οργανώσουμε και θα απαντήσουμε σε ένα πραγματικό σύστημα πολιτικής προστασίας κάτω από τρεις προϋποθέσεις. Πώς θα οργανώσουμε την πρόληψη, γιατί όλο αυτό το νομοσχέδιο μου θυμίζει μόνο πρόληψη και ένα γενικό σχεδιασμό. Πώς θα οργανώσουμε λοιπόν την πρόληψη με όλα αυτά τα οποία αναφέρετε και μερικά από τα οποία εν πολλοίς δεν διαφωνούμε, αλλά και με τις πρωτοβουλίες που αναλαμβάνονται και τις αρμοδιότητες που δίνετε. Το δεύτερο κομμάτι είναι το πώς θα υπάρχει κεντρικός συντονισμός επιχειρησιακής δράσης που θα απαντά στο ερώτημα ποιος παίρνει την απόφαση, ποιος την εκτελεί και ποια ευθύνη εκτέλεσης υπάρχει. Και το τρίτο, το οποίο λείπει, είναι η διαδικασία αποκατάστασης, η συμμετοχή στην αποκατάσταση των ζημιών. Είναι κάτι στο οποίο δεν μπορεί να είναι άμοιρη πολιτικών ευθυνών η Γενική Γραμματεία Πολιτικής Προστασίας και όλο το σύστημα στο σύνολό του.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι ο Συνασπισμός της Αριστεράς και της Προόδου ορίζει ως Κοινοβουλευτική Εκπρόσωπο για τη συζήτηση των άρθρων τη Βουλευτή κα Ασημίνα Ξηροτύρη-Αικατερινάρη.
Επίσης, κυρίες και κύριοι συνάδελφοι, έχω την τιμή να ανακοινώσω στο Σώμα ότι το Υπουργείο Εργασίας και Κοινωνικών Ασφαλίσεων υπέβαλε στη Βουλή τα κείμενα της 184 Διεθνούς Σύμβασης και 192 Διεθνούς Σύστασης Εργασίας "για την Ασφάλεια και την Υγεία στη Γεωργία" που ψηφίστηκαν κατά την 89η Σύνοδο της Διεθνούς Συνδιάσκεψης Εργασίας τον Ιούνιο του 2001 συνοδευόμενα από μία μικρή ανάλυση του περιεχομένου τους, την περιγραφή της ισχύουσας ελληνικής νομοθεσίας και προτάσεις σχετικά με την επικύρωση της Διεθνούς Σύμβασης Εργασίας και την εφαρμογή της Διεθνούς Σύστασης.
Οι ενδιαφερόμενοι κύριοι συνάδελφοι μπορούν να ζητήσουν αντίγραφα από τη Διεύθυνση Νομοθετικού Έργου της Βουλής.
Αυτό για την ενημέρωσή σας.
Το λόγο έχει η ειδική αγορήτρια του Κομμουνιστικού Κόμματος Ελλάδας κ. Κανέλλη.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Θα προσπαθήσω να είμαι σύντομη. Θεωρώ ότι καίριες παρατηρήσεις έχουν γίνει και από την πλευρά μας και στη συζήτηση επί της αρχής, αλλά και στις αναλυτικές συζητήσεις και επί της αρχής και επί των άρθρων που έχουν προηγηθεί στην Επιτροπή. Θα ήθελα, όμως, να επισημάνω και την καλή βούληση να διορθωθούν πράγματα που κατά τη γνώμη μας θα έπρεπε να έχουν αντιμετωπιστεί πριν κατατεθεί το νομοσχέδιο.
Για να διευκολύνω τη Βουλή, εμείς θα ψηφίσουμε το άρθρο 1 και το άρθρο 18. Σε όλα τα υπόλοιπα θα πούμε "όχι". Βεβαίως θα τεκμηριώσω αυτήν τη θέση.
Το άρθρο 1 επειδή είναι ο σκοπός. Το ψηφίζουμε μόνο και μόνο για να καταδείξουμε τη διάθεσή μας να αναγνωρίσουμε το σημαντικό της πολιτικής προστασίας ειδικώς μετά την αποδεκτή από την Κυβέρνηση διευκρίνιση ότι δεν μπορεί η έκτακτη ανάγκη να θεωρηθεί αιτία, αφορμή ή παρανόηση μέσων για άλλου είδους πολιτικής υφής σε έκτακτες ανάγκες. Και αυτό προς εξάντληση της καλής πρόθεσης. 
Το δε άρθρο 18 γιατί δικαιολογεί τον ορισμό σε ό,τι αφορά την εφαρμογή του θεσμικά. Δηλαδή η ενημέρωση των πολιτών και η μη χρησιμοποίηση των κονδυλίων για άλλους σκοπούς είναι δύο θεσμικές, αν θέλετε, κατοχυρώσεις προθέσεων, δύο ειδικές ρυθμίσεις που θεωρούνται κατ' εμάς απαραίτητες. 
Πάμε στην ουσία. Αν θα προσέξετε, θα έλεγε κανείς ότι στα άρθρα από 1 έως 18 -ομιλώ δι' αυτά αφού έχω κάνει τη διευκρίνιση συνολικά και θα στέκομαι μόνο όπου χρειάζεται να κάνω ειδικές παρατηρήσεις- υπάρχει μία διάθεση πυραμιδικής οργάνωσης. Αλλά με ποιο σκεπτικό; Με το σκεπτικό της διανομής εξουσιών. Σαν να προσπαθεί αυτό το νομοσχέδιο να μην αφήσει κανέναν παραπονεμένο στο μεγάλο ζήτημα "δώστε μου και εμένα ένα κομμάτι συντονιστικής πολιτικής ευθύνης". Σε άλλα σημεία θα δείτε να υπερδιογκώνει ευθύνες και σε άλλα σημεία να αφαιρεί πολιτικές ευθύνες από αυτούς που κατά τη φύση του έργου τους είναι αρμόδιοι να τις ασκούν.
Έχουμε δηλαδή σημεία, κύριε Υπουργέ, που νομοθετούμε περίπου το αυτονόητο. Η βασική αντίδρασή μας ήταν, καθώς θυμάστε από την αρχή, το άρθρο 4, η Διυπουργική Επιτροπή Σχεδιασμού Πολιτικής Προστασίας. Ειλικρινά, τι τη χρειάζεστε; Γιατί το νομοθετούμε αυτό το πράγμα; Για να αφαιρέσετε από τη Διυπουργική, δηλαδή από μία κυβερνητική επιτροπή ή από μία συνεδρίαση του Υπουργικού Συμβουλίου, ετήσια, τα Υπουργεία Δικαιοσύνης και Εξωτερικών; Αυτά λείπουν. Και δεν είμαι καθόλου βεβαία ότι σε τέτοιες περιπτώσεις πολιτικής προστασίας και εθνικού σχεδιασμού -που συνεπάγεται τη χρησιμοποίηση, όπως λέτε στο 2 και στο 3 και των ιδιωτικών και των κρατικών μέσων, πόρων για την πρόληψη και την αποκατάσταση των ζημιών και την αντιμετώπισή τους- έπρεπε να είναι εκτός το Υπουργείο Δικαιοσύνης από αυτή τη Διυπουργική. Διότι ξέρετε πάρα πολύ καλά ότι στις έκτακτες ανάγκες το πρώτο πράγμα που συμβαίνει είναι να καταπατούνται τα συνήθη, μεταξύ αυτών και τα συνήθη δικαιώματα. Λυπάμαι που χρησιμοποιώ αυτό τον όρο. Δεν υπάρχουν στον προφορικό λόγο εισαγωγικά. Όπως έχουμε συνήθεις υπόπτους, έχουμε και συνήθη θύματα. Τώρα θα έχουμε και συνήθεις έκτακτες διαδικασίες. Προς τι λοιπόν; Ποιος λείπει από αυτά τα Υπουργεία; Για δείτε το. 
Πηγαίνετε λίγο παρακάτω σε ένα άρθρο όπου αρχίζετε και διαρθρώνετε την αντιμετώπιση και μιλάτε για εξειδικευμένο προσωπικό, να είναι πολιτικοί μηχανικοί, να είναι τούτο και να είναι εκείνο.
Έχετε το Υπουργείο Πολιτισμού στο άρθρο 4. Εάν αύριο το πρωί υποστεί ένας σοβαρός αρχαιολογικός χώρος με απίστευτα ευρήματα ζημίες, που δεν θα είναι του επιπέδου των τριών περιφερειών, που δεν θα είναι η μαζική πυρκαγιά, η ξηρασία ή η καταστροφή, εγώ θεωρώ ότι θα είναι εθνική καταστροφή. Μία πυρκαγιά στη Χ΄ πτέρυγα του Εθνικού Μουσείου της Αθήνας ισοδυναμεί με εθνική καταστροφή. Και νομίζω ότι δικαίως το θεωρώ. Εάν αύριο το πρωί καταστραφεί τμήμα της Ολυμπίας, θα το θεωρήσω εθνική καταστροφή. Αν καεί ένα τμήμα και χάσουμε δέκα, είκοσι, τριάντα κομμάτια από το Βυζαντινό Μουσείο, πάλι εθνική καταστροφή θα το θεωρήσω. Λάθος έχω; Εάν σε ένα σεισμό γκρεμιστεί το Ερεχθείο μετά από τρεις χιλιάδες χρόνια; Δεν θέλετε και άλλους ειδικούς επιστήμονες;
Ξέρετε, υπάρχει στο ποδόσφαιρο -δεν θέλω να χρησιμοποιώ τέτοιες εκφράσεις εδώ, αλλά δεν έχω και άλλη πρόχειρη αυτήν τη στιγμή- το "τσούκου-τσούκου" μπάλα. Εδώ είμαστε -ειλικρινά σας το λέω- στο "τσούκου-τσούκου" τακτοποίηση. Να έχει λίγο και η Γραμματεία, να έχει λίγο και η περιφέρεια, με μία ψευδαίσθηση διάχυσης των εξουσιών στο λαό. Δεν είναι έτσι!
Για παράδειγμα, αναφέρετε στο άρθρο 6 στην παράγραφο 2β΄: "Αξιοποιεί τα διαθέσιμα επιστημονικά στοιχεία". Λίγο παρακάτω σε ένα άλλο άρθρο θα δείτε "τα διαθέσιμα μέσα". Τα διαθέσιμα, τα διαθέσιμα…Προσχεδιάζουμε και μιλάμε για τη χρήση των διαθεσίμων. Ξέρετε τι επικίνδυνη νομοθέτηση είναι η διαθεσιμότητα των επιστημονικών πληροφοριών και των μέσων; Ξέρετε πόσο εύκολα απαλλάσσεται κανείς σοβαρών πολιτικών ευθυνών ή λαθών στο σχεδιασμό πίσω από τη νομοθετική κατοχύρωση της δικαιολόγησης: "Αυτά είχα με αυτά πορεύτηκα, αυτές τις πληροφορίες είχα με αυτές πορεύτηκα", χωρίς να μπορεί κάποιος να ελέγξει στα πλαίσια του εθνικού σχεδιασμού γιατί δεν είχαμε ακριβώς τις πληροφορίες που χρειαζόμαστε, γιατί δεν είχαμε ακριβώς τα μέσα που χρειαζόμαστε σ' αυτήν την καταστροφή;
Πώς θα τεθεί το πολιτικό ερώτημα; Με την ετήσια έκθεση του άρθρου 9, αφού δεν θα την έχει καν συντάξει, θα την έχει εγκρίνει στην πραγματικότητα, ο Γενικός Γραμματέας; Ο Γενικός Γραμματέας είναι ένας υποχρεωτικά υπεργραμματέας, κάτι για το οποίο δεν θα είχαμε αντίρρηση, αλλά να δούμε πώς εκλέγεται, κάτω από ποιες συνθήκες, γιατί θα λειτουργήσει στο κεντρικό συντονιστικό όργανο. Στο άρθρο 5 θα λειτουργήσει με τους Γενικούς Γραμματείς των Υπουργείων. Και πάλι θα του λείπει ο Γενικός Γραμματέας του ΥΠ.ΕΞ και ο Γενικός Γραμματέας του Υπουργείου Δικαιοσύνης, που θα έχουν αντικατασταθεί από τους προέδρους της ΕΝΑΕ και της ΚΕΔΚΕ, που ορθώς μπήκαν μέσα και τον Υπαρχηγό ΓΕΕΘΑ. Θα δουλεύει, θα εγκρίνει, θα συγκεντρώνει επιστήμονες, πληροφορίες, θα συντάσσει μία έκθεση και μία φορά το χρόνο η διυπουργική επιτροπή Εθνικού Σχεδιασμού Πολιτικής Προστασίας θα λέει: "Τυπωθήτω". Και είναι και ετήσιο.
Να ρωτήσω κάτι; Αυτό ούτως ή άλλως θα εφαρμοστεί από του παράχρονου. Θα έχουμε δύο ετήσιες καταθέσεις σχεδιασμού χωρίς να μπορούν να εφαρμοστούν. Λογικά θα πάμε και σε μία ετήσια έκθεση του χρόνου, η οποία θα εφαρμοστεί του παράχρονου. Δεν το κατανοεί κανείς, ει μη μόνο ως άλλοθι αξιοποιήσεως θεσμών, που δεν αξιοποιήθηκαν ως έπρεπε, ή ως επιταγή για να λειτουργήσουν τα Υπουργεία και οι Υπουργοί στο πλαίσιο των συνταγματικώς και νομοθετικώς κατοχυρωμένων αρμοδιοτήτων τους. Εγώ δεν το καταλαβαίνω και σας το λέω ειλικρινά. Μία φορά το χρόνο ο Πρωθυπουργός -μας φαίνεται κατανοητό και σχεδόν αυτονόητο- φωνάζει το Υπουργικό Συμβούλιο και λέει: "Συζητάμε το σχέδιο της πολιτικής προστασίας που μας υπέβαλλε η Γενική Γραμματεία Πολιτικής Προστασίας". Το συζητάνε, δίνεται η πολιτική εντολή και υπάρχει και η βούληση να εφαρμοστεί, γιατί θεωρείται καλό. 
Γιατί πρέπει να είναι διυπουργικό το όργανο; Να σας πω εγώ, γιατί πρέπει να είναι διυπουργικό το όργανο. Για να διασφαλιστεί η συμμετοχή των Υπουργών και η υποχρέωσή τους να αναλάβουν τμήμα της ευθύνης. Όταν θα πάμε στο άρθρο 5, όπου θα δουλεύουν οι Γενικοί Γραμματείς, γιατί κατά το άρθρο 5 το κεντρικό συντονιστικό όργανο της πολιτικής προστασίας και όχι καν ο Γενικός Γραμματέας Πολιτικής Προστασίας προσωποιημένα, είναι αυτό που έχει την ευθύνη της ενημέρωσης, έχουμε να δούμε…! Θα λέει ο Υπουργός στο Γενικό Γραμματέα ότι άλλα είπαμε στην εθνική επιτροπή και άλλα είπε στην κατάσταση έκτακτης ανάγκης. Θα με θυμηθείτε. Θα είναι πεδίο δόξης λαμπρόν για μικροκομματικές, ενδοκυβερνητικές ή ενδοϋπουργικές διαφωνίες, εκτιμήσεις και επανεκτιμήσεις.
Αφήστε που νομίζω ότι με τη δομή αυτή του νομοσχεδίου εξευρίσκονται και όλα τα απαραίτητα "μαύρα πρόβατα". Διότι ξέρετε, έτσι όπως είναι οργανωμένο το νομοσχέδιο -υποτίθεται για να συντονίζει, ενώ στην πραγματικότητα διαχέει και μάλιστα με έναν αρκετά χαοτικό τρόπο μαζί με επιστήμονες, με ινστιτούτα, με εθελοντές, ειδικούς εθελοντές, ειδικευμένα πρόσωπα στη νομαρχία, ειδικευμένα πρόσωπα στο δήμο, ειδικευμένα στην κοινότητα, επιστήμονες που θα εξειδικεύουν- ξέρετε τι κάνει; Διαχέει τις ευθύνες από το ανώτατο όργανο, την κυβέρνηση.
Στην κατάσταση έκτακτης ανάγκης πού θα στραφεί ο πολίτης, κύριε Υπουργέ; Από την κυβέρνηση περιμένει να δώσει τις εντολές. Και όμως, με αυτό το μηχανισμό πολύ φοβούμαι ότι και η θέση του Γενικού Γραμματέα Πολιτικής Προστασίας, αλλά και όλων των αρμοδίων μελών των κατά τόπους επιτροπών, στην περιφέρεια, στη νομαρχία, στο δήμο, στην κοινότητα θα είναι τα πρόσφορα "μαύρα προβατάκια". Θα λέει ο δήμαρχος: "Δεν έφταιγα εγώ. Έφταιγε ο αρμόδιος, που είχα βάλει, που κοιμόταν". Θα λέει ο Γενικός Γραμματέας της Περιφέρειας: "Έφταιγε ο δήμαρχος. Δεν ήταν στην θέση του". Και θα ανεβαίνει αυτό το πράγμα και άμα φτάσουμε σε μείζονες καταστροφές -που να μη φτάσουμε βεβαίως και να μείνουμε στη ρητορική κριτική του νομοσχεδίου εδώ- η Κυβέρνηση έχει θαυμάσια και έτοιμα τη Γενική Γραμματεία Πολιτικής Προστασίας και το δεύτερο όργανο που είναι από γενικούς γραμματείς, στο οποίο μπορεί να ρίξει όλο το ανάθεμα και να αποποιηθεί πάσης πολιτικής ευθύνης. Και μετά να ακούγεται και εκείνο το περίφημο: "Δεν φταίμε εμείς. Εσείς είστε μίζεροι".
ΠΡΟΕΔΡΕΥΩΝ (Κωνσταντίνος Γείτονας): Έχω και εγώ μία απορία, αλλά θα κατεβώ από την έδρα αργότερα για να τοποθετηθώ.
ΛΙΑΝΑ ΚΑΝΕΛΛΗ: Επί αυτών που λέω ευχαρίστως να με διακόψετε.
ΠΡΟΕΔΡΕΥΩΝ (Κωνσταντίνος Γείτονας): Ναι, αλλά όχι από εδώ. Θα τοποθετηθώ αργότερα από το Βήμα της Βουλής.
ΛΙΑΝΑ ΚΑΝΕΛΛΗ: Όχι, μπορείτε να με διακόψετε τώρα, σας παρακαλώ, δεν με ενοχλεί καθόλου. 
ΠΡΟΕΔΡΕΥΩΝ (Κωνσταντίνος Γείτονας): Είναι απλή η απορία μου. Χρειάζεται να υπάρχει μια κλιμάκωση ενεργειών σε όλη την πυραμίδα, η οποία ξεκινά από τον τόπο που γίνεται η καταστροφή και φθάνει μέχρι το κέντρο για συντονισμό. Πρέπει να βρούμε έναν τρόπο κατανομής ρόλων και ευθυνών. Δεν είναι θέμα, διάχυσης ή όχι ευθυνών. 
Πρέπει να βρούμε έναν τρόπο να μετέχουν όλοι σε αυτήν την αλυσίδα των ενεργειών οργανωμένα και με κατανομή ρόλων και ευθυνών. Πρέπει να το κάνουμε. Αν αυτός ο τρόπος που προτείνεται δεν είναι σωστός, να αντιπροταθεί ένας άλλος. Επειδή έχω χρηματίσει σε Υπουργεία και ασχολήθηκα περίπου επί μία δεκαπενταετία με τις φυσικές καταστροφές, γι' αυτό το λέω.
ΓΙΑΝΝΗΣ ΚΑΨΗΣ: Ασχοληθήκατε με την αντιμετώπιση των φυσικών καταστροφών ή με τη δημιουργία τους; 
ΠΡΟΕΔΡΕΥΩΝ (Κωνσταντίνος Γείτονας): Αν με θεωρείτε τόσο δυνατό ως έναν Δία, για να δημιουργήσω φυσικές καταστροφές, τιμή μου, κύριε Καψή! Δεν αισθάνθηκα ποτέ ούτε Άτλας ούτε Δίας ούτε Γίγας. Άλλοι διεκδικούν αυτούς τους ρόλους και τα προνόμια!
ΛΙΑΝΑ ΚΑΝΕΛΛΗ: Ούτε εγώ θα αντιδράσω ως ζηλότυπη Ήρα στο διάλογό σας. Έχω την εντύπωση ότι έχουμε παρασυρθεί όλοι από το Φοίβο και την Αθηνά. Οφείλω να ομολογήσω ότι αυτά είναι προϊστορικά. Τώρα ζούμε σε ιστορικούς χρόνους, άρα οι μασκότ και τα μοντέλα δεν μπορεί να είναι προϊστορικά και ειδικά στην απονομή ευθυνών.
Κοιτάξτε, κύριε Πρόεδρε, θα ήθελα να σας απαντήσω σε αυτό. Βεβαίως πρέπει να υπάρχει μία πυραμιδική οργάνωση. Ποια οργάνωση, πώς και σε ποιο επίπεδο; Σε στιγμή εκτάκτων αναγκών, ποιος αναλαμβάνει την ευθύνη; Εάν το διαβάσετε προσεκτικά, θα δείτε ότι και αν ακόμα αναλάβει την ευθύνη -ξέρετε τι εννοώ- ο Γραμματέας της Πολιτικής Προστασίας, αυτή είναι εισηγητικού επιπέδου στην πραγματικότητα. Εισηγείται. Οπότε, πάλι θα έχουμε πάνω στις έκτακτες ανάγκες την αντίληψη της πολιτικής αποποίησης ευθυνών επί λάθος εισηγήσεως. 
Προσέχετε, τι σας λέω; Δεν εξουσιοδοτείται καν νομοθετικά με δυνατότητες να αναλάβει τις ευθύνες. Εγώ σας λέω, δεν θα είχα αντίρρηση να νομοθετήσουμε τον τρόπο επιλογής αυτού του ανθρώπου, τις ευθύνες του και κυρίως τα όργανα. Προσέξτε, μήπως τυχόν σε περίπτωση εκτάκτων αναγκών αναλάβει κάποιος μεγαλύτερη πολιτική δύναμη λήψης απόφασης, γι' αυτό φτιάχνουμε το διυπουργικό. Επιμένω. Έχουμε εξαιρέσει μόνο δύο Υπουργεία, ειλικρινά σας το λέω, το ΥΠ.ΕΞ. και το Δικαιοσύνης. Όλα τα υπόλοιπα είναι ένα Υπουργικό Συμβούλιο, το οποίο θα συνεδριάζει.
Μα, αυτή δεν είναι δουλειά του, να αντιμετωπίζει και τα έκτακτα και τα τακτικά; 
Όταν πάμε στους εθελοντές γιατί με ρωτήσατε πως, αρχίζουμε πάλι από τη θεωρία: Σύνταξη μητρώου διά δηλώσεως ελευθέρας βουλήσεως. Εγώ ειμί εθελοντής, εγώ ειμί εθελόντρια, ιδού και το καταστατικό μου. Εγώ ειμί ειδικευμένη εθελόντρια. Έτσι θα καταρτιστεί ένα μητρώο. Ενέχει και κίνητρο, προκειμένου να χρησιμοποιηθούν αυτοί. Εμένα ο φόβος μου, είναι η αξιοποίηση πολιτικής και ειδικά σε τοπικό επίπεδο ρουσφετολογικής, μικροπολιτικής χρήσης τους εις βάρος της έννοιας του εθελοντισμού. Ξέρετε κάτι; Θα δείτε ότι προβλέπεται στο άρθρο 14 και μάλιστα παράγραφος. 5α΄ το bonus, το δώρο για τα μέλη των ενταγμένων στα μητρώα εθελοντικών οργανώσεων και τους ενταγμένους στα αντίστοιχα μητρώα: Ειδικευμένοι εθελοντές πολιτικής προστασίας, δηλαδή απίστευτα πράγματα! Στρατιωτική εξειδίκευση σε εθελοντές ειδικευμένους και μη -το διευκρινίζει λίγο παρακάτω, είναι προνοητικό- που είναι υπάλληλοι του δημοσίου ή του ιδιωτικού τομέα. Είναι εκπληκτική η εξίσωση: Τι δημόσιο, τι ιδιωτικός τομέας; Τι εθελοντής του δημοσίου, τι εθελοντής του ιδιωτικού τομέα; Και ποιο είναι το bonus του; Αφού μπουν στις έκτακτες ανάγκες θα λαμβάνουν υποχρεωτικά ισόχρονη άδεια απουσίας η οποία δεν προϋπολογίζεται στη διάρκεια της κανονικής ετήσιας άδειάς τους. Δηλαδή, ο ειδικευμένος εθελοντής εταιρείας ηλεκτρονικών, ο οποίος θα παρέχει ειδικές πληροφορίες στην αντιμετώπιση μιας επικοινωνιακής καταστροφής που θα είναι αποτέλεσμα μιας μεγάλης πλημμύρας, θα παίρνει ένα χαρτί και θα λέει, εγώ ήμουν εθελοντής προσέφερα τις υπηρεσίες μου. Και ποιος θα τα βεβαιώνει αυτά; Πού φθάνουμε τώρα εδώ πέρα; Εξισώνουμε δημοσίους υπαλλήλους, ιδιωτικούς υπαλλήλους, ειδικευμένους εθελοντές πολιτικής προστασίας και θα παίρνουν από ποιον το χαρτί; Από τον επικεφαλής πυροσβέστη; Και θα πηγαίνουν στο αφεντικό τους; Και καλά στο δημόσιο μπορείτε να το κατανοήσετε. Αλλά στον ιδιωτικό τομέα θα πηγαίνουν στην εταιρεία τους και θα λένε δικαιούμαι είκοσι μέρες άδεια, έτρεχα στα βουνά; Μα, τι είναι αυτά; 
Αναρωτιέται κάποιος για όλα αυτά: Αυτά είναι τμήματα επεξεργασίας ενός επιχειρησιακού σχεδίου δράσεως. Θα έπρεπε η Γενική Γραμματεία Πολιτικής Προστασίας που θα κατάρτιζε κατά την άποψή μας μια πρόταση σχεδίου νόμου έχοντας αποθησαυρίσει την έως σήμερα πείρα και θα άκουγε τους τοπικούς φορείς και θα έφερνε ίσως σοφότερο νομοσχέδιο εδώ, να έχει καταρτίσει ένα σχέδιο που να λέει, εγώ χρειάζομαι ως Γραμματεία Πολιτικής Προστασίας ένα, δύο, τρία χαρτιά, να με ακούν οι Υπουργοί όταν ζητήσω αυτά -εννοώ επί του λειτουργικού- και όχι να νομοθετούμε εμείς εδώ τώρα για παράδειγμα κάποια πολύ παράξενα πράγματα. 
Η Γενική Γραμματεία Πολιτικής Προστασίας θα συντονίζει την αποκατάσταση; Πώς θα τη συντονίζει; Για πείτε μου πώς θα συντονίζει την αποκατάσταση των ζημιών; Μου λέτε λειτουργικά πώς να γίνει αυτό και εγώ θα σας πω πού ακριβώς. Στο άρθρο 5 παράγραφος 4ε΄, δεν φτάνει που συντονίζει το έργο αποκατάστασης των πάσης φύσεως ζημιών από τις ανωτέρω καταστροφές, έχουμε και ιεραρχήσεις. Έχουμε ένα πρόβλημα με ηλεκτρισμό, έχουμε ένα πρόβλημα με δηλητηρίαση νερού -ο μη γένοιτο- συμπεριλαμβάνεται σ' αυτό αρχαιολογικές καταστροφές, πέραν από τις ανθρωπιστικές που έρχονται πρώτες. Ιεράρχηση, μεθοδολογία, κοστολόγιο, αποκατάσταση, δαπάνες. 
Η ιεράρχηση, αυτό είναι το μείζον πολιτικό ζητούμενο. Να ιεραρχηθεί τι θα αποκατασταθεί πρώτο και τι θα αποκατασταθεί δεύτερο. Αυτό θα το κάνει η Γενική Γραμματεία Πολιτικής Προστασίας; Αυτή θα συντονίσει; Και πώς θα το συντονίσει αυτό; Η ετήσια εθνική έκθεση που προβλέπεται στο άρθρο 4 δεν είναι δυνατόν να προβλέψει τα πάντα. Ουδείς μπορεί νομοθετικά. Υπάρχει. Μια από τις αρμοδιότητες του άρθρου 4 είναι να συντάσσει αυτήν την έκθεση την οποία θα υποβάλει ετησίως η διυπουργική επιτροπή. Δεν μπορεί να προβλέψει τα πάντα. Αφού συμβούν τα πάντα, διότι ενδεχομένως να συμβούν τα πάντα από φύση, τρόπο, μέθοδο, έκταση, είδος κινδύνου, μετά θα συντονίσει την αποκατάσταση των ζημιών η Γενική Γραμματεία; Πώς θα τη συντονίσει; Τι θα λέει; Ότι προηγείται το Υπουργείο Πολιτισμού στην αποκατάσταση της κολώνας σε σχέση με το Υπουργείο Ναυτιλίας που θα πρέπει να αποκαταστήσει…
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Ζητώ και εγώ δύο λεπτά μόνο. 
ΠΡΟΕΔΡΕΥΩΝ (Κωνσταντίνος Γείτονας): Θα έχετε τον αντίστοιχο χρόνο που είχαν και οι άλλοι συνάδελφοι.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. 
Πρέπει δηλαδή πρώτα να γίνει ο λιμενοβραχίονας και μετά να αποκατασταθεί η συγκοινωνία και μετά το νερό; Δεν είναι δυνατόν να γίνουν έτσι. Αυτά δεν είναι ζητήματα Υπουργικού Συμβουλίου, Πρωθυπουργού; Δεν είναι δυνατόν ο Πρωθυπουργός να προΐσταται όλων των επιτροπών με νόμο για την Ολυμπιάδα και να έχει την πλήρη πολιτική ευθύνη για την Ολυμπιάδα του 2004, που στο κάτω-κάτω της γραφής όσο μεγάλο πράγμα κι αν είναι, δεκαπέντε μέρες θα κρατήσει. Θα κρατήσει μόνο δεκαπέντε μέρες και δεν είναι και συμφορά, που να πάρει. Εκεί λοιπόν γιατί ο Πρωθυπουργός και η Κυβέρνηση είναι απολύτως υπεύθυνοι για όλα τούτα; Είναι παράξενο αυτό. Τον εκλεγμένο Αρχηγό του ψάχνει ο άλλος την κρίσιμη στιγμή. 
Έχουμε λοιπόν Υπουργούς, Γενικούς Γραμματείς, Γραμματείς Περιφέρειας, Γραμματείς Υπουργείων, ειδικευμένο προσωπικό. Είναι απίστευτο αυτό που γίνεται. Κατ' αρχήν η αρχή πάσης γραφειοκρατίας δεν είναι ο αριθμός των εμπλεκομένων, είναι ο αριθμός των κανόνων και του χρόνου λειτουργίας των εμπλεκομένων. Διασφαλίζεται αυτό εδώ; Γι' αυτό είχα επισημάνει στη συζήτηση επί της αρχής με τι επικοινωνιακές δυνατότητες θα γίνει αυτό. Έχω μια αφελή ερώτηση για παράδειγμα: Πού θα συνεδριάζει το διϋπουργικό; Πού θα συνεδριάζει το όργανο; Πού θα συνεδριάζουν οι Γενικοί Γραμματείς; Θα μου πείτε, έχει σημασία αυτό; Βεβαίως έχει σημασία. Γιατί δεν προβλέπεται ότι θα συνεδριάζει η Γενική Γραμματεία στην κατά τόπους περιοχή των καταστροφών ή να έχει τη δυνατότητα να συνεδριάζει εκεί; Μπορεί κάποιος να γυρίσει να πει: "Μπα, τι είναι αυτά που λέτε; Θα πάμε στη Λάρισα που είναι η καταστροφή;". Εντάξει να συνεδριάζουν εδώ στην Αθήνα. Πού στην Αθήνα; Στη Μητροπόλεως; Στα γραφεία των Υπουργών; Στο γραφείο του Πρωθυπουργού; Πού θα συνεδριάζουν; 
Ειλικρινά σας λέω ότι έχοντας ψηφίσει τα άρθρα 1 και 18 θα ήθελα να ψηφίσουμε και το άρθρο 9 που υποχρεώνει αυτό το διϋπουργικό όργανο να καταθέτει στη Βουλή μια ετήσια έκθεση. Εφόσον όμως καταψηφίζουμε το άρθρο 4 δεν είναι δυνατόν να ψηφίσουμε το 9 το οποίο συμπαρασύρεται από το άρθρο 4. 
Σας επισημαίνω και πάλι ότι δεν κάνω μικροπολιτική τοποθέτηση. Το νομοσχέδιο όμως είναι πολύ μεγάλο. Αφορά σε πολύ μεγάλες επιπτώσεις μελλοντικών μη προβλέψιμων ενδεχομένων και επιστημονικώς προσεγγίσιμων κινδύνων. Κατ' αυτήν την έννοια θα έπρεπε να είναι αυτοτελές και να μην περιλαμβάνει άλλα άρθρα όπως τα μεταναστευτικά ή τα ρυθμιστικά ζητημάτων των Οργανισμών Τοπικής Αυτοδιοίκησης. Πρέπει να είναι ενδελεχής ο έλεγχος και της τελευταίας λέξεως σε αυτά τα άρθρα, να επιδέχονται -και να ανοίξει μια συζήτηση- βελτιώσεις, όπως η σύλληψη η αρχική της οργάνωσης της αντιμετώπισης της φυσικής τεχνολογικής καταστροφής, του λεγόμενου μείζονος κινδύνου και της εκτάκτου ανάγκης, για να μπορεί κάποιος να είναι αποτελεσματικά νομοθέτης για το μέλλον. Αυτό που παραδίδετε θα έπρεπε να είναι εργαλείο και όχι τακτοποιητικό προσώπων και θεσμικών ζητημάτων, τα οποία όφειλαν να έχουν λυθεί εμπειρικά και δεν έχουν λυθεί. 
Κλείνοντας θα αναφέρω ένα παράδειγμα δυστυχώς από την επικαιρότητα και θα το καταθέσω εις γνώση όλων μας και όχι εις συμμόρφωση. Εκ των προτέρων αφαιρώ το "εις συμμόρφωση". Το αναφέρω μόνο εις γνώση όλων μας. 
Ένα από τα μεγαλύτερα προβλήματα που αντιμετωπίζει αυτήν τη στιγμή ο κατοχικός ισραηλινός στρατός σε επίπεδο επιστημονικό, και είναι και τραγικό, ξέρετε ποιο είναι; Ότι κληρωτοί στρατιώτες Ισραηλινοί, εκπαιδευμένοι να αντιμετωπίσουν τακτικά αντίπαλο και στρατό, υποχρεώνονται να ασκήσουν λόγω της πολιτικής επιλογής του Σαρόν, αστυνομικό έργο και γίνεται σφαγή ερήμην τους. Και αυτή είναι μια μείζον καταστροφή και για τους Παλαιστινίους, με τη σφαγή των αθώων που έχουμε, αλλά και για τους κληρωτούς Ισραηλινούς στρατιώτες. Αυτή η αναλογία όσο και εξωφρενική ή φαντασιωσική και αν μας φαίνεται εδώ, δεν την χρησιμοποιώ για κανέναν άλλο λόγο παρά για να καταδείξω ότι στις έκτακτες ανάγκες παίζει πρώτιστο ρόλο το ανθρώπινο στοιχείο. Ακόμη και σε ένα γήπεδο που μπορεί να καταρρεύσει μια κερκίδα και να πέσει ένας άνθρωπος, αντί να έχουμε ένα θύμα, έχουμε τρεις χιλιάδες θύματα εξαιτίας του πανικού που θα δημιουργηθεί. 
Άρα, ο παράγων άνθρωπος είναι ένας αστάθμητος παράγων στις έκτακτες ανάγκες. Αυτό που σώζει την οργανωμένη πολιτεία, είναι η θεσμική και επιστημονική κατοχύρωση μεθόδων ελέγχου, ακόμα και του πανικού. Αυτό το νομοσχέδιο μόνο να επιτείνει την σύγχυση και τον πανικό μπορεί.
Θέλω να αναγνωρίζω τις καλύτερες των προθέσεων. Θα διευκόλυνε πολύ αν το νομοσχέδιο ήταν αυτοτελές. Όμως, είναι αναποτελσματικό. Γι' αυτό ψηφίζουμε ναι, σε ότι αφορά τον ορισμό εφόσον απεμπολεί οποιαδήποτε πολιτική εκμετάλλευσης της έννοιας των έκτακτων αναγκών και το άρθρο 18 επειδή οι ειδικές ρυθμίσεις είναι πρόσφορες και γι' αυτό είναι καλό να είναι κατατεθειμένες σε ώρες ξεσαλώματος των ΜΜΕ, όχι προς έλεγχό τους, αλλά προς βοήθειά τους.
Δεν πρέπει να ξεχάσω να απαντήσω στον εισηγητή της Πλειοψηφίας ο οποίος ζήτησε τον έλεγχο των ΜΜΕ για να μη διαφημίζουν το χάρος. Δεν πρέπει να μας πιάνει μια επιλεκτική ευαισθησία, γιατί όποιος είχε την τύχη ή την ατυχία να δει χθες δελτία ειδήσεων πολλών ιδιωτικών και "μεγκάλων" καναλιών θα έβλεπε και στα δελτία που μετέδωσαν νωρίς και στα δελτία που μετέδωσαν τα μεσάνυχτα ότι η συζήτηση για τον εκλογικό νόμο ουδέποτε προκλήθηκε από το Κ.Κ.Ε., ότι ουδέποτε μίλησε η κα Παπαρρήγα, ότι έγινε μόνο μια συζήτηση μεταξύ του Αρχηγού της Αξιωματικής Αντιπολίτευσης και του Πρωθυπουργού. Έγινε live σύνδεση σε κανάλι για έναν πολιτικό Αρχηγό.
ΠΡΟΕΔΡΕΥΩΝ (Κωνσταντίνος Γείτονας): Τα είπαν χθες οι Αρχηγοί αυτά.
ΛΙΑΝΑ ΚΑΝΕΛΛΗ: Κατά τα κανάλια, ουδέποτε μίλησε ο Κομμουνιστικό Κόμμα. Συρρικνώθηκαν μόνο σε μια αράδα τα όσα είπε, ενώ ήταν το κόμμα που προκάλεσε συζήτηση. Όταν αυτά συμβαίνουν σε καιρό ειρήνης και όχι πολέμου για τον εκλογικό νόμο, μόνο γι' αυτό θέλω να έχω τη δυνατότητα να αποδίδω πολιτικές ευθύνες στα ΜΜΕ. Γι' αυτό ψηφίζω το άρθρο 18 και μάλιστα με ατομική ευθύνη. Είναι μια καταγγελία για να γραφτεί στα Πρακτικά. Η παρουσίαση ήταν αήθης. Το λέω για όλους τους κοπτόμενους, για το ύφος και το ήθος των ΜΜΕ, με την παράκληση και την ευχή να με ακούει και ο Πρόεδρος της Βουλής, ο οποίος έχει εκφράσει επανειλημμένα την ευαισθησία του για τα ΜΜΕ αλλά ουδέποτε τα εμέμφθη επί του πρακτέου και ad hoc. Αυτοί είναι οι πραγματικοί κίνδυνοι για τη δημοκρατία. Πρέπει να τους αντιμετωπίζεις την ώρα που ξεσπάνε και όχι με θεωρίες. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ να επανέλθετε στο νομοσχέδιο, διότι πράγματι δυσκολεύομαι να βρω συσχέτιση των άρθρων του νομοσχεδίου με τον εκλογικό νόμο και να μη σας διακόψω. Δεν ξέρω αν και ο εκλογικός νόμος είναι θέμα πολιτικής προστασίας κάποιων.
ΛΙΑΝΑ ΚΑΝΕΛΛΗ: Είστε πολύ ευφυής και γι' αυτό σας παρακαλώ να διαβάσετε το άρθρο 18. Η αποστροφή μου ήταν για το άρθρο 18 που αφορά τα ΜΜΕ.
ΠΡΟΕΔΡΕΥΩΝ (Κωνσταντίνος Γείτονας): Θα μπορούσα να μη σας αφήσω να συνεχίσετε.
Ο Βουλευτής κ. Χρήστος Παπουτσής ζητά ολιγοήμερη άδεια απουσίας στο εξωτερικό.
Εγκρίνει η Βουλή.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη ζητηθείσα άδεια.
Το λόγο έχει η Κοινοβουλευτική Εκπρόσωπος του Συνασπισμού της Αριστεράς και της Προόδου κα. Ξηροτύρη-Αικατερινάρη.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, θα προσπαθήσω να συμβάλω για να γίνουν κάποιες διορθώσεις, ώστε να γίνει πιο λειτουργικό το νομοσχέδιο. Κυρίως, θα πρέπει να συμπεριλάβει και τα νέα φαινόμενα και τις νέες ανάγκες που μπορεί να δημιουργηθούν σε μια χώρα σαν τη δική μας, εκτός από τους σεισμούς, τις πυρκαγιές, τις πλημμύρες κλπ., δηλαδή καταστροφές στις οποίες δεν έχουμε τον εξοπλισμό για να ανταποκριθούμε, με αποτέλεσμα κάθε φορά να έχουμε τραγικά θύματα.
Από την άλλη πλευρά, επειδή πρόκειται για μια προσπάθεια ενιαιοποίησης των διαδικασιών για έναν καλύτερο συντονισμό και για έναν τοπικό περιφερειακό και εθνικό σχεδιασμό για θέματα πολιτικής προστασίας, αξίζει τον κόπο να προσπαθήσουμε να γίνει σαφέστερο και πιο σωστό αυτό το νομοσχέδιο.
Όσον αφορά τα θέματα των εννοιών, δεν έχω αντίρρηση, απλώς επισημαίνω στην παράγραφο 3 του άρθρου 2 τι νοείται γενική καταστροφή, τι νοείται περιφερειακή καταστροφή μικρής έντασης και περιφερειακή καταστροφή μεγάλης έντασης και τι νοείται τοπική καταστροφή μικρής έντασης κ.ο.κ. για να έρθω στη συνέχεια παρακάτω, για να δούμε ότι τελικά ο συντονισμός από τα αρμόδια όργανα, τους ΟΤΑ, τη Νομαρχιακή Αυτοδιοίκηση, την Περιφέρεια και το Γενικό Γραμματέα, έτσι όπως διατυπώνονται στα υπόλοιπα άρθρα, περιπλέκουν τα πράγματα. Δηλαδή φαίνεται ότι συντονίζει ο Γενικός Γραμματέας της Γραμματείας Πολιτικής Προστασίας ενώ στη συνέχεια για τα νομαρχιακά και τοπικά θέματα συντονίζει ο νομάρχης, ο δήμαρχος κλπ. Τώρα αν γίνεται κατ' εξουσιοδότηση του Γενικού Γραμματέα αρχίζει πάλι το σύστημα αυτό να μη δουλεύει καλά. 
Στο άρθρο 3, στο δυναμικό και στα μέσα της πολιτικής προστασίας. Εδώ στο δυναμικό συγκαταλέγονται οι περισσότεροι φορείς, παραλείπονται κάποιοι που αν η τελεία είναι τελεία και δεν είναι και άλλα θα πρέπει να προστεθούν όπως είναι ο ΕΦΕΤ, άσχετα από τα προβλήματα λειτουργίας που έχει αλλά στις διατροφικές κρίσεις είναι ένα όργανο το οποίο θα πρέπει να κινητοποιηθεί. Όπως είναι ο "ΔΗΜΟΚΡΙΤΟΣ" και άλλα κέντρα για αυτής της φύσεως αλλά και τις νέες αυτές καταστροφές και έκτακτες ανάγκες. 
Ήθελα όμως να ρωτήσω τον κύριο Υπουργό αν οι περιπτώσεις όπως του ΟΤΕ που έχει πλέον ιδιωτικοποιηθεί αφού περισσότερο από το 51% κατέχεται από ιδιώτες, οι περιπτώσεις της ΕΥΔΑΠ, της ΕΥΑΘ, τον Οργανισμό Λιμένος Θεσσαλονίκης και Πειραιώς, εντάσσονται στην παράγραφο β΄ του άρθρου 3 ή μήπως θα πάνε στην παράγραφο 2β΄ του ιδίου άρθρου. Δηλαδή αν θα συμβάλουν, θα πληρώνονται ως ιδιωτικές επιχειρήσεις γι' αυτές τις καταστροφές. Δεν ξέρω εδώ τι γίνεται. Επιτάσσονται αυτοί οι ιδιωτικοποιημένοι πλέον οργανισμοί κοινής ωφέλειας ή στο τέλος θα τους πληρώνετε; 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Η παράγραφος 2 του άρθρου 3 ενδεικτικά περιλαμβάνει οργανισμούς του ευρύτερου δημόσιου τομέα, οι οποίοι εμπλέκονται μέσα στις δυνάμεις αντιμετώπισης καταστροφών. Εμπλέκονται από πλευράς δημόσιου τομέα. Εκεί αναφέρεται η ΕΥΔΑΠ. Η αναφορά όμως είναι ενδεικτική γιατί προηγείται μόλις ανοίγει η παρένθεση η λέξη όπως και υπάρχουν ένα σωρό. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εντάξει γι' αυτά που πρέπει να προσθέσετε αλλά για τους οργανισμούς κοινής ωφέλειας που πλέον ιδιωτικοποιούνται τι θα σημαίνει ότι αυτοί παρέχουν τις υπηρεσίας του αδαπάνως; Εγώ αυτό θέλω αλλά θα πρέπει και να είναι σαφές. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως αδαπάνως. 
Κυρία Ξηροτύρη, βεβαίως αδαπάνως προσφέρουν τις υπηρεσίες τους. Όλοι αυτοί οι οργανισμοί κοινής ωφέλειας έχουν δίκτυα και είναι υποχρεωμένοι σε περίπτωση έκτακτης καταστροφής να τα αποκαταστήσουν και επίσης καθ' όλη τη διάρκεια από πλευράς πρόληψης να τα συντηρούν, ώστε να προλάβουν τέτοιες καταστροφές, όπως είναι τα υπέργεια καλώδια της ΔΕΗ, να φροντίζει αν περνάνε δίπλα από δάση, να κόβει τα κλαδιά, πράγμα που το κάνει. 
ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Επομένως είναι καλύτερα να τους αναφέρετε όλους αυτούς τους οργανισμούς και τον ΟΛΠ, και τον ΟΛΘ, ούτως ώστε να μην υπάρχει καμία παρεξήγηση.
Θα πάω στο άρθρο 4, και μάλιστα στην παράγραφο 2α στις αρμοδιότητες της Διυπουργικής Επιτροπής Εθνικού Σχεδιασμού και Πολιτικής Προστασίας. Η βασική της αρμοδιότητα είναι η έγκριση του ετήσιου εθνικού σχεδιασμού της πολιτικής προστασίας. Ο ανωτέρω σχεδιασμός διακρίνεται σε εθνικής εμβέλειας προγράμματα, σχέδια και μέτρα δράσης των κεντρικών υπηρεσιών των Υπουργείων και των εποπτευόμενων φορέων, καθώς και σε περιφερειακά προγράμματα κλπ. 
Το μεγάλο έλλειμμα το οποίο διαπιστώνουμε στη χώρα μας είναι ότι τελικά τα καθ' ύλην αρμόδια Υπουργεία, όπως το ΥΠΕΧΩΔΕ για τους οδικούς άξονες, για τα αεροδρόμια ή το Υπουργείο Μεταφορών αντίστοιχα, όπως και το Υπουργείο Γεωργίας για τα θέματα των πυρκαγιών κλπ., δεν εκπονούν, δεν οργανώνονται, δεν προωθούν τη νομοθεσία τους και δεν τη συμπληρώνουν για τέτοια θέματα. Έχουμε πάρα πολύ μεγάλο νομοθετικό και οργανωτικό έλλειμμα των καθ' ύλην αρμόδιων Υπουργείων στο να ανταπεξέλθουν σ' αυτές τις καταστάσεις. 

Επομένως εδώ, κάποιος που βλέπει θετικά αυτό το νομοσχέδιο, θα προσδοκούσε ότι μέσα από μία διυπουργική επιτροπή και από το Κεντρικό Συντονιστικό Όργανο του άρθρου 4, στο οποίο μεταφέρονται όλες οι ανάγκες, όλες οι εισηγήσεις και όλη η εμπειρία, η οποία υπάρχει και σε τοπικό και σε περιφερειακό και σε επιστημονικό επίπεδο, για να γίνει τελικά αυτό το εθνικό σχέδιο πολιτικής προστασίας, θα καταγράφονται οι αδυναμίες, οι οποίες υπάρχουν στα καθ' ύλην αρμόδια Υπουργεία, ούτως ώστε να αντεπεξέλθουν με τις υποδομές, τις οποίες έχουν και με τις αρμοδιότητες που επέχουν στη διαχείριση αυτών των κρίσεων. 
Άρα τα προγράμματα αυτά μιλούν για ουσιαστικές δράσεις, νομοθετικές και οργανωτικές, τις οποίες πρέπει να κάνουν τα καθ' ύλην αρμόδια Υπουργεία αν θα θεωρούσαμε ότι τελικά η όλη κατάσταση διαχείρισης των κρίσεων πραγματικά διαχειρίζεται και σχεδιάζεται από ένα συντονιστικό όργανο και όχι από κάθε ένα Υπουργείο χωριστά. 
Έπρεπε, λοιπόν, στην παράγραφο 2β΄, όπου λέτε τι άλλο κάνει αυτή η επιτροπή, δηλαδή απολογισμό εφαρμογής των κυβερνητικών μέτρων αποκατάστασης μετά από γενικές περιφερειακές ή τοπικές μεγάλης έντασης καταστροφές να προσθέσετε ότι κατά κύριο λόγο αυτό το οποίο κάνει είναι ότι ελέγχει εάν ο σχεδιασμός αυτός, ο οποίος υπέβαλε και ο οποίος σίγουρα θα έχει δοθεί στα καθ' ύλην αρμόδια Υπουργεία -όπως δίνεται και στη Βουλή για ενημέρωσή της με το σχετικό άρθρο 9- έχει προωθηθεί και εάν αυτά τα Υπουργεία έχουν πράγματι προωθήσει τις δράσεις αυτές τις οποίες επιβάλλει αυτός ο εθνικός σχεδιασμός. 
Νομίζω ότι εδώ θα πρέπει να συμπληρωθεί αυτό, δηλαδή για τον απολογισμό και τον έλεγχο των μέτρων των σχεδίων και των δράσεων που έπρεπε, βάσει του σχεδιασμού να κάνουν οι κεντρικές υπηρεσίες, όπως και ο απολογισμός αυτών των μέτρων που λήφθηκαν σε κάποιες συγκεκριμένες έκτακτες ανάγκες. 
Πρέπει να υπάρξει αυτή η συμπλήρωση, γιατί τελικά δεν σχεδιάζει κάποιος έχοντας μία θεωρητική αρμοδιότητα. Τα καθ' ύλην αρμόδια Υπουργεία είναι αυτά τα οποία τελικά έχουν το δικό τους σχεδιασμό και εν τέλει ο καθένας απολογείται ή δεν απολογείται για το αν ήταν εντάξει ή όχι. Κανένας δεν απολογήθηκε τελικά γιατί ο ΠΑΘΕ, ο μοναδικός άξονας ο οποίος υπήρχε σε λειτουργία στις μεγάλες καταστροφές δεν λειτούργησε, γιατί το σιδηροδρομικό δίκτυο βγήκε εκτός λειτουργίας με τα μεγάλα προβλήματα, τα οποία έχει -δεν έχει ολοκληρωθεί τίποτα απ' αυτήν την περιβόητη ηλεκτροκίνηση και τη διπλή σιδηροδρομική γραμμή Αθήνας-Θεσσαλονίκης- και γιατί το αεροδρόμιο, παρ' όλο που είναι καινούριο είχε και αυτό τα προβλήματά του. Για όλα αυτά δεν απολογήθηκε κανένας επί της ουσίας. Κι εδώ υπάρχουν θέματα επί της ουσίας και σας τα έχω πει. Δεν υπάρχει κέντρο ελέγχου αυτοκινητοδρόμων, δεν έχει ενεργοποιηθεί το άρθρο 108 του Κώδικα Οδικής Κυκλοφορίας. 
Είμαστε η μοναδική χώρα που δεν έχουμε ένα σύστημα διαχείρισης εκτάκτων κρίσεων στα θέματα των έργων υποδομής και κυρίως του οδικού μας άξονα. Έχουμε δε πενήντα χρόνια, κύριε Υπουργέ. να προσαρμόσουμε τη νομοθεσία μας και να επανακαθορίσουμε το οδικό μας δίκτυο, δηλαδή ποιες γραμμές ανήκουν στο κράτος, είναι εθνικό δίκτυο, ποιο είναι δίκτυο αυτοκινητοδρόμων, ποιο είναι επαρχιακό δίκτυο ποιο είναι νομαρχιακό δίκτυο. Αυτό δεν σημαίνει για να τους βάλουμε τις ταμπέλες, αλλά σημαίνει για να αποδώσουμε και τις ευθύνες στα αντίστοιχα όργανα και στα αντίστοιχα επίπεδα, τα οποία διαχειρίζονται τη συντήρηση και την ασφάλεια των οδικών αξόνων και όχι μόνο τα θέματα του σχεδιασμού και της κατασκευής τους.
Στο άρθρο 5 "Κεντρικό Συντονιστικό Όργανο Πολιτικής Προστασίας" προστέθηκαν εδώ και οι εκπρόσωποι ή οι πρόεδροι της ΕΝΑΕ και της ΚΕΔΚΕ. Είχα κάνει και μία άλλη παρατήρηση ότι σε αντίστοιχες κρίσεις στη σύνθεσή του θα πρέπει να συμμετέχει και ο γενικός γραμματέας της περιφέρειας, που έχει τη συγκεκριμένη καταστροφή, όπως βάζετε τους γραμματείς των Υπουργείων Μακεδονίας και Αιγαίου, ούτως ώστε αργότερα όταν η χώρα μας αποκτήσει περιφερειακή αυτοδιοίκηση, να μπορέσει αυτό το σύστημα πράγματι να έχει μία αποκεντρωμένη και ουσιαστική λειτουργία. 
Στο άρθρο 6 "Γενική Γραμματεία Πολιτικής Προστασίας" στην παράγραφο 2γ΄ λέτε "συντονίζει το έργο και τις δράσεις αντιμετώπισης των καταστροφών, κατά την εκδήλωση των φαινομένων, καθώς και το έργο αποκατάστασης των προκαλούμενων ζημιών". Εγώ θα έλεγα ότι εδώ θα πρέπει αυτό να γίνεται κατ' αναλογία με την έκταση στην οποία υπάρχει η καταστροφή ή την περιοχή όπως ορίζεται αυτό στο άρθρο 2. Δηλαδή εάν η καταστροφή γίνεται στην περιοχή ενός δήμου ή στην περιοχή ενός νομού το "συντονίζει" η Γενική Γραμματεία Πολιτικής Προστασίας τι σημαίνει; Τελικά θα πρέπει εκείνη να προστρέξει και να δώσει, να εκχωρήσει την αρμοδιότητά της, όπως λέτε παρακάτω, στο δήμαρχο ή στο νομάρχη για να κάνει αυτό το συντονισμό, να επιτελέσει το έργο, το οποίο προβλέπει και το άρθρο 11 και το άρθρο 12 σε αυτά τα επίπεδα διοίκησης; Υπάρχει μια σύγχυση σε αυτό. 
ΠΡΟΕΔΡΕΥΩΝ (Κωνσταντίνος Γείτονας): Ανάλογα με την έκταση, κυρία Ξηροτύρη.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ναι, αλλά εδώ λέει ότι συντονίζει το έργο και το λέει και στο Γενικό Γραμματέα. Η Γενική Γραμματεία και ο Γενικός Γραμματέας συντονίζουν. Δεν λέει ανάλογα με την έκταση, όπως καθορίζεται στο άρθρο 2. Δεν γράφεται αυτό. 
ΠΡΟΕΔΡΕΥΩΝ (Κωνσταντίνος Γείτονας): Έχουμε φαινόμενα τοπικής εμβέλειας, νομαρχιακής περιφερειακής και αντίστοιχες επιπτώσεις και σε ανάλογο επίπεδο αναλαμβάνεται ο συντονισμός. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν σχολιάζει ο Πρόεδρος. 
ΠΡΟΕΔΡΕΥΩΝ (Κωνσταντίνος Γείτονας): Δεν είναι σχόλιο. Διαπιστώνω για να διευκολύνω τη συζήτηση. Το γνωρίζετε πολύ καλά και το είπα και προηγούμενα. 
Ευχαριστώ πάντως για την παρατήρηση, κύριε Πρόεδρε. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Στην παράγραφο 6 εισηγείται στον Υπουργό Εσωτερικών, Δημόσιας Διοίκησης και Αποκέντρωσης την κατανομή των πιστώσεων στον τομέα της πολιτικής προστασίας προς τους Οργανισμούς τοπικής αυτοδιοίκησης Α΄ και Β΄ βαθμού. Εδώ θα έπρεπε στοιχειωδώς να έχουμε τουλάχιστον μια εισήγηση από την ΕΝΑΕ και την ΚΕΔΚΕ γι' αυτές τις ανάγκες. 
Για το πολύ σοβαρό θέμα της πρόληψης, νομίζω ότι πολύ λίγο αναφέρεται εδώ ενώ είναι το σοβαρότερο θέμα η πρόληψη και η ετοιμότητα, προκειμένου να αντιμετωπίσουμε έκτακτες ανάγκες, δηλαδή το να προλαβαίνουμε παρά να θεραπεύουμε όπως και το αρχαίο ρητό λέει και η κοινωνία μας κοκ. Θα έλεγα ότι εδώ θα πρέπει να προστεθεί στην παράγραφο 4, για την επίτευξη των σκοπών, μια υποπαράγραφος "μελετά περαιτέρω δράσεις για το κρίσιμο θέμα της πρόληψης και οργανώνει κατάλληλα τις κεντρικές περιφερειακές και της αυτοδιοίκησης υπηρεσίες, για την άσκηση εφαρμοσμένης πολιτικής πρόληψης". Τώρα αν υπάρχει μία άλλη διατύπωση προς το καλύτερο δεν θα είχαμε αντίρρηση. 
Επίσης υπάρχει ένα μεγάλο πλαίσιο και κανονισμών και οδηγιών και αποφάσεων -σας το είπα και στην πρωτολογία μου- όπως η τελευταία απόφαση του Συμβουλίου της Ευρωπαϊκής Ένωσης, που, πέρα από τα γενικότερα θέματα αντιμετώπισης έκτακτων αναγκών, βάζει το ουσιαστικότερο θέμα της συνεργασίας και της αξιοποίησης των κοινοτικών μηχανισμών και μέσων για την αντιμετώπιση αυτών των προβλημάτων και κυρίως προβλημάτων που συμβαίνουν στα σύνορα, στις απομακρυσμένες και φτωχές περιοχές της περιφέρειας, στις κοινότητες κ.ο.κ. 
Νομίζω ότι και στο άρθρο αυτό θα μπορούσαμε να προσθέσουμε στις επιδιώξεις και στους σκοπούς της Γενικής Γραμματείας Πολιτικής Προστασίας την παράγραφο "να διατηρεί σύστημα επικοινωνίας και πληροφόρησης για καταστάσεις έκτακτης ανάγκης με την Ευρωπαϊκή Ένωση και να αξιοποιεί το ενισχυμένο κοινοτικό σύστημα και τους κοινοτικούς μηχανισμούς της αμοιβαίας βοήθειας". 
Άρθρο 8: Αρμοδιότητες του Γενικού Γραμματέα. Αν κανείς δει τις παραγράφους αυτού του άρθρου, π.χ. την παράγραφο δ΄, όπου αναφέρεται ότι "εκδίδει τις αποφάσεις για την κήρυξη κατάστασης ετοιμότητας πολιτικής προστασίας και κατάστασης ανάγκης πολιτικής προστασίας, στις περιπτώσεις περιφερειακών και τοπικών καταστροφών μεγάλης και μικρής έντασης", κατανοεί τις ανησυχίες τις οποίες έχω. 
Δηλαδή τελικά, ενώ υπάρχει πρόθεση της αποκέντρωσης, εδώ ξανασυγκεντρώνονται τα πράγματα. "Εισηγείται προς τον Υπουργό Εσωτερικών, Δημόσιας Διοίκησης και Αποκέντρωσης τη διάθεση και κατανομή των πιστώσεων, που είναι εγγεγραμμένες στον προϋπολογισμό της Γενικής Γραμματείας Πολιτικής Προστασίας κ.ο.κ." Υπάρχει κίνδυνος αυτό το εθνικό σχέδιο πολιτικής προστασίας που γίνεται κάθε χρόνο, το οποίο είναι -κατά το δυνατό- ένα σχέδιο συνεργασίας των κεντρικών, των περιφερειακών και της αυτοδιοίκησης υπηρεσιών, στο τέλος να καταντήσει να το διαχειρίζεται ο Γενικός Γραμματέας, κατά κάποιο τρόπο απόλυτο και έτσι να αποδυναμώνει την όποια δημοκρατική λειτουργία σχεδιασμού. 
Άρθρο 11: Αρμοδιότητες του Γενικού Γραμματέα της Περιφέρειας. Εδώ αναφέρεται ότι "ο Γενικός Γραμματέας της Περιφέρειας έχει τις ακόλουθες αρμοδιότητες α. Συντονίζει και επιβλέπει το έργο της πολιτικής προστασίας για την πρόληψη, ετοιμότητα, αντιμετώπιση και αποκατάσταση των καταστροφών. Στο πλαίσιο αρμοδιότητας συντονίζει, επίσης, τη διάθεση του απαραίτητου δυναμικού και μέσων". Όλα δηλαδή τα θέματα τα συντονίζει ο Γενικός Γραμματέας Πολιτικής Προστασίας. 
Νομίζω ότι εδώ υπάρχει μια ασάφεια στις διατάξεις και στην ευθύνη που έχει το κάθε επίπεδο, το οποίο καλείται να δράσει και να συντονίσει στην περιοχή που εμφανίζεται η ζημιά τα θέματα της διαχείρισης αυτής της έκτακτης ανάγκης. 
Ένα άλλο θέμα το οποίο επισημαίνω και για το άρθρο 11 και για το άρθρο 12 και για το άρθρο 13 είναι ότι τελικά όλες οι εισηγήσεις που γίνονται στο ανώτερο όργανο για το σχεδιασμό αφορούν μόνο προτάσεις και δεν δεσμεύουν κανένα. Σε καμία περίπτωση εδώ δεν αναφέρεται ότι αφορούν και προτάσεις προϋπολογισμού, δηλαδή τι ανάγκες έχουμε σε μέσα και σε πόρους, ούτως ώστε να μπορέσει να ανταπεξέλθει και η περιφέρεια, κατεξοχήν η νομαρχιακή και τοπική αυτοδιοίκηση, σε αυτές τις ανάγκες. 
Πηγαίνω στο άρθρο 14 για τις εθελοντικές οργανώσεις. "Οι εθελοντικές οργανώσεις", όπως αναφέρεται στην παράγραφο 2β΄, "μπορούν να ενταχθούν, με απόφαση του Γενικού Γραμματέα Πολιτικής Προστασίας, στο ανωτέρω Μητρώο -στο Μητρώο των εθελοντικών οργανώσεων- και με ειδικότερη αναφορά στο χώρο δράσης τους. Είναι νομικά πρόσωπα ο σκοπός των οποίων, όπως προκύπτει από το οικείο καταστατικό, πρέπει να επικεντρώνεται στη δραστηριοποίηση τους στον τομέα της πολιτικής προστασίας κ.ο.κ."
Γιατί τελικά οι εθελοντικές οργανώσεις, οι οποίες καταγράφονται σε τοπικό, νομαρχιακό και περιφερειακό επίπεδο, μπορούν να ενταχθούν με απόφαση Γενικού Γραμματέα; Τουλάχιστον θα μπορούσε είτε το συντονιστικό όργανο της νομαρχιακής αυτοδιοίκησης είτε το συντονιστικό όργανο που δημιουργείται σε επίπεδο δήμου να εισηγείται προς τη Γενική Γραμματεία Πολιτικής Προστασίας σχετικά με το ποιες εθελοντικές οργανώσεις του τόπου του θεωρεί ότι πληρούν κάποια κριτήρια.
Τα κριτήρια αυτά βέβαια δεν τα προσδιορίζετε εδώ ούτε τις κατευθύνσεις τους, αλλά έρχεστε να πείτε ότι θα καθοριστούν με απόφαση του Υπουργού Εσωτερικών και Δημόσιας Διοίκησης. Πέρα απ' αυτό το πρόβλημα, θέλω να τονίσω ότι αυτή η απόφαση του Υπουργού Εσωτερικών δεν μπορεί να εκδοθεί χωρίς τουλάχιστον να υπάρξει μια εισήγηση από το ανώτατο συντονιστικό όργανο Πολιτικής Προστασίας για το ποια θεωρεί εκείνο ότι θα είναι τα κριτήρια και οι προϋποθέσεις, προκειμένου να καταταγεί κάποια εθελοντική οργάνωση στο μητρώο και προκειμένου να παρακολουθήσουμε την τήρηση αυτού του μητρώου.
Αυτό, λοιπόν, το όργανο το οποίο δημιουργείται και το οποίο συνθέτει σε όλα τα επίπεδα τις ανάγκες και το σχεδιασμό νομίζω ότι θα πρέπει να συμβάλλει, έστω με εισήγησή του, για να εκδοθεί αυτή η κρίσιμη απόφαση. Γιατί εμείς σας λέμε ότι αν δεν έχετε αξιόλογα και αντικειμενικά κριτήρια για το μητρώο αυτό των εθελοντικών οργανώσεων, αντί να πάτε μπροστά τον εθελοντισμό στην Ελλάδα, θα τον πάτε πίσω.
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Έρχεστε ήδη -και τελειώνω με αυτό- στην επόμενη παράγραφο να κάνετε κάτι το οποίο, κύριε Υπουργέ, πρέπει είτε να το καταργήσετε είτε να βάλετε και κάποιους άλλους παράγοντες. Δεν μπορεί η χρηματοδότηση των εθελοντικών οργανώσεων να γίνεται από το διορισμένο Γενικό Γραμματέα. Δεν υπάρχει εδώ καμία κοινωνική ή άλλη δημοκρατική συμμετοχή, δεν υπάρχει κάποιο όργανο ευρύτερο που έστω να εισηγείται στο Γενικό Γραμματέα πώς θα κατανεμηθεί αυτή η χρηματοδότηση.
Θα το ψηφίζαμε αυτό το άρθρο, αλλά οι αδυναμίες του είναι πάρα πολύ μεγάλες και αντί να μας πάνε μπροστά, ενδεχομένως να μας πάνε και πίσω.
Όσον αφορά τα σχέδια και τα προγράμματα πολιτικής προστασίας, σας είπα ότι η διάταξη είναι γενική και ασαφής. Επιμένω σ' αυτό, γιατί άκουσα τη δικαιολογία του Υπουργού Εσωτερικών ότι δεν μπορούμε να κάνουμε τα σχέδια κλπ. Το γενικότερο όμως σχέδιο μπορούμε να το κάνουμε. Επιμέρους σχέδια για έκτακτες ανάγκες, όπως σεισμούς κλπ., που έχει αντιμετωπίσει η χώρα μας -και πολλές φορές επιτυχώς- μπορούν να γίνουν και να ενταχθούν σε ένα σχεδιασμό σ' αυτό το νομοσχέδιο.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω ότι η συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "180 Χρόνια από την Ελληνική Επανάσταση", ενενήντα μαθητές και πέντε συνοδοί-καθηγητές από το 4ο Ενιαίο Λύκειο Περιστερίου Αττικής.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Κύριε Υπουργέ, για να οργανώσουμε τη συζήτηση, θέλω να σας ρωτήσω το εξής: έχουν εγγραφεί οκτώ συνάδελφοι για να μιλήσουν. Θα τους ακούσετε πρώτα όλους και θα μιλήσετε μετά;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, σύμφωνα με τον Κανονισμό δικαιούσθε οκτώ λεπτά, αλλά επειδή υπάρχει μεγάλος φόρτος στα άρθρα αυτά, θα σας δώσω δέκα λεπτά, αλλά θα σας παρακαλέσω να κανονίσετε στα δέκα αυτά λεπτά να τελειώνετε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, θα ήθελα κι εγώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Θέλετε να μιλήσετε τώρα αμέσως, κύριε Πρόεδρε;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ναι, τώρα θα μιλήσω.
ΠΡΟΕΔΡΕΥΩΝ (Παναγιώτης Σγουρίδης): Καλώς. Τότε, μετά τον κ. Μητσοτάκη, θα μιλήσει ο κ. Σπυριούνης και στη συνέχεια οι υπόλοιποι.
Ορίστε, κύριε Μητσοτάκη.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, προχτές μιλώντας επί της αρχής διετύπωσα την απορία ποια ανάγκη επείγουσα και σοβαρή εξυπηρετεί η προώθηση αυτήν την ώρα αυτού του νομοσχεδίου, δοθέντος ότι η χώρα μας έχει μεγάλα και πιεστικά προβλήματα.
Ο κ. Σημίτης μιλώντας στη συνέντευξή του, την οποία μετέδωσαν όλα τα κανάλια, είπε ότι, αφού μπήκαμε στο ευρώ, έρχεται η ώρα να δοκιμάσουμε να πετύχουμε την πραγματική σύγκλιση. Βέβαια, τη θυμήθηκε με καθυστέρηση έξι ετών. Εν πάση περιπτώσει εγώ διερωτώμαι αν υπηρετεί αυτήν τη σκοπιμότητα αυτό το νομοσχέδιο.
Εγώ πιστεύω, ότι αυτό το νομοσχέδιο στην ουσία, ενώ πάει να αντιμετωπίσει ένα σοβαρό θέμα, μπερδεύει περισσότερο τα πράγματα και καθιστά το κράτος λιγότερο αποτελεσματικό, γιατί φτιάχνει περίπλοκες υπηρεσίες, μπερδεμένες, πολλές αρμοδιότητες, πολλά όργανα, συμβούλια, ινστιτούτα, συμβούλια Υπουργών ακόμα τα οποία περίπου είναι ολόκληρα υπουργικά συμβούλια. Δεν πρόκειται να λειτουργήσει αυτό το νομοσχέδιο, κύριε Πρόεδρε. Ένα πράγμα είναι βέβαιο ότι αυτό που θα απομείνει από αυτό το νομοσχέδιο είναι οι δαπάνες. 
Εδώ στην Αίθουσα αυτή, κύριε Πρόεδρε, πολλές φορές έχω γίνει ο δυσάρεστος, γιατί θυμίζω και την οικονομική πλευρά των νομοσχεδίων που συζητάμε. Και έχω επανειλημμένως αποδείξει με αριθμούς ότι την ώρα που η οικονομία μας περνά μια πολύ δύσκολη στιγμή, η ελληνική Βουλή δεν κάνει τίποτε άλλο, παρά να προσθέτει δαπάνες. Κύριοι συνάδελφοι, δεν υπάρχει κανένα νομοσχέδιο που να ελαττώνει τις δαπάνες. Όλα τα νομοσχέδια αυξάνουν τις δαπάνες. Αυτό όμως το νομοσχέδιο φτάνει στο αποκορύφωμα της ανευθυνότητας, διότι επιβαρύνει την οικονομία μας με πάρα πολύ σημαντικά ποσά. 
Υποσχέθηκα προχθές να προσδιορίσω περισσότερο τις δαπάνες που συνεπάγεται. Απ' όσα μπόρεσα να μαζέψω, κύριε Πρόεδρε, το νομοσχέδιο αυτό τελικά θα επιβαρύνει τον Προϋπολογισμό του Κράτους, τον ευρύτερο, διότι περιλαμβάνει -και θα με συγχωρέσετε γιατί θα μιλήσω και για τα επόμενα άρθρα από πλευράς δαπανών- τις ΔΕΚΟ, τους ΟΤΑ, με μια επιβάρυνση την οποία υπολογίζω σε 200 δισεκατομμύρια ευρώ ή περίπου 70 δισεκατομμύρια δραχμές. 
Ειδικότερα το νομοσχέδιο προβλέπει για το Ερευνητικό Κέντρο Πολιτικής Προστασίας, για τη σύσταση δεκατριών διευθύνσεων πολιτικής προστασίας ανά περιφέρεια, για τη σύσταση τριάντα εννέα θέσεων Π.Ε. κατηγορίας, για την επιχορήγηση των γραφείων πολιτικής προστασίας των νομαρχιακών διαμερισμάτων, για την επιχορήγηση των περιφερειακών ταμείων ανάπτυξης και του Ινστιτούτου Μεταναστευτικής Πολιτικής -μόνο το τελευταίο είναι 22 εκατομμύρια ευρώ ετησίως- απώλεια εσόδων άνω των 60 εκατομμυρίων ευρώ από τη μη καταβολή των παραβόλων και κυρίως την παραγραφή των οφειλών δήμων και κοινοτήτων από δάνεια που έλαβαν μέσω των νομαρχιακών ταμείων και ερωτώ εδώ τον κύριο Υπουργό: Εξήντα εκατομμύρια ευρώ το χρόνο. Προφανώς υπολογίζει τους τόκους του συνολικού ποσού, το οποίο πρέπει να είναι πολύ μεγαλύτερο. Τα δάνεια που χαρίζονται ποίου ποσού είναι; Και τέλος υπάρχει μια εφάπαξ δαπάνη 185 εκατομμυρίων ευρώ από την καταβολή αμοιβών και πάσης φύσεως επιδομάτων στο προσωπικό των Ο.Τ.Α. Α΄ βαθμού, των νομικών προσώπων των Ο.Τ.Α. και των συνδέσμων των Ο.Τ.Α.
Κύριε Πρόεδρε, το πρώτο ερώτημα που τίθεται είναι: Έχουμε ανάγκη από προσλήψεις στο στενότερο δημόσιο και ακόμη ειδικότερα στους Ο.Τ.Α.; Βεβαίως υπάρχει πίεση, το καταλαβαίνω, αλλά ο αριθμός των εργαζομένων είναι ήδη, κύριε Υφυπουργέ υπέρμετρος και το πρόβλημα είναι να σταματήσουμε τουλάχιστον τις προσλήψεις που δεν είναι απαραίτητες. 
Και για να πληροφορήσω το Σώμα, θα πρέπει να πω ότι ναι μεν αυτοί πληρώνονται από τους Ο.Τ.Α., αλλά οι Ο.Τ.Α. για να πληρώνουν επιβαρύνουν με τοπικούς πόρους, με τοπικές εισφορές, πάλι τον ελληνικό λαό. Σε τελική ανάλυση ο μουζίκος της Ελλάδας θα πληρώσει τα έξοδα.
Και μια αδυναμία που έχει το σύστημά μας, για την οποία θέλω άλλη μια φορά να μιλήσω, κύριε Υφυπουργέ, είναι: Τις συντάξεις των υπαλλήλων των Ο.Τ.Α. τις πληρώνει το ελληνικό δημόσιο, που είναι λάθος τραγικό, διότι τελικά επιβαρύνεται το δημόσιο με δαπάνες που δεν είναι δικές του. Ας σταματήσετε κάπου επιτέλους και ας περάσετε στο ΙΚΑ τους εργαζόμενους στους Ο.Τ.Α. που περιλαμβάνονται από ένα ορισμένο χρονικό σημείο και πέρα.
Έχουμε κατά συνέπεια δαπάνες υπερβολικές, διότι περισσότερο προσωπικό δε χρειαζόμαστε. Χρειάζεται όντως ένα γραφείο Πολιτικής Προστασίας σε κάθε δήμο της Ελλάδας; Και χρειάζονται, δεν ξέρω πόσοι, Γενικοί Διευθυντές στους μεγαλύτερους δήμους για αυτή τη δουλειά; Σοβαρευόμαστε, κύριε Υπουργέ, αυτή την ώρα που έχουμε μεγάλα προβλήματα στην οικονομία; 
Κύριοι συνάδελφοι του ΠΑΣΟΚ, πρέπει να γνωρίζετε ότι ο προϋπολογισμός περνάει τραγικές ώρες. Το πρώτο τρίμηνο έχουμε εκατοντάδες δισεκατομμύρια έλλειμμα, δεν κλείνει με τίποτα αυτός ο προϋπολογισμός. Και απορώ πώς ο κ. Χριστοδουλάκης πηγαίνει σήμερα για να μιλήσει, λες και έχει περιθώρια για φορολογική μεταρρύθμιση, η οποία υποτίθεται ότι -για να είναι ευχάριστη- θα ελαφρώσει τα φορολογικά βάρη. Δεν έχει καμία δυνατότητα για φορολογικές ελαφρύνσεις.
Αλλά, κύριε Πρόεδρε, εγώ διερωτώμαι πώς θέτει την υπογραφή του ο Υπουργός Εθνικής Οικονομίας κάτω από ένα τέτοιο νομοσχέδιο. Η έκθεση του Γενικού Λογιστηρίου βεβαίως πάσχει, διότι σε πάρα πολλά σημεία είναι ηθελημένα αόριστη. Για να είμαι δίκαιος θα πω ότι αυτό αποτελεί παράδοση του Γενικού Λογιστηρίου, δεν το κάνει μόνο η παρούσα Κυβέρνηση. Λίγο πολύ όλες οι Κυβερνήσεις το ίδιο κάνουν. Εν πάση περιπτώσει η έκθεση έχει τρεισήμισι σελίδες σε δαπάνες ή απώλεια εσόδων, εκ των οποίων πολλές δεν μπορούν να προσδιοριστούν. 
Άλλοτε, κύριε Πρόεδρε, όταν επρόκειτο να διοριστούν πέντε άνθρωποι ή να επιβληθεί μια ελάχιστη δαπάνη, γινόταν συζήτηση στη Βουλή και ο Υπουργός Εθνικής Οικονομίας ανθίστατο. Τι κάνει σήμερα ο Υπουργός Εθνικής Οικονομίας; Αισθάνεται ότι έχει περιθώρια για τέτοιες δαπάνες; Τα λέω αυτά, κύριε Πρόεδρε, για να σας πω ότι χωρίς λόγο, χωρίς προτεραιότητα, προχωρούμε στην ψήφιση ενός νομοσχεδίου -δεν αμφιβάλλω ότι θα το ψηφίσει η πειθήνια κυβερνητική Πλειοψηφία- το οποίο θα χειροτερέψει τα πράγματα και θα επιβάλει βαρύτατες δαπάνες, περαιτέρω ελλείμματα στον ήδη ελλειμματικό κρατικό προϋπολογισμό. 
Θεωρώ χρέος μου, έστω και αν είμαι δυσάρεστος, έστω και αν είμαι φωνή μεμονωμένη αυτήν την ώρα, να τονίσω αυτή την πλευρά. Δεν έχουμε, κύριε Πρόεδρε, τα περιθώρια για τέτοιες πολιτικές. Εγώ προσωπικά και μόνο για αυτό το λόγο θα καταψήφιζα το νομοσχέδιο. Το καταψηφίζω όμως και για τον πρόσθετο λόγο ότι θεωρώ πως σε τελική ανάλυση θα είναι επιζήμιο. Θα διορίσουμε βεβαίως μερικούς, χωρίς καμία αμφιβολία, θα γίνουμε ευχάριστοι. Μερικά πράγματα από αυτά που γίνονται είναι πιθανότατα απόλυτα αναγκαία. Εγώ δεν ισχυρίζομαι ότι δεν πρέπει να διαγράψετε ορισμένα χρέη. Αλλά μην τα κάνετε με αυτήν την ευκολία με την οποία το κάνετε. Σκεφτείτε ότι κάποτε κάποιος θα πληρώσει αυτά τα σπασμένα. Εδώ μέσα κινούμαστε σαν να ζούμε σε ειδυλλιακό κόσμο, σαν να μην έχουμε προβλήματα στην οικονομία. 
Και αυτό, κύριε Πρόεδρε -και με αυτήν τη φράση τελειώνω- είναι το δράμα της Ελλάδας σήμερα. Διότι δεν λέει την αλήθεια η Κυβέρνηση για τα χάλια της οικονομίας και γι' αυτό είναι και η Κυβέρνηση και ο Πρόεδρος της Κυβερνήσεως στις τηλεοπτικές του εμφανίσεις ανειλικρινής, διότι δεν λέει την αλήθεια. Συνεπώς δεν μπορεί να είναι ωφέλιμη. 
(Χειροκροτήματα από την πτέρυγα της Νέας Δημοκρατίας).
ΠΡΟΕΔΡΕΥΩΝ (Παναγιώτης Σγουρίδης): Θέλετε να κάνετε παρέμβαση ή να πάρετε το λόγο, κύριε Υπουργέ; 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Να μιλήσω, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Επειδή ο επίτιμος Πρόεδρος της Νέας Δημοκρατίας αναφέρθηκε και σε άρθρα που θα συζητηθούν αύριο, δεν ξέρω όμως αν θα έχουμε την ευκαιρία να τον έχουμε κοντά μας αύριο για να απαντούσα αύριο σε αυτά…
ΒΑΣΙΛΗΣ ΚΕΔΙΚΟΓΛΟΥ: Πάντως ενοχληθήκατε πολύ από την ομιλία του κ. Μητσοτάκη. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, δεν ενοχλήθηκα καθόλου. Εκτιμώ ιδιαίτερα τον Πρόεδρο, σέβομαι τη γνώμη του και τις προτάσεις του και θεωρώ τιμή μου το ότι θα του απαντήσω σε αρκετά από αυτά τα θέματα που έβαλε. Πιστεύω ότι σε ορισμένα από αυτά θα πειστεί ότι σωστά φέρνουμε αυτές τις ρυθμίσεις. 
Ξεκινάω, λοιπόν, όχι από τον κορμό του νομοσχεδίου, που είναι η πολιτική προστασία, αλλά από τα υπόλοιπα άρθρα.
Μας είπε ο αξιότιμος επίτιμος Πρόεδρος της Νέας Δημοκρατίας ότι έκανε έναν υπολογισμό του κόστους αυτού του νομοσχεδίου και το ανέβασε στα 70 περίπου δισεκατομμύρια. Ανάμεσα σ' αυτά που υπολόγισε ήταν το ότι καταργήσαμε τα παράβολα. Ποια παράβολα καταργήσαμε; Αυτοί οι άνθρωποι είχαν πληρώσει πριν από έξι μήνες παράβολο για να πάρουν προσωρινή άδεια και λέμε τώρα ότι δεν θα πληρώσουν παράβολο για την έκδοση οριστικής αδείας, γιατί τότε ουσιαστικά το ελληνικό κράτος θα έπρεπε να καταγγελθεί για αθέμιτο πλουτισμό, με μια τέτοια εκμετάλλευση ανά εξάμηνο να εισπράττει πενήντα χιλιάδες από κάθε φτωχό μετανάστη. Το ένα είναι αυτό.
Είπατε επίσης για τα δάνεια που χαρίζονται. Τα δάνεια αυτά τι αφορούν; Υπήρχαν τα νομαρχιακά ταμεία παλιά. Τα νομαρχιακά ταμεία έδιναν τα μηχανήματά τους στους πάμφτωχους τότε κοινοτάρχες, για να μπορέσουν να αντιμετωπίσουν κάποια πρώτης ανάγκης έργα: να ανοίξουν ένα εγγειοβελτιωτικό έργο, να ανοίξουν ένα έργο οδοποιίας. Και επειδή από δεκαετίες το κράτος είχε πει ότι αυτό είναι δανεισμός, ο τότε μετακλητός νομάρχης κοστολογούσε ανά ώρα πόσο χρέωνε το μηχάνημα και αυτήν τη χρέωση δεν την είχε στείλει ποτέ στους Ο.Τ.Α. Και κάποια στιγμή η αποθέωση της γραφειοκρατίας του κρατικού μηχανισμού ανέδειξε ότι αυτά τα δάνεια έχουν αυτό το συγκεκριμένο ποσό, τα έστειλε στο Δημόσιο Ταμείο και βεβαιώθηκαν και δεν μπορούσαν πλέον να πάρουν φορολογική ενημερότητα οι Ο.Τ.Α, για να μπορέσουν να εισπράξουν τακτικές επιχορηγήσεις από τον κρατικό προϋπολογισμό. Αυτή είναι, λοιπόν, η ανάγκη που διαγράφονται αυτά, χρέη τα οποία είχαν δημιουργηθεί προηγούμενες δεκαετίες, μιλάω για το 1970.
Το τρίτο αφορά τις προσλήψεις που είπατε στους Ο.Τ.Α και τα γραφεία που φτιάχνουμε σε κάθε δήμο για την πολιτική προστασία. Ναι, τα γραφεία για την πολιτική προστασία σε κάθε δήμο είναι απαραίτητα και πρέπει να στελεχωθούν με προσωπικό, το οποίο να έχει γνώση. Μία από τις φοβερές αδυναμίες που είχε το θεσμικό πλαίσιο μέχρι σήμερα ήταν ότι και οι δήμοι και οι νομαρχίες, αλλά και οι περιφέρειες δεν ήταν στελεχωμένες με κατάλληλο προσωπικό. Είχαν ένα άτομο. Μερικές φορές, στρατηγέ, αν ήταν κάποιος απόστρατος στρατηγός ήταν ευχής έργον, γιατί ήξερε από διοίκηση και αντιμετώπιζε σωστά τα πράγματα, οι περισσότεροι όμως είχαν το πιο ακατάλληλο στελεχιακό δυναμικό σε αυτές τις θέσεις-κλειδιά, στις διευθύνσεις Π.Σ.Ε.Α.
Εμείς με αυτό το νόμο τι κάνουμε; Υποχρεώνουμε να δημιουργηθεί Διεύθυνση Πολιτικής Προστασίας στην Περιφέρεια, θεσμοθετούμε τριάντα εννέα θέσεις ειδικού επιστημονικού προσωπικού -ουσιαστικά ειδικό θα είναι- και άλλες πενήντα τέσσερις θέσεις συνολικά σε όλες τις νομαρχίες, δηλαδή ενενήντα τέσσερις θέσεις συνολικά. Αυτό είναι ένα κόστος που δεν πρέπει να το αποφύγουμε. Αυτές φτιάχνουμε σε όλη τη χώρα και θα είναι το απαραίτητο εργαλείο της πολιτικής προστασίας, για να μπορέσει να κινηθεί σωστά αυτός ο μηχανισμός. Μέχρι σήμερα δεν υπήρχε αυτό το εργαλείο.
Έρχομαι τώρα στα θέματα που έβαλαν και οι εισηγητές στην κατ' άρθρον συζήτηση και ο επίτιμος Πρόεδρος για τον κορμό του νομοσχεδίου για την πολιτική προστασία. Αναγκαστικά η τοποθέτησή μου θα είναι σχεδόν τοποθέτηση επί της αρχής, δεν θα πάρω άρθρο άρθρο, γιατί εδώ φάνηκε από τις τοποθετήσεις όλων ότι υπάρχει μια παρεξήγηση. Πρώτα πρώτα γιατί κάναμε αυτόν το νόμο; Αυτό το νόμο τον κάναμε διότι υπήρχε μια εμπειρία με θετικές, αλλά και πολλές αρνητικές πτυχές από την εφαρμογή του θεσμικού πλαισίου της πολιτικής προστασίας τα προηγούμενα πέντε χρόνια. Μία από αυτές τις πτυχές την ανέφερα, το ότι δεν υπήρχε προσωπικό σε όλη τη χώρα σε όλα τα επίπεδα διοίκησης, για να μπορέσει να υπάρξει ο αναγκαίος συντονισμός σε κάθε επίπεδο αντιμετώπισης φυσικής καταστροφής.
Το δεύτερο που κρίνετε είναι ότι φτιάχνουμε ένα πολυδαίδαλο σύστημα με πολλά όργανα που το ένα παραπέμπει στο άλλο. Κανένα όργανο δεν παραπέμπει στο άλλο. Το καθένα από αυτά τα όργανα και τις επιτροπές που υπάρχουν μέσα έχει ξεχωριστό ρόλο. Να ξεκινήσω, λοιπόν, από πάνω προς τα κάτω και να πω ότι η διυπουργική επιτροπή, η οποία σωστά επισημάνθηκε ότι έχει τους περισσότερους Υπουργούς, δεν έχει έξι Υπουργούς μέσα. Δεν είναι μόνο δύο. Αυτή η διυπουργική επιτροπή συνεδριάζει μια φορά το χρόνο και ποιος είναι ο ρόλος της;
Όλα αυτά που από κάτω, από το επίπεδο του δήμου, της νομαρχίας, της περιφέρειας μέσω της Γενικής Γραμματείας Πολιτικής Προστασίας, έχουν φτάσει σαν προτάσεις για σχεδιασμό σε επίπεδο εξοπλισμού κύρια -γιατί αυτό θα ενδιαφέρει τη διυπουργική επιτροπή- αλλά και κόστους λειτουργίας θα πρέπει να φτάσουν σε αυτό το όργανο για να δούμε από αυτές τις εισηγήσεις τελικά ποιο θα είναι εκείνο το κομμάτι που θα μπορέσει να υλοποιηθεί. Θα μπορέσει ο υπεύθυνος, για τον κρατικό προϋπολογισμό, Υπουργός να εγκρίνει αυτές τις προτάσεις που έφτασαν σ' αυτόν; Το βέβαιο είναι ότι όχι στο σύνολό τους. Όταν, λοιπόν, το διυπουργικό όργανο εκτιμήσει την όλη κατάσταση, γιατί θα έχει εισηγητή τον Υπουργό Εσωτερικών, θα μπορέσει να δει ποιος θα είναι ο εξοπλισμός που θα δοθεί για το Υπουργείο Δημόσιας Τάξης, για την Πυροσβεστική δηλαδή και την Αστυνομία, ποιος εξοπλισμός θα δοθεί στις περιφέρειες, ποιος εξοπλισμός θα εγκριθεί για το ΥΠΕΧΩΔΕ και ποιος θα είναι ο προϋπολογισμός της Γενικής Γραμματείας Πολιτικής Προστασίας για να αντιμετωπίσει τις ανάγκες.
Ένα μέρος από αυτά, κυρία Κανέλλη, θα υλοποιηθεί τον επόμενο χρόνο. Σας το είχα πει και στην επιτροπή αυτό. Σίγουρα το άλλο μέρος που αφορά τους εξοπλισμούς δεν θα μπορέσει τον επόμενο χρόνο να υλοποιηθεί, αλλά τουλάχιστον θα έχει κινηθεί η διαδικασία, ώστε ο εξοπλισμός αυτός να γίνει κτήμα όλων αυτών των φορέων κάποια στιγμή, το μεθεπόμενο χρόνο. 
Φεύγουμε, λοιπόν, από τη διυπουργική επιτροπή και κατεβαίνουμε πιο κάτω. Τι υπάρχει πιο κάτω; Υπάρχει μία επιτροπή, η οποία στελεχώνεται από τους γενικούς γραμματείς των Υπουργείων, η οποία εκτός από τη λάντζα -να μου επιτραπεί η έκφραση- που θα κάνει για να μπορέσει να μαζέψει όλες αυτές τις προτάσεις, τους σχεδιασμούς σε εθνικό επίπεδο να τις εξειδικεύσει και να φτάσει να προτείνει τον τελικό σχεδιασμό στη διυπουργική επιτροπή έχει ένα σημαντικότατο έργο για την περίοδο της κρίσης. Στην περίοδο της κρίσης, λοιπόν, όλοι οι γενικοί γραμματείς των Υπουργείων -επειδή μπήκε το θέμα που θα συνεδριάζουν και αν πρέπει να πάνε επιτόπου- θα βρίσκονται και θα συνεδριάζουν δίπλα από την αίθουσα επιχειρήσεων της Γενικής Γραμματείας Πολιτικής Προστασίας. Θα είναι σε άμεση επαφή με όλα τα επιχειρησιακά στελέχη όλων των Υπουργείων. Να μην ξεχνάμε ότι θα είναι από τον Υπαρχηγό του ΓΕΕΘΑ, τον Αρχηγό της Πυροσβεστικής και της Αστυνομίας μέχρι τα ανώτερα στελέχη του επιχειρησιακού σχεδιασμού των άλλων Υπουργείων, του ΥΠΕΧΩΔΕ, η ΕΥΔΑΠ, ο υπεύθυνος από το Υπουργείο Υγείας για το ΕΚΑΒ και για τις άλλες μονάδες άμεσης δράσης. Αυτή η επιτροπή προσφέρει σημαντικό έργο και σε αυτό το έργο της συνεπικουρείται, όπως είπα πριν, από το επιτελικό όργανο το οποίο το αποτελούν τα στελέχη των Υπουργείων, που βρίσκονται δίπλα στην αίθουσα επιχειρήσεων και είναι σε επαφή και με την περιφέρεια, και με το δήμο που πλήττεται, και με τη νομαρχία.
Πάμε πιο κάτω. Μα, θα μου πείτε, αφού τα αναλαμβάνει η Γενική Γραμματεία Πολιτικής Προστασίας χρειάζεται να έχουμε τα όργανα αυτά στην περιφέρεια ή πιο κάτω στη νομαρχία και στο δήμο; Ασφαλώς και χρειάζεται, διότι σκεφθείτε ένα μικρό νησί που θα έχει τη δυνατότητα ο δήμαρχος να αντιμετωπίσει μόνος του ένα πρόβλημα. Δεν θα κινητοποιηθεί ούτε καν η νομαρχία. Ή σκεφθείτε ένα δήμο της ηπειρωτικής χώρας. Αν ο δήμαρχος δεν ζητήσει για την αντιμετώπιση της φυσικής καταστροφής ενίσχυση, τότε θα λειτουργήσει το κομμάτι των αρμοδιοτήτων, του που περιγράφεται σαφώς μέσα στο νομοσχέδιο, θα συγκαλέσει αυτός σε τοπικό επίπεδο την επιτροπή, το συντονιστικό όργανο του δήμου και δεν θα χρειαστεί να φωνάξει κανέναν παραπάνω. Εάν όμως ο δήμος βρεθεί σε αδυναμία λόγω της έκτασης και της έντασης του φαινομένου, τότε θα ζητήσει την υπόθεση να την πάρει πάνω η νομαρχία. Και αν η νομαρχία βρίσκεται σε αδυναμία, την υπόθεση θα την έχει πάρει ο γενικός γραμματέας της περιφέρειας. Εάν η καταστροφή είναι μεγάλης έκτασης, εάν είναι μία εθνική καταστροφή, που αφορά πάνω από τρεις περιφέρειες, όπως την περιγράφουμε μέσα, τότε όλο το γενικό πρόσταγμα το έχει ο γενικός γραμματέας της Πολιτικής Προστασίας από εδώ και όχι επιτόπου, γιατί δεν υπάρχει επιτόπου πλέον, όταν υπάρχουν τρεις περιφέρειες εμπλεκόμενες σε αυτήν τη φυσική καταστροφή.
Βάλατε θέμα για το επιστημονικό και ερευνητικό κέντρο της Πολιτικής Προστασίας, για το τι χρειάζεται. Μα, είναι δυνατόν να το λέμε αυτό; Αγνοεί κανείς ότι πλέον η εξέλιξη, οι τεχνολογικές καταστροφές που μπορεί να μας απειλήσουν αύριο κιόλας στην κυριολεξία επιβάλλουν να υπάρχει ένα επιστημονικό επιτελείο, ένα επιστημονικό κέντρο το οποίο θα μελετά και τα θέματα της πρόληψης, της καταγραφής και της πρόληψης εκδήλωσης μιας τεχνολογικής καταστροφής αλλά και τον τρόπο της αντιμετώπισης, τον τρόπο και τις οδηγίες πρόληψης; 
Σκεφτείτε για παράδειγμα τότε που υπήρχε η φήμη ότι θα κτυπούσε κάποιος με βιολογικά όπλα τη χώρα μας, με τον άνθρακα, τότε δηλαδή που υπήρχε διάχυτος ο φόβος σε όλη την Ευρώπη, που έτρεμε ο καθένας να ανοίξει μια επιστολή. Τι θα γινόταν σ' αυτή την περίπτωση; Θα ψάχναμε εκείνη τη στιγμή, λοιπόν, σας λέω -και προβλέπεται από το νομοσχέδιο να γίνει κάποια στιγμή και αυτό αν χρειαστεί- να βρούμε τους ειδικούς επιστήμονες, οι οποίοι θα μπορούσαν να καθίσουν και να μας πουν πώς θα αντιμετωπιστεί η κατάσταση. 
ΛΙΑΝΑ ΚΑΝΕΛΛΗ: Μου επιτρέπετε μια διακοπή, κύριε Υπουργέ, αν μου επιτρέπει και ο κύριος Πρόεδρος;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως.
ΠΡΟΕΔΡΕΥΩΝ (Παναγιώτης Σγουρίδης): Εφόσον σας επιτρέπει ο κύριος Υπουργός, ορίστε, κυρία Κανέλλη.
Κύριε Υφυπουργέ θα σας κρατήσω και το χρόνο.
ΛΙΑΝΑ ΚΑΝΕΛΛΗ: Είπατε, κύριε Υπουργέ, για το ζήτημα του επιστημονικού αυτού οργάνου, το οποίο θεσμοθετείται εδώ και αυτό θα αντιμετώπιζε το ενδεχόμενο αν είχαμε μια επίθεση από άνθρακα. Περιμένετε θεωρητική καταγραφή των αναγκών προμήθειας της χώρας ας πούμε σε εμβόλια κατά της ευλογιάς που έχουν προμηθευτεί οι Ηνωμένες Πολιτείες; Είναι κάτι που ως πολιτική απόφαση θα το αποφασίσει αυτό και θα το εισηγηθεί το επιστημονικό συμβούλιο σε μια κυβέρνηση, η οποία δεν είναι σε θέση να καθορίσει τις τιμές των υπαρκτών φαρμάκων για το θυροειδή; Δηλαδή χρειάζεται επιστημονική εισήγηση για τη θωράκιση της χώρας και την εξεύρεση φαρμάκων, κατάρτιση έκθεσης, επιστημονικό προσωπικό και μισθοδοσία για να πούμε ότι η χώρα πρέπει να έχει επάρκεια φαρμάκων, επάρκεια μασκών, επάρκεια και κάποιων άλλων πραγμάτων; Αυτές είναι πολιτικές αποφάσεις. Γιατί θέλετε ένα ερευνητικό ινστιτούτο;
Δεύτερον, η χώρα είναι στην Παγκόσμια Οργάνωση Υγείας, είναι στο ΝΑΤΟ, είναι στην Ευρωπαϊκή Ένωση. Συμμετέχει όλων των οργάνων των οποίων την τεχνογνωσία θεσμικά, συνεταιρικά οφείλει να κατέχει. Γιατί πρέπει να κάνουμε και ένα άλλο όργανο, κύριε Υπουργέ; Αυτό θέλω να μου εξηγήσετε.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ δεν σας είπα κάτι. Εσείς βάλατε στο στόμα μου λόγια που δεν είπα, ότι θα ήταν προμήθεια των φαρμάκων. Δεν θα ήταν, κυρία Κανέλλη, η προμήθεια των φαρμάκων. Εγώ δεν θέλω να εξειδικεύσω γιατί σαν γιατρός θα μπορούσα να το κάνω και να σας πω σε πόσα άλλα πράγματα, ένα τέτοιο επιστημονικό κέντρο, όσον αφορά την προετοιμασία του πληθυσμού, την πρόληψη του πληθυσμού, την αποφυγή πανικού στον πληθυσμό, θα μπορούσε να προσφέρει. Γιατί ανάμεσα στους κινδύνους που μπορεί να απειλήσουν τη χώρα όσο κι αν σας φανεί παράξενο είναι μέχρι και η ενεργοποίηση ηφαιστείων. Το ξέρετε ή αν δεν το ξέρετε να σας πληροφορήσω ότι εδώ και χρόνια παρακολουθούμε με πάρα πολύ μεγάλη προσοχή και με ειδικά όργανα που έχουμε τοποθετήσει…
ΛΙΑΝΑ ΚΑΝΕΛΛΗ: Το ΒΑΝ, τον Βαρώτσο και το σκοτωμό των σεισμολόγων από την τηλεόραση! 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): …το ηφαίστειο της Νισύρου. 
Υπάρχουν, λοιπόν, ένα σωρό θέματα τα οποία θα πρέπει να μπορέσουν από αυτό το κέντρο να βγουν σαν μέτρα για αντιμετώπιση κάθε είδους φυσικής καταστροφής. Μέχρι στιγμής έχουμε είκοσι δύο τέτοιους σχεδιασμούς μέσα από τον "ΞΕΝΟΚΡΑΤΗ". Πιθανότατα οι είκοσι δύο αύριο να γίνουν πενήντα, αλλά μη μου συζητάτε ότι δεν χρειάζεται αυτό το οποίο υπάρχει σε κάθε χώρα της Ευρωπαϊκής Ένωσης. Και μιλάω για την Ευρωπαϊκή Ένωση και όχι για τις Ηνωμένες Πολιτείες, που έχουν πολύ πιο προηγμένα αυτά τα θέματα της έρευνας και της αντιμετώπισης των φυσικών καταστροφών. 
Βάλατε ένα θέμα και έγινε κριτική από τον κ. Βασιλείου ότι σήμερα δεν υπάρχει ένας απολογισμός των καταστροφών κλπ. Έχει απόλυτο δίκιο. Έτσι είναι. Κάθε καταστροφή που γινόταν μέχρι σήμερα δεν συνοδεύονταν από ένα φάκελο απολογισμού δράσης όλων των εμπλεκομένων φορέων για να φαίνεται εκεί και να είναι καταγεγραμμένα τι έγινε σωστά τι έγινε λαθεμένα ποιες είναι οι εισηγήσεις για τη διόρθωση των λαθών, πώς την άλλη φορά μπορούμε να είμαστε σωστότεροι.
Ο νόμος, λοιπόν, με το άρθρο 6, παράγραφος 3, περίπτωση στ' καθιερώνει ότι από εδώ και στο εξής για κάθε φυσική καταστροφή, μεγάλης ή μεσαίας έντασης, δεν μιλάμε για μικροπράγματα που δεν θα δημιουργήσουν προβλήματα, θα πρέπει να υπάρχει ειδικός φάκελος, ο οποίος θα συντάσσεται με ευθύνη της Γενικής Γραμματείας από όλους τους εμπλεκόμενους φορείς. 
Θα υπάρχουν εκεί μέσα οι επισημάνσεις και οι αδυναμίες οι οποίες εντοπίστηκαν, γιατί κύρια αυτές μας ενδιαφέρουν. Δεν μας ενδιαφέρει να απονείμουμε εύφημη μνεία. Είναι δεδομένο ότι αυτό το κάνουμε, όταν χρειάζεται. Μας ενδιαφέρει να αντιμετωπίσουμε τις αδυναμίες. Αυτή η καταγραφή των φακέλων τελικά θα φθάνει κάποια στιγμή και στα παραπάνω όργανα, δηλαδή και στο όργανο των γενικών γραμματέων, αλλά και στο διυπουργικό όργανο, γιατί ο φάκελος θα περιέχει την αποκατάσταση. 
Όπως θα δείτε, το διυπουργικό όργανο, όταν συνεδριάζει, έχει δύο πράγματα να κάνει. Το ένα είναι να δεχθεί το σχεδιασμό και τον προγραμματισμό για τον επόμενο χρόνο και το δεύτερο είναι να δεχθεί τον απολογισμό δράσης της γενικής γραμματείας.
ΛΙΑΝΑ ΚΑΝΕΛΛΗ: Ένα είδος οικονομικής κλίμακας Ρίχτερ ζημιών. Αυτό είναι θέμα πολιτικό, δεν είναι τεχνικό. Θα κάνετε οικονομικό σύστημα Ρίχτερ.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Νομίζω ότι αναφέρθηκα στη στελέχωση και στην ανάγκη στελέχωσης. Μπαίνει ένα θέμα για τον εθελοντισμό και λέχθηκαν πάρα πολλά για την εμπλοκή των εθελοντών, ότι κάπου ισοπεδώνουμε -νομίζω ότι το είπε η κα Ξηροτύρη αυτό- τους εθελοντές του δημόσιου και του ιδιωτικού τομέα. Δεν τους ισοπεδώνουμε. Προσφέρουν εξίσου είτε προέρχονται από το δημόσιο τομέα είτε από τον ιδιωτικό τομέα. 
Εκείνο που κάνουμε εμείς είναι ότι θέλουμε να διευκολύνουμε, ώστε να μπορέσουν κάποιοι να εμπλακούν στον εθελοντισμό, κάποιοι που το επιθυμούν. Δεν τους δίνουμε κίνητρα οικονομικά. Λέμε απλώς μέσα ότι ο εθελοντής θα καλυφθεί για την περίοδο που έχει ασκήσει τα καθήκοντά του ως εθελοντής με μια άδεια, η οποία δε δημιουργεί πρόβλημα στην κανονική του άδεια. Δεν μπορούμε να πούμε του ανθρώπου ότι "θα πας να σβήσεις την πυρκαγιά και θα σου κόψω πέντε μέρες από την κανονική σου άδεια". Αυτό ισχύει και για τον ιδιωτικό υπάλληλο και για το δημόσιο υπάλληλο. 
ΛΙΑΝΑ ΚΑΝΕΛΛΗ: Αν ο ιδιώτης που έχει ιδιωτική ηλεκτρική εταιρεία υποχρεώνει τους εργαζόμενους να του παρέχουν εθελοντική εργασία προστασίας…
ΠΡΟΕΔΡΕΥΩΝ (Παναγιώτης Σγουρίδης): Κυρία Κανέλλη, δεν μπορεί να γίνει συζήτηση έτσι. Δεν είμαστε ούτε καν σε επιτροπή. Είπατε την άποψή σας, αφήστε τον κύριο Υπουργό να πει τη δική του.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Επίσης μπήκε από συναδέλφους το θέμα για τη συμπλήρωση της νομοθεσίας. Το είπα και στην επιτροπή το λέω και εδώ. 
Στο άρθρο 1, παράγραφος 2 περίπτωση γ', προβλέπεται ότι θα γίνονται προτάσεις για την τροποποίηση της νομοθεσίας προς όλα τα εμπλεκόμενα Υπουργεία. Με αυτήν την έννοια, κάποια στιγμή η Γενική Γραμματεία Πολιτικής Προστασίας, με βάση όλες αυτές τις μελέτες που θα γίνουν για το κάθε είδος φυσικής καταστροφής, θα πει στο ΥΠΕΧΩΔΕ ότι δεν είναι δυνατόν να μην καθορίζεις χρήσεις μέσα στην αστική γη, να μην απαγορεύσεις συγκεκριμένες χρήσεις σε κάποια σημεία της αστικής περιοχής. 
Θα ζητήσει από το Υπουργείο Δικαιοσύνης να ποινικοποιήσει το αν επαγγελματίες οδηγοί κυκλοφορούν χωρίς να έχουν αλυσίδες, όχι μόνο στα λάστιχα, αλλά χωρίς να έχουν και μαζί τους αλυσίδες. Αυτό βέβαια θα πρέπει να μπει και μέσα στον Κώδικα Οδικής Κυκλοφορίας. 'Όπως είναι υποχρεωμένος ο κάθε οδηγός να έχει το τρίγωνο, το φαρμακείο κλπ., αν είναι δυνατόν μια κρίσιμη περίοδο να μην έχει και αλυσίδες στο πόρτ μπαγκάζ! Σας έφερα κάποια παραδείγματα σχετικά με προτάσεις για τροποποίηση του θεσμικού πλαισίου με στόχο την καλύτερη πολιτική προστασία των πολιτών της χώρας. 
Πιθανότατα να έχω αφήσει κάποια από αυτά που είπατε ακάλυπτα. Εγώ όμως θα ήθελα να τονίσω εδώ, κλείνοντας, ότι αυτός ο σχεδιασμός δεν αρκεί και δεν είμαι αυτός που ως δια μαγείας θα λύσει όλα τα προβλήματα της πολιτικής προστασίας. Εμείς εδώ έχουμε φτιάξει μια πυραμίδα που αυτή είναι λειτουργική.
Μπορεί να λειτουργήσει, χωρίς να υπάρχουν επικαλύψεις. Ξεκαθαρίζουμε στο άρθρο 10, ποιος είναι ο αρχιστράτηγος και ποιοι οι στρατηγοί σε αυτό τον πόλεμο της ειρήνης. Ο αρχιστράτηγος είναι ο γενικός γραμματέας πολιτικής προστασίας, οι στρατηγοί και οι υποστράτηγοι είναι ο περιφερειάρχης, ο νομάρχης, ο δήμαρχος. 
Ξεκαθαρίζω και κάτι άλλο ότι από αύριο θα ξεκινήσει η δουλειά. Γιατί αν στην περίοδο που δεν έχει χτυπήσει μια έκτακτη καταστροφή μια περιοχή της χώρας δεν γίνουν ασκήσεις -και αναφέρομαι βέβαια σε ορισμένες φυσικές καταστροφές- αν ένας δήμος δεν προετοιμαστεί κατάλληλα για το πώς θα αντιμετωπίσει το σεισμό, αν ο δήμος αυτός δεν έχει καθορίσει από πριν, σε ποιες περιοχές θα συγκεντρωθούν οι κάτοικοι της κάθε γειτονιάς, όχι του δήμου ολόκληρου -γιατί ο πανικός εκείνη τη στιγμή δεν θα το επιτρέψει- δεν κάνουμε τίποτα. Θα πρέπει να βρουν εναλλακτικές λύσεις στην κάθε γειτονιά για το πού θα μαζευτούν οι κάτοικοι. Θα πρέπει σε αυτά τα σημεία που θα μαζευτούν οι κάτοικοι να υπάρχει νερό, να υπάρχει αποχέτευση, να υπάρχουν προϋποθέσεις καταυλισμών. 
ΛΙΑΝΑ ΚΑΝΕΛΛΗ: Ελεύθεροι χώροι θα πρέπει να βρεθούν.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα πρέπει να ξεκαθαρίσουν πού θα λειτουργήσουν οι δημόσιες υπηρεσίες, διότι σήμερα -να μην κρυβόμαστε πίσω από το δάχτυλό μας- τα πολλά κτίρια των δημοσίων υπηρεσιών είναι ακατάλληλα και σε περίπτωση σεισμού θα εγκαταλειφθούν. Πρέπει να καθορίσουμε πώς και πού θα λειτουργήσουν τα νοσοκομεία τους. 
Σας τα λέω αυτά, κυρία Κανέλλη και αντί να κουνάτε το χέρι, θα έπρεπε να με προσέχατε, διότι αυτά που λέω εγώ, τα έχω εφαρμόσει σα δήμαρχος στην πόλη μου από το 1980. 
ΛΙΑΝΑ ΚΑΝΕΛΛΗ: Δεν το κούνησα σε εσάς. Παρακαλώ, απευθυνόμουν στη γραμματεία για εντελώς άλλο λόγο, για την επιτροπή του 151.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Συγγνώμη. 
ΛΙΑΝΑ ΚΑΝΕΛΛΗ: Παρακαλώ.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό το σχεδιασμό φρόντισα να τον περάσω σε κάθε κάτοικο του δήμου. Ο κάθε κάτοικος ήξερε, αν κουνηθεί η γη -γιατί είχε κουνηθεί το 1980- τι θα κάνει. Ήξερε από την πρώτη στιγμή τι θα κάνει, μόλις σταματήσει πλέον να κουνιέται η γη, πού θα πάει μαζί με την οικογένειά του.
Αυτά, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ θα ήθελα να πω δύο λόγια.
ΠΡΟΕΔΡΕΥΩΝ (Παναγιώτης Σγουρίδης): Θα σας δώσω δύο λεπτά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Έχω δικαίωμα δευτερολογίας, αλλά θα ήθελα να πω δυο λόγια.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο για δύο λεπτά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο κύριος Υπουργός δεν ήταν καθόλου πειστικός. Δεν νομίζω ότι αυτά τα οποία είπε ανταποκρίνονται προς την πραγματικότητα, σε ό,τι αφορά την ανάγκη να ψηφιστεί αυτός ο νόμος.
Αυτό το συντονιστικό όργανο των Υπουργών, από το οποίο αρχίσατε, κύριε Υφυπουργέ, θα μου επιτρέψετε να σας πω -έχω λίγο μεγαλύτερη εμπειρία από εσάς- και να σας βεβαιώσω ότι δεν πρόκειται ποτέ να συνεδριάσει. Αν το προβλέπετε για μια φορά το χρόνο, διερωτώμαι το εξής. Το Υπουργικό Συμβούλιο πρέπει να συνέρχεται δύο φορές το μήνα. Τουλάχιστον επί των ημερών μας έτσι γινόταν. Γιατί σε μια από αυτές τις συνεδριάσεις δεν φέρνει ο Πρωθυπουργός το θέμα, αντί να συγκαλείται ένα λειψό Υπουργικό Συμβούλιο, χωρίς τον Πρωθυπουργό; Γιατί αν διαφωνήσει εκεί ο Υπουργός Εθνικής Οικονομίας με τον Υπουργό εσωτερικών -που αυτό θα συμβεί, διότι ο Υπουργός Εθνικής Οικονομίας θα πει "δεν έχω λεφτά"- ποιος θα λύσει τη διαφορά; Ούτε θα συνεδριάσει ούτε θα πάρει ποτέ απόφαση.
Από εκεί και πέρα για τα υπόλοιπα, όσον αφορά τον "άνθρακα" και τους κινδύνους, θα πω ότι θεωρητικά μπορεί να υπάρχουν αυτοί οι κίνδυνοι. Αλλά είναι το άμεσο πρόβλημα του ελληνικού λαού σήμερα ο "άνθρακας";
Κύριε Πρόεδρε, κάνει λάθος η Κυβέρνηση που επιμένει. Θα πάρω μια φράση μόνο του κυρίου Υφυπουργού. Ήταν καλός δήμαρχος. Λέει ότι είχε αντιμετωπίσει το πρόβλημα στο δήμο του. Το είχατε αντιμετωπίσει χωρίς νόμο, κύριε Υφυπουργέ. Δεν χρειαζόταν νόμος. Ούτε τα 70 δισεκατομμύρια το χρόνο σας χρειάζονταν. 
Εγώ ισχυρίζομαι, κύριε Πρόεδρε, ότι σε αυτό το άτυχο το κράτος επιτέλους, έχουμε εκατοντάδες χιλιάδες κρατικούς λειτουργούς, η Τοπική Αυτοδιοίκηση, οι ΟΤΑ έχουν και αυτοί ουκ ολίγους, περισσότερους από όσους χρειάζονται. Δεν μπορούμε από αυτό το υλικό που έχουμε να καλύψουμε στοιχειώδεις ανάγκες; Είναι ανάγκη κάθε φορά να δημιουργούμε καινούριες υπηρεσίες;
Τέλος, κύριε Πρόεδρε -γιατί θέλω να τελειώσω αμέσως- σε ό,τι αφορά τους αριθμούς θα επισημάνω μόνο ότι τίποτα δεν διέψευσε ο κύριος Υπουργός από ό,τι είπα.
Εγώ ο ίδιος σας είπα, κύριε Υφυπουργέ, ότι πράγματι η διαγραφή των χρεών θεωρείται επιβεβλημένη και καλά κάνετε και την κάνετε κάποτε. Ίσως έπρεπε να έχει γίνει και νωρίτερα. 
Αλλά όλα τα υπόλοιπα τι γίνονται, κύριε Πρόεδρε;
Θα ήθελα να τελειώσω με την εξής φράση: Κύριοι συνάδελφοι, η Βουλή, η οποία τόσο συχνά βάλλεται κακώς από τα Μέσα Μαζικής Ενημέρωσης και για την οποία όλοι εμείς εδώ μέσα αμυνόμεθα -αμύνεται και ο Πρόεδρος και είναι αξιέπαινος γι' αυτό- στοιχίζει στον Έλληνα φορολογούμενο 40 δισεκατομμύρια το χρόνο και όχι παραπάνω. Δηλαδή αυτό το νομοσχέδιο στοιχίζει σίγουρα παραπάνω απ' ό,τι στοιχίζει η Βουλή των Ελλήνων. 
Κύριε Πρόεδρε, εγώ αυτό δεν μπορώ να το δεχτώ με κανένα τρόπο. Το θεωρώ λάθος και το θεωρώ απόδειξη ότι η χώρα δεν κυβερνάται και ότι έχουμε μια Κυβέρνηση, η οποία τα έχει χαμένα. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ο Βουλευτής, κ. Βασίλης Γερανίδης ζητεί ολιγοήμερης άδεια απουσίας στο εξωτερικό. 
Η Βουλή εγκρίνει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλή ενέκρινε τη ζητηθείσα άδεια. 
Το λόγο έχει ο κ. Σπυριούνης. 
Κύριε Σπυριούνη, έχετε δέκα λεπτά και μπορείτε να μιλήσετε από το Βήμα. Έχετε δύο λεπτά παραπάνω, όπως και όλοι οι άλλοι ομιλητές, αλλά σας παρακαλώ να μην υπερβείτε το χρόνο. 
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, μιλώ από το Βήμα, γιατί με διευκολύνει να βλέπω τους συναδέλφους.
ΠΡΟΕΔΡΕΥΩΝ (Παναγιώτης Σγουρίδης): Καλώς, έχετε οκτώ λεπτά, αλλά θα σας δώσω δέκα, όπως θα δώσω και στους άλλους συναδέλφους. Σας παρακαλώ να μην υπερβείτε το χρόνο σας.
ΚΥΡΙΑΚΟΣ ΣΠΥΡΙΟΥΝΗΣ : Κύριε Πρόεδρε, θα ήθελα να ξεκινήσω με τη δημοσθένεια κατηγορία. "Αν όση γνώμη, ρώμη, Δημόσθενες, είχες κλπ…." 
Το πρόβλημα στις δυναμικές δράσεις είναι ποιος και γιατί θα πάρει την απόφαση και ποιος θα την υλοποιήσει. Και οι δύο αυτές φάσεις υλοποιούνται από τον άνθρωπο. 
Ποιοι, λοιπόν, δικαιούνται να πάρουν τη συγκεκριμένη απόφαση και ποια όργανα θα την υλοποιήσουν; Αυτά οδηγούν στην ανάγκη δυο πραγμάτων: Το πρώτο είναι να ξέρουμε τι θα κάνουμε και το δεύτερο να έχουμε τον ενθουσιασμό να το κάνουμε. Ο ενθουσιασμός θα πηγάσει από την έμπνευση και από την τιμωρία. 
Κύριοι συνάδελφοι, είμαστε -το λέω δέκα χρόνια αυτό, κύριε Υπουργέ, γιατί θητεύσαμε μαζί στην Αίθουσα αυτή μεταμεσονύκτες ώρες- το κράτος της ατιμωρησίας. Πολλοί έκαναν τη δημοκρατία εμπόριο. Πολλοί την έκαναν επιχείρηση, αλλά η δημοκρατία δεν είναι αυθαίρετη και ασύδοτη συμπεριφορά. Η δημοκρατία είναι ρυθμός. Ο ρυθμός θέλει τάξη και μάλιστα οργανωμένη τάξη. 
Το νομοσχέδιο αυτό χρειάζεται; Ειλικρινά, πριν σας ακούσω ακόμα, έλεγα, καθώς το μελέτησα, ότι έχει μια στρατιωτική αντίληψη. Χαίρομαι ιδιαίτερα γι' αυτό, γιατί, κύριοι συνάδελφοι, έχουμε οργανωμένη ζωή στο στρατό. Τα πάντα είναι ρυθμισμένα. Άλλο είναι το θέμα, που σε πολλές περιπτώσεις δεν εφαρμόζεται με αποτελεσματικό τρόπο η προβλεπόμενη ρύθμιση. 
Θα σας πω ότι μας έκαναν μάθημα περί μηχανογράφησης, για να σας πω για τους ανοιχτούς ορίζοντες του στρατού, το 1962, που ήμουν λοχαγός. Τότε η λέξη μηχανογράφηση δεν ήταν καν γνωστή. Θα σας πω ακόμα ότι συγγράψαμε βιβλίο δημοσίων σχέσεων το 1960. Ποιος ήξερε τον όρο δημόσιες σχέσεις; Ο στρατός πάει, κύριοι συνάδελφοι, τριάντα χρόνια μπροστά από την κοινωνία. 
Τι έλειπε από το στρατό; Η δημοκρατική διαπαιδαγώγηση, αλλά όχι με την έννοια να σπαταλήσουμε σε θεωρητικά σχήματα τον ουσιώδη παράγοντα, που είναι η πειθαρχία. Έλειπε με την έννοια να γίνει σεβαστή η ανθρώπινη αξιοπρέπεια χωρίς να χάσει καθόλου η πειθαρχία και χωρίς να χάσει καθόλου η σκληρή ζωή, που πρέπει να διέπει έναν οργανωμένο στρατό. 
Έκανα, λοιπόν, τη σκέψη ότι περιλαμβάνει μια συγκροτημένη στρατιωτική αντίληψη το νομοσχέδιο. Όταν σας άκουσα να το περιγράφετε με τη σαφήνεια, που το περιγράψατε, χάρηκα, διότι επιτέλους θεσμοθετεί μια ιεραρχία και καθιερώνει μια αλυσίδα, αυτοτελώς δυναμένων να ενεργήσουν οργάνων μέσα στην αρχή μιας αποκεντρωμένης ιεραρχίας. 
Η ιεραρχία δηλαδή έχει και το χαρακτηριστικό της αποκέντρωσης. Απονέμει ευθύνη από τη μία μεριά και ζητά το συγκεκριμένο οργανόγραμμα, το συγκεκριμένο σχήμα οργάνωσης και ιεραρχίας. 
Από την άποψη αυτή, νομίζω ότι κάνει δύο πράγματα. Είναι εμφανές ότι τα κάνει το νομοσχέδιο, κύριοι συνάδελφοι. Πρώτον βελτιώνει τον 2344/95, ο οποίος και μόνο από την ενδιαμέσως συσσωρευθείσα εμπειρία θα χρειαζόταν να συμπληρωθεί. Και μόνο από αυτόν το λόγο θα χρειαζόταν μία νέα προώθηση, μία νέα θεσμοθέτηση.
Το δεύτερο στοιχείο που κάνει είναι ότι έρχεται να τονίσει ειδικώς την αξία της προετοιμασίας. 
Τι γίνεται στη στρατιωτική υπηρεσία; Είμαι στρατιωτικός και με ρυμουλκεί η παλιά ιδιότητα, συγχωρέστέ το μου. Έχει το πολεμικό σχέδιο ο διοικητής του τάγματος. Δεν επεμβαίνει ο προϊστάμενος στη μάχη, δεν επεμβαίνει στον ταγματάρχη, παρά μόνο τότε που τα πράγματα οδηγούν και επιβάλλουν την επέμβαση του ανώτερου. 
Χάρηκα, λοιπόν, ότι κατοχυρώνεται μία τοπική ευθύνη και τοπική αρμοδιότητα. Για να αποφύγουμε αυτό το αλαλούμ είναι όλοι υπεύθυνοι και όλοι είμαστε ανευθυνοϋπεύθυνοι.
Τι λείπει τώρα για να είναι τρισδιάστατο; Έχουμε το θεσμικό πλαίσιο, έχουμε τις ιδέες, την αντίληψη, το γενικό πνεύμα την τομή και χρειάζεται και η αξιοκρατική διάρθρωση των πραγμάτων. Αν αυτό, κύριε Υπουργέ, δεν το κάνετε, κυνηγάτε χίμαιρες. Και ξέρω πόσο πονάτε, έχετε και μία σχετική εμπειρία από την παλιά σας διπλή ιδιότητα και γιατρού και δήμαρχου. Αν δεν προσέξετε τα πρόσωπα που θα αρθρώσουν αυτό το σχήμα, αντλείτε σε πίθο Δαναϊδων. Και θα επαναληφθούν τα ίδια φαινόμενα εκτεταμένων καταστροφών με αιτιολογικό αντίκρισμα, την έλλειψη αρθρωμένης πρόληψης και κυρίως την έλλειψη συγκροτημένης δράσης. 
Χρειάζεται, λοιπόν και ο ανθρώπινος παράγοντας. 
Συζητάμε τα άρθρα από 1 μέχρι 18. Χωρίζεται το συγκεκριμένο μέρος του νομοσχεδίου σε τρία μέρη. Αναφέρονται και τα τρία στο ν.2344/95 που νομίζω καθ' ολοκληρίαν τον αλλάζουμε ή στο μέγιστο μέρος του. 
Το πρώτο μέρος έχει ορισμένες έννοιες που ήταν αναγκαίες να ξεκαθαριστούν, γιατί κάνει ένα χαρακτηριστικό διαχωρισμό που χρειαζόταν. Όσο πολυδαίδαλο εκ των πραγμάτων γίνεται ένα σύστημα, τόσο πρέπει να τεμαχίζεται σε μέρη, που το καθένα να εξειδικεύεται με τη δική του ταυτότητα. Κάνει αυτό το πράγμα το νομοσχέδιο. Το ξεχωρίζουμε επιτέλους το σχέδιο πολιτικής προστασίας από την πολιτική άμυνα. Άλλο το ένα, άλλο το άλλο. Το ένα αναφέρεται σε πολεμική περίοδο, το άλλο σε ειρηνική περίοδο. Μιλάμε για το δεύτερο κεφάλαιο. 
Το πρώτο μέρος, λοιπόν, είναι τα άρθρα από 1 μέχρι 3 και κάνει τους εννοιολογικούς προσδιορισμούς και να καθορίσει τι είναι πολιτική προστασία, τι είναι ετοιμότητα, τι είναι κίνδυνος, τι είναι κινητοποίηση και τα συναφή. 
Το δεύτερο μέρος περιλαμβάνει στην κυριολεξία τα κύρια άρθρα από το 1 μέχρι το 13. Περιλαμβάνουν το κύριο μέρος της πολιτικής προστασίας που έρχονται να το εμπλουτίσουν τα λοιπά άρθρα από το 14 μέχρι το 18 που συζητάμε, η εθελοντική στήριξη, ο εμπλουτισμός δηλαδή του νομοσχεδίου, του συστήματος καλύτερα με τους εθελοντές.
Στη δημοκρατία ο πολίτης είναι πολίτης. Το άτομο είναι πολίτης, δεν είναι απλώς ένας επώνυμος άνθρωπος. Είναι πολίτης. Έχει την ευθύνη της συλλογικής προσφοράς απέναντι στα δικαιώματά του. Κάνουμε, όμως, δημοκρατική διαπαιδαγώγηση στην πατρίδα μας; Δεν κάνουμε. Στα σχολεία γίνεται δημοκρατική διαπαιδαγώγηση; Όλοι μας κάνουμε; Αλίμονο αν δεν είμαστε δημοκρατικοί. Δίνουμε όλοι το παράδειγμα, όπως οφείλουμε να το δώσουμε; Σε ό,τι αφορά δεν νομίζω ότι είμαι άξιος να δώσω αυτό το παράδειγμα. Αλλά πρέπει να προσθέσουμε όλοι και να ενώσουμε τις προσπάθειές μας, ώστε το άτομο να γίνει πολίτης στη δημοκρατία.
Ξεκίνησα τη στρατιωτική μου θητεία με δύο γεγονότα. Το πρώτο: ανθυπολοχαγάκι δύο ημερών πήρα τριακόσιοι στρατιώτες στην περιοχή των Παπάδων του Νευροκοπίου της Δράμας να πάμε να σβήσουμε μια φωτιά που καιγόταν ένθεν και ένθεν από τη συνοριακή γραμμή. Ήταν η πρώτη μου εμπειρία. Η τελευταία μου εμπειρία ήταν…
ΠΡΟΕΔΡΕΥΩΝ (Παναγιώτης Σγουρίδης): Να τελειώσετε, κύριε συνάδελφε.
ΚΥΡΙΑΚΟΣ ΣΠΥΡΙΟΥΝΗΣ: Επιτρέψτε μου να σας το πω, κύριε Πρόεδρε.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Είπαμε δέκα λεπτά.
ΚΥΡΙΑΚΟΣ ΣΠΥΡΙΟΥΝΗΣ: Κύριοι Αντιπρόεδροι, έχετε ειδική ευαισθησία όταν μιλάμε οι Βουλευτές να μας αλλάζετε τα φώτα στα κουδούνια.
ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε, σας παρακαλώ.
ΚΥΡΙΑΚΟΣ ΣΠΥΡΙΟΥΝΗΣ: Είμαι σωματάρχης, κύριοι συνάδελφοι, και σηκώνομαι μια Κυριακή μεσημέρι με το πουκαμισάκι και το πολιτικό παντελόνι. Μπαίνω στο ελικόπτερο, για να πάμε σε μια φωτιά στην περιοχή του Πανοράματος. Όταν σηκώθηκε το ελικόπτερο, έβλεπα ότι καιγόταν η Θεσσαλονίκη από την άλλη πλευρά. Είχε πάρει φωτιά μια καλαμιά και η φωτιά προχωρούσε προς το κρισιμότερο σημείο του Σέιχ-Σου. Κάηκε μετά από έξι- επτά χρόνια.
Συγχωρέστε με που θα το χρησιμοποιήσω για να τονίσω την ανάγκη της προσωπικής δράσης και του παραδείγματος. Προσγειώθηκα μες στην καιόμενη καλαμιά. Και το έσωσα προσωπικά εγώ, διότι ο χειριστής κρατούσε λίγο ψηλά το ελικόπτερο. Αγωνίστηκα -έχω και ένα σημάδι στο πόδι μου- για να μην πάει για δέκα μέτρα στο δάσος η φωτιά και καταστραφεί το Σέιχ-Σου. Η δράση, είναι σημαντικό στοιχείο. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγ
Παναγιώτης Σγουρίδης): Κυρίες και κύριοι συνάδελφοι, η κα Μαριέττα Γιαννάκου - Κουτσίκου, ζητεί άδεια ολιγοήμερης απουσίας στο εξωτερικό.
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια.
Ο κ. Τσούρνος έχει το λόγο.
ΓΕΩΡΓΙΟΣ ΤΣΟΥΡΝΟΣ: Παρά τις τεκμηριωμένες αντιθέσεις όλων των κομμάτων της Αντιπολίτευσης για την όλη φιλοσσοφία το νομοσχεδίου που φέρει το ψευδεπίγραφο τίτλο "αναβάθμιση της πολιτικής προστασίας και λοιπές διατάξεις", η Πλειοψηφία ψήφισε επί της αρχής το νομοσχέδιο. Φρονώ ότι επέρχεται γραφειοκρατική αναβάθμιση της πολιτικής προστασίας και ποιοτική αναβάθμιση. Παράλληλα δε, επέρχεται μια υπέρογκη οικονομική επιβάρυνση του κρατικού προϋπολογισμού, που στην ουσία είναι επιβάρυνση του Έλληνα πολίτη.
Ο επίτιμος Πρόεδρος της Νέας Δημοκρατίας πριν από λίγο προσδιόρισε το ποσό της επιβάρυνσης του κρατικού προϋπολογισμού από τις διατάξεις αυτού του νομοσχεδίου στα 70 δισεκατομμύρια. Μάλιστα, έκανε και τη σύγκριση ότι 70 δισεκατομμύρια στοιχίζει στον 'Ελληνα φορολογούμενο η όλη λειτουργία της Βουλής.
ΠΡΟΕΔΡΕΥΩΝ (Παναγιώτης Σγουρίδης): Σαράντα.
ΓΕΩΡΓΙΟΣ ΤΣΟΥΡΝΟΣ: Εβδομήντα.
ΠΡΟΕΔΡΕΥΩΝ (Παναγιώτης Σγουρίδης): Σαράντα.
ΓΕΩΡΓΙΟΣ ΤΣΟΥΡΝΟΣ: Σαράντα.
Όταν διαφωνείς με το σύνολο του νομοσχεδίου, δεν έχεις και πολλές δυνατότητες βελτίωσης. Εν πάση περιπτώσει προτείνω τις εξής βελτιώσεις στα εξής άρθρα: Άρθρο 1 παράγραφος 2. Προτείνω να προστεθεί παράγραφος δ΄ που να λέει: "Ελέγχεται η υλοποίηση των σχεδίων πρόληψης δράσης και αποκατάστασης με την υποβολή σχετικής κατ' έτος έκθεσης από τον αρμόδιο φορέα". Μπορεί να συνταχθούν σχέδια δράσης, αλλά να μείνουν στα χρονοντούλαπα και οι αρμόδιοι για την εφαρμογή τους φορείς είτε από την έλλειψη χρηματικών πόρων είτε από αδιαφορία, να μείνουν μόνο στα χαρτιά. Άρα λοιπόν, είναι σωστό να ελέγχονται τα σχέδια δράσης αν υλοποιούνται.
Στο άρθρο 4, μετά την παράγραφο 1β΄, νομίζω ότι πρέπει να γίνει μία παράγραφος 1γ΄, που να λέει: "Γίνεται εκτίμηση του ύψους της καταστροφής στον ιδιωτικό και στο δημόσιο τομέα". Είναι πολύ σημαντικό να πληροφορείται ο Έλληνας πολίτης για το ύψος της καταστροφής. Παράλληλα προτείνω να περιληφθεί μία διάταξη που να λέει: "Εξετάζεται εάν θα καταβληθεί αποζημίωση σε αυτούς που ζημιώθηκαν από τη φυσική καταστροφή". Πρέπει να ξέρουν οι ζημιωθέντες ιδιώτες αν η Κυβέρνηση αντιμετωπίζει το πρόβλημα της αποζημίωσης λόγω αυτού του φυσικού φαινομένου. 
Στο άρθρο 9 προβλέπεται η ενημέρωση της Βουλής, να υποβάλλεται έκθεση. Προτείνω, λοιπόν, να διευκρινιστεί ότι θα υποβάλλεται έκθεση στη Βουλή και να προστεθεί ο όρος ότι θα γίνεται και σχετική συζήτηση. Μόνο με την υποβολή της έκθεσης δεν λύνεται το πρόβλημα.
Στο άρθρο 12 παράγραφος 3β λέει: "Δύο μέλη του Νομαρχιακού Συμβουλίου οριζόμενα με απόφαση του Νομαρχιακού Συμβουλίου, εκ των οποίων το ένα είναι από τη μειοψηφία". Είπαμε, λοιπόν, ότι το ένα, που θα είναι από τη μειοψηφία -είναι βέβαια λεπτομέρεια, αλλά καμία φορά η ποιότητα της δημοκρατίας από τις λεπτομέρειες κρίνεται- πρέπει να ψηφίζεται από τους συμβούλους των μειοψηφιών. Διότι ξέρουμε όλοι ότι πάντα η πλειοψηφία επιλέγει στην τρίτη ή στην τέταρτη μειοψηφία του νομαρχιακού ή του δημοτικού συμβουλίου τον εκλεκτό της. Επομένως ο δεύτερος συνδυασμός, η Αξιωματική Αντιπολίτευση δηλαδή, δεν έχει τη δυνατότητα να συμμετέχει σε αυτά τα όργανα. Αυτό είναι και για τα νομαρχιακά συμβούλια και για τα δημοτικά συμβούλια.
Τώρα όσον αφορά στο άρθρο 14, παράγραφος 5α. Το άρθρο αναφέρεται στους εθελοντές. Λέει, λοιπόν, ότι οι δημόσιοι υπάλληλοι και οι ιδιωτικοί υπάλληλοι, που συμμετέχουν στα προβλήματα κατάσβεσης των πυρκαγιών, παίρνουν άδεια. Εγώ ερωτώ: αν ένας ιδιώτης υπάλληλος είναι χειριστής ενός πολύ δύσκολου μηχανήματος σε μία βιομηχανία όπου, αν λείψει αυτός ο ειδικευμένος εργάτης, η βιομηχανία δεν θα μπορεί να λειτουργήσει, θα πάρει άδεια, θα πει "εγώ πάω εθελοντής και φεύγω"; Αν ένας δημόσιος υπάλληλος έχει ένα υπεύθυνο πόστο σε μία δημόσια υπηρεσία και χειρίζεται μηχανήματα, στα οποία δεν υπάρχει αντικαταστάτης, θα πει για πέντε ή για δέκα μέρες "φεύγω και πάω εθελοντής";
Εγώ, λοιπόν, προτείνω εδώ να περιληφθεί μία διάταξη που να λέει ότι αυτοί οι υπάλληλοι πάνε με τη σύμφωνη γνώμη του προϊσταμένου τους, αν είναι δημόσιος υπάλληλος, ή του εργοδότη, αν είναι ιδιωτικός υπάλληλος. 
Παράλληλα στα θέματα των εθελοντών, αναφέρεται βέβαια το νομοσχέδιο στην ασφάλιση, αλλά εγώ ερωτώ: αν ένας εθελοντής, που συμμετέχει στην κατάσβεση μιας πυρκαγιάς, χάσει τη ζωή του, δεν θα υπάρξει σε αυτήν την περίπτωση αποζημίωση γι' αυτόν που έχασε τη ζωή του και που μπορεί να άφησε και δύο-τρία ανήλικα παιδιά; Άρα, λοιπόν, πρέπει και εκεί να γίνει μία ανάλογη πρόβλεψη.
Για όλα τα άρθρα που συζητάμε κάνουμε μια γενική παρατήρηση και λέμε: αυτό το σύστημα της πολιτικής προστασίας θα ήταν πιο αποτελεσματικό εάν είχε εις μεν το κεντρικό επίπεδο το γενικό γραμματέα της Πολιτικής Προστασίας, όπως ήταν παλιά, αλλά αναβαθμισμένο και με νέους πόρους, εις δε το επίπεδο της περιφέρειας αρμόδιος να είναι ο νομάρχης και όχι οι δήμαρχοι και οι περιφερειάρχες, διότι θα επέλθει μία πολυδιάσπαση των αποφάσεων και στο τέλος όλα θα μείνουν στα χαρτιά.
Τέλος, για την πρόληψη της βλαπτικής δράσης των φαινομένων, δεν χρειάζονται τόσο πολύπλοκες και γραφειοκρατικές διατάξεις. Θα μπορούσε λοιπόν το νομοσχέδιο να έχει προβλέψει κάποια απλά πράγματα. Έχουμε διαπιστώσει λοιπόν στην Αθήνα -το ίδιο γίνεται και στις περισσότερες πόλεις της Ελλάδος- ότι με την πρώτη συνήθους έντασης βροχή πλημμυρίζουν τα πάντα. Είναι φανερό ότι όλοι οι αγωγοί απορροής των ομβρίων υδάτων είναι πλήρεις φερτών υλών και επομένως αυτή είναι μια μόνιμη κατάσταση. 
Δεν βλέπω, λοιπόν, το νομοσχέδιο να κάνει κάποια πρόβλεψη γι' αυτό το τόσο απλό πράγμα, να προβλέψει σχέδια αντιμετώπισης των πλημμυρών. Γι' αυτό το τόσο απλό πράγμα θα μπορούσε να γίνει μία πρόβλεψη ότι οι αρμόδιοι δήμαρχοι οφείλουν να καθαρίσουν τους αγωγούς ομβρίων υδάτων και να υποβάλουν και σχετική έκθεση.
Σε ό,τι αφορά στις τεχνολογικές και βιολογικές καταστροφές, θα πρέπει πρώτα η Κυβέρνηση να κάνει μία πρόβλεψη, ώστε για τις βιομηχανίες και για τα διυλιστήρια, που μπορεί αύριο να προξενήσουν καταστροφές, ρύπανση κλπ, να προβλέπεται ένας έλεγχος, εάν πληρούνται οι κανόνες ασφαλείας. Και αν δεν πληρούνται οι κανόνες ασφαλείας, δεδομένου ότι πιστεύω πως οι περισσότερες βιομηχανίες δεν έχουν ούτε καν άδεια λειτουργίας, τι θα κάνει το νομοσχέδιο; Θα κλείσει τις βιομηχανίες;
Γι' αυτό, λοιπόν, φρονώ ότι το νομοσχέδιο δεν λύνει το πρόβλημα. Αντιμετωπίζει μία γραφειοκρατική διαδικασία και επιβαρύνει υπέρογκα τον κρατικό προϋπολογισμό. 
Αντί να αναβαθμίσει όπως επιδιώκει την πολιτική προστασία, θα επέλθει μια ποιοτική υποβάθμιση και μια γραφειοκρατική αναβάθμιση. Ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Τις προτάσεις τις οποίες κάνατε θα τις λάβει υπόψη, πιστεύω, ο κύριος Υπουργός, γιατί είναι σωστές σε ορισμένα σημεία. 
Ο Α΄ Αντιπρόεδρος της Βουλής κ. Γείτονας έχει το λόγο.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Κύριε Πρόεδρε, η σημερινή μου τοποθέτηση είναι προφανώς η συνέχεια της ομιλίας μου επί της αρχής, στην οποία είχα την ευκαιρία να τεκμηριώσω, πιστεύω, την αναγκαιότητα να υπάρξει εκσυγχρονισμός στο σύστημα πολιτικής προστασίας άρα και την αναγκαιότητα του συζητούμενου νομοσχεδίου καθώς και τα θετικά στοιχεία του νομοσχεδίου. Παρ' όλο που ούτε η αναγκαιότητα ούτε τα θετικά στοιχεία του νομοσχεδίου αμφισβητούνται από τους συναδέλφους της Αντιπολίτευσης, όμως εξακολουθεί να υπάρχει η άρνηση. Μάλιστα έφθασε πριν λίγο ο κ. Μητσοτάκης να πει ότι δεν είναι καν προτεραιότητα του νομοσχεδίου. Όμως ο ίδιος σε περιπτώσεις που υπήρξαν προβλήματα στην αντιμετώπιση φυσικών καταστροφών μιλούσε για το αναχρονιστικό σχέδιο, τον αναχρονιστικό "ΞΕΝΟΚΡΑΤΗ", που ήρθε πια η ώρα να αλλάξει κλπ. Ας κρίνουν οι πολίτες τη συνέπεια λόγων και τη διγλωσσία της Νέας Δημοκρατίας. 
Κύριε Υπουργέ και κύριοι συνάδελφοι, έρχομαι επί των άρθρων. Και θα ήθελα να με προσέξετε λίγο, γιατί θέλω να βοηθήσω με μια συσσωρευμένη εμπειρία Γιατί τα Υπουργεία που πέρασα κατά καιρούς, κατά σύμπτωση ήταν μέσα στην καρδιά του προβλήματος, ήταν από τα κύρια Υπουργεία που συμμετείχαν στην αντιμετώπιση εκτάκτων αναγκών. Και με τον κ. Παπανικολάου, που είναι εδώ στα έδρανα των συμβούλων έχουμε αντιμετωπίσει πολλές φορές μαζί, από διάφορες θέσεις, τέτοια φαινόμενα. 
Η πολιτική προστασία κύριοι συνάδελφοι, απαιτεί πρώτον σχέδια και προγράμματα που ήταν μέχρι τώρα στο πλαίσιο "ΞΕΝΟΚΡΑΤΗΣ". Αυτά τώρα το νομοσχέδιο προσδιορίζει πώς γίνονται στο άρθρο 17. Για να τα ξεκαθαρίζουμε ένα-ένα όπως αυτό γιατί μιλάμε συνεχώς για συγχύσεις. Δεύτερο απαιτεί οργανωτική δομή και οργάνωση για να μπορούν να υλοποιηθούν αυτά τα σχέδια. Αυτή τη δομή προσδιορίζουν τα σχετικά άρθρα του νομοσχεδίου σε μια πυραμιδοειδή μορφή και θα επανέλθω. Τρίτο προϋποθέτει τα μέσα τα οποία μπορεί να χρησιμοποιήσει κανένας, τα οποία είναι είτε από το δημόσιο είτε από το ιδιωτικό τομέα. Πού είναι η σύγχυση μέχρις εδώ; Δεν υπάρχει ασάφεια και σύγχυση. Λέτε συνέχεια, κύριοι συνάδελφοι, της Αντιπολίτευσης, ότι δημιουργείται ένα γραφειοκρατικό σύστημα και ως γραφειοκρατικό σύστημα εννοείτε ουσιαστικά τη νέα πραγματικότητα που πρέπει να δούμε, να ξεφύγουμε από το "υδροκέφαλο" κέντρο, να μεταφέρουμε ρόλους και αρμοδιότητες προς τον τόπο, προς την περιφέρεια όπου εκδηλώνεται κάθε φυσική καταστροφή. Όταν γίνει κάποιος σεισμός, οι πρώτοι που εισπράττουν τις επιπτώσεις, έχουν πρόβλημα είναι η αντίστοιχη γειτονιά, ο αντίστοιχος δήμος ή οι αντίστοιχοι δήμοι αν είναι μεγάλης έκτασης. Είναι δυνατόν να μην εντάξουμε σε όλη αυτή την οργανωτική πυραμίδα με συγκεκριμένους ρόλους και αρμοδιότητες όλο το διοικητικό μηχανισμό; Δεν πρόκειται, λοιπόν, περί γραφειοκρατίας. Θα δεχόμουν αν πραγματικά μελετούσατε μια προς μια τις ρυθμίσεις του συγκεκριμένου νομοσχεδίου και βρίσκατε ενδεχομένως κάποιες ασάφειες ή κάποιες επικαλύψεις στους ρόλους και τις αρμοδιότητες. Και εγώ θέλω να διευκολύνω εσάς, κύριε Υπουργέ, αλλά και να απαντήσω ενδεχομένως σε κάποιες αγωνίες των συναδέλφων, που πιστεύω σε τελευταία ανάλυση ότι θα ψηφίσουν τα άρθρα, γιατί η πολιτική προστασία δεν έχει χρώμα. Μπορεί να έχουμε σε πολλά πεδίο αντιπαράθεσης ευρύτατο και λαμπρό, αλλά στα θέματα πολιτικής προστασίας, που ουσιαστικά σκοπεύουν να αντιμετωπίσουν συνέπειες και να σώσουν ζωές και περιουσίες ανθρώπων από φυσικές καταστροφές θα πρέπει να είμαστε τουλάχιστον, πολιτικά γενναιόδωροι, όχι "τσιφούτηδες" πολιτικοί. Εγώ, λοιπόν, θα σας διευκολύνω, με την προσπάθεια αποσαφήνισης κάποιων ρυθμίσεων.
ΠΕΤΡΟΣ ΜΑΝΤΟΥΒΑΛΟΣ: Μα, δεν είπαμε αυτό.
ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Κύριε Υπουργέ, βάζετε την ιδέα του ετήσιου γενικού εθνικού σχεδιασμού στο άρθρο 4. Λέτε στη συνέχεια εκεί που μιλάτε για τη διυπουργική επιτροπή, πως στις αρμοδιότητες της είναι και η έγκριση ετήσιου εθνικού σχεδιασμού πολιτικής προστασίας. 
Στο άρθρο 5, παράγραφος 4β΄, λέτε ότι το κεντρικό συντονιστικό όργανο που αποτελείται από τους γενικούς γραμματείς, παρακολουθεί και αξιολογεί την εφαρμογή του ετήσιου σχεδιασμού πολιτικής προστασίας, σύμφωνα με τα "εθνικής εμβέλειας προγράμματα". Βάζετε τώρα μιαν άλλη έννοια, "εθνικής εμβέλειας προγράμματα". Μέχρι τώρα είχαμε την έννοια ετήσιου σχεδιασμού και τώρα προσθέτετε "εθνικής εμβέλειας προγράμματα και σχέδια, μέτρα και δράσεις από τις κεντρικές υπηρεσίες των Υπουργείων.
Παρακάτω λέτε, στην ίδια παράγραφο, στο εδάφιο ε΄, ότι αυτή η συντονιστική επιτροπή των γενικών γραμματέων συντονίζει το έργο της αποκατάστασης των πάσης φύσεως ζημιών από τις ανωτέρω καταστροφές. Έρχεσθε τώρα και στο άρθο 8 και λέτε για τις αρμοδιότητες του γενικού γραμματέα ότι ο γενικός γραμματέας πέρα από τις αρμοδιότητες της γενικής γραμματείας -1β΄- συντονίζει και κατευθύνει το έργο της πολιτικής προστασίας για την πρόληψη, αντιμετώπιση και αποκατάσταση κάθε μορφής καταστροφών.
Έχουμε, λοιπόν, εδώ από τις διατυπώσεις -και παρακαλώ να το ξαναδούν οι σύμβουλοί σας- δύο ειδών συγχύσεις. Σε σχέση πρώτα με τις αρμοδιότητες, στα διάφορα επίπεδα, που καλώς τα κάνετε και είναι διακριτά και έχουν διακριτούς ρόλους και έχουμε και ασάφεια για το τι είναι τα ετήσια προγράμματα εθνικής εμβέλειας και πώς συνδέονται αυτά με τον εθνικό σχεδιασμό και τα προγράμματα της πολιτικής προστασίας του άρθρου 17.
Πιστεύω, λοιπόν, ότι στο λίγο χρόνο που συζητούμε, θα πρέπει να το δουν οι σύμβουλοι αυτό, έτσι ώστε να ξεκαθαριστεί. Και αν ξεκαθαρίσουν αυτά τα ζητήματα κατά τη δική μου αντίληψη, κύριοι συνάδελφοι της Νέας Δημοκρατίας, πιστεύω ότι έχουμε διακριτά όργανα, και σαφείς ρόλους και αρμοδιότητες τα οποία θα μας επιτρέψουν με μεγαλύτερη αποτελεσματικότητα απ' ό,τι είχαμε σήμερα, στην αντιμετώπιση των φαινομένων φυσικών καταστροφών. Γιατί δεν θα πρέπει να αγνοήσετε τα πολλά άλλα θετικά στοιχεία του νομοσχεδίου αυτού.
Δύο είναι τα πολύ θετικά για μένα στοιχεία του νομοσχεδίου αυτού. Πρώτον ότι ορίζει ποιος έχει το πάνω χέρι στην κρίσιμη περίπτωση. Είναι ο Γενικός Γραμματέας της Πολιτικής Προστασίας, γιατί αυτός έχει την εμπειρία που ασχολείται καθημερινά. Άρα αρκεί να άρουμε οποιεσδήποτε συγχύσεις από τις διατυπώσεις σε σχέση με τις αρμοδιότητες των άλλων οργάνων, για να μην υπάρξουν επικαλύψεις. Και το δεύτερο βασικό στοιχείο είναι ότι μεταφέρει ευθύνες και ρόλους συγκεκριμένους στο χαμηλότερο επίπεδο, εννοώ το τοπικό επίπεδο, εκεί που ουσιαστικά εκδηλώνεται και το φαινόμενο. Είχαμε στο παρελθόν φαινόμενα να γίνεται ένας σεισμός, να δρουν όπως μπορούσαν να δράσουν κεντρικά όργανα, υπηρεσίες και οι τοπικές αρχές "αγρόν να αγοράζουν είτε από αδιαφορία γιατί δεν ήταν εντεταγμένες, είτε από ανικανότητα και αδυναμία".
Άρα πρέπει να ενταχθούν στο σχέδιο της έκτακτης ανάγκης, να είναι εντεταγμένες μέσα στην ενιαία οργανωτική δομή όλων των εμπλεκομένων για να αντιμετωπίσουν την καταστροφή και φυσικά να διαθέτουν τουλάχιστον τα στοιχειώδη μέσα και προσωπικό. 
Γιατί η πείρα μας έδειξε -έχω αντιμετωπίσει πλημμύρες και σεισμούς και ως Υπουργός Δημόσιας Τάξης και ως Υπουργός ΠΕΧΩΔΕ και ως Υπουργός Υγείας- ότι όσο καλύτερη αντίδραση είχαμε σε τοπικό επίπεδο τις πρώτες ώρες εκδήλωσης ενός φαινομένου τόσο καλύτερα πήγαινε από εκεί και πέρα όλο το πρόγραμμα κινητοποίησης και αποκατάστασης. Διότι το πρώτο πράγμα, που ίσως αγνοείτε όσοι δεν έχετε ασχοληθεί- το λέγω με την καλή έννοια- ξέρετε ποιο είναι; Γίνεται π.χ. ένας σεισμός. Αν έχουμε αμέσως τις κατάλληλες πληροφορίες, το αποτέλεσμα είναι να είναι ανενεργός και να ακυρώνονται για κάποιες κρίσιμες ώρες ο σχεδιασμός.. Το πρώτο ζητούμενο είναι να έχεις ακριβείς πληροφορίες στο μικρότερο δυνατό χρόνο.
Και μη με κοιτάτε με απορία, κύριοι συνάδελφοι της Νέας Δημοκρατίας, γιατί θα σας πω - και με αυτό τελειώνω- ένα παράδειγμα. Στο σεισμό του Πύργου βγήκε η Κυβέρνησή σας τότε και είπε ότι πέσανε ορισμένα ακροκέραμα. Και τι απεδείχθη στα επόμενα 24ωρα; Ότι είχε πληγεί ο μισός οικοδομικός ιστός της πόλης του Πύργου. Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα 180 χρόνια από την Ελληνική Επανάσταση εξήντα οκτώ μαθητές και τρεις συνοδοί καθηγητές του Γυμνασίου Ματαράγκας Αιτωλοακαρνανίας. 
Η Βουλή τους καλωσορίζει.
(Χειροκροτήματα απ΄ όλες τις πτέρυγες της Βουλής)
Ο κ. Κεδίκογλου έχει το λόγο. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε και αγαπητοί συνάδελφοι, μερικές φράσεις που έχουν άμεση σχέση με τη συνεννόηση που κάνουμε.
Αυτό το νομοσχέδιο, λοιπόν, είναι η εικόνα και ομοίωση, το βασικό δείγμα της φιλοσοφίας με την οποία κυβερνά η Κυβέρνηση της σημερινής παρέας του εντιμοτάτου και αξιοτίμου καθηγητού του Εμπορικού Δικαίου, αρχηγού της διαπλοκής του κ. Κωνσταντίνου Σημίτη. 

Και τι έρχεται και μας λέει αυτή η μέθοδος; Η μέθοδος της Κυβέρνησης, είναι η ελπίδα. Έγιναν κάποιοι σεισμοί, καταστροφές, θα συγκαλέσουμε το Υπουργικό Συμβούλιο και θα φέρουμε νομοσχέδιο. Μόνιμος τακτική. Πόσα νομοσχέδια δεν έχουν έλθει εδώ και τίποτα δεν γίνεται στην πράξη. Απόρροια αυτής της μεθόδου, της ελπίδας και της αναμονής, διά της χρησιμοποιήσεως και της διαπλοκής στην κοινωνία -θα δημιουργήσουμε στην κοινωνία ερωτήματα- είναι αυτό το νομοσχέδιο. 
Και ποια είναι η αφορμή; Η αφορμή ήταν οι καταστροφές που προήλθαν από τις θεομηνίες του περασμένου Δεκεμβρίου - Ιανουαρίου, όπου κατέρρευσε το ελληνικό κράτος. Δεν υπήρξε ελληνικό κράτος. Και δεν υπήρξε ελληνικό κράτος, γιατί δεν είχαμε νόμο; Έγιναν καταστροφές γιατί δεν είχαμε μέσα; 
Όταν έχετε μία Μετεωρολογική Υπηρεσία, η οποία σας δίνει ασφαλή πρόβλεψη για πέντε μέρες και έγκυρη πρόβλεψη για επτά μέρες και δεν έχετε την ικανότητα σε αυτές τις επτά μέρες να μεταφέρετε τα μηχανήματα στους δρόμους για να τους καθαρίζουν, έρχεστε να μας πείτε ότι σας έλειπαν νομοσχέδια επιτροπές και σχέδια; Υπάρχει μεγαλύτερη απόδειξη της ανυπαρξίας -να μην πω ανικανότητα, γιατί η ανικανότητα είναι λίγο- του κράτους απέναντι σε αυτό το φαινόμενο; Όταν έχετε μία Μετεωρολογική Υπηρεσία, την οποία εάν την εξοπλίσετε με τις κατάλληλες επενδύσεις μπορεί να σας δίνει πρόβλεψη, καιρικών φαινομένων αυτή που δίνει και τώρα, έγκυρη για επτά μέρες και ασφαλή για πέντε μέρες -και όχι για σημεία της χώρας ανά πενήντα χιλιόμετρα, αλλά ανά πέντε χιλιόμετρα πήρατε κανένα μέτρο να ενισχύσετε αυτή την υπηρεσία; Απεναντίας αυτό που συμβαίνει είναι ότι κάποια στελέχη που έχετε στην Πολιτική Προστασία, υπηρέτησαν κάποτε σε ιδιωτικούς φορείς οι οποίοι θέλουν τώρα να πάρουν την πρόβλεψη των Ολυμπιακών Αγώνων, θέτοντας στην μπάντα την Εθνική Μετεωρολογική Υπηρεσία. 
Δεν ήταν ζήτημα νόμου ούτε ζήτημα διάρθρωσης. Αυτό το νομοσχέδιο, αγαπητοί συνάδελφοι, είναι νομοσχέδιο που προσβάλλει την πολιτική -διότι πολιτική δεν είναι αυτή η μέθοδος, αλλά πολιτική είναι η κινητήριος δύναμη της κοινωνίας, δεν είναι η δημιουργία αντιπάλων καταστάσεων και εσωτερικών ερωτημάτων στην κοινωνία- που απαξιώνει κυρίως τη διοίκηση. Αποδεικνύεται δε ότι στο κράτος αυτό δεν υπάρχει διοίκηση. Δεν υπάρχουν εισηγητές, τμηματάρχες, διευθυντές διευθύνσεις, αρμοδιότητες. 
Όλα γίνονται με πολιτικά πρόσωπα, όπως τα περίφημα μέτρα για την επιθεώρηση, για τους ελέγχους. Κάναμε Σώμα Επιθεωρητών Δημόσιας Διοίκησης, το οποίο ορθώς το είχε ξεκινήσει ο προηγούμενος Υπουργός. Ήρθε ο άλλος Υπουργός και λέει "Για στάσου. Δεν πάμε καλά. Σαν να μπήκαν σε βάθος οι έλεγχοι. Να αλλάξουμε τον προϊστάμενο, να τον κάνουμε πολιτικό πρόσωπο." Δεν πάει πουθενά το Σώμα Επιθεωρητών Δημόσιας Διοίκησης, αν δεν θέλει ο προϊστάμενος, το πολιτικό πρόσωπο. Γίνεται ποτέ έλεγχος από Σώμα Επιθεωρητών με προϊστάμενο πολιτικό πρόσωπο; 
Έχουμε το Σώμα Επιθεωρητών Δημοσίων Έργων που έχει πενήντα θέσεις από το νόμο. Πάει κανένας; Εφτά έχουν μείνει. Αφού ο προϊστάμενος είναι πολιτικό πρόσωπο, εκεί που θα δώσει εντολή, εκεί θα πάει να ελέγξει. Ακόμα και το ΣΔΟΕ, που έχει κάποια θετικά δείγματα, σε λίγο θα διαβρωθεί, γιατί δεν έχει έλεγχο πάνω του. Ο προϊστάμενός του είναι πολιτικό πρόσωπο. Είχε τη σύμπτωση να έχει καλό προϊστάμενο, τον κ. Κανελλόπουλο, και να αποδώσει. Αυτός όμως δεν είναι θεσμός. Είναι δημιουργία κάποιου προσώπου. Το ΣΔΟΕ δεν είναι υπό τον έλεγχο της Επιθεώρησης του Υπουργείου Οικονομικών. Τι να συζητάμε;
ΒΥΡΩΝ ΠΟΛΥΔΩΡΑΣ: Τώρα κάνουν Σώμα Ελεγκτών των Ελεγκτών.
ΒΑΣΙΛΗΣ ΚΕΔΙΚΟΓΛΟΥ: Δεν υπάρχει. Πάλι θα μπει πολιτικό πρόσωπο και όποιον θέλουμε να εξοντώσουμε, θα τον στέλνουμε να του κάνει έλεγχο.
Και έρχεται τώρα αυτό το νομοσχέδιο και λέει: "Σκοπός του νομοσχεδίου είναι…", "Για την επίτευξη του σκοπού εκπονούνται σχέδια..". Κύριε Υφυπουργέ, αύριο το πρωί έρχεται θεομηνία. Τι "εκπονούνται σχέδια"; "Εκτελούνται σχέδια". Κάποια πρέπει να έχετε.
Και πρώτα πρώτα, προχωρείτε πιο κάτω και λέτε: "Έκτακτη Ανάγκη." Τι είναι η "έκτακτη ανάγκη"; Φέρατε ένα νόμο ή το "ΞΕΝΟΚΡΑΤΗΣ" που είχε κάποιες διατάξεις - και δεν ήταν και νόμος με αποφάσεις- και δεν λειτουργεί. Φέρτε έναν νόμο που να λέει "έκτακτος ανάγκη είναι αυτό" και στην περίπτωση της γενικής εκτάκτου ανάγκης προΐσταται του νομού ο τάδε κλπ και όλες οι υπηρεσίες είναι υπ' αυτόν κλπ. Αρχή της διοίκησης είναι η διαφύλαξη του εθνικού πλούτου. Αρχή της διοίκησης είναι η διαφύλαξη της ζωής των κατοίκων. Αρχή της διοίκησης είναι η ηρεμία, η ευημερία κλπ. Και κάνω, αν θέλετε, μια Διεύθυνση Πολιτικής Προστασίας - τακτική διεύθυνση μέσα στη διοίκηση- και λέμε ότι αιτήματα αυτής της διεύθυνσης εξυπηρετούνται κατά προτεραιότητα. Τι είναι αυτά που λέτε εδώ με το νομοσχέδιο.
Τι είναι, λοιπόν, "έκτακτος ανάγκη"; Πείτε μου. Ορίζεται από πουθενά; Τι θα γίνει; Κηρύχθηκε, λέω, ο Νομός Ηλείας σε έκτακτο ανάγκη. Και τι έγινε; Λέει πουθενά ότι κατά προτεραιότητα δίνονται οι δαπάνες από το αποθεματικό; Λέει : "Ξέρετε, όλες οι υπηρεσίες τίθενται υπό τον τάδε"; Τίποτα απ' όλα αυτά.
Πιο κάτω αναπτύσσεται ολόκληρη ιστορία σχετικά με τους Γενικούς Γραμματείς της Περιφέρειας. Τολμάει κανένας Γενικός Γραμματέας της Περιφέρειας, κύριε Υφυπουργέ, να σηκώσει το πορτοκαλί τηλέφωνο και να μιλήσει με τον Υπουργό; Πείτε μου. Τολμάει κανένας; Τι είναι αυτά που λέτε; Ο Γενικός Γραμματέας Περιφέρειας γίνεται να παίξει ρόλο Πρωθυπουργού; Με ποιες εξουσίες; Με ποιες δυνατότητες; Και τι δουλειά έχει ο γενικός γραμματέας; 
Δηλαδή, για να σταθούμε τώρα. Εδώ υπάρχει μια παράδοση και ένα διοικητικό δίκαιο. γενικός γραμματέας είναι αυτός που ασχολείται με την εύρυθμο λειτουργία των υπηρεσιών. Τα κράτη όλα έχουν υπηρεσίες. Η γενική γραμματεία ασχολείται με την εύρυθμη λειτουργία. Εσείς τους κάνετε εκτελεστικά όργανα, εκτελεστικά πρόσωπα. Υπάρχει εκτελεστική εξουσία ή δεν υπάρχει; Εδώ στο άρθρο 17 λέτε ότι με απόφαση του Υπουργείου Εσωτερικών, Δημόσιας Διοίκησης και Αποκέντρωσης - δεν κάνετε και καλή χρήση της γλώσσας, γιατί άλλα θέλετε να πείτε- ρυθμίζονται τα σχέδια με την κατάρτιση των σχεδίων πολιτικής προστασίας. Τα σχέδια αυτά εγκρίνονται από το Γενικό Γραμματέα. Τι γίνεται εδώ; Ρυθμίζει ο Υπουργός και εγκρίνει ο γενικός γραμματέας; Είναι αυτό διάρθρωση;
Παρακάτω ή πιο πριν -τα παίρνω όλα μαζί- λέτε, και αυτό είναι πολύ ύποπτο, ότι στη σύνθεση του κεντρικού συντονιστικού οργάνου μετέχει ο Υπουργός του ΓΕΕΘΑ. Με νόμο θα καταργήσετε τη δομή, τη διοίκηση και τη λειτουργία των Ενόπλων Δυνάμεων; Από πού ακούστηκε να μπαίνετε εσείς στις Ένοπλες Δυνάμεις και να λέτε με νόμο "Να έρθει εδώ ο Υπαρχηγός τώρα"; Οι Ένοπλες Δυνάμεις έχουν τακτικό Αρχηγό και έχουν και κατεύθυνση από τον Υπουργό. Μπορούσατε να πείτε "εκπρόσωπος του Υπουργείου Εθνικής Αμύνης". Μάλιστα. Θα έρθει συγκεκριμένα στο νόμο μέσα; Διαλύετε τις Ένοπλες Δυνάμεις; Κατά ποίαν λογική; Θα πάρει εντολή ο εκπρόσωπος να πάει. Θα καθορίσει ο Υπουργός πώς γίνεται και θα καθορίσει ο Αρχηγός του Επιτελείου Στρατού αν διαθέτει ένα τμήμα, πώς θα λειτουργήσει και πώς θα πάει. Θα έρθετε με το νόμο να μπείτε στις τάξεις των Ενόπλων Δυνάμεων;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Αν επιτρέπετε, κύριε Κεδίκογλου, και με την άδεια του Προεδρείου θα ήθελα να κάνω μια διακοπή.
ΒΑΣΙΛΗΣ ΚΕΔΙΚΟΓΛΟΥ: Επιτρέπω, αν κρατήσει το χρόνο ο κύριος Πρόεδρος. Δέχεστε, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Θα κρατηθεί ο χρόνος σας. Ορίστε, κύριε Υπουργέ.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Πρώτον, ο Υπαρχηγός ΓΕΕΘΑ συμμετέχει και σήμερα στο όργανο αυτό.
Δεύτερον, το νομοσχέδιο αυτό φέρει και την υπογραφή του Υπουργού Εθνικής Άμυνας. Και μετείχε, λοιπόν, ο Αρχηγός ΓΕΕΘΑ…
ΒΑΣΙΛΗΣ ΚΕΔΙΚΟΓΛΟΥ: Τι σημασία έχει αυτό; Ποιος είπε ότι εγκρίνω εγώ αυτό;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): … και υπάρχει ανάγκη να μετέχει γιατί στις περισσότερες…
ΒΑΣΙΛΗΣ ΚΕΔΙΚΟΓΛΟΥ: Συνεχίζετε τη γελοιοποίηση που υπάρχει. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Όπως το ξέρετε και το ζήσατε πρόσφατα στην Εύβοια, υπάρχει ουσιαστική εμπλοκή των Ενόπλων Δυνάμεων και αποτελεσματικότατη θα έλεγα. 
ΒΑΣΙΛΗΣ ΚΕΔΙΚΟΓΛΟΥ: Καμία αντίρρηση. Αυτό, όμως, γίνεται με διαταγή του Αρχηγού του ΓΕΣ ή του ΓΕΝ ή του ΓΕΑ και με κατεύθυνση του Υπουργού. Το αν υπάρχει μία γελοιότητα σήμερα, δεν σημαίνει να την συνεχίσουμε με νέο νόμο. Διότι είναι γελοιότητα να μου λέτε ότι με νόμο προβλέπεται η θέση. Δεν το ήξερα έως τώρα για να έχω κάνει και τον ανάλογο κοινοβουλευτικό έλεγχο.
Παρακάτω προσέξτε κάτι. Οργανώνει και λειτουργεί μονάδα αξιολόγησης και αξιοποίησης της πρόγνωσης καιρικών φαινομένων και άλλων προδρόμων κλπ. Τι είναι αυτά τα πράγματα; Αφού έχετε την Εθνική Μετεωρολογική Υπηρεσία. 'Άρα κάποιον ιδιωτικό φορέα έχετε στο μυαλό σας να κάνετε. Κάποια εταιρεία θέλουμε να βάλουμε πάλι εδώ. Να αναθέσουμε. Παραδάκι να πέσει. Καμία πρόβλεψη για τα ζητήματα της Μετεωρολογικής Υπηρεσίας που από εκεί κυρίως εκτιμούμε ότι ξεκινούν όλα. 'Όλα ξεκινούν από την ικανότητα της Μετεωρολογικής Υπηρεσίας να σας δώσει πληροφορίες. Και σας είπα ότι σήμερα η τεχνολογία μπορεί να σας δώσει όχι για πέντε αλλά και ανά δυόμισι χιλιόμετρα, σημείο προς σημείο, τι θα συμβεί αύριο το πρωί και για πέντε ως επτά ημέρες όπως προείπα. Και μάλιστα στην περιφέρεια να υπάρχει και ραδιόφωνο και να ειδοποιεί τι καιρό θα έχουμε αύριο στο κάθε ένα μέρος και να κανονίζει ο αγρότης, ο βιοτέχνης, ο επαγγελματίας την πορεία του. Αυτά να πείτε πολιτική προστασία. 
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
Αγαπητοί συνάδελφοι, δεν θέλω να παραβιάσω το χρόνο που μου δίνει ο κύριος Πρόεδρος γιατί εκτιμώ την προσπάθειά του. Αυτό είναι ένα νομοσχέδιο για να περάσουμε τον καιρό μας δικαιολογώντας μία κατάσταση και στο βασικό πλαίσιο αυτής της Κυβέρνησης, το μόνιμο πλαίσιο του εντιμοτάτου κυρίου Πρωθυπουργού, "αναμείνατε", "λαμβάνουμε μέτρα", "κάνουμε νόμο". Και βέβαια έχει και κάτι άλλο υπόψη της. 'Ότι τα καιρικά φαινόμενα και αυτές οι θεομηνίες δεν γίνονται κάθε χρόνο. Είναι βέβαιο ότι στα επόμενα δύο χρόνια δεν θα συμβεί τίποτα. Συχνότητα ενός και δύο ετών είναι σπανιότατο φαινόμενο. 
Φέρνουμε, λοιπόν, το νομοσχέδιο, καλλιεργούμε την ελπίδα, λέμε ότι εμείς δεν φταίγαμε, ο νόμος δεν υπήρχε, οι προηγούμενες κυβερνήσεις έφταιγαν, οι προ του 1996 και δίνουμε την ελπίδα στον κόσμο και μείνετε ήσυχοι απολύτως. Ε, αυτά σταμάτησαν. Αρχίζει η κατάρρευση. Και σε λίγο με αυτές τις μεθόδους θα αντιμετωπίσετε την κατάρρευση, ευτυχώς, θέλω να πιστεύω, όχι της παράταξης, αυτής της κυβερνώσας παρέας που είναι το τελευταίο κατάντημα της ελληνικής πολιτικής σκηνής.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μπούρας έχει το λόγο.
ΑΘΑΝΑΣΙΟΣ ΜΠΟΥΡΑΣ: Κύριε Πρόεδρε, κύριοι συνάδελφοι, συζητούμε σήμερα ένα πολύ σημαντικό στον τίτλο νομοσχέδιο, ένα νομοσχέδιο το οποίο έχει να κάνει με αυτήν καθαυτήν τη ζωή του Έλληνα πολίτη. 
Είναι ακόμα νωπές οι μνήμες -οι τελευταίες, γιατί υπάρχουν διαδοχικές, με την τελευταία κακοκαιρία- των συμπολιτών μας σε όλη τη χώρα από την ανυπαρξία τα τελευταία χρόνια πολιτικής προστασίας. Έφτασε στο σημείο η Γενική Γραμματεία Πολιτικής Προστασίας τον τελευταίο καιρό απλώς να είναι αναμεταδότης των μετεωρολογικών δελτίων. Καμία άλλη προσπάθεια. Αυτό το κάνουν και τα δελτία ειδήσεων. Και δεν θα χρειαζόταν καθόλου. 
ΒΑΣΙΛΗΣ ΚΕΔΙΚΟΓΛΟΥ: Δεν ετηρήθησαν οι παραγγελίες των δελτίων.
ΑΘΑΝΑΣΙΟΣ ΜΠΟΥΡΑΣ: Καμία άλλη ενέργεια. Οι 'Έλληνες πολίτες αγωνιούν σήμερα. Περίμεναν με τις τελευταίες και με τις αμέσως προηγούμενες εμπειρίες να υπάρξει ένα ολοκληρωμένο νομοθέτημα, ένα νομοθέτημα το οποίο να δίνει λύση σε όσα δεν λύνονται. Αντί τούτου, βλέπει μία προχειρολογία, ένα θεωρητικό κατασκεύασμα ελλιπέστατο και γραφειοκρατικό, που τροφοδοτεί τη γραφειοκρατία και δημιουργεί όργανα που αντί να συντονίζουν, αποσυντονίζουν τον κρατικό μηχανισμό, ενώ δημιουργούν μόνο πελατειακές σχέσεις και εξαρτήσεις στη στελέχωση με νέους προέδρους, αντιπροέδρους κλπ.
Ίσως αυτό μόνο το σημείο να είναι το επείγον του νομοσχεδίου. Θέλουμε απλά να βολέψουμε κάποιους ημετέρους. Κατά τα άλλα είναι πρόσφατες οι μνήμες. Έφυγε ο κ. Γείτονας που μας είπε ότι εδημιουργείτο σύγχυση. Και τώρα λύνεται η σύγχυση. Ο ίδιος όμως στη συνέχεια ανέφερε παραδείγματα -να μην επαναλάβω και κουράσω και χάσω και το χρόνο- διαβάζοντας ορισμένες παραγράφους του νομοσχεδίου, οι οποίες δημιουργούν περισσότερη σύγχυση αντί να λύνουν τα προβλήματα.
Και είμαι υποχρεωμένος να επισημάνω -γιατί έζησα στην πράξη την τελευταία κακοκαιρία και την υπέστην κιόλας προσωπικά- ότι, όπως προανέφερε και ο κ. Κεδίκογλου, υπήρχαν από μία εβδομάδα πριν αναλυτικές προγνώσεις, οι οποίες μάλιστα, κύριε Υπουργέ -φύγατε- εστίαζαν και την περιοχή. Προσδιόριζαν το κέντρο της κακοκαιρίας. Και όχι μόνο προσδιόριζαν το κέντρο της κακοκαιρίας, αλλά και το είδος αυτής. Και δεν υπήρξε καμία προετοιμασία. Δεν λειτουργούσαν τα κεντρικά Υπουργεία. Δεν λειτουργούσαν οι αρμόδιες υπηρεσίες του ΥΠΕΧΩΔΕ. Γιατί πράγματι η Γενική Γραμματεία Πολιτικής Προστασίας δεν έχει εξοπλισμό, χρησιμοποιεί όμως τον κρατικό εξοπλισμό. Και ενώ θα έπρεπε από πριν στο εθνικό δίκτυο, το μόνο εξάλλου εθνικό δίκτυο, να υπάρχουν τα μηχανήματα των ΔΕΚΕ, αλλά και των εργολάβων, οι οποίοι εποπτεύονται σε δημόσια έργα, όπως πάντα συνέβαινε -γιατί έχουμε κι εμείς μια εμπειρία- δεν υπήρξε απολύτως τίποτα. Κάποιο εκατό, κάποιος τροχονόμος, για να δίνει ελπίδα στον απελπισμένο, κλεισμένο επί είκοσι τέσσερις ώρες συμπολίτη μας. Και βέβαια τα προβλήματα παρέμειναν μετά τα χιόνια και οι αγρότες εδώ του υπολοίπου Αττικής, το οποίο αντιπροσωπεύω, ακόμα περιμένουν τη λύση των τραγικών συνεπειών αυτής της κακοκαιρίας.
Έρχομαι τώρα συγκεκριμένα να πω και να επαναλάβω ότι είναι καιρός, έστω και την υστάτη στιγμή, να το πάρετε πάλι το νομοσχέδιο. Να το συζητήσουμε αναλυτικά. Να βρούμε κοινές συνισταμένες. Να καταθέσουμε όλα τα κόμματα, όλοι οι φορείς την εμπειρία μας. Και να καταλήξουμε σ' ένα πραγματικό νομοσχέδιο, το οποίο θα δίνει λύση στην αγωνία των Ελλήνων συμπολιτών μας σε κάθε φυσικό φαινόμενο.
Και πρέπει να πω μάλιστα -αλλά πάλι λείπει ο κ. Γείτονας- ότι αν μέχρι τώρα δεν είχαμε χειρότερα αποτελέσματα, αυτό οφείλεται στους τοπικούς παράγοντες που αυτοβούλως έδρασαν, είτε αυτό ονομάζεται Τοπική Αυτοδιοίκηση είτε αυτό ονομάζεται πυροσβεστική, για να έρθουμε στο σεισμό της 9ης Σεπτεμβρίου, είτε αυτό ονομάζεται στρατός είτε Σώματα Ασφαλείας.
Κύριε Υπουργέ, επειδή βρέθηκα έξω από τη Θήβα και είχα κι εγώ αγωνία με την οικογένειά μου και έπαιρνα το εκατό να με πληροφορήσει τι γίνεται στην τελευταία καταστροφή, θα πρέπει να επισημάνω μερικά πραγματάκια. Να μην επαναλάβω και κουράζω, τα είπε μάλιστα και ο κ. Γείτονας. Όσον αφορά στο άρθρο 5, συγκεκριμένα στην παράγραφο 4 ε, που λέει: "Το Κεντρικό Συντονιστικό Όργανο Πολιτικής Προστασίας συντονίζει το έργο αποκατάστασης των πάσης φύσεως ζημιών από τις ανωτέρω καταστροφές". Το έργο αποκατάστασης. Και βέβαια παρακάτω λέει ξανά "συντονίζει". Δεν ξέρω αν αυτό είναι δυνατόν να πραγματοποιηθεί.
Από εκεί και πέρα πρέπει να σας πω -το είπα και στην αρχή, δεν ξέρω εάν το προσέξατε- ότι το νομοσχέδιο είναι ένα θεωρητικό κατασκεύασμα. Έχει πολύ "πανεπιστημιολογία". Το ξέρω, γιατί κάποτε υπήρξα συνάδελφος με τον παριστάμενο γενικό σας γραμματέα. Η ζωή και η κοινωνία δεν είναι πανεπιστήμια, δεν είναι ερευνητικά κέντρα και δεν είναι κατάλληλο αυτό το νομοσχέδιο για τη δημιουργία ερευνητικών κέντρων. 
Δεν είναι κατάλληλο και μην κουνάτε το κεφάλι, κύριε Παπανικολάου, και θα σας πω γιατί. Προκατειλημμένος απ' αυτά τα πράγματα κάνετε και το εξής τραγικό λάθος -ας το επισημαίνει ο κύριος Υπουργός. Όταν πάτε να στελεχώσετε στο άρθρο 11 παράγραφος 4α΄ αυτήν τη λεγόμενη Διεύθυνση Πολιτικής Προστασίας, το πρώτο που βάζετε, είναι η κατηγορία Π.Ε. γεωλόγων, που είναι η ειδικότητά σας. Βέβαια την Τ.Ε. την αγνοείτε και σας θυμίζω την ανωτατοποίηση των ΤΕΙ, αφήστε τα υπόλοιπα να τα ακούνε οι των ΤΕΙ. Δεν καταλαβαίνω γιατί παραλείπονται οι μεταλλειολόγοι-μηχανικοί. Επίσης, δεν βλέπω φυσικούς, όπως είμαι εγώ. Βλέπω δασολόγους και δεν βλέπω γεωπόνους. Ο γεωπόνος, δηλαδή, είναι ακατάλληλος για να βρεθεί σε αυτήν τη διεύθυνση; Δεν βλέπω βιολόγους, δεν βλέπω μεταλλειολόγους, δεν βλέπω τόσες άλλες ειδικότητες. Αυτό δείχνει και μια σκοπιμότητα και μια προχειρότητα. 
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Κύριε Υπουργέ, σας παρακαλώ να το δείτε, γιατί απορώ πώς δεν διαμαρτύρονται οι διάφορες ενώσεις των αντίστοιχων επιστημονικών κλάδων. Άλλη γνώση πρέπει να έχουν αυτοί οι άνθρωποι που θα βρίσκονται σ' αυτές τις θέσεις. 
Δημιουργείτε μέσα σε αυτό το όργανο που προανέφερα -διαβάστε το λίγο και θα ήθελα και οι συνάδελφοι να το προσέξουν- μια σειρά σπατάλες για την ανάθεση μελετών, ερευνών. Συγκεκριμένα στο άρθρο 4β΄ και 4δ' αναφέρεται: "Επίσης, μπορεί με απόφαση του διοικητικού συμβουλίου να συνιστά θεματικές επιστημονικές επιτροπές ανά κατηγορία κινδύνου, που συγκροτούνται από καθηγητές ΑΕΙ ή ΤΕΙ, διευθυντές επιστημονικών ινστιτούτων κλπ και επιστήμονες με αποδεδειγμένη εμπειρία". Δηλαδή ένας καθηγητής θεολογίας π.χ. ΑΕΙ θα μπορεί να είναι στην επιτροπή, ενώ ένας άλλος, όπως ο τελευταίος πού αναφέρετε, πρέπει να έχει τη δέουσα εμπειρία; 
Όλα αυτά δείχνουν ότι το νομοθέτημα αυτό είναι βιαστικό και πρόχειρο και πρέπει οπωσδήποτε να αποσυρθεί για να έρθει ένα άλλο ολοκληρωμένο, σύγχρονο και αποτελεσματικό. 
Ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Β΄ Αντιπρόεδρος της Βουλής, κ. Παναγιώτης Σγουρίδης, έχει το λόγο για τρία λεπτά. 
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Ζητώ συγγνώμη από τους υπόλοιπους συναδέλφους, αλλά θέλω να θέσω ένα ζήτημα σε αυτό το πραγματικά πολύ σημαντικό νομοσχέδιο. 
Κύριε Υπουργέ και κύριοι συνάδελφοι, εγώ το νομοσχέδιο το θεωρώ πολύ σημαντικό και νομίζω ότι θα πρέπει μεγαλόκαρδα να ψηφίσουμε τα άρθρα, προτείνοντας κάποιες διορθώσεις. Νομίζω ότι το θέμα της πολιτικής προστασίας δεν έχει χρώμα, οπότε δεν θα πρέπει να το βλέπουμε σαν να προτείνονται από το ΠΑΣΟΚ ή από συγκεκριμένο κόμμα κάποιες διατάξεις, οι οποίες είναι πράγματι αναγκαίες για το σχεδιασμό της πολιτικής προστασίας. 
Κύριε Υπουργέ, πρέπει να σας ξεκαθαρίσω ότι δεν είναι βέβαιο ότι η Δημόσια Διοίκηση, όπως είναι διαρθρωμένη, για οτιδήποτε καινούριο κατασκευάζεται θα λαμβάνει υπόψη της τις προτάσεις της Γραμματείας της Πολιτικής Προστασίας. Τι εννοώ μ' αυτό; Έχουμε μια θεομηνία, έχουμε μια καταστροφή, έχουμε ένα σεισμό. Πράγματι θα χρειαστεί να εκκενώσουμε τους χώρους και να εγκαταστήσουμε πρόχειρα κάποιους από τους πληγέντες σε κάποιες περιοχές. Οι περιοχές αυτές συνήθως είναι στάδια, πλατείες, διάφοροι ελεύθεροι δημόσιοι χώροι. 
Ή θα πρέπει σε αυτούς τους υπάρχοντες χώρους να δημιουργήσουμε υποδομές ή θα πρέπει σε οποιαδήποτε καινούρια ανακατασκευή, ανάπλαση πλατειών ή σταδίων ή οτιδήποτε άλλο να λάβουμε υπόψη μας τις προτάσεις της Γραμματείας Πολιτικής Προστασίας, ώστε να υπάρχει αυτό το shadow schedule, δηλαδή το σκιώδες υπόγειο σχέδιο όπου θα δεχθεί σκηνές, θα υπάρχουν βρύσες, αποχετεύσεις, θα υπάρχουν όλα αυτά για να μπορέσουμε να αποκαταστήσουμε τους πληγέντες. 
Επειδή φοβάμαι και επειδή γίνονται πολλά καινούρια έργα μέσα στο Γ΄ Κοινοτικό Πλαίσιο Στήριξης, αναπλάθονται πλατείες από τους δήμους, τις κοινότητες, γενικά την Τοπική και Νομαρχιακή Αυτοδιοίκηση, θα πρέπει να μπει μια φράση τουλάχιστον στο άρθρο 17, μία τρίτη παράγραφος που να λέει, ότι για κάθε νέο δημόσιο έργο εντός των πολεοδομικών ιστών των αστικών κέντρων, θα πρέπει να υπάρχει και η έγκριση της Γενικής Γραμματείας Πολιτικής Προστασίας. Αυτό, με την έννοια να υπάρχουν για κάθε δημόσιο έργο οι περιβαλλοντικοί όροι. 
Ο λόγος είναι ο εξής: Γίνονται πλατείες σήμερα για παράδειγμα στο Δήμο Τοπίρου της Ξάνθης. Δεν υπάρχει εκεί κανένα σχέδιο. Ο δήμαρχος για να τις κάνει φθηνότερες δεν θα κάνει τίποτε άλλο παρά να φτιάξει αυτά που του "βγαίνουν" στα χρήματα τα οποία δίνονται. Αν δεν το κάνουμε αυτό, δηλαδή να υπάρχει μια προέγκριση γι' αυτούς τους πόρους και τουλάχιστον στα μεγάλα αστικά κέντρα, δεν θα μπορέσετε να εφαρμόσετε το σχεδιασμό. 
Εγώ αυτήν την πρόταση έχω να σας κάνω. Νομίζω ότι με αυτήν τη φράση οδηγούμε για κάθε νέα κατασκευή μέσα από το Γ' Κοινοτικό Πλαίσιο Στήριξης ή από χρήματα του δημόσιου προϋπολογισμού να υπάρχουν αυτά τα shadow schedules που υπάρχουν σε όλη την Ευρώπη, σε όλο τον προηγμένο κόσμο, για να υποδεχθούν τους πληγέντες.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Μαντούβαλος.
ΠΕΤΡΟΣ ΜΑΝΤΟΥΒΑΛΟΣ: Ευχαριστώ, κύριε Πρόεδρε.
Κυρίες και κύριοι συνάδελφοι, και η δική μου τοποθέτηση βρίσκεται σε απόλυτη συστοιχία με την εισήγηση του Κοινοβουλευτικού μας Εκπροσώπου του κ. Πολύδωρα, και του εισηγητού μας, του κ. Βασιλείου. Βεβαίως, άκουσα πολύ προσεκτικά χθες και τον κ. Τζανή στην προσεκτική του τοποθέτηση και τους κυρίους Αντιπροέδρους σήμερα, και τον κ. Γείτονα και τον κ. Σγουρίδη. 
Βεβαίως, από τη συζήτηση και τον εποικοδομητικό διάλογο πρέπει να βγαίνει σύνθεση και να καταλήγουμε σε σωστές συνθέσεις που θα προάγουν και θα βελτιώνουν. Εδώ όμως είναι κάθετα τεκμηριωμένη η θέση μας. Γιατί; Διότι αυτό το νομοσχέδιο ή έπρεπε να έχει μελετηθεί πάρα πολύ προσεκτικά ή πρέπει να αποσυρθεί -αυτό δηλαδή που είπαμε προηγουμένως: "Πάρτε το πίσω"- και να ακούσετε προσεκτικά και το δικό σας λόγο -διότι υπάρχουν σοβαρές τοποθετήσεις που ακούστηκαν τώρα- αλλά και σίγουρα σοβαρές και τεκμηριωμένες προϋποθέσεις για να το ξανασυζητήσουμε με τις δικές μας εισηγήσεις που σίγουρα δεν ακούστηκαν καθόλου. 
Είπε προηγουμένως ο κ. Μπούρας στον παριστάμενο Γενικό Γραμματέα της Πολιτικής Προστασίας: "Μην γελάτε, κύριε Παπανικολάου". Μίλαγε και ο κ. Σγουρίδης προηγουμένως και παρακολουθούσα τον κ. Παπανικολάου -που από καρέκλα που δεν είχε να καθίσει ο άνθρωπος, με δύο αυτοκινητάκια που είχε και χωρίς αρμοδιότητες- έκανε στον κ. Σγουρίδη ένα νεύμα. Μίλαγε ο Αντιπρόεδρος της Βουλής και αυτός έκανε ένα νεύμα, δηλαδή ότι δεν ήταν σωστή αυτή η διόρθωση που έκανε ο κ. Σγουρίδης στο άρθρο 17 με την άριστη αυτή παρέμβαση που έκανε. Έτσι θα κάνουμε σύνθεση και έτσι θα πάμε μπροστά, κύριε Υπουργέ;
ΠΡΟΕΔΡΕΥΩΝ (Κωνσταντίνος Βρεττός): Κύριε Μαντούβαλε, μισό λεπτάκι. Παίρνω από σας αφορμή. Θα παρακαλούσα, όσοι συνοδεύουν τον κύριο Υπουργό να μην κάνουν την παραμικρή κίνηση που να δείχνει, ότι επιδοκιμάζουν ή αποδοκιμάζουν τον οποιονδήποτε ομιλητή. Διότι κι εγώ προσωπικά συνέλαβα κάποιον να κάνει κάποιες γκριμάτσες.
Παρακαλώ τον κύριο Υπουργό να κάνει τις απαραίτητες συστάσεις προς τους βοηθούς του, προς τους ανθρώπους του να μην εκδηλώνονται. Παρακαλώ επίσης, τους ομιλητές να μην απευθύνονται σε κανέναν άλλο εκτός από τους συναδέλφους, τον Υπουργό και το Προεδρείο ασφαλώς.
Ευχαριστώ, κύριε Μαντούβαλε.
ΠΕΤΡΟΣ ΜΑΝΤΟΥΒΑΛΟΣ: Αυτό είναι διαπιστωμένο και σας ευχαριστώ πολύ.
Κύριε Υπουργέ, με το σεβασμό που έχουμε και προς εσάς και προς τον Υπουργό, τον κ. Σκανδαλίδη, αλλά και με τεκμηριωμένες θέσεις και απόλυτη γνώση του αντικειμένου -και προκαλώ για οποιαδήποτε αντιπαράθεση σε αυτό το αντικείμενο- σας παρακαλώ να με παρακολουθήσετε προσεκτικά και να σας θέσω δύο, τρεις απλές σκέψεις μου. Μέσα από την αγωνία τη δική σας και την αγωνία όλων μας, κάτι καλύτερο μπορεί να βγει.
Στο σχεδιασμό του κεντρικού συντονισμού του οργάνου πολιτικής προστασίας προτελευταίος αναφέρεται ο Υπαρχηγός ΓΕΕΘΑ, χωρίς να γνωρίζει και να έχει πει κανένας σε εκείνους που το συνέταξαν, ότι έχει δύο Υπαρχηγούς το ΓΕΕΘΑ. Δεν λέει ούτε καν ποιος Υπαρχηγός, ούτε ορίζει ο Υπουργός ποιος Υπαρχηγός θα μετέχει. Από τον άκαπνο ξαναλέω Γενικό Γραμματέα Πολιτικής Προστασίας θα τεθούν όλοι αυτοί από κάτω συν ο Υπαρχηγός ΓΕΕΘΑ. Νομίζω ότι θέλει λίγη προσοχή αυτό. Και έπρεπε να ορίζεται και ποιος Υπαρχηγός είναι. 
Η Γενική Γραμματεία Πολιτικής Προστασίας στο άρθρο 14 παρ. 3α στο πλαίσιο του ετήσιου προϋπολογισμού προβλέπει χρήματα και δαπάνες των ειδικευμένων εθελοντών πυροσβεστών που θα ανήκουν σε αυτή. Προβλέπει τις άδειές τους και χρήματα. Και άλλα χρήματα, κύριε Υπουργέ; Και άλλα χρήματα τη στιγμή πού χθες ακούστηκε -θα σας το καταθέσω και είμαι βέβαιος ότι το γνωρίζετε- ότι στο Πυροσβεστικό Σώμα υπάρχει οργανωμένο σώμα εθελοντών, πιστοποιημένων; Βάλτε δέκα γραμμές κάτω απ' αυτήν τη λέξη. Δηλαδή έχουν περάσει εκπαίδευση και έχουν πιστοποιηθεί από αρμοδίους. 
Το Πυροσβεστικό Σώμα έχει ήδη δοκιμασμένους εθελοντές τους οποίους τους καταργείτε για να τους πιστοποιήσει ποιος; Πείτε μου ποιος; Πως θα εκπαιδευτούν; Και θα συζητήσουμε για την εκπαίδευσή τους στη συνέχεια.
Η μη ετοιμότητα των υπηρεσιών της Τοπικής Αυτοδιοίκησης, η αδυναμία της κινητοποίησης των πολιτικών υπηρεσιών των ιδιωτών, οι στρατιές των ανειδίκευτων συμβούλων, η έλλειψη γνώσης των αρμοδιοτήτων των επιχειρησιακά εμπλεκομένων, τα ρεπό των αργιών και γενικά ο κακός τρόπος όλου αυτού του συντονισμού, νομίζω πως μας κάνει σίγουρα να μπορούμε να τοποθετηθούμε και να πούμε πως είμαστε αντίθετοι σε κάθε τέτοια λογική, στο να προωθηθεί ένα τέτοιο νομοσχέδιο το οποίο ουσιαστικά δεν προσπαθεί να βελτιώσει και να επιλύσει τα προβλήματα, αλλά έρχεται να καταστήσει προβληματικούς αυτούς που μέχρι σήμερα προσπαθούσαν να δώσουν κάποια λύση.
Είναι δεδομένο και μετά τα πρόσφατα γεγονότα ότι το Πυροσβεστικό Σώμα αποτελεί τον κεντρικό βραχίονα της πολιτικής προστασίας, δοκιμασμένα πλέον για τη χώρα μας και απουσιάζει παντελώς ως επιτελικό όργανο. Και η μύχια σκέψη του συντάκτη του νομοθετήματος διαφαίνεται ότι είναι να υπαχθεί απλά ως μια επιχειρησιακή μονάδα υπό τις διαταγές των φορέων του Υπουργείου Εσωτερικών και του γραμματέα. 
Επισημαίνουμε δε ότι στο σύνολο του νομοθετήματος -παρακαλώ πολύ να το προσέξουν αυτό οι σύμβουλοί σας και όλοι όσοι παρακολουθείτε αυτό το νομοσχέδιο να το σημειώσετε- δεν υπάρχει, κύριε Υπουργέ, πρόβλεψη για την ποινική ευθύνη όλων αυτών των στελεχών, συμβούλων, εθελοντών και λοιπών εξειδικευμένων -παρατρεχάμενων για μένα- για λάθη και παραλείψεις που ενδεχόμενα προκύψουν κατά την επιχειρησιακή τους δράση, καθώς σύμφωνα με την ισχύουσα νομοθεσία ο μόνος υπεύθυνος είναι ο επικεφαλής του φορέα επέμβασης. Θα αποφασίζει ο Χ καρεκλοκένταυρος άκαπνος για το τι θα κάνει το Πυροσβεστικό Σώμα ή οι τακτικές δυνάμεις που θα παρεμβαίνουν και θα αποποιείται της ποινικής ευθύνης;
Θέτω ερώτημα: θέλετε να πάρετε πρωτοβουλίες; Ποιος απ' αυτούς τους κυρίους θα πάρει την ποινική ευθύνη για τα σφάλματα ή τις παραλείψεις πού θα γίνουν; Αυτό σας το λέω και σαν δικηγόρος και σαν Βουλευτής και σαν πολίτης που έχει αγωνία αλλά και σαν άνθρωπος που έχει μελετήσει και γνωρίζει το συγκεκριμένο νομοσχέδιο. Ποινικές ευθύνες ποιος θα έχει; Εκείνος πού θα κάθεται με τα στρογγυλά γυαλάκια και θα δίνει διαταγή και θα κάνει τον αρχιστράτηγο; Αυτός πού δεν είχε καρέκλα να καθίσει, ξαφνικά θα έχει από κάτω εκατό γενικούς γραμματείς, τον Υπουργό, τον Υπαρχηγό του ΓΕΕΘΑ και όλους τους υπόλοιπους; Θα λέει τώρα, κύριοι έχετε εσείς τις ευθύνες για τις καταστροφές πού γίνονται; Παρακαλώ θέλω απάντηση σ' αυτό. Να προβλεφθεί κιόλας η απάντηση για τις ποινικές ευθύνες. 
Η ηγεμονική και παρεμβατική αυτή τάση που φαίνεται συνεχίζεται και με την πρόβλεψη δημιουργίας ενός ερευνητικού κέντρου πολιτικής προστασίας, το οποίο θα παράγει ειδικευμένα στελέχη πολιτικής προστασίας και θα εκπονεί προγράμματα εξειδίκευσης και μετεκπαίδευσης σε θέματα πολιτικής προστασίας. 
Εδώ βλέπουμε να δημιουργείται ένα ειδικού τύπου αυτόνομο εκπαιδευτικό ίδρυμα που προχωρά σε μία παροχή ειδικευμένης γνώσης, αποκομμένο από τους υπόλοιπους παράγοντες, τους πανεπιστημιακούς οργανισμούς, τους φορείς παροχής πολιτικής προστασίας, την Πυροσβεστική Ακαδημία, την Αστυνομική Ακαδημία, τις στρατιωτικές σχολές, τη Σχολή Εθνικής Ασφάλειας και τις υπόλοιπες σχολές μετεκπαίδευσης. Έχετε έτοιμο φορέα και σύστημα, όχι μόνο να τους διδάξει, όχι μόνο να τους εκπαιδεύσει, αλλά να δώσει γνώση και στελέχη και όχι ανθρώπους άσχετους που ήρθαν από το πουθενά, που είχαν δύο, τρία αυτοκίνητα μάρκας μερσεντές και γύρναγαν από εδώ και από εκεί, έκαναν τις βόλτες τους και τώρα ξαφνικά γίνονται αρχιστράτηγοι. Δεν είναι αστείο αυτό. 
Μπλέκονται παράλληλες ενδεχομένως αρμοδιότητες που δεν συνδέονται πουθενά. Είναι ένα τόσο αργοκίνητο σύστημα χωρίς εκπαίδευση, χωρίς ιεραρχία, χωρίς σωστή πλοκή, που νομίζω ότι δεν πρόκειται να βγάλει κανένα αποτέλεσμα, άσε που δεν πρόκειται να συσταθεί ποτέ. Άσε που το θέμα -και το ξανατονίζω- των ποινικών ευθυνών, το θέμα της εκπαίδεύσης και της κατασπατάλησης χρημάτων, είναι βέβαιο ότι θα πρέπει να σας απασχολήσει.
Κύριε Υπουργέ, είμαι ήπιος άνθρωπος. Όμως, επειδή γνωρίζω το θέμα -όσο νομίζω ότι το γνωρίζω- να μου επιτρέψετε με αυτόν το λίγο οξύ τρόπο να πω πως είναι μία ακόμη άτακτη και ύποπτη προσπάθεια της κυβέρνησης του ΠΑΣΟΚ. Μια προσπάθεια που το βέβαιο είναι ότι μιλάει για χρήματα, που θα κατασπαταλήσει και άλλα χρήματα από τον Έλληνα πολίτη. Βέβαια, ενδεχομένως καλά να κάνει γιατί προχθές ακούσαμε τον κύριο Πρωθυπουργό να λέει πως ο Έλληνας πολίτης είναι ο πιο καλοπληρωμένος ευρωπαίος και με αυτόν τον τρόπο να βρήκατε αντί να του δώσετε χρήματα στην υγεία του, στη δικαιοσύνη, στην παιδεία του, να του υφαρπάξετε και άλλα χρήματα για να δοθούν, ξαναλέω, σε ανειδίκευτους και άκαπνους καρεκλοκένταυρους.
Γι' αυτό συμφωνώ απολύτως με τους προλαλήσαντες εκλεκτούς και διακεκριμένους συναδέλφους μου, να πάρετε πίσω το νομοσχέδιο και να το ξανασυζητήσουμε.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Λέγκας έχει το λόγο.
ΝΙΚΟΛΑΟΣ ΛΕΓΚΑΣ: Κύριε Πρόεδρε, παρά το γεγονός ότι καλύφθηκα σε αρκετά σημεία από τις τοποθετήσεις του εισηγητή και των συναδέλφων μου, θα ήθελα να κάνω ένα σχόλιο για τον τίτλο του νομοσχεδίου.
Θα διαφωνήσω με αυτούς που θεωρούν ότι το νομοσχέδιο αυτό είναι ψευδεπίγραφο. Σπεύδω να δηλώσω ότι δεν έχω κανένα πρόβλημα επειδή το νομοσχέδιο θέλει να περάσει το μήνυμα ότι θα πετύχει το σκοπό του που δεν είναι άλλος από την αναβάθμιση της πολιτικής προστασίας. 
Δεν θεωρώ επίσης ότι θα αποτελέσει πρόβλημα για το πώς θα ονομάσουμε το επόμενο νομοσχέδιο, για το αν θα το πούμε αναβάθμιση της ήδη αναβαθμισμένης ή αναβαθμισθείσας πολιτικής προστασίας. Το πρόβλημα αυτό ίσως το έχει ο επόμενος νομοθέτης. Πρόβλημα θεωρώ -και αυτό εστιάζεται σε ένα σημείο- ότι το συγκεκριμένο νομοσχέδιο είναι αποσπασματικό. 
Αντί, λοιπόν, να συζητάμε για τα όσα έχουν συμβεί στην ΠΑΘΕ, στους σιδηροδρόμους και σε άλλα έργα κοινής χρήσης, αντί να συζητάμε για ένα ολοκληρωμένο σύστημα πολιτικής προστασίας, εμείς μιλάμε απλά για μια αναβάθμιση της πολιτικής προστασίας η οποία έρχεται να προσθέσει τι; Είπε ο εισηγητής της Πλειοψηφίας ότι προσπαθούμε να κατεβάσουμε τις ευθύνες και τις αρμοδιότητες με πιο άμεσο τρόπο στους ανθρώπους οι οποίοι τις εισπράττουν στην Τοπική Αυτοδιοίκηση. 
Τι είναι όμως πολιτική προστασία; Και εδώ νομίζω ότι γενικά συμφωνούμε. Σαφώς και είναι η ενημέρωση, σαφώς και είναι η πρόληψη, σαφώς και είναι η προετοιμασία, σαφώς και είναι ο σχεδιασμός. 
Είναι βεβαίως και αυτό που πάει να αντιμετωπίσει το νομοσχέδιο, δηλαδή η κινητοποίηση και η άμεση αντιμετώπιση. Είναι όμως και η υποστήριξη και η αρωγή. Είναι η παρακολούθηση της αποκατάστασης που δυστυχώς σήμερα καρκινοβατεί ανάμεσα στα Υπουργεία. Το νομοσχέδιο δεν την αντιμετωπίζει. Δεν πιστεύω ότι ο προϊστάμενος όλου αυτού του πλέγματος, ο Γενικός Γραμματέας Πολιτικής Προστασίας θα έχει τη δυνατότητα να ασχοληθεί παρεμβατικά συντονίζοντας τα διάφορα Υπουργεία για την αποκατάσταση των πληγέντων. Προφανώς όλα όσα περιέγραψα δεν τα κάνει αυτό το νομοσχέδιο. 
Πέρα απ' όλα αυτά προσπαθεί να επιβάλει τον εθελοντισμό χωρίς να υπάρχει θεσμικό πλαίσιο. Επιβάλλει τη συμμετοχή της Tοπικής Aυτοδιοίκησης -δεν είναι η πρώτη φορά που γίνεται- αναζητώντας τη συνυπευθυνότητα χωρίς να διερευνά τις δυνατότητές της για το αν μπορεί να αναλάβει αυτές τις ευθύνες. Και τα προηγούμενα χρόνια έγινε αυτή η απόπειρα. Μοιράσατε κάποια χρήματα στους ΟΤΑ για αντιμετώπιση θεμάτων πολιτικής προστασίας με ποσά που ξεκινούσαν τις 500.000 και έφθαναν τα 2.000.000. Έτσι δημιουργήσατε τη συνυπευθυνότητα για την οποία μιλήσατε προηγουμένως ώστε να μπορείτε να εγκαλέστε αύριο τους ΟΤΑ στην περίπτωση που είχαν ένα καταστροφικό φαινόμενο ότι, δήθεν τους δώσατε χρήματα για να αντιμετωπίσουν τις ζημιές. Οποία υποκρισία! Με 500.000 έως 2.000.000 έχουν τη δυνατότητα οι ΟΤΑ να αντιμετωπίσουν έκτακτα φαινόμενα; 
Γνωρίζετε πολύ καλά που πήγαν αυτά τα ποσά. Ας μην κατηγορούμε τους Oργανισμούς Tοπικής Aυτοδιοίκησης ότι ήταν ανεύθυνοι, ότι δεν αξιοποίησαν και ότι δεν κατηύθυναν τα ποσά αυτά εκεί που έπρεπε να πάνε.
Λέτε ότι επιβάλλετε εξειδικευμένα στελέχη στην περιφέρεια, στη Nομαρχιακή Aυτοδιοίκηση και στην Tοπική Aυτοδιοίκηση. Είναι ζήτημα πώς θα εφαρμοστεί αυτός ο νόμος στην Τοπική Αυτοδιοίκηση. Ήδη το τελευταίο εικοσαήμερο φορτώσατε την Τοπική Αυτοδιοίκηση με δυο νέες υπηρεσίες, με δυο νέα νομοσχέδια. Τους φορτώσατε με ένα γραφείο περιβαλλοντικών μελετών για να μπορούν να εγκρίνουν τις περιβαλλοντικές μελέτες. Σήμερα τους φορτώνετε και ένα δεύτερο γραφείο. Βεβαίως κάποιοι ΟΤΑ έχουν αυτήν τη δυνατότητα. Με τους υπόλοιπους τι θα γίνει;
Είπατε ακόμη ότι θα κάνετε επιχειρησιακά σχέδια. Με ποιες διαδικασίες θα γίνουν αυτά τα σχέδια, με τι χρήματα και με ποιες προδιαγραφές. Ο Γενικός Γραμματέας Πολιτικής Προστασίας έχει ασχοληθεί με τέτοιου είδους σχέδια ευρισκόμενος στο ελεύθερο επάγγελμα. Γι' αυτό καλό θα ήταν να γνωρίζουμε αν αυτά τα σχέδια θα εκπονηθούν από τα εξειδικευμένα στελέχη έχοντας κάποιον μπούσουλα ή αν θα πρόκειται για κάποιες αυτοτελείς μελέτες οι οποίες θα προκηρυχθούν με τις γνωστές διαδικασίες. Στην περίπτωση πού θα είναι ανεξάρτητες μελέτες θα έχουν αυτό τον κοινό μπούσουλα και πότε αυτός θα δημιουργηθεί; 
Λέτε ακόμη ότι θα δημιουργηθεί μια πυραμίδα. Αυτό είναι το ζητούμενο. Τι γίνεται όμως όταν κατά το χρόνο εκδήλωσης μιας φυσικής καταστροφής ο Γενικός Γραμματέας Πολιτικής Προστασίας χαθεί ή δεν βρίσκεται ο μονοπρόσωπος πολιτικός προϊστάμενος της Νομαρχιακής Αυτοδιοίκησης πού ασχολείται με αυτό το θέμα; Πώς θα εξυπηρετηθεί αυτή η αλυσίδα; 
Συμπερασματικά αυτό το νομοσχέδιο παραβιάζει την αρχή της αναλογικότητας. Φαίνεται ετεροβαρής η σχέση ανάμεσα στις ρυθμίσεις και στα αποτελέσματα. Επίσης δεν συνεκτιμώνται οι δυνατότητες των φορέων με αποτέλεσμα να υπάρχει αποσπασματική προσέγγιση του προβλήματος.
Και τέλος εμφανίζει μια διόγκωση της επιστημονικής υποστήριξης σε σχέση με την επιχειρησιακή ετοιμότητα.
Το πιο σημαντικό είναι, κύριε Υπουργέ, ότι αυτό το νομοσχέδιο τσιγκουνεύεται τη λέξη "ευθύνη". Αναζητείστε πού απονέμονται οι ευθύνες και σε ποιους. Βεβαίως δεν εννοώ μόνο για την ευθύνη που πρέπει να αποδίδεται στους υπαλλήλους ή στους πολιτικούς παράγοντες και προϊσταμένους. Μιλάω και για την ευθύνη που πρέπει να αποδίδεται στους ιδιώτες που εμπλέκονται με τα ζητήματα της πολιτικής προστασίας. Όταν απουσιάζει βέβαια η ευθύνη είναι γνωστό ότι αρχίζει και το γαϊτανάκι της ανευθυνότητας με όλες τις γνωστές και συνηθισμένες συνέπειες. 
Θα μου επιτρέψετε να κάνω ακόμη μια παρατήρηση. Αν θέλουμε να μιλήσουμε για πραγματικούς στόχους πρέπει να τους ποστωσοποιήσουμε. Πρέπει να δημιουργήσουμε μια ολοκληρωμένη βάση δεδομένων, στην οποία θα καταγράφεται το κόστος μετακίνησης, τους θανάτους, της ζημιές, τους τραυματισμούς, τις υλικές ζημιές. Αυτή η βάση πρέπει να επανατροφοδοτείται, να υπάρχουν οι σχετικές διαδικασίες, να ελέγχουμε τους ποσοστωποιημένους στόχους με διαδικασίες πραγματικής αξιολόγησης. Με λίγα λόγια πρέπει να λειτουργήσουμε στο επίπεδο της Νομαρχιακής Αυτοδιοίκησης, γιατί είναι αδύνατο να πάμε στην Τοπική Αυτοδιοίκηση, με ολοκληρωμένα γεωγραφικά συστήματα πληροφοριών. Δεν αρκούν οι χάρτες ούτε τα σχέδια που θα παραμείνουν στα συρτάρια. Έχει σημασία αυτοί οι χάρτες να επανατροφοδοτούνται με νέα δεδομένα. 
Ένα οργανόγραμμα από μόνο του δεν λέει τίποτα, γι' αυτό δεν υπάρχει και κοινό πρότυπο, αφού τα οργανογράμματα δεν κάνουν τίποτα άλλο παρά να ενώνουν τα κουτάκια ευθυνών. Σημασία έχει να μην μείνει κανένα στάδιο ευθυνών ασύνδετο. Σημασία έχει οι ευθύνες να μην είναι κενές περιεχομένου. Δεν μπορούμε να λέμε ότι φέρνουμε ένα θεσμικό πλαίσιο για την πολιτική προστασία και να ανεχόμαστε το σπίτι του Γραμματέα της Πολιτικής Προστασίας, εκεί που στηρίζεται η καρδιά όλου του συστήματος να βρίσκεται στην οδό Ευαγγελιστρίας, σε πυκνοκατοικημένη περιοχή. Όλοι μας μπορούμε να αναλογιστούμε πως αν καταρρεύσει η καρδιά αυτού του συστήματος είναι σίγουρο πως θα καταρρεύσει το όλο σύστημα. Δεν μπορούμε να μιλάμε για πολιτική προστασία όταν δεν έχουμε κάνει τίποτα με τα σχέδια εκκένωσης των δημοσίων κτιρίων κλπ. 
Ακούσαμε από τον κ. Σγουρίδη τη σωστή παρατήρηση ότι θα πρέπει να υπάρχει ειδική μελέτη τουλάχιστον για τους χώρους συνάθροισης κοινού και που θα πρέπει να εγκρίνεται από τη Γενική Γραμματεία Πολιτικής Προστασίας.
Κλείνοντας θέλω να πω ότι το νομοσχέδιο παρά την προσπάθεια που κάνει δεν απαντά στο καθοριστικό ερώτημα με την πολιτική προστασία ποιος κάνει τι, πού, πότε και πώς επεμβαίνει στα καθοριστικά αυτά ζητήματα. Φοβάμαι ότι τα ίδια φαινόμενα που είχαμε πριν καιρό θα τα ξαναδούμε πολύ σύντομα και αυτό το απεύχομαι.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση", σαράντα τρεις μαθητές και τρεις συνοδοί δάσκαλοι του 1ου Δημοτικού Σχολείου Κάτω Αχαΐας, του Νομού Αχαΐας.
Η Βουλή τους καλωσορίζει.
(Χειροκροτήματα)
Το λόγο έχει ο κ. Τασούλας.
ΚΩΝΣΤΑΝΤΙΝΟΣ ΤΑΣΟΥΛΑΣ: Είναι βέβαιο, κύριε Υπουργέ, ότι ο εισηγητής της Πλειοψηφίας και Βουλευτής Αχαΐας, κ. Βασιλείου, ομίλησε κατά τρόπο εμπεριστατωμένο για τα πρώτα δεκαοκτώ άρθρα αυτού του νομοσχεδίου. Είναι επίσης βέβαιο ότι και οι συνάδελφοι που εν συνεχεία ακολούθησαν ως ομιλητές, ανάλογα με τις γνώσεις και την εμπειρία τους -υπήρξαν συνάδελφοι που έχουν κάνει Υπουργοί και Νομάρχες- συνέβαλαν στο να επισημάνουν ορισμένα θέματα που προκύπτουν ως προς την πρακτική πλευρά αυτού του νομοσχεδίου. 
Αντιλαμβάνομαι ότι υπάρχει μία δυσκολία στο να συνεννοηθούν άνθρωποι οι οποίοι δεν είχαν την ευκαιρία να χειριστούν παρόμοια θέματα τα τελευταία χρόνια, παρά μόνο θεωρητικά, και άνθρωποι οι οποίοι τα χειρίζονται τα τελευταία χρόνια. Μάλιστα, αντιλαμβάνομαι το τι ενδεχομένως σκέφτεται κάποιος ο οποίος τα αντιμετωπίζει επί σειρά ετών, όταν ακούει Βουλευτές οι οποίοι δεν είχαν την τύχη να βρεθούν αντιμέτωποι στην πράξη με τέτοια φαινόμενα και πολλές φορές, επειδή είχα εμπειρίες διοικήσεως -είχα αυτήν την τύχη- όταν ακούει κανείς και θεωρητικολογούντες. Τότε, μπορεί να σκέφτεται με ένα τρόπο ο οποίος να μη μπορεί να αναχαιτίσει ενδεχομένως και τους μορφασμούς ή τις χειρονομίες, για τις οποίες έκανε λόγο ο Πρόεδρος με αυστηρό τρόπο, προηγουμένως. 
Αυτό, όμως, το οποίο συμβαίνει εδώ δεν είναι μια διάσταση μεταξύ θεωρητικολογούντων, οι οποίοι είναι απόμακροι των ευθυνών, και καματερών χειριστών της εξουσίας οι οποίοι έχουν "μπαρουτοκαπνιστεί" στον επιτυχή χειρισμό κρισίμων θεμάτων. Εδώ, έχουμε να κάνουμε με ανθρώπους οι οποίοι έχουν την εξουσία και σημειώνουν ένα πρωτοφανές ρεκόρ το οποίο θα πρέπει να μπει στο βιβλίο Γκίνες. Δηλαδή, έχουμε να κάνουμε με ανθρώπους οι οποίοι δεν διδάσκονται από τα λάθη τους. 
Είναι πρωτοφανές, είναι ανήκουστο και είναι και μοναδικό να κυβερνάτε τόσα χρόνια τον τόπο, να έχετε χειριστεί τόσα θέματα και εν τούτοις να εξακολουθείτε να αντιμετωπίζετε το ζήτημα, ανεμίζοντας νομοσχέδια τα οποία επιτείνουν τη θεσμική εμπλοκή, την εμπλοκή αρμοδιοτήτων και υπευθύνων και που απλώς δίνουν διέξοδο σε όλους εκείνους, οι οποίοι έχουν ευθύνες ή θα έπρεπε να έχουν ευθύνες, να δικαιολογούνται και να απολογούνται στις πανίσχυρες τηλεοράσεις σε ώρα κρίσεως κιόλας -γιατί είναι σύνηθες σε ώρα κρίσεως, αντί κανείς να είναι στο πόστο του, να είναι μπροστά στις τηλεοράσεις- κατά τρόπο επαρκέστατο γιατί οι ίδιοι δεν ευθύνονται γι' αυτό το οποίο συμβαίνει. 
Το παρόν νομοσχέδιο ή μάλλον το παρόν πολυνομοσχέδιο -γιατί υπό τον τίτλο "Πολιτική Προστασία" κρύβονται τρία τουλάχιστον νομοσχέδια, ένα για θέματα προσωπικού των ΟΤΑ, άλλο για θέματα παραμονής μεταναστών και ένα μπαράζ τροπολογιών, το οποίο όπως πληροφορούμαι θα έρθει αύριο- καθιερώνει νέα επιχειρήματα για όλο το φάσμα της διοικητικής ιεραρχίας, ώστε μεθαύριο σε μια περίπτωση σεισμού, καταποντισμού ή λοιμού να βγει και να δικαιολογείται κατά τρόπο επαρκέστατο γιατί ο ίδιος και ο φορέας τον οποίο εξουσιάζει δεν ευθύνεται γι' αυτά τα οποία κατατρύχουν το κοινωνικό σύνολο. 
Εδώ, θα έπρεπε να υπάρξουν άλλες ρυθμίσεις. Θα έπρεπε να υπάρχει μία περιστολή ρυθμίσεων και θα έπρεπε να αναδειχθεί ένας φορέας ο οποίος να χειρίζεται αυτά τα θέματα και όχι ένας καταιγισμός φορέων και μάλιστα υπό το νέο διοικητικό σχήμα που έχει εισαγάγει η Κυβέρνησή σας, το σχήμα δηλαδή κατά το οποίο δεν υπάρχει ιεραρχική σχέση μεταξύ των διαφόρων επιπέδων εξουσίας. 
Αντιλαμβάνεσθε, βέβαια, ότι όταν εκ του νόμου δεν υπάρχει ιεραρχική σχέση και έλεγχος δεν μπορεί, τουλάχιστον κατά την κρίσιμη ώρα, να υπάρξει η έννοια της υποταγής. Η έννοια αυτή δεν είναι, όπως φαίνεται, ενοχλητική. Αντίθετα, είναι επιβεβλημένη δεδομένου ότι τουλάχιστον την ώρα της κρίσεως πρέπει να υπάρχει σαφής διαδικασία για το ποιος δίδει εντολές και ποιος πρέπει να εκτελέσει. Όλα αυτά, λοιπόν, δεν διευκολύνονται. Υπάρχει μία καθαρά θεωρητική κατασκευή, υπάρχει και το Κέντρο Μελετών Πολιτικής Προστασίας το οποίο έρχεται ως επιστέγασμα αυτής της θεωρητικής αντιμετώπισης του προβλήματος.
Να είστε βέβαιοι ότι στην επόμενη -που εύχομαι να μην υπάρξει αλλά δεν αρκεί η ευχή μου- κρίση που την περιγράφετε στο νομοσχέδιο με τους ορισμούς των πρώτων άρθρων, θα έχουμε και δημάρχους και νομάρχες και το Γραμματέα Πολιτικής Προστασίας και τον Υπαρχηγό του ΓΕΕΘΑ είτε πρώτος είτε δεύτερος είναι αυτός, να ομιλούν για τον εαυτό τους, να απεκδύονται των ευθυνών και όλα αυτά με βάση το συζητούμενο νομοσχέδιο το οποίο φοβάμαι ότι από μεθαύριο θα είναι νόμος του ανίσχυρου κράτους. 
Η πολιτική πρόταση σε αυτές τις περιπτώσεις δεν πρέπει να είναι μόνο επικριτική ή κριτική αλλά θα πρέπει να είναι και εποικοδομητική. Για το λόγο αυτό πήρα την πρωτοβουλία να ζητήσω, όχι από κάποιο κέντρο μελετών πολιτικής προστασίας ή από κάποιο ινστιτούτο αλλά από κάποιον ανώτατο υπάλληλο της διοικήσεως ο οποίος έχει υπηρετήσει σε θέσεις παρόμοιες, να μου δώσει ένα μικρό σημείωμα για να μου υποδείξει μέσα σε αυτό το νομοσχέδιο που υποβάλετε τι θα μπορούσε να διορθωθεί κάτω από την παραδοχή βέβαια ότι αυτό ψηφίζεται και αυτό προχωρεί. Η παραδοχή αυτή είναι ρεαλιστική γιατί προεξοφλώ αυτή την εξέλιξη αν και η παράταξή μας έχει ζητήσει επίμονα και θεμελιωμένα αυτό το νομοσχέδιο να αποσυρθεί και να αντικατασταθεί με κάποιο το οποίο δημιουργεί πιο ευέλικτες, πιο αποφασιστικές, πιο κάθετες μορφές αντιμετώπισης των καταστροφών.
Ένα θέμα το οποίο θα πρέπει να προβλέπει αυτό το νομοσχέδιο και δεν το προβλέπει στα 18 του άρθρα, είναι η υποχρέωση της πολιτείας να στέλνει εγκαίρως τα φύλλα ατομικών προσκλήσεων προς τους ιδιοκτήτες μηχανημάτων και οχημάτων πάσης φύσεως και οι αποστολές αυτών των φύλλων να γίνονται σε περίοδο φυσικά που δεν είναι περίοδος κρίσεως και να καθορίζεται από πριν η αποζημίωση αυτών των ιδιοκτητών και να καθορίζονται και οι συνέπειες εκ της αρνήσεως παραλαβής. 
Οι διατάξεις οι οποίες προβλέπουν τη στελέχωση αυτών των υπηρεσιών της πολιτικής προστασίας θα πρέπει να προβλέψουν και την αποκλειστική χρησιμοποίηση αυτών των στελεχών σε αυτές τις υπηρεσίες και δεν είναι αρκετό να προβλέπεται ότι απαγορεύονται οι μετατάξεις για δέκα χρόνια ή οι μετακινήσεις τους διότι είναι σύνηθες και σήμερα παρατηρείται αυτοί οι οποίοι είναι επιφορτισμένοι με καθήκοντα πολιτικής προστασίας έχουν και δύο τρεις άλλες αρμοδιότητες οι οποίες δεν τους επιτρέπουν να σχεδιάζουν και να παρακολουθούν τον τομέα τους ο οποίος τομέας ενδεχομένως να είναι, κύριε Υπουργέ, και λίγο παρεξηγημένος διότι στην πραγματικότητα υπάρχει, και όλοι ευχόμαστε να μην χρειαστεί να τον χρησιμοποιήσουμε. Και μπορεί να θεωρείται αυτή η θέση ότι είναι μια θέση ενδεχομένως εύκολη και μια θέση ξεκούραστη γι' αυτούς που υπηρετούν, αλλά στην πραγματικότητα αυτοί οι άνθρωποι θα πρέπει να είναι αποκλειστικής απασχολήσεως εκεί και να μπορούν να επιτελέσουν και την προεργασία αλλά κυρίως και την εφαρμογή αυτών των σχεδίων τα οποία πρέπει να επιτελέσουν.
Επίσης συμφωνώ με τον προλαλήσαντα κ. Τσούρνο ότι δηλαδή θα πρέπει σε επίπεδο νομού να είναι ξεκάθαρος ο ρόλος του νομάρχη και η πρωταρχία της ευθύνης του νομάρχη για την αντιμετώπιση αυτών των θεμάτων, γιατί μόνο έτσι όταν είναι ξεκάθαρο ποιος έχει την ευθύνη και όχι με επάλληλες ή παράλληλες αρμοδιότητες, υπάρχει ελπίδα να αντιμετωπιστεί το πρόβλημα. Πρέπει, λοιπόν, να προβλεφθεί ότι αποκλειστικά υπεύθυνος για την αντιμετώπιση μιας έκτακτης ανάγκης είναι ο νομάρχης, ότι στην υπηρεσία του νομάρχη τίθενται όλες οι δυνάμεις της πολιτικής προστασίας του νομού και να ξεκαθαρίσει επίσης ειδικά όσον αφορά στο οδικό δίκτυο ότι όπως για τη συντήρηση ή την κατασκευή για κάθε είδος οδικού δικτύου, για κάθε είδος δρόμου είναι υπεύθυνος και ένας φορέας, έτσι ο αντίστοιχος φορέας είναι υπεύθυνος και για την αντιμετώπιση μιας χιονοπτώσεως ή μιας καταστροφής. 
Η θεωρητική αντιμετώπιση τέτοιων προβλημάτων είναι πανεύκολη και το να λέμε ότι αυτό που ψηφίζουμε δεν είναι σχέδιο δράσης, αλλά πλαίσιο νομοθετικό είναι, επίσης, πανεύκολο. Πρέπει, όμως, να προβλέπουμε και τις εμπλοκές οι οποίες θα δημιουργηθούν μετά. Δεν είναι μόνο οι οικονομικές επιπτώσεις μιας νομοθετήσεως, οι οποίες κατά παράδοση περιγράφονται από την έκθεση του Γενικού Λογιστηρίου του Κράτους, αν και αυτό έχει ξεθυμάνει, όπως ακούστηκε προηγουμένως. Θα πρέπει κανείς σε κάθε νομοσχέδιο να βλέπει και το διοικητικό φορτία ή το φορτίο γραφειοκρατίας ή το φορτίο ελλείψεως συνεννοήσεως, το οποίο επωμίζεται η δύσμοιρη Δημόσια Διοίκηση, και αν αυτό είναι μεγάλο, αν είναι αρκετό, αν είναι λίγο, θα πρέπει να είναι αποτρεπτικό στο να ψηφίσει κανείς ένα παρόμοιο νομοσχέδιο. 
Κύριε Υπουργέ, το παρόν νομοσχέδιο προσθέτει κόστος, θεωρία, αλληλοεπικάλυψη, μπέρδεμα, σύγχυση και συνεπώς αφαιρεί δυνάμεις και δυνατότητες της Δημόσιας Διοικήσεως να αντιμετωπίζει μια κατάσταση εκτάκτου ανάγκης. Αυτό που προσφέρει είναι θαυμάσιες δικαιολογίες σε όλη την κλίμακα της ιεραρχίας, για να εξηγούν στα πανταχού παρόντα τηλεοπτικά κανάλια ή και σε διακαναλιακή σύνδεση, όπως είναι τώρα το νέο πρόσωπο της τηλεοράσεως, γιατί δεν μπόρεσαν να κάνουν τίποτα. Αν ο σκοπός μας είναι να προσφέρουμε εύσχημες δικαιολογίες γιατί δεν μπορεί να γίνει τίποτα, τότε ας το ψηφίσουμε. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Πολύδωρας έχει ζητήσει το λόγο. Όμως, πριν του δώσω το λόγο, θέλω να συμφωνήσουμε σε κάτι, επειδή βλέπω ότι και ο χρόνος έχει περάσει. 
ΒΥΡΩΝ ΠΟΛΥΔΩΡΑΣ: Κύριε Πρόεδρε, μόνο δύο παρατηρήσεις έχω εγώ. 
ΠΡΟΕΔΡΕΥΩΝ (Κωνσταντίνος Βρεττός): Εντάξει. Έχει και ο κ. Βαρδίκος μια προτασσόμενη δευτερολογία. Έλεγα να δώσουμε πρώτα το λόγο στον κ. Βαρδίκο, μετά στον κ. Πολύδωρα και να κλείσει το θέμα ο κύριος Υπουργός. Δεν βλέπω να υπάρχει χρόνος για δευτερολογίες. 
ΛΕΩΝΙΔΑΣ ΤΖΑΝΗΣ: Ας περιοριστούν οι δευτερολογίες. 
ΒΥΡΩΝ ΠΟΛΥΔΩΡΑΣ: Δεν χρειάζονται δευτερολογίες. Ας μου επιτραπεί εμένα να μιλήσω δι' ολίγον και θα συμπεράνει ο κύριος Υπουργός. 
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Βαρδίκο. Έχετε το λόγο. 
ΠΥΘΑΓΟΡΑΣ ΒΑΡΔΙΚΟΣ: Ο ν. 2344 έπρεπε να επικαιροποιηθεί. Από το 1995 άλλαξαν πολλά πράγματα. Η νομαρχία έγινε αυτοδιοικούμενη, οι δήμοι έγιναν καποδιστριακοί με αυξημένες δυνατότητες, που πρώτα δεν είχαν, αλλά και η περιφέρεια του κράτους ενδυναμώθηκε και έτσι απόκτησε δυνατότητες που δεν είχε. 
Δεν είναι, όμως, μόνο η νομαρχία, οι δήμοι και η περιφέρεια που άλλαξε και επομένως έπρεπε να αλλάξει και ο σχετικός νόμος. Πιστεύω πως είναι και τα Μέσα Μαζικής Ενημέρωσης. Κανείς το 1995 δεν φανταζόταν ότι θα μπορούσε να υπάρχει ένα Mέσο Mαζικής Eνημέρωσης που, με απευθείας μετάδοση από ένα ελικόπτερό του, να ανακοινώνει τα ονόματα των πολεμικών πλοίων που εξέρχονται από το Ναύσταθμο της Σαλαμίνας κατά την κρίση των Ιμίων. 
Έχω ζήσει μια τραυματική εμπειρία στην καταστροφική πυρκαγιά της Σάμου το 2000, όταν ιδιωτικός ραδιοφωνικός σταθμός ανακοίνωνε πως κινδυνεύoυν από στιγμή σε στιγμή να εκραγούν οι αποθήκες καυσίμων και τα πυρομαχικά του στρατού, κάτι που, πέρα από τον τρόμο που έσπειρε, οδήγησε και χιλιάδες ξένους επισκέπτες να εγκαταλείψουν το νησί, αφού υπήρχε ένας τέτοιος κίνδυνος. 
Υπάρχει στο άρθρο 18 η υποχρέωση των σταθμών να ανακοινώνουν δωρεάν όλα όσα οι σχετικές συντονιστικές επιτροπές ανακοινώνουν. Θα έλεγα, όμως, να προστεθεί στην παράγραφο 2 αυτού του άρθρου να υπάρχει η υποχρέωση -σκέφθηκα ποιον όρο να χρησιμοποιήσω, για να μην κατηγορηθούμε για λογοκρισία- συμβατότητας των δελτίων και των εκπομπών των σταθμών, όσο κρατάει η αντιμετώπιση της κρίσης, με τα δελτία και τις ανακοινώσεις των υπεύθυνων συντονιστικών οργάνων πάνω στο συγκεκριμένο θέμα. 
Πιστεύω ότι μπορεί να γίνει κάτι τέτοιο και να αφεθεί βέβαια ο έλεγχος της συμβατότητας στο Ραδιοτηλεοπτικό Συμβούλιο.
Χρειάζεται να γίνουν πολλά, χρειάζεται να αλλάξουμε και νοοτροπία. Στον Καναδά παραδείγματος χάριν, εάν κάποιος γλιστρήσει ή πάθει κάτι σε πεζοδρόμιο που δεν καθαρίστηκε καλά από τον πάγο, την ευθύνη δεν την έχει ούτε το κράτος ούτε ο δήμαρχος. Την ευθύνη την έχει ο ιδιώτης που έχει την κατοικία μπροστά στην οποία υπάρχει το πεζοδρόμιο στο οποίο χτύπησε ο διερχόμενος πολίτης. Κάτι τέτοιο να τολμήσει να περάσει στην Ελλάδα σήμερα είναι αδιανόητο. Γι' αυτό λέω πως χρειάζεται η αλλαγή νοοτροπίας.
Επίσης, πιστεύω πως έχουμε να διδαχθούμε πολλά για την αλλαγή αυτής της νοοτροπίας, που είναι απαραίτητη από την Κυβέρνηση μέχρι τον πολίτη, και με όσα βιώσαμε στα επακόλουθα της 11ης Σεπτεμβρίου και κυρίως στον τρόπο με τον οποίο τα αμερικανικά Μέσα Μαζικής Ενημέρωσης αντιμετώπισαν αυτήν την κρίση των κρίσεων που προέκυψε από τα όσα συνέβησαν στους πύργους. Ήταν απόλυτα ελεγχόμενα προς μια κατεύθυνση σωστή για να περάσουν οι δυσκολίες, τα όσα μετέδιδαν οι σταθμοί, τα όσα μετέδιδαν τα κανάλια. Αν κάτι τέτοιο επιχειρηθεί στη χώρα μας, θα φωνάζουν οι πάντες ότι γίνεται φίμωση, ότι γίνεται λογοκρισία, ότι γίνεται προσπάθεια να παρέμβει το κράτος στα Μέσα Μαζικής Ενημέρωσης.
Είναι όμως απαραίτητη αυτή η αλλαγή νοοτροπίας, για να μπορέσουμε να φέρουμε καλύτερους νόμους, να γίνουν αυτοί αποδεκτοί από τους πάντες, για να μπορέσουμε να οργανωθούμε καλύτερα, για να μπορέσουμε με περισσότερες υποχρεώσεις από όλους μας να έχουμε μεγαλύτερη αποτελεσματικότητα στην αντιμετώπιση των κρίσεων. Και θα πρέπει να είναι συλλογική η προσπάθεια αντιμετώπισης, με κράτος, με κοινωνία, με αυτοδιοίκηση, με πολίτες.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Πολύδωρας.
ΒΥΡΩΝ ΠΟΛΥΔΩΡΑΣ: Κύριε Πρόεδρε, έχω δύο ειδικές παρατηρήσεις και μία γενική σε αυτό το πλαίσιο της δευτερολογίας μου.
Οι δύο ειδικές παρατηρήσεις: η πρώτη είναι ότι στο άρθρο 6, ιδρύεται με την πρόβλεψη του νομοσχεδίου υπηρεσία αξιολόγησης των μετεωρολογικών δεδομένων, είναι παραδοξολογία. Θυμίζει το "αλλού παπάς, αλλού τα ράσα του". να εντάξετε την Ε.Μ.Υ. στο σχεδιασμό, ώστε…
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εντάχθηκε.
ΒΥΡΩΝ ΠΟΛΥΔΩΡΑΣ: Στο κείμενο δεν υπάρχει.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Υπάρχει.
ΒΥΡΩΝ ΠΟΛΥΔΩΡΑΣ: Να μου το πείτε.
Ο σκοπός είναι αυτή η Ε.Μ.Υ., η Εθνική Μετεωρολογική Υπηρεσία, να κάνει και την αξιολόγηση. Διότι σκεφτείτε ότι υπάρχει περίπτωση να συνταχθεί μία υπηρεσία αξιολόγησης που ενδεχομένως να μην διαβάζει την κοινή γλώσσα, να μην μπορεί να διαβάσει το κείμενο του άλλου, σε τεχνικό επίπεδο πάντα μιλώντας.
Δεν μένω όμως μόνο στη Μετεωρολογική Υπηρεσία. Η ίδια ανάγκη εξαγωγής σημάτων για μια κατάσταση και αξιολόγησης των σημάτων λένε οι ειδικοί ότι εμφανίζεται σε πολλές περιπτώσεις, όπως παραδείγματος χάριν στην περίπτωση του χημικού ατυχήματος. Να έχω την έγκυρη κρατική υπηρεσία, η οποία θα εκπέμπει το σήμα και θα τα αξιολογεί, το δε υλικό εκφοράς του σήματος και αξιολόγησης θα είναι βάση προς επιχειρησιακή δράση.
Υπάρχει και η περίπτωση των σεισμών. Πρέπει σύμφωνα με το πλαίσιο που υπάρχει να εξάγεται το σήμα για τους σεισμούς, αλλά η Ακαδημαϊκή Σεισμολογική Εταιρεία -ελπίζω να ομονοήσουν κάποτε αυτοί οι ακαδημαϊκοί- να μου αξιολογεί τα δεδομένα για τις ώρες της κρίσεως. 
Πρώτον, λοιπόν, αναφέρω ενδεικτικά. Μετεωρολογική Υπηρεσία: Σήμα αυτής και αξιολόγηση. Δεύτερον, περίπτωση χημικού ατυχήματος: Σήμα αυτού και αξιολόγησή του. Και τρίτον, σεισμός: Σήμα και αξιολόγηση των δεδομένων. Αυτά πρέπει να προσλάβουν στο άρθρο 6 ενιαία γραμμή. Εννοείται ότι αποδέχομαι πλήρως την εισήγηση του συναδέλφου από τη Σάμο για την ενιαιοποίηση των ενημερωτικών σημάτων -μιλάμε για το άρθρο 18- γιατί είναι πολύ ευαίσθητα θέματα. Είναι η κατάσταση force majeure, ανωτέρας βίας. Και εκεί χρειάζεται μία συντονισμένη επικοινωνιακή δράση. 
Ας κάνουν όποιο ελεύθερο ρεπορτάζ θέλουν, ό,τι θέλουν εν ονόματι της ελευθεροτυπίας, αλλά η βασική εκφορά των σημάτων-μηνυμάτων για μια κατάσταση έκτακτης ανάγκης σε μία περιοχή είναι ευθύνη της Γενικής Γραμματείας και της ανάλογης υπηρεσίας. Αυτές τις δύο ειδικές παρατηρήσεις θέλω να δω πώς τις υποδέχεται η Κυβέρνηση πριν από την ψήφιση και όχι για υπεκφυγή, αλλά για την ουσία του ζητήματος.
Η γενική παρατήρηση τώρα. Ακράτεια σχεδιασμών, σύγχυση του σχεδιαστικού μέρους με το επιχειρησιακό, σπατάλη μέσων και πόρων. Το κλειδί της διοικήσεως, κύριε Πρόεδρε, από συστάσεως διοικητικών μονάδων, ο σταυρός της διοικητικής επιστήμης και εφαρμογής είναι: "Πως θα κάνω την άριστη διάταξη μέσων και πόρων". Είναι συβαριτική η σύλληψη αυτού του σχεδίου, δεν είναι απλά φλύαρη, είναι και σπάταλη. 
Ελέχθη πολύ παραστατικά από τους συναδέλφους της Νέας Δημοκρατίας ότι έχει μία ακαδημαϊκή μανία, θα έλεγα, για την προσέγγιση των θεμάτων. Είπε ο κ. Τασούλας: "Ζούμε υπό την ψευδαίσθηση ότι περνάμε ένα νόμο και λύεται το πρόβλημα, όμως οι πυρκαγιές του καλοκαιριού μας περιμένουν". 
Και η γενική παρατήρησή μου λέει ότι θα είναι ένα εκτεταμένο αλαλούμ από το κεντρικό επίπεδο στο περιφερειακό, στο νομαρχιακό, στο δημοτικό. Δεν είναι ανεκτό, ούτε θέλω να κάνω τον προφήτη -και την Κασσάνδρα- των δυσμενών, ορατών εικόνων του θέρους, για παράδειγμα. 
Με ενοχλεί πάρα πολύ το ότι ο προϊσχύον νόμος δεν ήθελε, κύριε συνάδελφε, αναθεώρηση επειδή έγινε εκλελεγμένη η Νομαρχιακή Αυτοδιοίκηση. Ο ισχύον νόμος καλώς είχε. Δεν είναι και τίποτε τούτο το τελευταίο, μία επανάληψη, ένα αναμάσημα, ένας μηρυκασμός είναι. Το προηγούμενο, του 1995 είχε την απαίτηση της επιχειρησιακής προσαρμογής. Έμενε πίσω. Επειγόντως χρειαζόμαστε τον "ΞΕΝΟΚΡΑΤΗ". Επειγόντως χρειαζόμαστε τη σύνταξη των εθελοντών, που είναι πέντε χιλιάδες οι εθελοντές στην Πυροσβεστική συντεταγμένοι. Αυτοί να γίνουν κινητήρια δύναμη για επιχειρήσεις. Και απολείπεται μόνο η διοικητική απόφαση. 
Και όταν λέω νομοθετικά, κύριε Πρόεδρε, σας θυμίζω ότι από το 1989 έχουμε πόρισμα για τις πυρκαγιές της Βουλής, το οποίο είναι στο συρτάρι. Οι εθελοντές αναζητούνται μέσα στους δήμους και στις κοινότητες. Είναι λογικό και πράγματι αυτό το δυναμικό μπορεί να προστεθεί. Αλλά όταν έχεις τους εθελοντές της Πυροσβεστικής συντεταγμένους, δεν θα τους φροντίσεις; Δεν θα φροντίσεις την υπόθεση των υπερωριών των πυροσβεστών; Είναι απτά θέματα, υπαρκτά, αναγνωρίσιμα. Τα αναγνωρίζει και η διοίκηση και όλοι και όμως μένουμε σε αδράνεια. 
Λυπούμαι γιατί η αρχή να οικονομήσω τα μέσα και τους πόρους και να διατάξω τις προτεραιότητες, η αρχή της πολιτικής και της διοικητικής επιστήμης, έχει παραβιαστεί κατάφωρα. Δεν με ενδιαφέρει για τους τρεις, δεκατρείς, τριάντα εννιά της Πολιτικής Προστασίας των περιφερειών, ούτε για τους πενήντα τέσσερις διευθυντές. Με ενδιαφέρει αμεσότερα η σύνταξη των εθελοντών στο Πυροσβεστικό και η αναγνώριση με αυτόν τον τρόπο της αδυναμίας της διοικητικής μηχανής, που είπε ο Βασίλης Κεδίκογλου. Υπάρχουν αυτά. Δεν μπορώ να φτιάχνω συνέχεια παρα-διοίκηση. Συντάξτε τη διοίκηση για δράση. Γιατί το αποκορύφωμα της ασυναρτησίας στη σχεδίαση είναι: καταστρέφουμε την πειθαρχία και τον έλεγχο στο φυσικό κάδρο της διοίκησης, φτιάχνουμε την υπηρεσία ελέγχου εξωτερικά, ρετάρει και αυτή και φθάνουμε στην αυτοθρόως κωμική σκηνή, να βρίσκουμε ή να αναζητούμε -τώρα έρχεται σχετικός νόμος- Σώμα Ελεγκτών των ελεγκτών. 
'Eχει καταστραφεί η διοικητική επιστήμη κι έχει αποδειχθεί, με όλα αυτά τα πειράματα, η ανικανότητα του κυβερνάν της παρούσης Κυβερνήσεως.
(Χειροκροτήματα από την Πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, εγώ θα ξεκινήσω με τη λέξη με την οποία σχεδόν έκλεισε την ομιλία του ο Κοινοβουλευτικός Εκπρόσωπος της Νέας Δημοκρατίας. Θα ξεκινήσω με τη λέξη "λυπάμαι". Και λυπάμαι γιατί ένα νομοσχέδιο στο οποίο δεν είχαμε κανέναν λόγο εδώ να μην ομονοήσουμε, να μην το ψηφίσουμε όλοι μας ή να μην το συντάξουμε όλοι μαζί το βρίσκετε σαν μια αφορμή μιας αντιπαράθεσης, και μάλιστα μιας αντιπαράθεσης η οποία επεξετάθηκε σε αντιπαράθεση εφ΄ όλης από πολλούς από τους ομιλητές. 
'Eχετε υπόψη σας ναι ή όχι ότι το νομοσχέδιο αυτό εδόθη στα κόμματα εδώ και τρεις μήνες; Και ζητήσαμε τις θέσεις σας και ζητήσαμε τη συνεργασία σας και ζητήσαμε στη Διακομματική Επιτροπή να έρθετε και να μας πείτε τις προτάσεις σας. Και αν δεν είχατε το χρόνο τότε, έπρεπε να το κάνετε σ' αυτούς τους τρεις μήνες που μεσολάβησαν. Ποιος σας αρνήθηκε -και τουλάχιστον ο υποφαινόμενος στην πράξη το έδειξε, όταν το νομοσχέδιο συνεζητείτο στην Επιτροπή Δημόσιας Διοίκησης- να ενσωματώσουμε μέσα στο νομοσχέδιο την οποιαδήποτε σωστή παρατήρηση γινόταν από οποιαδήποτε πτέρυγα της Βουλής, από οποιονδήποτε Βουλευτή του κυβερνώντος κόμματος ή των κομμάτων της Αντιπολίτευσης; 
Κύριοι συνάδελφοι, το έχω πει και άλλη φορά εδώ μέσα, όταν συνεζητείτο μια επερώτηση για τις έκτακτες καταστροφές, ότι οι καταστροφές δεν έχουν χρώμα ή μάλλον -τόνισα- έχουν μαύρο χρώμα. Το μόνο χρώμα είναι το μαύρο, το πένθος όλων. Εκεί, λοιπόν, δεν επιτρέπονται αυτά τα πράγματα.
Και θα έρθω τώρα σε ορισμένα θέματα που τα φέρατε, σας εξηγήσαμε, σας ξαναεξηγήσαμε. Στην πρωτολογία μου ανέλυσα με κάθε λεπτομέρεια γιατί το σύστημα αυτό, που καθιερώνεται με τούτο εδώ το νόμο, είναι λειτουργικό σύστημα, πώς θα αντιμετωπίζεται η έκτακτη καταστροφή σε κάθε επίπεδο διοίκησης, μερικές φορές στο πρώτο επίπεδο, στο χαμηλότερο, του Α' βαθμού και άλλες φορές στα ψηλότερα επίπεδα, όταν χρειάζεται, όταν πρέπει να λειτουργήσει η αρχή της επικουρικότητας, όταν δεν μπορεί να ανταποκριθεί ο δήμος με τα δικά του μέσα και ζητήσει ενίσχυση από τα παραπάνω επίπεδα ή αν αυτό το κάνει η νομαρχία ή αν αυτό το κάνει η περιφέρεια κάποια στιγμή. 'Όλα αυτά είναι ξεκαθαρισμένα. Παρ΄ όλα αυτά το θέμα το δικό σας -και επανέρχεστε- είναι ότι δεν είναι λειτουργικό, χωρίς να αποδεικνύετε ούτε στον ίδιο τον εαυτό σας το γιατί δεν είναι λειτουργικό αυτό το σύστημα.
Μας λέτε επίσης για ένα σύστημα, το οποίο θα επιφέρει τρομακτικό κόστος. Το μοναδικό κόστος είναι αυτό το οποίο προβλέπεται για την πρόσληψη ενενήντα τεσσάρων ατόμων πανελλαδικά, που κι εσείς αναγνωρίζετε ότι το προσωπικό αυτό είναι αναγκαίο και πολλοί μάλιστα από σας είπατε ότι είναι ανεπαρκές. 
Φθάνουν αυτά τα άτομα; Ο εισηγητής της παράταξής σας και άλλοι ομιλητές της παράταξης αλλά και του Κοινοβουλίου είπαν ότι πρέπει να είναι περισσότεροι, γιατί δεν θα μπορέσουν να ανταποκριθούν οι τρεις στην περιφέρεια ή ο ένας στη Nομαρχιακή Aυτοδιοίκηση. 

Το άλλο κόστος που βάζετε τώρα για τους εθελοντές, είναι αστεία πράγματα αυτά για να τα συζητάτε. Εμείς πέρυσι προχωρήσαμε ένα πρόγραμμα σαν Υπουργείο Εσωτερικών -η προκάτοχος πολιτική ηγεσία του Υπουργείου- όπου μέσω των Nομαρχιακών Aυτοδιοικήσεων ενισχύθηκαν από πλευράς εξοπλισμού και όχι με χρήματα, εθελοντικές οργανώσεις οι οποίες βοηθούν την πολιτική προστασία είτε έχουν σαν στόχο να προστατεύσουν το δάσος -υπάρχουν τέτοιες φιλοδασικές οργανώσεις σε πάρα πολλούς δήμους- είτε έχουν οργανωθεί για να αντιμετωπίσουν καταστροφές κύρια πυρκαγιές. Οι περισσότερες από αυτές τις οργανώσεις έχουν εκπαιδευτεί από την Πυροσβεστική και έτσι έχουν πιστοποιηθεί. Ποιος σας είπε ότι άλλα κάνουμε εμείς, άλλα κάνει η Πυροσβεστική; 
Σας ενημέρωσα μάλιστα ότι έξω από αυτά που περιλαμβάνει αυτό το νομοσχέδιο, έρχεται στη Βουλή πολύ σύντομα, μέσα στο επόμενο δίμηνο για ψήφιση, ένας νόμος-πλαίσιο για τον εθελοντισμό, όπου ξέρετε τι κάνουμε; Ελπίζω εκείνο τουλάχιστον το νομοσχέδιο, που θα σας δοθεί έγκαιρα, να το περάσουμε ομόφωνα γιατί εκεί φτιάχνουμε ένα κεντρικό …
ΒΥΡΩΝ ΠΟΛΥΔΩΡΑΣ: Αυτό των Ολυμπιακών Αγώνων; 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι. Εκεί φτιάχνουμε ένα κεντρικό συμβούλιο για τον εθελοντισμό στο οποίο μετέχουν όλα τα κόμματα ισοδύναμα και μετέχουν και μη κυβερνητικές οργανώσεις. Αυτό το συμβούλιο θα έχει σαν αποστολή του να πιστοποιεί τις εθελοντικές οργανώσεις. Να μην είναι δηλαδή, εθελοντικές οργανώσεις απ' αυτές που υπαινίχθηκαν ή σαφώς κατήγγειλαν ορισμένοι ομιλητές -και καλά έκαναν- ότι δημιουργούνται κάποιες εθελοντικές οργανώσεις για να μπορούν να υπάρχουν οδοί φοροδιαφυγής. 
Αυτές, λοιπόν, θα πιστοποιούνται. Και αυτές οι οργανώσεις, όπως φαίνεται και από το νομοσχέδιο, δεν θα χρηματοδοτούνται. Δίδουμε αποζημιώσεις μόνο για συγκεκριμένα δράσεις του (έξοδα μετακίνησης, εξοπλισμός κλπ.). Το αν μία εθελοντική οργάνωση -εύχομαι να μην ξαναγίνει πυρκαγιά στη Σάμο που τόσα υπέφερε- πήγαινε να βοηθήσει στην πυρκαγιά της Σάμου, δεν θα έπρεπε να της καλύψεις τα έξοδα μετακίνησης; Δεν θα έπρεπε να της καλύψεις τα έξοδα διαμονής; Δεν θα έπρεπε να της εξασφαλίσεις τον εξοπλισμό, τα πριόνια, τα αλυσοπρίονα πού θα χρειαζόταν; Αυτά δόθηκαν και αυτά θα δίνονται και δεν θα ρίξουν αυτά έξω τον κρατικό προϋπολογισμό. Όλα και όλα, αυτά που δόθηκαν πέρυσι, ήταν πεντακόσια εκατομμύρια και αυτής της τάξης θα είναι η δυνατότητα που θα έχει κάθε χρόνο η Γενική Γραμματεία να χρηματοδοτεί δράσεις των εθελοντικών οργανώσεων. Και άλλα τόσα περίπου, ίσως λιγότερα, πεντακόσια εκατομμύρια θα είναι η μισθοδοσία όλου αυτού του στελεχιακού δυναμικού των 94 ατόμων που, όπως είπα, θα προσληφθούν πανελλαδικά σε όλα τα αποκεντρωμένα επίπεδα της διοίκησης. 
Κάποιος ομιλητής είπε για την τοπική αυτοδιοίκηση ότι τους φορτώνουμε με ευθύνες, τους δίνουμε να φτιάξουν Γραφείο Πολιτικής Προστασίας, γραφείο για περιβαλλοντικές μελέτες κλπ. 
Προσέξτε, στην αυτοδιοίκηση ισχύει η αρχή της επικουρικότητας. Όποιος δήμος δεν μπορεί να το κάνει, γιατί έχει οικονομική αδυναμία ή για οποιοδήποτε άλλο λόγο, την ευθύνη αντιμετώπισης την παίρνει το ψηλότερο απ' αυτόν επίπεδο. Και το αμέσως ψηλότερο επίπεδο σε επίπεδο νομού είναι η Νομαρχιακή Αυτοδιοίκηση. Θα περνάνε, λοιπόν, για έγκριση οι περιβαλλοντικές μελέτες ή τα θέματα της πολιτικής προστασίας από τη Νομαρχιακή Αυτοδιοίκηση. Είναι απλό αυτό. Αλλά για πέστε μου τώρα, ποιος δήμαρχος σε οποιοδήποτε μικρό καποδιστριακό δήμο ο οποίος έχει κληρονομήσει δεκαπέντε γραμματείς, δεν θα θέλει έναν από αυτούς να τον υποστηρίξει σε θέματα πολιτικής προστασίας; 
Εμείς κάνουμε συνεχώς σεμινάρια -νομίζω ότι τη Δευτέρα ξεκινάει σεμινάριο- και τα κάνουμε κάθε χρόνο για να εκπαιδεύουμε αυτό το προσωπικό το οποίο μας έρχεται από την περιφέρεια, από δήμους ή από νομαρχίες, πάνω σε θέματα πολιτικής προστασίας, να ξέρουν και αυτοί να μιλάνε τη γλώσσα μας. Να ξέρουν πώς θα συνεννοούμεθα, να ξέρουν τι σημαίνει ετοιμότητα, τι σημαίνει κατάσταση έκτακτης ανάγκης, τι σημαίνει κινητοποίηση μηχανισμού, τι σημαίνει σχεδιασμός. 
Το πολύ σωστό θέμα που έβαλε ο κ. Βαρδίκος για τη συμβατότητα δηλαδή αυτών των δελτίων που θα δίνονται από τους κρατικούς και ιδιωτικούς ραδιοσταθμούς με τα δελτία ειδήσεων τα οποία εκπέμπουν, είναι ένα θέμα το οποίο αυτήν τη στιγμή δεν μπορούμε να το διατυπώσουμε εδώ, αλλά οπωσδήποτε είναι πολύ σωστή η παρατήρηση. Θα πρέπει να την αναφέρουμε στο Εθνικό Ραδιοτηλεοπτικό Συμβούλιο, για να δούμε πως θα διασφαλιστεί αυτό που είπατε.
Επίσης έκανε μια σωστή πρόταση ο Αντιπρόεδρος της Βουλής για τους δήμους, οι οποίοι θα πρέπει να προετοιμαστούν από τώρα, για να μπορέσουν να αντιμετωπίσουν μια ενδεχόμενη καταστροφή στο μέλλον. Συγκεκριμένα αναφέρθηκε στο σεισμό, σχετικά για το πως θα μπορέσουν από τώρα οι δήμοι να διασφαλίσουν τους χώρους ανάπτυξης καταυλισμών.
Επειδή έχουμε συμφωνήσει από την ΚΕΔΚΕ και υπάρχει ένα κονδύλι δικό τους, από χρήματα της αυτοδιοίκησης, της τάξης των 20 δισεκατομμυρίων για φέτος για να μοιραστούν, θα ήθελα να πω ότι τα χρήματα αυτά χρηματοδοτούν δράσεις. Δεν μοιράζονται όπως θέλει ο Υπουργός, αλλά όπως ζητήσει το Δ.Σ. της ΚΕΔΚΕ να μοιραστούν, για να αντιμετωπιστούν συγκεκριμένες δράσεις. Σίγουρα μια απ' αυτές τις δράσεις θα είναι και αυτή και αυτήν την κατεύθυνση θα δώσουμε.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Ένα τελευταίο θέμα είναι αυτό που έθεσε ο κ. Γείτονας με τα προγράμματα εθνικής εμβέλειας που αντιμετωπίζει η Διυπουργική Επιτροπή, σε σχέση με τη δουλειά την οποία κάνει το παρακάτω όργανο, δηλαδή το όργανο των γενικών γραμματέων. Αυτός ο σχεδιασμός αποβλέπει κύρια στο να κοστολογήσει, ποιες θα είναι οι δαπάνες που θα χρειαστούν για το επόμενο έτος, για να αντιμετωπιστούν οι πολιτικές της πολιτικής προστασίας στη χώρα, σε επίπεδο κεντρικό, εθνικό και σε επίπεδο περιφερειακό ή και τοπικό. 
'Ολος ο σχεδιασμός, λοιπόν, από τη βάση, μέσω του συντονιστικού οργάνου της πολιτικής προστασίας που αποτελείται από τους γενικούς γραμματείς φτιάχνει την εισήγηση, φτάνει σ' αυτό το μίνι Υπουργικό Συμβούλιο και εκεί πλέον εγκρίνεται και ο προϋπολογισμός τους. Αυτή είναι η έννοια όλων αυτών των διατάξεων. Αναφέρει βέβαια προγράμματα δράσης, αλλά το βασικότερο απ' όλα θα είναι οι εξοπλισμοί, δηλαδή αυτό που θα επιβαρύνει περισσότερο τον κρατικό προϋπολογισμό.
Επιμέρους θέματα βέβαια υπήρξαν πολλά. Εγώ θα ήθελα να πω, γιατί υπήρξε αυτή η ευαισθησία ότι βάλαμε προτελευταίο τον Υπαρχηγό ΓΕΕΘΑ. Πού θα τον βάζαμε τον Υπαρχηγό ΓΕΕΘΑ; Πάνω από τους γενικούς γραμματείς των Υπουργείων; Και γιατί δεν υπήρξε ευαισθησία, γιατί στο τέλος αναφερόταν ο Πρόεδρος της ΕΝΑΕ και ο Πρόεδρος της ΚΕΔΚΕ; Νομίζω ότι ο κ. Μαντούβαλος είχε βάλει αυτό το θέμα, αν θυμάμαι καλά.
Άλλο ένα θέμα -και κλείνω με αυτό- που μπήκε από τον κ. Μαντούβαλο, αλλά και από άλλους ομιλητές, ήταν το θέμα των ποινικών ευθυνών. Δηλαδή ζήτησε να καθορίσουμε εδώ ότι σε αυτό το σχήμα θα έχει ποινικές ευθύνες το πολιτικό πρόσωπο -γιατί πολιτικά πρόσωπα είναι όλοι και ο δήμαρχος και ο νομάρχης και ο γενικός γραμματέας της περιφέρειας και ο Γενικός Γραμματέας της Πολιτικής Ππροστασίας- αν κάτι δεν πάει καλά. Να κάνουμε σύγχυση της πολιτικής ευθύνης με την ποινική ευθύνη; Πολιτική ευθύνη ασφαλώς έχουν όλοι και θα έχουν όλοι και θα έχει και η ίδια η Κυβέρνηση και ο ίδιος ο Υπουργός, ο οποίος προΐσταται της Γενικής Γραμματείας Πολιτικής Προστασίας. Άλλο πράγμα το ένα και άλλο πράγμα το άλλο.
ΒΥΡΩΝ ΠΟΛΥΔΩΡΑΣ: Δεν φαίνεται πουθενά ευθύνη. Δεν φαίνεται παντάπασι ευθύνη στο κείμενο. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μιλούσε για ποινικές ευθύνες, κύριε Πολύδωρα. Δεν ήσασταν εδώ, τι να κάνουμε;
ΒΥΡΩΝ ΠΟΛΥΔΩΡΑΣ: Ήμουν εδώ.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μίλησε για ποινικές ευθύνες.
ΒΥΡΩΝ ΠΟΛΥΔΩΡΑΣ: Είναι το μνημείο της ανευθυνότητας το κείμενο γενικώς.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ποινικές ευθύνες ασφαλώς θα πρέπει να υπάρχουν σε όλη αυτήν τη διαδικασία και να αποδίδονται. 
ΒΥΡΩΝ ΠΟΛΥΔΩΡΑΣ: Δεν μπορεί να γίνει διοίκηση.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κάνετε λάθος. Είναι άλλο η πολιτική ευθύνη. Μην μαθαίνουμε να ποινικοποιούμε τα πάντα. 
ΒΥΡΩΝ ΠΟΛΥΔΩΡΑΣ: Πρώτα-πρώτα μιλάτε επιχειρησιακά, ενώ έχετε πει ότι είναι σχεδιαστικό.
ΠΡΟΕΔΡΕΥΩΝ (Κωνσταντίνος Βρεττός): Κύριε Πολύδωρα, δεν θα βγάλουμε άκρη έτσι. Μη διακόπτετε.
ΒΥΡΩΝ ΠΟΛΥΔΩΡΑΣ: Κύριε Υπουργέ, μου επιτρέπετε μια διακοπή;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως σας επιτρέπω.
ΠΡΟΕΔΡΕΥΩΝ (Κωνσταντίνος Βρεττός): Εντάξει, λοιπόν, σας επιτρέπουμε μια διακοπή για να σας δώσει μια απάντηση και να τελειώσουμε.
ΒΥΡΩΝ ΠΟΛΥΔΩΡΑΣ: Κύριε Υπουργέ, πείτε μας σε ποια γλώσσα μιλάτε. Έχετε πει πλειστάκις, κατά την ανάπτυξη και υποστήριξη αυτού του νομοσχεδίου, ότι αυτό είναι σχεδιαστικό και επιτελικό. Ναι ή όχι; Το επιχειρησιακό έπεται ή με προεδρικά διατάγματα ή με άλλες εκτελεστικές κανονιστικές πράξεις.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Γιατί περιμένατε ότι θα είναι επιχειρησιακό το νομοθέτημα;
ΒΥΡΩΝ ΠΟΛΥΔΩΡΑΣ: Σταθεροποιηθείτε κάπου. Για ποιο μιλάτε, για το επιχειρησιακό ή για το επιτελικό; Διότι η υπόθεση της ανευθυνότητας είναι μέσα στο σχέδιο και σας το λέει. Εσείς μου λέτε τώρα, ότι θα πάει καλά η δουλειά, διότι όλοι θα αναλάβουν την πολιτική ευθύνη. Ε, δεν είναι διοίκηση αυτό. 
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ, μπορείτε να συνεχίσετε.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κάνετε λάθος εδώ. Ζητάτε από εμένα να σταθεροποιηθώ, όταν εσείς δεν έχετε ένα συγκεκριμένο στόχο που στοχεύετε, κάνοντας μια τοποθέτηση. 
ΒΥΡΩΝ ΠΟΛΥΔΩΡΑΣ: Πάρτε το πίσω. Δεν συναινούμε στην ασυναρτησία.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Oταν ζητάτε μέσα στο νομοσχέδιο να μπουν θέματα απόδοσης ποινικών ευθυνών σε πολιτικά πρόσωπα, αυτό νομίζω ότι είναι ένα μεγάλο ατόπημα, το οποίο το καταλαβαίνει ο καθένας. 
Από κει και πέρα, ασφαλώς και επιμένω εγώ ότι αυτό είναι σχέδιο νόμου και καθορίζει τα θέματα της διοίκησης, της ιεραρχίας, του ποιος έχει το πάνω χέρι στην πολιτική προστασία σε κάθε επίπεδο διοίκησης. Από εκεί και πέρα, έπονται τα επιχειρησιακά σχέδια. Δεν μπορεί τα επιχειρησιακά σχέδια να αποτελέσουν αντικείμενο νομοθέτησης.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ για τα 180 χρόνια από την Ελληνική Επανάσταση", σαράντα πέντε μαθητές και μαθήτριες και πέντε συνοδοί καθηγητές από το Γυμνάσιο Παναιτωλίου Αιτωλοακαρνανίας.
Η Βουλή καλωσορίζει τους μαθητές.
(Χειροκροτήματα απ' όλες τις πτέρυγες )
Κηρύσσεται περαιωμένη η συζήτηση επί της ενότητας των άρθρων 1 έως 18 και θα γίνει η ψήφισή τους κεχωρισμένως.
Ερωτάται το Σώμα: Γίνεται δεκτό το άρθρο 1 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 1 έγινε δεκτό ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 2 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 2 έγινε δεκτό ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 3 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 3 έγινε δεκτό ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 4 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 4 έγινε δεκτό ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 5 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 5 έγινε δεκτό ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 6 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ -ΑΙΚΑΤΕΡΙΝΑΡΗ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 6 έγινε δεκτό ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 7 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 7 έγινε δεκτό ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 8 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 8 έγινε δεκτό ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 9 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 9 έγινε δεκτό ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 10 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 10, έγινε δεκτό ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 11 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 12, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 12 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 13 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 13 έγινε δεκτό ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 14 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 14 έγινε δεκτό ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 15 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 15 έγινε δεκτό ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 16 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 16 έγινε δεκτό ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 17 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 17 έγινε δεκτό ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 18 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΒΥΡΩΝ ΠΟΛΥΔΩΡΑΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ : Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 18 έγινε δεκτό ως έχει, κατά πλειοψηφία.
Κύριοι συνάδελφοι, έχω την τιμή να ανακοινώσω στο Σώμα ότι στις 10-4-2002 οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Πολιτισμού, Μεταφορών και Επικοινωνιών, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων και Περιβάλλοντος, Χωροταξίας και Δημοσίων Έργων καταθέτουν σχέδιο νόμου για την "Εταιρική διακυβέρνηση, θέματα μισθολογίου και άλλες διατάξεις".
Το σχέδιο νόμου παραπέμπεται στην αρμόδια Διαρκή Επιτροπή.
Κύριοι συνάδελφοι, έχουν διανεμηθεί τα Πρακτικά της Παρασκευής 29 Μαρτίου 2002.
Ερωτάται το Σώμα αν τα επικυρώνει.
ΟΛΟΙ ΟΙ ΒΟΥΛΕΥΤΕΣ : Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Παρασκευής 29 Μαρτίου 2002 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.25, λύεται η συνεδρίαση για αύριο ημέρα Πέμπτη 11 Απριλίου και ώρα 10.30 με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης "Αναβάθμιση της πολιτικής προστασίας και λοιπές διατάξεις" σύμφωνα με την ημερήσια διάταξη που έχει διανεμηθεί.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ








 














 


