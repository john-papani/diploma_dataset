      Τετάρτη, 19 Μάιου 2004
      ΣΥΝΕΔΡΙΑΣΗ ΚΔ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 21ης Μαΐου 2004, σελ. 
      Γ΄ ΝΟΜΟΘΕΤΙΚΗ ΕΡΓΑΣΙΑ
      Συζήτηση και ψήφιση στο σύνολο επί των άρθρων και των τροπολογιών του σχεδίου νόμου του Υπουργείου Δημόσιας Τάξης «Ρύθμιση θεμάτων προσωπικού Υπουργείου Δημόσιας Τάξης και άλλες διατάξεις», σελ.
      ΟΜΙΛΗΤΕΣ
      Επί του σχεδίου νόμου του Υπουργείου Δημόσιας Τάξης:
      ΑΔΡΑΚΤΑΣ Π., σελ.
      ΓΑΡΟΥΦΑΛΙΑΣ Γ., σελ.
      ΓΕΙΤΟΝΑΣ Κ., σελ.
      ΚΟΥΒΕΛΗΣ Φ., σελ.
      ΜΟΥΤΣΟΥΚΟΣ Ι., σελ.
      ΜΑΡΚΟΓΙΑΝΝΑΚΗΣ Χ., σελ.
      ΠΑΠΑΓΕΩΡΓΙΟΥ Γ., σελ.
      ΤΣΙΟΓΚΑΣ ΔΗΜ., σελ.
      ΦΛΩΡΙΔΗΣ Γ., σελ.

ΠΡΑΚΤΙΚΑ  ΒΟΥΛΗΣ
ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΣΥΝΕΔΡΙΑΣΗ  ΚΔ΄
Τετάρτη 19 Μαΐου 2004
	Αθήνα, σήμερα στις 19 Μαΐου 2004, ημέρα Τετάρτη και ώρα 10.55΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 18.5.2004 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΚΓ΄ συνεδριάσεώς του, της Τρίτης 18 Μαΐου 2004 σε ό,τι αφορά στην ψήφιση στο σύνολο του σχεδίου νόμου: 
      1. «Ρυθμίσεις για την οργάνωση και λειτουργία της Κυβέρνησης, τη διοικητική διαδικασία και τους Ο.Τ.Α.».
      2. «Κύρωση της Τεχνικής Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Αλβανίας, για ρύθμιση διαδικασιών κατασκευής – εξοπλισμού και στελέχωσης Στρατιωτικού Νοσοκομείου Αργυροκάστρου».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Γεώργιο Γαρουφαλιά, Βουλευτή Λάρισας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Σητείας ζητεί την τοποθέτηση προκατασκευασμένης αίθουσας στο Αεροδρόμιο Σητείας.
      2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Άννα Μαρκάκη ζητεί την ικανοποίηση συνταξιοδοτικού της αιτήματος από τον ΟΓΑ.
      3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Λεύκης ζητεί την έγκριση της τελευταίας τροποποιητικής λύσης, που αφορά στην κατασκευή μικρού λιμενικού στο Κουφονήσι.
      4) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ, ΑΝΤΩΝΗΣ ΣΚΥΛΛΑΚΟΣ και ΓΕΩΡΓΙΟΣ ΓΑΡΟΥΦΑΛΙΑΣ κατέθεσαν αναφορά με την οποία η Ομοσπονδία Επαγγελματιών Βιοτεχνών και Εμπόρων Νομού Λάρισας ζητεί την άμεση λύση στα προβλήματα που αντιμετωπίζουν οι επιχειρήσεις χαμηλής όχλησης στη Λάρισα από την αλλαγή χρήσης γης, βάσει πολεοδομικού σχεδιασμού.
      5) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία οι Συμβασιούχοι του Εθνικού Ιδρύματος Αγροτικής Έρευνας Θεσσαλονίκης ζητούν τη μετατροπή των συμβάσεων εργασίας τους από ορισμένου σε αορίστου χρόνου.
      6) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Επιμελητήριο Ρεθύμνου ζητεί τη δημιουργία λιμανιού στην ευρύτερη περιοχή του Κόκκινου Πύργου στη Νότια Κρήτη.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην ανάγκη συντήρησης του γκαζόν στις γραμμές του ΤΡΑΜ.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ατόμων με Ειδικές Ανάγκες Γονέων και Φίλων Ιεράπετρας ζητεί την έγκριση συνοδού για τους μη αυτοεξυπηρετούμενους φοιτητές κ.α.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι Εκπαιδευτικοί του Πανεργατικού Αγωνιστικού Μετώπου ζητούν τη μονιμοποίηση των ωρομισθίων και αναπληρωτών καθηγητών.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Επιτροπή Αγώνα Σχολικών Φυλάκων Νομού Αττικής διαμαρτύρεται για τις προϋποθέσεις μονιμοποίησης των συμβασιούχων.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Πανεργατικό Αγωνιστικό Μέτωπο ζητεί τη μονιμοποίηση όλων των συμβασιούχων.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Συντονιστική Επιτροπή Σωματείων Επιτροπών Αγώνα και Συνδικαλιστών Εργαζομένων ΟΤΑ Λεκανοπεδίου Αττικής ζητεί τη μονιμοποίηση όλων των συμβασιούχων χωρίς όρους και προϋποθέσεις κ.α.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η ΔΑΣ ΟΤΑ ζητεί τη μονιμοποίηση όλων των συμβασιούχων χωρίς όρους και προϋποθέσεις κ.α.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Συντονιστικό των Συλλόγων Εργαζομένων Ι.Δ. των ΑΕΙ – ΤΕΙ ζητεί τη μονιμοποίηση των συμβασιούχων ΑΕΙ – ΤΕΙ και την καταβολή των δεδουλευμένων αποδοχών τους.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ατόμων με Ειδικές Ανάγκες Γονέων και Φίλων Ιεράπετρας ζητεί την επιχορήγηση των Κέντρων Στήριξης ΑμΕΑ από τις Δ/νσεις Πρόνοιας των Ν.Α.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ατόμων με Ειδικές Ανάγκες Γονέων και Φίλων Ιεράπετρας ζητεί ενημέρωση για το θέμα της φορολόγησης του επιδόματος παραπληγίας - τετραπληγίας.
      17) Ο Βουλευτής Λασιθίου κ. κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ατόμων με Ειδικές Ανάγκες Γονέων και Φίλων Ιεράπετρας ζητεί την επίλυση προβλήματος μεταφοράς φοιτητών του Πανεπιστημίου Κρήτης με κινητικές αναπηρίες.
      18) Ο Βουλευτής Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Πανελλήνια Ομοσπονδία Συμβασιούχων  Πυροσβεστών Πυρόσβεσης - Διάσωσης ζητεί την επίλυση αιτημάτων που αφορούν στους συμβασιούχους.
      19) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία το Τμήμα Ανατολικής Μακεδονίας του Τεχνικού Επιμελητηρίου Ελλάδας ζητεί τη δημιουργία νέων Περιφερειακών Τεχνικών Διευθύνσεων στο Νομό Καβάλας.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Petro Pergjoka, κάτοικος Σητείας, ζητεί την έκδοση άδειας παραμονής του.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Δημήτριος Κουφάκης, κάτοικος Ιεράπετρας, ζητεί την την εισαγωγή αθλητών στην τριτοβάθμια εκπαίδευση.
      22) Ο Βουλευτής Λάρισας κ. ΧΡΗΣΤΟΣ ΖΩΗΣ κατέθεσε αναφορά με την οποία η Ομοσπονδία Επαγγελματιών Βιοτεχνών και Εμπόρων Νομού Λάρισας ζητεί την επίλυση προβλήματος των επιχειρήσεων χαμηλής όχλησης της Λάρισας που αφορά στην αλλαγή χρήσης γης βάσει πολεοδομικού σχεδιασμού.
      23) Ο Βουλευτής Μαγνησίας και Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Σωματείο Καθαριστριών Α/θμιας και Β/θμιας Εκπαίδευσης Μαγνησίας ζητεί τη μετατροπή των συμβάσεων των καθαριστριών σχολείων σε συμβάσεις αορίστου χρόνου.
      24) Ο Βουλευτής Μαγνησίας και Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Ιατρικός Σύλλογος Μαγνησίας ζητεί την αναστολή εφαρμογής των διατάξεων του άρθρου 6 του νέου κανονισμού παροχών  του Οργανισμού Περίθαλψης Ασφαλισμένων  Δημοσίου.
      25) Ο Βουλευτής Μαγνησίας και Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία κάτοικοι της Ξυνόβρυσης Αργαλαστής Μαγνησίας ζητούν οικονομική ενίσχυση για την απώλεια της ελαιοπαραγωγής τους λόγω πυρκαγιάς.
      26) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας που αφορά στη συνέχιση των ανασκαφών στην Ακρόπολη Σμαρίου.
      27) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας που αφορά διαμαρτυρίες συμβασιούχων μη μονιμοποιηθέντων στους ΟΤΑ.
      28) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας που αφορά στην ολοκλήρωση των φορολογικών ελέγχων εκκρεμών υποθέσεων 1999-2002.
      29) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο κ. Γεώργιος Δημητρίου, Δημοτικός Σύμβουλος Δήμου Ηρακλείου, διαμαρτύρεται για την καθιέρωση στην αγορά του τυχερού παιχνιδιού «ΚΙΝΟ».
      30) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Εργαζομένων Οργανισμού Ανάπτυξης Ανατολικής Κρήτης ζητεί την κατάταξη των μελών του σε θέσεις εργασίας ιδιωτικού δικαίου αορίστου χρόνου.
      31) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί τη λήψη μέτρων για την πάταξη του μικροεμπορίου από πλανόδιους, παράνομους μικροπωλητές.
      32) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία το Σωματείο Συνταξιούχων ΙΚΑ Λιτοχώρου ζητεί την επίλυση οικονομικών ασφαλιστικών και ιατροφαρμακευτικών προβλημάτων των μελών του.
      33) Ο Βουλευτής Λάρισας κ. ΧΡΗΣΤΟΣ ΖΩΗΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την απαλλαγή από τέλη κυκλοφορίας, κατηγορίας Μηχανημάτων Έργων.
      34) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία ο Σύνδεσμος Συνταξιούχων ΤΕΒΕ Νομού Ηρακλείου ζητεί την αύξηση των συντάξεων των μελών του, τη χορήγηση του ΕΚΑΣ  στους μικροσυνταξιούχους κ.λπ.
      35) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία ο Αγροτικός Καπνικός Συνεταιρισμός Κοζάνης, Σερβίων και Βοϊου – Καστοριάς ζητούν να δοθεί λύση στο θέμα της έκδοσης άδειας παραμονής σε αλλοδαπούς εργάτες που θα εργασθούν για την εσοδεία 2004.
      36) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία το Δ.Δ. Φρίξας Δήμου Σκιλλούντος Ηλείας ζητεί επίλυση προβλήματος σχετικά με κατολισθήσεις του οικισμού.
      37) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Σύλλογος Χοιροτρόφων Ηπείρου ζητεί τη λήψη μέτρων ώστε να αντιμετωπιστεί η κρίση στην ελληνική κτηνοτροφία, εξαιτίας του υψηλού κόστους παραγωγής κρέατος και της χαμηλής τιμής διάθεσής του.
      38) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμαρχος Αχελώου ζητεί χρηματοδότηση  για την ολοκλήρωση του έργου της κατασκευής του Αθλητικού Κέντρου Κελάρια.
      39) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσε αναφορά με την οποία το Τοπικό Συμβούλιο Μελίτης ζητεί την επίλυση θεμάτων που αφορούν στην κατασκευή και τη λειτουργία του ΑΗΣ Μελίτης.
      Β΄ ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 218/22-4-2004 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 25/12-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι έγινε έρευνα από την ΔΕΚΕ Περιφέρειας Κρήτης και διαπιστώθηκε ότι η διαλαμβανόμενη πίστωση των 15,5 δις δρχ. δεν είχε εξασφαλισθεί και ενταχθεί σε κάποιο πρόγραμμα.
      Ήδη γίνονται ενέργειες από την Περιφέρεια Κρήτης και το ΥΠΕΧΩΔΕ για την εξασφάλιση της απαιτούμενης ως ανωτέρω πίστωσης και την προώθηση του έργου σε κατασκευαστικό πρόγραμμα.
      Ο Υπουργός
      Γ. ΣΟΥΦΛΙΑΣ»
      2. Στην με αριθμό 208/22-4-2004  ερώτηση του Βουλευτή κ. Βασίλειου Κεγκέρογλου δόθηκε με το υπ’ αριθμ. 90022/10029/211/12-5-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθ. 208/22-4-04 ερώτηση, που κατέθεσε στη Βουλή ο Βουλευτής κ. Βασίλειος Κεγκέρογλου αναφορικά με την καταβολή των ασφαλιστικών εισφορών στον ΟΓΑ, σας γνωρίζουμε τα εξής:
      Σύμφωνα με τις διατάξεις των παρ. 1 και 2 του άρθρου 14 του Καταστατικού Ασφάλισης και Συνταξιοδότησης Αγροτών, σι ασφαλιστικές εισφορές του Κλάδου Κύριας Σύνταξης είναι απαιτητές στο τέλος κάθε εξαμήνου και εισπράττονται μέσα στο επόμενο εξάμηνο.
      Σε περίπτωση που οι εισφορές δεν καταβληθούν εμπρόθεσμα γίνεται επανυπολογισμός τους με βάση το νέο ποσό της ασφαλιστικής κατηγορίας.
      Οι εισφορές καταβάλλονται αποκλειστικά μόνο μέχρι την ημερομηνία που αναγράφεται στην ειδοποίηση-απόδειξη.
      Οι προθεσμίες καταβολής των εισφορών δεν επιλέγονται τυχαία από τον ΟΓΑ, αλλά καθορίζονται αφού εξαντληθούν όλα τα χρονικά περιθώρια και ληφθούν υπόψη τόσο οι λειτουργικές ανάγκες του ΟΓΑ όσο και η καλύτερη εξυπηρέτηση των ασφαλισμένων (όπως για παράδειγμα για να καταβληθούν συντομότερα σι συντάξεις λόγω γήρατος στους νέους δικαιούχους , για να αποσταλούν στους ασφαλισμένους εγκαίρως βεβαιώσεις για φορολογική χρήση και βεβαιώσεις ασφαλιστικής ενημερότητας, που είναι πλέον απαραίτητες για όλες τις συναλλαγές τους κ.α.
      Για τους λόγους αυτούς ο ΟΓΑ δεν μπορεί να προβαίνει ούτε σε μικρή παράταση της προθεσμίας καταβολής των εισφορών, αν και γνωρίζει και συμμερίζεται τα προβλήματα των ασφαλισμένων του.
      Επί πλέον σύμφωνα με το άρθρο 14 παρ. 6 του ν.2458/97 σε περίπτωση που σι αγρότες βρίσκονται σε οικονομική αδυναμία να καταβάλουν τις εισφορές του Κλάδου, αποφαίνεται για την ανανέωση ή μη Του βιβλιαρίου Υγείας Τριμελής Επιτροπή.
      Η Επιτροπή αυτή κρίνει κατόπιν αιτήσεως του ενδιαφερομένου και δήλωσης του ν.1599/86 περί περιουσιακής κατάστασης και των εισοδημάτων του, βάσει όλων των διαθεσίμων στοιχείων, περιλαμβανομένων και αυτών που τηρούνται στην αρμόδια Δ.Ο.Υ.
      Ο Υφυπουργός
      ΝΙΚ. ΑΓΓΕΛΟΠΟΥΛΟΣ»
      3. Στην με αριθμό 185/21-4-04 ερώτηση του Βουλευτή κ. Μιχάλη Παντουλά δόθηκε με το υπ’ αριθμ. 20/12-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή για τα Θέματα που θίγονται στην Ερώτηση τα ακόλουθα:
      Κλιμάκιο Μηχανικών του Γραφείου Αποκατάστασης Σεισμοπλήκτων (ΓΑΣ) Κόνιτσας, διενήργησε αυτοψίες στους Δήμους Σελλών και Λάκκας Σουλίου, από τις οποίες δεν προέκυψαν ζημιές σε κτίρια, παρά μόνο σε μεμονωμένες περιπτώσεις.
      Στο Δήμο Μολοσσών δεν πραγματοποιήθηκαν αυτοψίες αφού μετά από συνεννόηση με το Δήμο, δεν υπήρχαν αιτήματα για ζημιές σε κτίρια.
      Ως εκ τούτου η ανωτέρω Υπηρεσία δεν μπορεί να προβεί σε οριοθέτηση των περιοχών των Δήμων Σελλών, Λάκκας Σουλίου και Μολοσσών του Ν. Ιωαννίνων.
      Όσον αφορά το Θέμα χρηματοδότησης είναι αρμοδιότητας της Νομαρχιακής Αυτοδιοίκησης Ιωαννίνων και κατ’ επέκταση του Υπουργείου Εσωτερικών, Δημόσιας Διοίκησης και Αποκέντρωσης, το οποίο είναι συναποδέκτης της ερώτησης.
      Ο Υπουργός
      Γ. ΣΟΥΦΛΙΑΣ»
      4. Στην με αριθμό 171/21-4-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 1036966/3077/Α0010/12-5-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της (α) σχετικής που κατέθεσε στη Βουλή ο Βουλευτής κ. Μιχ. Καρχιμάκης‚αναφορικά με την παραχώρηση παλαιού κτιρίου στο Δήμο Σητείας, που αποτελεί το ΑΒΚ 43 Δημόσιο Κτήμα σας γνωρίζουμε ότι η Κτημ. Υπηρεσία Λασιθίου με τα έγγραφά της υπ. αρ. α) 533/31.3.2003 β) 529/04 μας ανέφερε τα εξής: 1) Στα αρ. 12-13-14 γραφεία του Α ορόφου στεγάζεται το Δασονομείο Σητείας .2) Στα αρ. 1-2-8-9-17-18-10-11-19-20- γραφεία του ισογείου στεγάζεται Το Ειρηνοδικείο Σητείας. 3)Τα αρ.9-1 0-11 γραφεία του Α ορόφου έχουν παραχωρηθεί από την ΚΕΔ με τη αρ.17/11.5.2000/Δ20 απόφαση του Διοικητικού της Συμβουλίου στο Δήμο Σητείας, με εφάπαξ αντάλλαγμα 1.500.000 δρχ., για τη φύλαξη του παλαιού του αρχείου. 4) Η ΔΥΟ Σητείας εξακολουθεί να χρησιμοποιεί το αρ. 24 γραφείο του ισογείου και τα αρ. 1-2-15-16-17-6- και 8 γραφεία του Α ορόφου για αποθήκευση του αρχείου της. 5) Μόνο το Πυροσβεστικά Κλιμάκιο Σητείας, το οποίο στεγαζόταν στα αρ.5-6-13-14-15- γραφεία του ισογείου‚ δεν στεγάζεται πλέον στο Δημόσιο αυτό ακίνητο το οποίο έχει μεταστεγαστεί σε άλλο ο το μίσθωμα του οποίου καταβάλλει ο Δήμος Σητείας.
      Ο Πρόεδρος Πρωτοδικών Λασιθίου με το υπ. αρ 511/28 11 2003 έγγραφο του προς το Υπουργείο Δικαιοσύνης συναινεί στη μεταστέγαση του Ειρηνοδικείου Σητείας, σε μισθωμένο οίκημα μόνο αφού προηγουμένως ο Δήμος Σητείας παραχωρήσει κατάλληλο οικόπεδο στο Δημόσιο για την οικοδόμηση του Ειρηνοδικείου Σητείας και εφόσον αρχίσουν οι διαδικασίες για την οικοδόμησή του.
      Σε περίπτωση παραχώρησης του ακινήτου Δήμο Σητείας η Κτημ. Υπηρεσία πρότεινε να δεσμευθεί ο Δήμος για παραχώρηση άλλου ακινήτου στο Δημόσιο προς στέγαση των Υπηρεσιών που στεγάζονται ήδη στο ΒΚ 43 δημόσιο ακίνητο Σητείας.
      Τέλος σας γνωρίζουμε ότι σχετική με το Θέμα αυτό είναι η ΠΑΒ 3468/20.3.03 του ιδίου Βουλευτή για την οποία έχουμε ενημερώσει τη Βουλή με το (β) σχετικό.
      Ο Υφυπουργός
      ΠΕΤΡΟΣ ΔΟΥΚΑΣ»
     5. Στην με αριθμό 169/21-4-04 ερώτηση του Βουλευτή κ. Λεωνίδα Γρηγοράκου με το υπ’ αριθμ. 7461/12-5-2004 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατατέθηκε από το Βουλευτή κ. Λ. Γρηγοράκο και αφορά στο αντικείμενο του θέματος, σας γνωρίζουμε, κατά λόγο αρμοδιότητας τα εξής:
      Ο αλλοδαπός που επιθυμεί την ανανέωση της άδειας εργασίας του οφείλει πριν από τη λήξη της να υποβάλει αίτηση στη Δ/νση Εργασίας της οικείας Ν.Α. για ανανέωση με τα σχετικά δικαιολογητικά (άρθρο 19, παρ. 8 του ν.2910/2001). Κατόπιν, για την ανανέωση της άδειας διαμονής του για εξαρτημένη εργασία πρέπει, δύο τουλάχιστον μήνες πριν από τη λήξη της, να υποβάλλει στο δήμο ή την κοινότητα του τόπου κατοικίας του αίτηση με τα απαιτούμενα δικαιολογητικά από τα οποία να προκύπτει ότι έχει άδεια εργασίας και ότι έχει εκπληρώσει τις ασφαλιστικές και φορολογικές του υποχρεώσεις (άρθρο 22, παρ. 1 τον ν. 2910/2001).
      Το Υπουργείο μας, λαμβάνοντας υπόψη αιτήματα αλλοδαπών, που αφορούσαν στην εκπρόθεσμη κατάθεση για ανανέωση των αδειών εργασίας για λόγους που δεν οφείλονταν σε υπαιτιότητά τους, αλλά σε εκπρόθεσμη ενέργεια της διοίκησης, εξέδωσε την αριθμ. 45 κι με αρ. πρωτ. ΟΙΚ Φ. 63574/18571/22.10.2003 εγκύκλιο, σύμφωνα με την οποία, εφόσον αποδεδειγμένα, με έγγραφα βεβαίας χρονολογίας (π.χ. η ημερομηνία έκδοσης του εγγράφου της διοίκησης επί τον υποβληθέντος αιτήματος), προκύπτει το εκπρόθεσμο της υπηρεσιακής ενέργειας και συνακόλουθα τεκμαίρεται η επίσης εκπρόθεσμη ενημέρωση του ενδιαφερόμενου, η Δ/νση Εργασίας της οικείας Ν.Α. στο πλαίσιο της δεδικαιολογημένης εμπιστοσύνης του πολίτη προς τη διοίκηση και των αρχών της χρηστής διοίκησης, μπορεί να παραλάβει και εξετάσει το σχετικό αίτημα, εντός ευλόγου χρονικού διαστήματος από την κοινοποίηση του σχετικού εγγράφου στον ενδιαφερόμενο αλλοδαπό, του ευλόγου χρόνου οριζομένου κατά τη διοικητική πρακτική, στο τρίμηνο από της εκδόσεώς του.
      Κατά συνέπεια, εφόσον η διοίκηση αποδεχθεί την εξέταση τέτοιων αιτήσεων, υπό την έννοια ότι θα αποδεικνύεται μετά από έρευνά της το εκπρόθεσμο των ενεργειών της και η μη υπαιτιότητα του ενδιαφερόμενου, και συνακόλουθα προβεί στην έκδοση της σχετικής πράξης (άδεια εργασίας), τότε οι οικείοι Δήμοι οφείλουν επίσης να παραλαμβάνουν και εξετάζουν την πληρότητα των σχετικών φακέλων και να τους προωθούν άμεσα στην Περιφέρεια για τις δικές της περαιτέρω ενέργειες.
      Εν κατακλείδι, σύμφωνα με τροπολογία που έχει κατατεθεί προς ψήφιση στη Βουλή, παρατείνονται αυτοδίκαια οι άδειες διαμονής των αλλοδαπών μέχρι την 30/06/2004 (όσες είχαν παραταθεί σύμφωνα με το άρθρο 23 του ν.3103/03 μέχρι 30/6/2003, καθώς και αυτές που έληξαν μετά την ανωτέρω ημερομηνία ή θα λήξουν έως τη δημοσίευση του νόμου). Η τροπολογία αυτή κρίθηκε αναγκαία στα πλαίσια της χρηστής διοίκησης, καθώς σι αλλοδαποί των οποίων οι άδειες εργασίας έληγαν μετά την 30/6/2003 δεν μπορούσαν να υπαχθούν στις ευνοϊκές ρυθμίσεις του άρθρου 10 του Ν.3169/03, με αποτέλεσμα πολλοί από αυτούς να περιέλθουν σε παράνομη κατάσταση, τόσο σι ίδιοι όσο και τα μέλη της οικογένειάς τους. Οι αλλοδαποί που υπάγονται στη ρύθμιση αυτή, θα μπορούν να υποβάλλουν αίτηση για χορήγηση άδειας εργασίας και διαμονής μέχρι την ανωτέρω ημερομηνία με τα δικαιολογητικά που προβλέπονται, κατά περίπτωση, από τις διατάξεις του ν.2910/01. Για την εκπλήρωση των ασφαλιστικών υποχρεώσεων θα αρκεί η ασφαλιστική κάλυψη 150 ημερών για το διάστημα μέχρι 30/06/2003 αφενός και άλλων 150 ημερών για το διάστημα από 1/7/2003 μέχρι 30/6/2004, την οποία θα μπορούν να εξαγοράσουν εφόσον δεν τη διαθέτουν.
      Ο Υφυπουργός
      Α. ΝΑΚΟΣ»
      6. Στην με αριθμό 163/21-4-2004 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 22/12-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι προωθούνται σι διαδικασίες έκδοσης του Προεδρικού Διατάγματος και τριών Υπουργικών αποφάσεων στο σχετικό νόμο.
      Με ψήφιση τροπολογίας, για την ισχύ του ν.3164/2003 (άρθρα 1-30) μετά 18 μήνες αντί 8 μήνες από την ψήφισή του, Θα εξακολουθεί να ισχύει ο ν.716/77 και συνεπώς δεν Θα υφίσταται νομικό κενό. Η εν λόγω παράταση οφείλεται στο ότι η προηγούμενη Κυβέρνηση όταν κατέθεσε προς ψήφιση το νόμο δεν είχε προετοιμάσει και τα εκτελεστικά Π. Δ/γματά του.
      Ο Υπουργός
      Γ. ΣΟΥΦΛΙΑΣ»
      7. Στην με αριθμό 154/21-4-04 ερώτηση του Βουλευτή κ. Μανώλη Στρατάκη δόθηκε με το υπ’ αριθμ. 154/21-4-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’αριθ. 154/2/1-4-04 Ερώτηση, που κατέθεσε στη Βουλή ο Βουλευτής κ. Μανόλης Στρατάκης αναφορικά με την καταβολή επιδόματος ΕΚΑΣ και στους συνταξιούχους του ΟΓΑ σας γνωρίζουμε τα εξής:
      Σύμφωνα με τις διατάξεις του άρθρου 20 του ν.2434196, χορηγήθηκε στους συνταξιούχους των Οργανισμών Κύριας Ασφάλισης το Επίδομα Κοινωνικής Αλληλεγγύης ΕΚΑΣ.
      Από τις διατάξεις του ως άνω νόμου, εξαιρέθηκε ο ΟΓΑ και Τούτο διότι με τη δημοσίευση του ν.2458197 «Σύσταση Κλάδου Κύριας Ασφάλισης Αγροτών» ο ΟΓΑ αποτελούσε ιδιόρρυθμο ασφαλιστικό οργανισμό, δεδομένου ότι, δεν προβλέπονταν καταβολή ασφαλιστικών εισφορών όπως στους άλλους Ασφαλιστικούς Οργανισμούς Κύριας Ασφάλισης και τα έσοδα προέρχονταν σχεδόν εξ΄ ολοκλήρου από κοινωνικούς πόρους και κρατική επιχορήγηση.
      Ως εκ τούτου, απαιτείται νομική ρύθμιση για τη χορήγηση του ΕΚΑΣ και στους συνταξιούχους του ΟΓΑ του ν.4169/61.
      Πρέπει πάντως να τονισθεί ότι από έναν έναν υπολογισμό που έγινε το ποσό της επιβάρυνσης για την εν λόγω χορήγηση ανέρχεται περίπου στα 1.615.045.600 € ετησίως το οποίο αναλύεται ως εξής:
      855.000 συνταξιούχοι περίπου Χ 14 μήνες Χ 141,20€ (ποσό ΕΚΑΣ) =1.615.045.600 €.
      Ως εκ τούτου απαιτείται προσεκτική μελέτη του όλου Θέματος , αφού με το ανωτέρω ποσό Θα επιβαρυνθεί ο Κρατικός Προϋπολογισμός.
      Ο Υφυπουργός
      ΝΙΚ. ΑΓΓΕΛΟΠΟΥΛΟΣ»
      8. Στην με αριθμό 143/20-4-2004 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 13/12-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή τα εξής:
      Α. ΤΜΗΜΑ ΧΑΜΕΖΙ - ΣΚΟΠΗ ΣΗΤΕΙΑ
      1. Μετά τον οριστικό προσδιορισμό των τιμών μονάδας του Εφετείου Κρήτης, συντάχθηκαν πίνακες συμπληρωματικής αποζημίωσης, με βάση τους οποίους έγινε παρακατάθεση ποσού 364.339,69 €.
      2. Με την με αρ. 217/2002 απόφαση του το Μονομελές Πρωτοδικείο Λασιθίου αναγνώρισε 68 δικαιούχους για 100 ιδιοκτησίες, από τις 268 συνολικά της ήδη παρακατατεθείσης αποζημίωσης. Στους αναγνωρισθέντες δικαιούχους το Ταμείο Παρακαταθηκών και Δανείων απέδωσε τις αντιστοιχούσες αποζημιώσεις. Επίσης η ίδια αναγνωριστική απόφαση διορθώνει τον Κτηματολογικό πίνακα σε 5 ιδιοκτησίες για τις επιφάνειες τους και άλλες 5 ιδιοκτησίες για τον χαρακτηρισμό τους σε ότι αφορά την χρήση τους. Η Υπηρεσία προκειμένου να ανασυντάξει τον αναλογισμό στις ιδιοκτησίες που διορθώνονται, με βάση τον ν. 653/77, όπως τροποποιήθηκε και ισχύει σήμερα, έχει ζητήσει από τους πληρεξούσιους δικηγόρους των ιδιοκτητών τοπογραφικά διαγράμματα των ακινήτων τους, προκειμένου να καταστεί δυνατή η ανασύνταξη του αναλογισμού (αυτοαποζημίωση, επιβαρύνσεις έναντι τρίτων κλπ.) Με βάση το νέο αναλογισμό που θα συνταχθεί, θα προκύψει διαφορά αποζημίωσης σε μικρό αριθμό ακινήτων (10 κατά την αναφερόμενη 217/2002 αναγνωριστική απόφαση). Επίσης σύμφωνα με την ίδια αναφερόμενη 217/2002 αναγνωριστική απόφαση υπολείπεται σημαντικός αριθμός φερομένων ιδιοκτητών που πρέπει να αναγνωρισθεί, είτε γιατί το δικαστήριο «απείχε να εκδώσει» απόφαση, είτε γιατί ήταν απόντες (52 ιδιοκτησίες), προκειμένου να εισπράξουν ως δικαιούχοι την επιδικασθείσα αποζημίωση. Αυτή η διαδικασία όμως αφορά τους πληρεξούσιους δικηγόρους τους και τους ιδίους, για το πώς και πότε Θα καταθέσουν αίτηση στο Μονομελές Πρωτοδικείο Λασιθίου και προσδιορίσουν συζήτηση για την αναγνώριση τους ως δικαιούχοι.
      Β. ΤΜΗΜΑ ΑΥΧΗΝ ΑΓΚΑΘΙΑΣ - ΧΑΜΕΖΙ
      Για την κατασκευή του νέου έργου «Αυχήν Αγκαθιάς-Χαμέζι» η απαιτούμενη συμπληρωματική ζώνη απαλλοτρίωσης είναι σε στάδιο ολοκλήρωσης του Κτηματολογίου και μετά την έγκριση θα προταθεί για απαλλοτρίωση.
      Ο Υπουργός
      Γ. ΣΟΥΦΛΙΑΣ»
      9. Στην με αριθμό 141/20-4-04 ερώτηση της Βουλευτού κ. Ευαγγελίας Σχοιναράκη - Ηλιάκη δόθηκε με το υπ’ αριθμ. 90022/9545/209/12-5-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην 141/20-4-2004 ερώτηση, που κατέθεσε στη Βουλή η βουλευτής κ. Ευαγγελία Σχοιναράκη - Ηλιάκη αναφορικά με την καταβολή επιδόματος ΕΚΑΣ και στους συνταξιούχους του ΟΓΑ σας γνωρίζουμε τα εξής:
      Σύμφωνα με τις διατάξεις του άρθρου 20 του ν. 2434/96, χορηγήθηκε στους συνταξιούχους των Οργανισμών Κύριας Ασφάλισης το Επίδομα Κοινωνικής Αλληλεγγύης - ΕΚΑΣ.
      Από τις δημοσιεύσεις του ως άνω νόμου, εξαιρέθηκε ο ΟΓΑ και τούτο διότι μέχρι τη δημοσίευση του ν. 2458/97 «:Σύσταση Κλάδου Κύριας Ασφάλισης Αγροτών» ο ΟΓΑ αποτελούσε ιδιόρρυθμο ασφαλιστικό οργανισμό, δεδομένου ότι, δεν προβλέπονταν καταβολή ασφαλιστικών εισφορών όπως στους άλλους Ασφαλιστικούς Οργανισμούς Κύριας Ασφάλισης και τα έσοδα προέρχονταν σχεδόν εξ’ ολοκλήρου από κοινωνικούς πόρους και κρατική επιχορήγηση.
      Ως εκ τούτου, απαιτείται νομική ρύθμιση για τη χορήγηση του ΕΚΑΣ και στους συνταξιούχους του ΟΓΑ του ν. 4169/61 Θα πρέπει να έχει προβλεφθεί αντίστοιχο κονδύλι στον προϋπολογισμό του 2004.(σύνταξη γήρατος εξ’ ιδίου δικαιώματος και αναπηρίας).
      Πρέπει πάντως να τονισθεί ότι από έναν υπολογισμό που έγινε το ποσό της επιβάρυνσης για την εν λόγω χορήγηση ανέρχεται περίπου στα 1.615.045,600 € ετησίως το οποίο αναλύεται ως εξής:
      855.000 συνταξιούχοι περίπου Χ14 μήνες Χ141,20€ (ποσό ΕΚΑΣ) =1.615.045.600 €.
      Ως εκ τούτου απαιτείται προσεκτική μελέτη του όλου θέματος, αφού με το ανωτέρω ποσό Θα επιβαρυνθεί ο Κρατικός Προϋπολογισμός.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      10. Στην με αριθμό 140/20-4-04 ερώτηση της Βουλευτού κ. Ευαγγελίας Σχοιναράκη - Ηλιάκη δόθηκε με το υπ’ αριθμ. 12/12-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε την κα. Βουλευτή ότι προωθούνται οι διαδικασίες έκδοσης του Προεδρικού Διατάγματος και τριών Υπουργικών αποφάσεων στο σχετικό νόμο.
      Με ψήφιση τροπολογίας, για την ισχύ του ν. 31/64/2003 (άρθρα 1-30) μετά 18 μήνες αντί 8 μήνες από την ψήφισή του, θα εξακολουθεί να ισχύει ο ν. 716/77 και συνεπώς δεν θα υφίσταται νομικό κενό. Η εν λόγω παράταση οφείλεται στο ότι η προηγούμενη Κυβέρνηση όταν κατέθεσε προς ψήφιση το νόμο δεν είχε προετοιμάσει και τα εκτελεστικά Π. Δ/γματά του.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      11. Στην με αριθμό 134/204-4-04 ερώτηση του Βουλευτή κ. Ευαγγέλου Βενιζέλου δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε./47/12-5-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της αρ. πρ. 134/20-4-2004 ερώτησης του Βουλευτή του ΠΑΣΟΚ κου Ευάγγελου Βενιζέλου σας πληροφορούμε τα εξής:
      1. Με ΦΕΚ στις 19-11-2003 χορηγήθηκε στον Οργανισμό Προβολής Ελληνικού Πολιτισμού η αρμοδιότητα έκδοσης της Κάρτας Πολιτισμού σε οργανωμένα μέλη φορέων και κοινωνικών Οργανώσεων. (μακροχρόνια άνεργους, πολύτεκνες οικογένειες, μέλη των ΚΑΠΗ, άτομα με αναπηρίες άνω των 67% κ.τ.λ) .Το Πρόγραμμα της Κάρτας Πολιτισμού ανακοινώθηκε το Νοέμβριο του 2003 ενώ το Μάρτιο του 2004 με το ΦΕΚ αρ.πρ.423/2-3-2004 κωδικοποιήθηκαν και οριστικοποιήθηκαν τα στοιχεία του προγράμματος Κάρτα Πολιτισμού. Υπήρξε δηλαδή μια ανακοίνωση του προγράμματος χωρίς να υπάρχει και πλήρης ενημέρωση για την εφαρμογή του.
      2. Η Κάρτα Πολιτισμού θα εξασφάλιζε την ελεύθερη είσοδο στα Μουσεία και στους Αρχαιολογικούς χώρους όλο το έτος με δωρεάν ξεναγήσεις σε αρχαιολογικούς χώρους και Μουσεία. Ενώ το πρόγραμμα αυτό ανακοινώθηκε στις 12 Νοεμβρίου 2003, ακριβώς την ίδια ημερομηνία εκδόθηκε και μία Απόφαση από το Υπουργείο Πολιτισμού, η οποία ενέκρινε τη δωρεάν ξενάγηση σε αρχαιολογικούς χώρους και Μουσεία αναφέροντας έναν κατάλογο Μουσείων και Αρχαιολογικών Χώρων.
      Η Γενική Διεύθυνση Αρχαιοτήτων και Πολιτιστικής Κληρονομιάς απηύθυνε ερώτημα στην Πανελλήνια Ομοσπονδία Ξεναγών σχετικά με το ύψος της καθιερωμένης αμοιβής ανά ξενάγηση, το μέγιστο αριθμό ατόμων ανά ξενάγηση. Η Πανελλήνια Ομοσπονδία Ξεναγών σε απάντησή της στις 18- 12-2003 απάντησε ότι είναι δύσκολο να δεσμευθεί ένας ξεναγός για όλα τα Σαββατοκύριακα για μεγάλο χρονικό διάστημα και πρότεινε την υπογραφή συνεργασίας συλλογικά μεταξύ Σωματείων Ξεναγών και Εφορειών Αρχαιοτήτων Μουσείων. Τα Σωματεία Μέλη της ΠΟΞΕΝ θα είχαν την ατόμων ανά ξενάγηση, τον ελάχιστο και μέγιστο χρόνο ανά ξενάγηση. Στις 29-3-2004 στάλθηκε στις εμπλεκόμενες Εφορείες Προϊστορικών και Κλασικών Αρχαιοτήτων, στις Εφορείες Βυζαντινών Αρχαιοτήτων εγκύκλιος με σχετικό σχέδιο σύμβασης προκειμένου να προωθηθεί και να υλοποιηθεί η προαναφερόμενη δράση. Οι αρμόδιες Εφορείες Αρχαιοτήτων δεν είχαν εντάξει στο πρόγραμμα δράσης τους για το 2004 κονδύλι για τις ξεναγήσεις αυτές και επισήμαναν την ανάγκη εξεύρεσης κονδυλίων για να υλοποιηθεί η δράση.
      Όλο αυτό δηλώνει ξεκάθαρα ότι στο θέμα της ελεύθερης εισόδου και δωρεάν ξενάγησης στους αρχαιολογικούς χώρους ο σχεδιασμός της πολιτικής στο θέμα Κάρτας Πολιτισμού ήταν ανύπαρκτος δεδομένου ότι οι αρμόδιες Υπηρεσίες δεν ενημερώθηκαν εγκαίρως, δεν εξασφαλίσθηκαν τα απαραίτητα κονδύλια για την πραγματοποίηση του Προγράμματος.
      3. Η Κάρτα Πολιτισμού εξασφάλιζε δικαίωμα εισόδου σε κινηματογραφικές προβολές (μειωμένη τιμή εισόδου από 7 Ε σε 5 Ε). Η Διεύθυνση Κινηματογράφου, η οποία είναι αρμόδια σε θέματα Κινηματογράφου από την πλευρά του Υπουργείου Πολιτισμού, δεν γνώριζε καθόλου το θέμα ύπαρξης συμφωνίας συμβάσεων μεταξύ Κινηματογράφων και Υπουργείου Πολιτισμού. Οι επικοινωνίες για το θέμα της μειωμένης εισόδου στους κινηματογράφους Ster Θεσσαλονίκης και Village Θεσσαλονίκης έγιναν μέσω του ΟΠΕΠ Θεσσαλονίκης όπου στις 18-6-2003 και 17-6-2003, οι προαναφερθείσες Εταιρείες δήλωναν ότι στους κινηματογράφους Θεσσαλονίκης θα υπήρχε έκπτωση από 1/7/2003 έως 31-12-2004. Στη συνέχεια η διοίκηση του Village Αθήνας, ανέφερε με επιστολή στον τέως Υπουργό Πολιτισμού (12-11-2003) ότι επιθυμούσε να μετέχει στο πρόγραμμα της ΚΑΡΤΑΣ ΠΟΛΙΤΙΣΜΟΥ (ειδική έκπτωση 5,5 ΕΥΡΩ) από Δευτέρα έως Πέμπτη. Με νέα επιστολή( 18-12-2003) η διοίκηση του Κινηματογράφου ζητούσε ενημέρωση και πληροφορίες σχετικές με το νομικό καθεστώς της κάρτας προκειμένου να οργανωθεί το διαδικαστικό και φορολογικό πλαίσιο. Η επιστολή κατέληγε με τη δήλωση ότι από την πλευρά της Εταιρείας Village η Εταιρεία δεν είναι έτοιμη να δεχθεί οποιαδήποτε έκπτωση αφού κατά τη συνάντηση που είχαν στο ΥΠΠΟ είχαν ενημερωθεί ότι η κάρτα θα ισχύει από το Μάιο του 2004.
      4. Έκπτωση στην αγορά βιβλίων (σε συνεργασία με την Ομοσπονδία και τους συλλόγους εκδοτών και βιβλιοπωλών).
      Ο Σύλλογος Εκδοτών Βιβλιοπωλών Αθήνας δεν είχε υπογράψει καμιά προγραμματική Σύμβαση με το Υπουργείο Πολιτισμού για έκπτωση στους κατόχους της κάρτας. Επίσης η Πανελλήνια Ομοσπονδία Εκδοτών Βιβλίου δεν έχει υπογράψει καμιά προγραμματική Σύμβαση για έκπτωση στους κατόχους της Κάρτας Πολιτισμού. Ο κος Μαλλιάρης,(Πρόεδρος του Συλλόγου Βιβλιοπωλών Θεσσαλονίκης) είχε στείλει επιστολή στο ΟΠΕΠ Θεσσαλονίκης με τα ονόματα των βιβλιοπωλείων Θεσσαλονίκης που θα μετείχαν σε Πρόγραμμα έκπτωσης στην κάρτα πολιτισμού γεγονός που αποδεικνύει ότι το θέμα της έκπτωσης στα βιβλία δεν ήταν πανελλαδικό αλλά απλά τοπικό όπως αποδεικνύει και η αναφορά στο ΦΕΚ «Έκπτωση στην αγορά βιβλίου από τα καταστήματα των μελών του Συλλόγου Βιβλιοπωλών Βορείου Ελλάδας.».
      5. Έκπτωση σε καλλιτεχνικές δραστηριότητες (Λυρική Σκηνή, Μέγαρο Μουσικής Θεσσαλονίκης και Αθηνών, Κρατική Ορχήστρα Αθηνών, Ορχήστρα των Χρωμάτων, Κρατική Ορχήστρα Ελληνικής Μουσικής, Μέγαρο Μουσικής Αθηνών, Κρατικό Θέατρο Βορείου Ελλάδας, Φεστιβάλ Κινηματογράφου Δράμας) Με επιστολές τους οι προαναφερθέντες φορείς δίνουν περιοριστικούς όρους για το είδος των παραστάσεων, ωρών και ημερών. Η επικοινωνία για το θέμα αυτό έγινε απευθείας με τον ΟΠΕΠ Θεσσαλονίκης χωρίς καμιά ενημέρωση και επικοινωνία με τους εμπλεκόμενους φορείς του Υπουργείου Πολιτισμού.
      Επομένως μετά την αναφορά των προαναφερθέντων στοιχείων επισημαίνουμε ότι το Πρόγραμμα της Κάρτας Πολιτισμού δεν είναι ένα πρόγραμμα που απευθύνεται σε όλους, όπως ο τίτλος του αναφέρει, ΠΟΛΙΤΙΣΜΟΣ ΓΙΑ ΟΛΟΥΣ, ούτε αφορά σε ολόκληρη την επικράτεια, αλλά ένα πρόγραμμα που παρουσιάστηκε προεκλογικά χωρίς κανένα ιδιαίτερο σχεδιασμό.
      Βούληση του Υπουργείου Πολιτισμού είναι να καταστήσει με όρους πραγματικούς τις ευπαθείς κοινωνικές ομάδες κοινωνούς του πολιτισμικού αγαθού της χώρας και κάτι Τέτοιο Θα επιτευχθεί ακολουθώντας το προεκλογικό πρόγραμμα της Νέας Δημοκρατίας για τον πολιτισμό. Έτσι με γνώμονα το στόχο που έχουμε θέσει εξαρχής, θα ανοίξουμε τις «βαριές» πόρτες του Πολιτισμού στο σύνολο της κοινωνίας της χώρας.
      Ο Υφυπουργός
      ΠΕΤΡΟΣ ΤΑΤΟΥΛΗΣ»).
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να σας ανακοινώσω το δελτίο των επικαίρων ερωτήσεων της Παρασκευής 21 Μαΐου 2004.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 140/18-5-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου-Αθανασίου Τσοχατζόπουλου προς τον Υπουργό Εθνικής Άμυνας, σχετικώς με τις προθέσεις της Κυβέρνησης για αναθεώρηση του ισχύοντος δόγματος του Ενιαίου Αμυντικού Χώρου (ΕΑΧ) Ελλάδας-Κύπρου.
      2. Η με αριθμό 141/18-5-2004 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικώς με τη μονιμοποίηση των συμβασιούχων που εργάζονται στα Δημόσια Νοσοκομεία, την έλλειψη νοσηλευτικού προσωπικού κλπ..
      3. Η με αριθμό 133/18-5-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη διαφθορά και τη δυσλειτουργία στη Δημόσια Διοίκηση κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (΄Αρθρο 130 παράγραφος 2 και 3 του Κανονισμού της Βουλής) 
     1. Η με αριθμό 139/18-5-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Ανδρουλάκη προς τον Υπουργό Υγείας και Κοινωνικής Αλληλεγγύης, σχετικώς με τη λήψη αντικαπνιστικών μέτρων κλπ..
     2. Η με αριθμό 142/18-5-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Υγείας και Κοινωνικής Αλληλεγγύης, σχετικώς με τη λειτουργία κέντρων εκπαίδευσης και αποκατάστασης παιδιών με αναπηρίες ή μαθησιακές δυσκολίες κλπ..
     3. Η με αριθμό 137/18-5-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εξωτερικών, σχετικώς με την έκδοση βίζας για τους ΄Ελληνες επισκέπτες των Ηνωμένων Πολιτειών Αμερικής κλπ..
     4. Η με αριθμό 127/17-5-2004 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη μονιμοποίηση των συμβασιούχων του Δημοσίου Τομέα κλπ..
     Αυτές οι επίκαιρες ερωτήσεις θα συζητηθούν την Πέμπτη 20 Μαΐου 2004 και ώρα 10.30΄ π.μ.
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμεθα στην της ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Δημόσιας Τάξης: «Ρύθμιση θεμάτων προσωπικού Υπουργείου Δημόσιας Τάξης και άλλες διατάξεις».
     Χθες το νομοσχέδιο ψηφίστηκε επί της αρχής. 
     Σήμερα θα συζητήσουμε τα άρθρα του νομοσχεδίου. Υπάρχει επίσης και μια υπουργική τροπολογία. Τα άρθρα στη Διαρκή Επιτροπή συζητήθηκαν ως μία ενότητα. Ως μία ενότητα  θα τα συζητήσουμε και στην Ολομέλεια. 
     Συμφωνεί το Σώμα;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς το Σώμα συνεφώνησε να συζητηθούν τα άρθρα σε μια ενότητα.
     Το λόγο έχει ο εισηγητής της Πλειοψηφίας κ. Γαρουφαλιάς.
      ΓΕΩΡΓΙΟΣ ΓΑΡΟΥΦΑΛΙΑΣ: Ξεκινάμε με το άρθρο 1 που αναφέρεται στις ετήσιες τακτικές κρίσεις των ανωτάτων και ανωτέρων αξιωματικών της Ελληνικής Αστυνομίας για το 2004 οι οποίες θα διενεργηθούν εντός του μήνα Οκτωβρίου. Μέχρι τότε αναστέλλεται η διενέργεια κρίσεων για προαγωγές και για πλήρωση των κενών οργανικών θέσεων στους διάφορους βαθμούς της Ελληνικής Αστυνομίας. Επίσης, μέχρι την ίδια ημερομηνία παρατείνεται και η θητεία του Αρχηγού της Ελληνικής Αστυνομίας.
      Ως ημερομηνία προαγωγής των αξιωματικών που προάγονται με τις ανωτέρω κρίσεις στον ανώτερο βαθμό λογίζεται η 20 Μαρτίου 2004, εφόσον οι προαναφερόμενοι έχουν συμπληρώσει κατ’ αυτήν τα γενικά και τυπικά προς προαγωγή προσόντα. Διαφορετικά, η προαγωγή τους ανατρέχει στην επόμενη της ημερομηνίας κατά την οποία συμπληρώνουν αυτά τα προσόντα.
      Οι προηγούμενες ρυθμίσεις δεν εφαρμόζονται για όσους αξιωματικούς της Ελληνικής Αστυνομίας αποστρατεύονται αυτεπάγγελτα σύμφωνα με τα οριζόμενα από το άρθρο 47 του π.δ. 24/1997.
      Ανώτεροι αξιωματικοί της Ελληνικής Αστυνομίας που συμπληρώνουν τριανταπέντε χρόνια κατά το διάστημα της εν λόγω αναβολής των κρίσεων, παραμένουν στην εν λόγω υπηρεσία εάν το επιθυμούν και προάγονται εφόσον συντρέχει περίπτωση προαγωγής τους και πληρούν τις σχετικές προϋποθέσεις. Όσοι προάγονται μέχρι και το βαθμό του αστυνομικού διευθυντή κρίνονται σύμφωνα με τις περί τριανταπενταετίας ισχύουσες διατάξεις, όπως και οι υπόλοιποι αξιωματικοί που συμπληρώνουν την τριανταπενταετία.
      Οι ετήσιες τακτικές κρίσεις των κατώτερων αξιωματικών της Ελληνικής Αστυνομίας αρχίζουν σε ένα μήνα αντί για δέκα μέρες κατά τα ισχύοντα στο αρχικό κείμενο στο οποίο έγινε μία διόρθωση. Κατά τη διάρκεια της συζήτησης στη Διαρκή Επιτροπή ήρθε μία υπουργική παρέμβαση και διόρθωση για να μην τύχουν αυτές οι προαγωγές μέσα στις ευρωεκλογές. Γι’ αυτόν ακριβώς το λόγο αρχίζουν ένα μήνα μετά την έναρξη της ισχύος του υπό ψήφιση νόμου, εφαρμοζομένων ανάλογα και των προαναφερομένων στην παράγραφο 1β΄ ρυθμίσεων.
      Επίσης, κατά τη διάρκεια της συζήτησης των άρθρων στη Διαρκή Επιτροπή είχε γίνει μία διευκρίνιση βάσει της οποίας διευκρινίστηκε ότι οι πίνακες που θα χρησιμοποιηθούν για την αξιολόγηση όλων των αξιωματικών την περίοδο του Οκτωβρίου -μετά τις 6 Οκτωβρίου, όποτε αποφασιστούν να γίνουν οι κρίσεις- θα είναι οι πίνακες που δημιουργήθηκαν με τα προσόντα του καθενός στην αρχή του έτους 2004, δηλαδή, οι πίνακες που θα ήταν αιτία για να κριθούν αυτοί οι αξιωματικοί στις 20.3.2004 αν γινόταν κανονικά οι κρίσεις και δεν είχαμε τα γεγονότα των Ολυμπιακών Αγώνων. Αυτό έχει διασαφηνιστεί και διατυπωθεί έτσι, ώστε να μην υπάρχει πρόβλημα. Έχει ξεκαθαρίσει και γι’ αυτό είναι σαφές πια ότι αν και καθυστερούν οι κρίσεις κανένας από τους αξιωματικούς δεν πρόκειται να χάσει το παραμικρό ούτε μισθολογικά ούτε βαθμολογικά γύρω από την εξέλιξή του.
      Το άρθρο 2 παρατείνει μέχρι τις 31.5.2005 το χρόνο χορήγησης των αδειών του αστυνομικού προσωπικού για το έτος 2004. Επίσης με το συγκεκριμένο άρθρο αναστέλλονται μέχρι 3.10.2004 οι τοποθετήσεις και οι ετήσιες τακτικές μεταθέσεις του αστυνομικού προσωπικού, καθώς και ο χρόνος έναρξης των μετεκπαιδεύσεων στις Σχολές της Αστυνομικής Ακαδημίας. Βέβαια, οι σχετικές ημερομηνίες θα καθοριστούν κατά παρέκκλιση των διατάξεων που ισχύουν με απόφαση του Αρχηγού της Ελληνικής Αστυνομίας.
      Ακόμη, με το άρθρο 2 επιτρέπεται η διάθεση των δοκίμων των Σχολών της Αστυνομικής Ακαδημίας κατά το χρονικό διάστημα από 1ης Ιουλίου έως 5 Οκτωβρίου 2004 για τη λήψη μέτρων τάξης και ασφάλειας κατά τους Ολυμπιακούς και Παραολυμπιακούς Αγώνες.
      Με απόφαση του Αρχηγού της ΕΛΑΣ θα καθορίζονται κατά παρέκκλιση των διατάξεων που ισχύουν οι υπηρεσίες, στις οποίες θα διατίθενται οι δόκιμοι, τα καθήκοντά τους και ό,τι άλλο χρειαστεί. Με την ίδια απόφαση είναι δυνατό να συντέμνεται και η διάρκεια της θεωρητικής εκπαίδευσης των δοκίμων για το 2004, να τροποποιούνται τα εκπαιδευτικά προγράμματα για τα έτη 2004 και 2005 και να ρυθμίζονται θέματα σχετικά με τη χορήγηση των σχολικών ή μετασχολικών αδειών.
      Στο άρθρο 3 η θητεία του Αρχηγού του Πυροσβεστικού Σώματος ορίζεται διετής, με δυνατότητα παράτασης κατά ένα και πλέον έτος. Ήταν το μόνο Σώμα, που η θητεία του Αρχηγού δεν ήταν πλήρως προσδιορισμένη μέχρι τώρα. Με αυτό το νομοθέτημα γίνεται ό,τι ακριβώς στις Ένοπλες Δυνάμεις, ό,τι ισχύει για τον Αρχηγό της Ελληνικής Αστυνομίας ή του Λιμενικού Σώματος και τελικά εναρμονίζεται πλήρως η λογική της λειτουργίας και του Αρχηγού του Πυροσβεστικού Σώματος. Η αποστρατεία πριν τη λήξη της θητείας του επιτρέπεται μόνο είτε μετά από αίτησή του είτε για σοβαρούς λόγους είτε μετά από αιτιολογημένη απόφαση του ΚΥΣΕΑ.
      Στο ίδιο άρθρο ρυθμίζονται θέματα που έχουν σχέση με πυράρχους, ανώτατους αξιωματικούς του Πυροσβεστικού Σώματος εκτός του Αρχηγού και αφορούν τις κρίσεις τους.
      Στο άρθρο 4 προβλέπεται η συμμετοχή του διευθύνοντα συμβούλου της Οργανωτικής Επιτροπής των Ολυμπιακών Αγώνων, «ΑΘΗΝΑ-2004 Α.Ε.» ή εκπροσώπου του στο Συμβούλιο Διαχείρισης Κρίσεων, που λειτουργεί για την αντιμετώπιση σοβαρών περιστατικών, που σχετίζονται με την ασφάλεια των Ολυμπιακών Αγώνων. Είναι το άρθρο 13 του π.δ. 63/2001 που αντικαταστάθηκε από το άρθρο 5 του π.δ. 2/2003.
      Όπως είναι γνωστό, η Οργανωτική Επιτροπή των Ολυμπιακών Αγώνων ασκεί όλες τις εξουσίες και αρμοδιότητες που ανατίθενται σ΄ αυτήν με τη Συμφωνία κατά βάση της Λοζάννης, αλλά και τον ολυμπιακό χάρτη. Το άρθρο 2 δηλαδή της παραγράφου 4 του ν.2598/88. Η Οργανωτική Επιτροπή των Ολυμπιακών Αγώνων είναι συνυπεύθυνη με την ελληνική πολιτεία, μεταξύ των άλλων, για τη λήψη όλων των απαραίτητων μέτρων ασφάλειας κατά τη διάρκεια της τέλεσης των Ολυμπιακών και Παραολυμπιακών Αγώνων και ως εκ τούτου επιβάλλεται να μετέχει και στην αντιμετώπιση κρισίμων ζητημάτων ασφαλείας για τους αγώνες αυτούς.
      Στο άρθρο 5 αναβάλλεται η έναρξη ισχύος των διατάξεων που προβλέπουν την έκδοση των διαβατηρίων των Ελλήνων πολιτών από την αστυνομία για την 1η Ιουλίου του 2005, κατά ένα χρόνο δηλαδή, με το δεδομένο ότι μέχρι σήμερα δεν έχουν ολοκληρωθεί οι διεργασίες που αφορούν τον εφοδιασμό των ειδικού τεχνολογικού εξοπλισμού που είναι απαραίτητος, αλλά και για να μην απασχοληθεί προσωπικό αρκετό για να ασχοληθεί με τα διαβατήρια και την έκδοσή τους. Δίνεται η δυνατότητα βάσει του άρθρου 5 να υπάρξει και παράταση ενός πρόσθετου εξαμήνου για την εφαρμογή του συγκεκριμένου νόμου.
      Με το ακροτελεύτιο άρθρο καθορίζεται η ισχύς του νόμου αυτού πότε θα αρχίσει. 
      Θα ήθελα να αναφερθώ και στην τροπολογία, για να μην επανέρχομαι. 
      Κύριε Πρόεδρε, μία τροπολογία είναι όλη κι όλη.
      ΠΡΟΕΔΡΕΥΩΝ (Ιωάννης Τραγάκης): Ναι να συζητήσουμε και την τροπολογία μαζί με την ενότητα των άρθρων.
      ΓΕΩΡΓΙΟΣ ΓΑΡΟΥΦΑΛΙΑΣ: Είναι μια τροπολογία, προέρχεται από τη μεριά του κυρίου Υπουργού και έχει σχέση με την Ελληνική Αστυνομία, το Πυροσβεστικό Σώμα, το Λιμενικό Σώμα και το προσωπικό των Ενόπλων Δυνάμεων και την Εθνική Υπηρεσία Πληροφοριών και θα μπορούν όλοι όσοι εμπλέκονται και εκτελούν υπηρεσία κατά τη διεξαγωγή των Ολυμπιακών Αγώνων να δικαιούνται τη διατροφή με πρόχειρο φαγητό, αντί να τη διανέμουν κάποιες καντίνες και να δημιουργούν πρόβλημα εσωτερικό και λειτουργικό στους εργαζόμενους, να παίρνουν την αξία αυτού του φαγητού σε χρήμα.
      Είναι μια τροπολογία την οποία υπερψηφίζουμε, λύνει το πρόβλημα και μάλιστα όταν πρόκειται για προσωπικό που κάνει εκτός έδρας υπηρεσίες. Μάλιστα υπάρχει μια ρύθμιση πώς οικονομικά θα αντιμετωπίζεται και η δική τους σίτιση.
       Είναι μια διευκολυντική για το προσωπικό τροπολογία, που έρχεται από την πλευρά της Κυβέρνησης, τη στηρίζουμε και την υποστηρίζουμε αμέριστα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κι εμείς ευχαριστούμε, κύριε συνάδελφε.
      Ο εισηγητής της μειοψηφίας κ. Παπαγεωργίου έχει το λόγο.
      Θα συζητήσουμε και την τροπολογία, κύριε Παπαγεωργίου, μαζί με την ενότητα των άρθρων.
      ΓΕΩΡΓΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε.
      Είχαμε την ευκαιρία τόσο στην επιτροπή, όσο και χθες στην κατ΄ αρχή συζήτηση του νομοσχεδίου να αναφερθούμε εκτενώς στην πολιτική στόχευσή του, αλλά και στη νομοτεχνική του διατύπωση.
      Συνεπώς δεν έχω να κάνω ουσιαστικές παρατηρήσεις διαφοροποίησης του νομοσχεδίου και θα ήταν περιττό να επαναλαμβάναμε τι λένε αυτά τα πέντε άρθρα, που άλλωστε έχουν καταστεί κοινό κτήμα και είναι σε όλους γνωστά.
      Εγώ θέλω να κάνω μόνο μια παρατήρηση, ότι πραγματικά όσον αφορά στο ζήτημα των Ολυμπιακών Αγώνων και ιδιαίτερα της ασφάλειάς τους σε μια παγκόσμια αντίληψη μιας τρομολαγνίας και εν πάση περιπτώσει μιας ψύχωσης ότι τα πράγματα δεν θα εξελιχθούν καλά, χαίρομαι που και η σημερινή Κυβέρνηση αντιμετωπίζει αυτό το σοβαρό ζήτημα στη συνέχεια και στη χάραξη των στόχων και των σχεδίων που και η δική μας κυβέρνηση όσο είχε την ευθύνη, είχε προδιαγράψει. Νομίζω ότι όλοι έχουμε καθήκον να εργαστούμε σ΄ αυτήν την κοινή στόχευση, να έχουμε ασφαλείς Ολυμπιακούς Αγώνες.
      Όσον αφορά την τροπολογία, που από όσο είμαι σε θέση να γνωρίζω από τις επαφές με τα συνδικαλιστικά όργανα των αστυνομικών ενώσεων, ήταν και δικό τους αίτημα και εφόσον είναι και κάτι που δε νομίζω ότι θα παραβλάψει τα πράγματα αλλά τουναντίον θα εξυπηρετήσει τους αστυνομικούς –στο κάτω-κάτω ο καθένας έχει την ευθύνη της διατροφής του και πως θα σιτιστεί- είμαστε και σε αυτό σύμφωνοι. Ψηφίζουμε τα άρθρα πάντοτε σε αυτά τα πλαίσια της συμβολής μας στην ασφαλή διεξαγωγή των Ολυμπιακών Αγώνων, βεβαίως με την παρατήρησή μου ότι απλά είναι κάποια διεκπεραιωτικά άρθρα και τίποτα περισσότερο. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Στη συζήτηση των άρθρων θέλουμε να τονίσουμε και εμείς από την πλευρά μας ορισμένες απόψεις και παρατηρήσεις μας.
      Όσον αφορά την άποψη του Κόμματός μας για τις τακτικές κρίσεις των αξιωματικών της Αστυνομίας είναι η εξής: το ζήτημα δεν είναι αν θα γίνουν το Μάρτιο ή τον Οκτώβριο οι κρίσεις αλλά θεωρούμε ότι πρέπει να αλλάξει το καθεστώς των κρίσεων. Πρέπει δηλαδή οι κρινόμενοι να έχουν και αυτοί δικαιώματα και πρέπει να γίνονται οι κρίσεις αξιοκρατικά, όπως επίσης θεωρούμε ότι σ΄ αυτό το διάστημα αυτό του εξαμήνου δεν πρέπει να χάσουν κανένα δικαίωμα από τα δικαιώματα που έχουν για τις κρίσεις.  Βεβαίως σ’ αυτό το διάστημα και κάποιοι άλλοι θα αποκτήσουν το δικαίωμα να κριθούν, όμως το σωστό θα είναι να κριθούν στο επόμενο έτος.
      Αναφέρεστε στο ότι η κανονική άδεια των αστυνομικών που θα χρησιμοποιηθούν στην ασφάλεια  των Ολυμπιακών Αγώνων κόβεται στις 31 Μαΐου και ξαναδίνεται στις 5 Οκτωβρίου. Η διατύπωση μάλλον πρέπει να διορθωθεί, διότι λέει ότι λήγουν οι άδειες στις 31 Μαίου. Δηλαδή όσοι δεν προλάβουν να την πάρουν τώρα, δε θα την πάρουν μετά το πέρας της αναστολής, ας το πω έτσι; Νομίζω ότι πρέπει να γίνει πιο προσεκτική η διατύπωση, ώστε κάποιοι που δεν θέλουν, να πάρουν μετά τις 5 Οκτωβρίου.
      Θέλω να τονίσω ότι και οι δόκιμοι της Ακαδημίας της Αστυνομίας θα πρέπει να πληρωθούν, όπως πληρώνονται και οι άλλοι αστυνομικοί και όλοι αυτοί θα χρησιμοποιηθούν για την ασφάλεια των Ολυμπιακών Αγώνων.
      Επίσης θα χρησιμοποιηθούν και στρατιωτικοί. Είπαμε και χθες ότι είμαστε αντίθετοι με την εμπλοκή των Ενόπλων Δυνάμεων στην εσωτερική ασφάλεια της χώρας γιατί ανοίγει επικίνδυνο δρόμο αυτό το πράγμα. Βεβαίως δε θέλουμε να ανοίξουμε τώρα αυτήν την κουβέντα, αλλά αυτό που θέλουμε να τονίσουμε είναι ότι και οι στρατιωτικοί πρέπει να πληρωθούν, όπως πληρώνονται και οι υπόλοιποι που θα χρησιμοποιηθούν στην ασφάλεια των Ολυμπιακών Αγώνων. Και όταν λέω, «όπως θα πληρώνονται», εννοώ με βάση τη δική μας πρόταση, αυτό που προτείνουμε εμείς, γιατί είναι πολύ διαφορετικό από αυτό που προτείνει η Κυβέρνηση.
      Δεν έχουμε αντίρρηση για το θέμα της διετούς θητείας του Αρχηγού του Πυροσβεστικού Σώματος και για το άρθρο 4. Η ασφάλεια των Ολυμπιακών Αγώνων κατά την άποψη του ΚΚΕ πρέπει να είναι στα χέρια της ελληνικής Κυβέρνησης και της Ελληνικής Αστυνομίας. Δε θέλουμε δηλαδή να είναι κανένας ξένος στην επιτροπή των κρίσεων.
      Στο άρθρο 5 εμείς επιμένουμε ότι η έκδοση των διαβατηρίων θα πρέπει να παραμείνει στις Νομαρχίες όλης της χώρας. Θεωρούμε ότι το πρόσθετο αντικείμενο που θα δοθεί στην Αστυνομία δεν είναι μόνο ότι θα επιβαρύνει με ένα ακόμα μεγάλο όγκο δουλειάς, αλλά είναι απαίτηση των Αμερικανών.
      Εξάλλου χθες εδώ το παραδέχτηκε και ο κύριος Υπουργός ότι πρέπει να προσαρμοστούμε και στη Σένγκεν, πρέπει δηλαδή να προσαρμοστεί η χώρα μας στη Συνθήκη Σένγκεν με την οποία εμείς είμαστε αντίθετοι με όλο αυτό το φακέλωμα που γίνεται όλων των πολιτών.
      Τέλος με την τροπολογία δεν έχουμε καμία αντίρρηση να δοθεί σε χρήμα αυτό το ποσό του κολατσιού.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο Βουλευτής του ΠΑΣΟΚ κ. Κουτσούκος έχει το λόγο για τέσσερα λεπτά.
      ΙΩΑΝΝΗΣ ΚΟΥΤΣΟΥΚΟΣ: Είχαμε την ευκαιρία στη διάρκεια της συζήτησης επί της αρχής αλλά και στην επιτροπή να κρίνουμε το χαρακτήρα του νομοσχεδίου. Είναι ένα νομοσχέδιο το οποίο έρχεται να κάνει ορισμένες τακτοποιήσεις που προκύπτουν από τις ανάγκες που δημιουργεί η διεξαγωγή των Ολυμπιακών Αγώνων στη χώρα μας. Γι’ αυτό και υπήρχε συναίνεση στην ψήφιση αυτών των διαχειριστικού χαρακτήρα επιλογών και τονίστηκε βεβαίως από την πλευρά της Αξιωματικής Αντιπολίτευσης το γεγονός ότι ο Υπουργός χθες αναγνώρισε ότι η Κυβέρνηση που είχε κάνει το σχεδιασμό έκανε ό,τι μπορούσε και ότι κανένας άλλος δεν μπορούσε να κάνει το καλύτερο.
      Πήρα το λόγο γιατί ήθελα να αναφερθώ στο υποκείμενο της υλοποίησης όλου αυτού του σχεδιασμού το οποίο είναι το ανθρώπινο δυναμικό. Είναι οι αστυνομικοί που το προηγούμενο διάστημα προσπάθησαν και με τη συνεπικουρία του κόμματος της Αξιωματικής Αντιπολίτευσης να λύσουν μερικά από τα βασικά ζητήματα που θα αντιμετώπιζαν κατά τη διάρκεια της διεξαγωγής των Ολυμπιακών Αγώνων. Ένα ζήτημα ήταν αυτό που αφορούσε τη διαμονή, τη διατροφή, τις στολές και την αποζημίωση. Έχουν δρομολογηθεί ορισμένες λύσεις οι οποίες προφανώς δεν είναι οι πλέον ικανοποιητικές.
      Ήθελα να σταθώ στο γεγονός της αποζημίωσης των 2.500 ευρώ που ανεξάρτητα από το ύψος αν ικανοποιεί ή δεν ικανοποιεί, γιατί θα μπορούσαν να κατατεθούν πάρα πολλές απόψεις, πληροφορούμαι ότι ένα τμήμα θα περικοπεί και θα ενσωματωθούν σ’ αυτό δαπάνες που αφορούν τη διατροφή των αστυνομικών και ήθελα την τοποθέτηση του κυρίου Υφυπουργού σ’ αυτό το θέμα.
      Ένα δεύτερο ζήτημα που θέλω να θίξω είναι το γεγονός ότι πάνω στο κρίσιμο πρόβλημα που ανέδειξαν οι αστυνομικοί με τις κινητοποιήσεις την προηγούμενη περίοδο το ζήτημα του επικίνδυνου και ανθυγιεινού επαγγέλματος, η προηγούμενη Κυβέρνηση είχε δρομολογήσει μια σειρά λύσεων όπως η αναγνώριση των δύο πλασματικών πενταετιών των μαχίμων η οποία σταμάτησε το 1992. Μετά το 1992 θέλω να σας ενημερώσω, κύριε Υφυπουργέ, ότι υπάρχουν συνάδελφοι που μπήκαν στο Σώμα μέχρι την εφαρμογή του συστήματος των πανελληνίων εξετάσεων οι οποίοι δεν θα προλάβουν να τεκμηριώσουν το δικαίωμα της πλήρους συνταξιοδότησης με τριακονταπενταετία. Έχει τεθεί το θέμα και πρέπει να το λύσετε. Φυσικά θα περιμένουμε τη γνωμοδότηση του Ελεγκτικού Συνεδρίου. Ήταν κάτι το οποίο πιστεύω ότι ήταν μια σωστή επιλογή για το χαρακτηρισμό του επαγγέλματος.
      Θα ήθελα να τελειώσω προσδοκώντας μια απάντηση στο ζήτημα που σας έθεσα και στην επιτροπή. Ένα από τα ζητήματα τα οποία κατέβασαν τους αστυνομικούς στην ιδιαίτερη πατρίδα σας στα Χανιά ήταν η υλοποίηση της υπουργικής απόφασης για την αμοιβή των αστυνομικών από το ποσοστό επί των διαφημίσεων των ΕΠΑΕ η οποία υπουργική απόφαση, όπως ξέρετε, δεν μπορεί αυτή τη στιγμή να υπογραφεί, διότι ο νόμος που κατήργησε τους ειδικούς λογαριασμούς, την καθιστά ανενεργή και δεσμευτήκατε ότι θα προωθήσετε ειδική νομοθετική ρύθμιση. Μάλιστα απαντώντας σε μένα προσωπικά μου είπατε ότι θα φέρετε τροπολογία και την τροπολογία δεν την είδαμε. Περιμένουμε, λοιπόν, την απάντησή σας και σ’ αυτό το θέμα.
      Ευχαριστώ πολύ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Φώτης Κουβέλης για οκτώ λεπτά.
      ΦΩΤΗΣ ΚΟΥΒΕΛΗΣ: Θα χρειαστώ λιγότερο χρόνο, κύριε Πρόεδρε, γιατί όσα είχα να παρατηρήσω αναφορικά με το νομοσχέδιο, το οποίο άλλωστε απαρτίζεται από λίγα άρθρα, τα είπα χθες ομιλώντας επί της αρχής.
      Θέλω μόνο να επαναφέρω για άλλη μία φορά το γνωστό ζήτημα, κύριε Υφυπουργέ. Δεσμεύεται η Κυβέρνηση για τη χορήγηση επιδόματος επικινδυνότητας ή δεν δεσμεύεται; Εδώ χρειάζεται μία σαφής απάντηση, προκειμένου να είστε τουλάχιστον αντίστοιχοι προς όλα εκείνα που λέγατε πριν γίνεται Κυβέρνηση.
      Το δεύτερο ζήτημα είναι τι θα κάνετε με τους συμβασιούχους πυροσβέστες. Το έθεσα και χθες αυτό το ζήτημα και απάντηση δεν πήρα από τον παριστάμενο Υπουργό Δημόσιας Τάξης.
      Σε ό,τι αφορά τα άρθρα, επαναφέρω την αντίρρηση μου για το άρθρο 3 και ειδικότερα για την συνεκτίμηση του στοιχείου «κύρος της θέσης του», προκειμένου να απαλλαγεί ο Αρχηγός του Πυροσβεστικού Σώματος από την άσκηση των καθηκόντων του. Βεβαίως μου είπατε στη Διαρκή  Επιτροπή ότι αυτό αποτελεί επανάληψη μιας διατάξεως που ισχύει για τις Ένοπλες Δυνάμεις, αλλά δεν με πείθει. Εάν και εκεί ισχύει, κακώς ισχύει, διότι η έννοια «κύρος της θέσης του Αρχηγού του Πυροσβεστικού Σώματος» είναι εξαιρετικά ρευστή και αόριστη, άρα αξιοποιήσιμη χάριν και πολιτικών σκοπιμοτήτων.
      Σε ό,τι αφορά το άρθρο 5 για την έκδοση διαβατηρίων, εξακολουθώ να μην έχω πειστεί. Άκουσα χθες τον κύριο Υπουργό Δημόσιας Τάξης να ομιλεί για μία ρύθμιση του παρελθόντος, την οποία εσείς κληρονομήσατε και την οποία δρομολογείτε για να ισχύσει. Και τότε είχαμε προβάλει τις αντιρρήσεις μας. Γιατί η έκδοση των διαβατηρίων να φύγει από την αρμοδιότητα των νομαρχιών και να μεταβιβαστεί στην Ελληνική Αστυνομία; 
      Βέβαια, όσα ακούστηκαν για την αρμοδιότητα που ισχύει στο εξωτερικό, ότι ούτως ή άλλως εκεί δεν υπάρχουν Υπουργεία Δημόσιας Τάξης και είναι ενσωματωμένα στα αντίστοιχα Υπουργεία Εσωτερικών, δεν αποτελούν επιχείρημα. Εδώ είχε μεταβιβαστεί αυτή η αρμοδιότητα στις νομαρχίες, οι νομαρχίες εξέδιδαν τα διαβατήρια και έρχεσθε τώρα εσείς να εφαρμόσετε μία διάταξη, βεβαίως του παρελθόντος, αλλά μία κακή διάταξη. Από εσάς άκουσα το επιχείρημα ότι είχαν σημειωθεί κάποιες κλοπές διαβατηρίων σε κάποιες νομαρχίες. Επιτρέψτε μου να σας πω ότι αυτό δεν είναι σοβαρό επιχείρημα για να δικαιολογήσει τη μεταφορά αυτής της αρμοδιότητας από τις νομαρχίες στην Αστυνομία. Εάν εκλάπησαν κάποια διαβατήρια από κάποιες νομαρχίες, ας αυξήσουμε τα μέτρα προστασίας των νομαρχιών.
      Το δεύτερο συναφές θέμα που έθεσα είναι το εξής: Μα, δε βλέπετε ότι εδώ φορτώνεται με μία άλλη αρμοδιότητα η Αστυνομία, όταν μάλιστα δεν μπορεί να εκτελέσει το καθήκον της για το αντικείμενο -επαναλαμβάνω- που καλείται να προωθεί και να εξασφαλίζει, δηλαδή την προστασία, την τάξη, την ασφάλεια των Ελλήνων πολιτών και της ελληνικής κοινωνίας. Και όταν το αίτημα είναι να ιδρύσουμε δικαστική αστυνομία, για να ελευθερώσουμε τους αστυνομικούς από τα καθήκοντα και τις αρμοδιότητες που σήμερα έχουν και είναι ξένα προς το αντικείμενό τους, εσείς έρχεσθε και τους προσθέτετε άλλη μία αρμοδιότητα.
      Καταψηφίζω όλα τα άρθρα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ, κύριε συνάδελφε.
      Ορίστε, κύριε Υπουργέ. Έχετε το λόγο. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, κύριοι συνάδελφοι, οι περισσότερες παρατηρήσεις που έγιναν από τους συναδέλφους δεν αφορούν τα άρθρα. Είναι παρατηρήσεις οι οποίες έγιναν και κατά τη συζήτηση επί της αρχής. Δόθηκαν απαντήσεις, αλλά επειδή επιμένετε, θα επανέλθω και εγώ και θα σας απαντήσω για άλλη μία φορά σχετικά με το ποιες είναι οι θέσεις της Κυβέρνησης για τα ζητήματα τα οποία θέσατε.
      Κατ’ αρχάς, έρχομαι σ΄ εκείνα τα θέματα που έθεσε ο κ. Τσιόγκας. Μιλήσατε για αξιοκρατία στις κρίσεις. Μα, ακόμα δεν γίνονται κρίσεις από τη Νέα Δημοκρατία  τουλάχιστον όσον αφορά την Αστυνομία. Θα περιμένετε, λοιπόν, τον Οκτώβριο που θα γίνουν οι κρίσεις και εάν διαπιστώσετε ότι οι κρίσεις δε γίνονται με αξιοκρατία, τότε ελάτε να το συζητήσουμε. 
Εγώ σας διαβεβαιώνω ότι εκείνο το οποίο θα ληφθεί υπόψη κατά τις κρίσεις, θα είναι η ικανότητα, το ήθος και η εργατικότητα εκείνων που θα κριθούν.
      Θα απαντήσω και στο θέμα που τίθεται και ξανατίθεται, χωρίς να υπάρχει λόγος, δηλαδή στο κατά πόσον εκείνοι που θα κριθούν τον Οκτώβριο είναι ίδιοι με εκείνους που θα κρίνονταν το Μάρτιο. Ασφαλώς και είναι οι ίδιοι, διότι ο πίνακας των κρινομένων κάθε χρόνο συντάσσεται από τον Αρχηγό της Ελληνικής Αστυνομίας τον Ιανουάριο και εκείνος ο ίδιος πίνακας, ο οποίος συνετάγη από τον Αρχηγό της Ελληνικής Αστυνομίας, θα ισχύσει και για τις κρίσεις του Οκτωβρίου.
      Προβλέπεται, λοιπόν, νομοθετικά ότι εάν κάποιος από εκείνους, οι οποίοι θα κριθούν, δεν πληρούν τα τυπικά προσόντα κατά το μήνα Μάρτιο, που γίνονται κάθε χρόνο οι κρίσεις, τότε -γι’ αυτό το λόγο- το αποτέλεσμα της κρίσης επέρχεται, όταν συμπληρώσει τα τυπικά προσόντα. Στην πράξη δεν εφαρμόζεται ποτέ, διότι πάντα δεν φτάνουν οι κρίσεις μέχρι του σημείου που να υπάρχουν αξιωματικοί, οι οποίοι να μην έχουν συμπληρώσει τα τυπικά προσόντα.
      Η διάταξη την οποία καλούμαστε να ψηφίσουμε, είναι ακριβώς επανάληψη των όσων ισχύουν μέχρι σήμερα. Εγώ καταθέτω στη Βουλή τον πίνακα των αξιωματικών ο οποίος συνετάγη τον Ιανουάριο από τον Αρχηγό της Ελληνικής Αστυνομίας, όπου φαίνεται ποιοι τίθενται στη διαδικασία των κρίσεων. Αυτός ο ίδιος πίνακας θα ισχύσει και τον Οκτώβριο που θα γίνουν οι κρίσεις.
      (Στο σημείο αυτό ο Υφυπουργός Δημόσιας Τάξης κ. Χρήστος Μαρκογιαννάκης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αναφέρθηκε το θέμα της πληρωμής των δοκίμων. Δεν είπα στη διάρκεια της συζήτησης στην επιτροπή ότι θα πληρωθούν και οι δόκιμοι αστυφύλακες; Επαναλαμβάνω και τώρα ότι θα πληρωθούν.
      ΔΗΜΗΤΡΙΟΣ ΤΣΙΟΓΚΑΣ: Οι στρατιωτικοί; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Για τους στρατιωτικούς θα απευθυνθείτε στον Υπουργό Εθνικής Άμυνας. Εμείς συζητούμε νομοσχέδιο του Υπουργείου Δημόσιας Τάξεως και εγώ σας λέω αυτήν τη στιγμή τι θα συμβεί στο Υπουργείο Δημόσιας Τάξης.
      Όσον αφορά τα διαβατήρια, κύριε Κουβέλη, απ’ ό,τι ξέρετε, αυτός ο νόμος ψηφίστηκε από την προηγούμενη κυβέρνηση. 
      ΦΩΤΗΣ ΚΟΥΒΕΛΗΣ: Καταργήστε τον!
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Προχωρήσαμε σε διαδικασίες. Έγιναν διαγωνισμοί. Εκτιμούμε και εμείς ότι είναι ασφαλέστερη η διαδικασία της έκδοσης του διαβατηρίου από την Αστυνομία απ’ αυτό που συνέβαινε μέχρι τώρα με τις νομαρχίες. Η πράξη έδειξε ότι δεν ήταν ασφαλής η διαδικασία. Το να επανερχόμαστε τώρα σε συζήτηση -εν όψει του ότι συζητάμε ένα παρεμπίπτον θέμα που έχει σχέση με τα διαβατήρια- για να θέσουμε από την αρχή το θέμα των διαβατηρίων, νομίζω ότι δεν είναι η σωστή ώρα. Αν θέλετε, το συζητάμε κάποια άλλη στιγμή.
      Τώρα αυτό το οποίο κάνουμε, είναι να ζητήσουμε να δοθεί μία παράταση, διότι δεν είναι δυνατόν στο χρόνο που έχει προσδιοριστεί, να εκδοθούν τα καινούργια διαβατήρια. Και δεν είναι δυνατόν όχι για άλλο λόγο, αλλά διότι στους διαγωνισμούς που έγιναν, υπεβλήθησαν ενστάσεις και σήμερα εκκρεμεί στο Συμβούλιο της Επικρατείας προσφυγή κάποιου από εκείνους που συμμετείχαν στο διαγωνισμό και απέτυχε. Αυτό συζητάμε και αυτό πιστεύω ότι πρέπει να το ψηφίσουμε.
      Τώρα όσον αφορά αυτά που είπε ο κ. Κουτσούκος για το επικίνδυνο. Εμείς δε θα κάνουμε εκείνο που έκανε ο προκάτοχός μας, ο κ. Χρυσοχοΐδης, ο οποίος ήρθε το μήνα Ιούνιο και έβγαλε ένα δελτίο Τύπου, στο οποίο έλεγε -ούτε λίγο ούτε πολύ- προς τους αστυνομικούς ότι εντός του Ιουνίου η κυβέρνηση, υλοποιώντας την φιλο-αστυνομική πολιτική της, θα καταθέσει νομοσχέδιο με το οποίο θα αναγνωρίσει το επάγγελμα του αστυνομικού, του πυροσβέστη και του λιμενικού ως επικίνδυνο και ανθυγιεινό. 
      Εμείς δεν υποσχεθήκαμε στους αστυνομικούς ότι θα αναγνωρίσουμε το επάγγελμά τους ως επικίνδυνο και ανθυγιεινό. Αν δείτε το πρόγραμμά μας, δεν λέει πουθενά κάτι τέτοιο. Και, όμως, ευθύς μετά την κυβερνητική αλλαγή του Μαρτίου, είχαμε μια συνάντηση με τα συνδικαλιστικά όργανα των αστυνομικών και καταλήξαμε σε μια συναινετική λύση.
      Ποια είναι η συναινετική λύση; Ήδη έχει υποβληθεί έγγραφο προς το Ελεγκτικό Συνέδριο για να μας απαντήσει, που είναι το καθ’ ύλην αρμόδιο, ποιες θα είναι οι παρενέργειες μιας τέτοιας αναγνώρισης τόσο όσον αφορά τους αστυνομικούς αλλά και όσον αφορά τον ευρύτερο δημόσιο τομέα. Διότι ξέρετε ότι σε αυτά τα θέματα με δικαστικές αποφάσεις μπορεί να έχουμε ένα άπλωμα, το οποίο να είναι επικίνδυνο.
     Και έχουμε συμφωνήσει με τα συνδικαλιστικά όργανα των αστυνομικών ότι εάν δεν τίθεται θέμα συνταξιοδοτικό, εάν δηλαδή, δεν διακινδυνεύουμε να έχουμε συνταξιούχους τριάντα πέντε ή τριάντα επτά ετών, τότε θα το δούμε θετικά το ζήτημα. Εάν, όμως, υπάρχει τέτοιο θέμα, σας διαβεβαιώνω ότι ούτε οι ίδιοι οι αστυνομικοί το θέλουν. Και οι ίδιοι λένε: «Και εμείς δε θέλουμε να δημιουργήσουμε τέτοιο πρόβλημα». Είναι πολύ ξεκάθαρη η θέση μας, σε αντίθεση με εκείνα τα οποία έκανε η προηγούμενη κυβέρνηση, η οποία υποσχόταν ρητά και κατηγορηματικά ότι θα αναγνωρίσει το επάγγελμα ως επικίνδυνο και ανθυγιεινό και στη συνέχεια έκανε πίσω. Γι’ αυτό και υπήρχαν όλα αυτά τα παρατράγουδα, τα οποία όλοι ζήσαμε.
      Ο κ. Κουτσούκος επιπλέον έθεσε το θέμα της διαμονής-διατροφής. Όσον αφορά το θέμα της διαμονής των αστυνομικών, οι οποίοι θα έρθουν από άλλες αστυνομικές διευθύνσεις στην Αττική προκειμένου να παράσχουν τις υπηρεσίες τους κατά τη διάρκεια των Ολυμπιακών Αγώνων, απάντησα στην επιτροπή -θα το επαναλάβω και τώρα- ότι το θέμα έχει λυθεί και μάλιστα -θέλω να πιστεύω- ικανοποιητικά.
      Όσον αφορά το επίδομα, ο κ. Βουλγαράκης προσωπικά είχε εξαγγείλει ότι θα είναι μέχρι 2.500 ευρώ. Εκεί περίπου θα κυμανθεί. Εάν είναι ελάχιστα κάτω από τα 2.500 ευρώ, δεν το ξέρω αυτή τη στιγμή. Πάντως δε θα είναι τέτοιο που να προκαλέσει αρνητική έκπληξη, σε καμία περίπτωση. Όπως καταλαβαίνετε, το συζητάμε και με το Υπουργείο Οικονομικών και μάλλον καταλήγουμε σε κάποια λύση η οποία θα είναι ικανοποιητική για τους αστυνομικούς.
      Θέσατε επίσης και το θέμα του ποσοστού επί των διαφημίσεων που δικαιούνται οι αστυνομικοί, οι οποίοι πηγαίνουν στα γήπεδα. Έχει θεσμοθετηθεί από τριετίας. Και εγώ ερωτώ: Τρία χρόνια η κυβέρνηση του ΠΑΣΟΚ τι έκανε και δεν υλοποιούσε αυτή τη ρύθμιση, η οποία είχε ψηφιστεί; Επί μία τριετία δεν έκανε απολύτως τίποτα. Απλά στις αρχές του 2004 ο προηγούμενος Υφυπουργός Δημόσιας Τάξης έστειλε σχέδιο απόφασης στον Υπουργό Οικονομικών, προκειμένου να θεσμοθετηθεί ειδικός λογαριασμός όπου θα πήγαιναν, θα κατετίθεντο αυτά τα χρήματα και απάντησε πολύ σωστά ο Υφυπουργός Οικονομικών, ο κ. Φωτιάδης -αν δεν κάνω λάθος- ότι δεν μπορεί να συμβεί αυτό το πράγμα, διότι πλέον ειδικοί λογαριασμοί δεν μπορούν να συσταθούν με νομοθετική ρύθμιση η οποία έχει ψηφιστεί σ’ αυτήν εδώ την Αίθουσα.
        Εμείς -διότι στη διάρκεια της επιτροπής σάς απάντησα θετικά σ’ αυτό τον προβληματισμό- συντάξαμε την τροπολογία, υπεγράφη, απεστάλη στο Υπουργείο Οικονομικών, πλην, όμως, το Υπουργείο Οικονομικών έχει την άποψη ότι δεν πρέπει να ανοίξουμε την πόρτα δημιουργίας νέων ειδικών λογαριασμών, που έχουν δημιουργήσει τόσα πολλά προβλήματα στο παρελθόν. Παρά ταύτα αναζητούμε …
      ΚΩΝΣΤΑΝΤΙΝΟΣ ΓΕΙΤΟΝΑΣ: Μα, τι λέτε, κύριε συνάδελφε;
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Επιτρέψτε μου, κύριε Γείτονα. Εάν θέλετε κάποιον να αιτιάσετε, να αιτιάστε εκείνους οι οποίοι είχαν τη δυνατότητα τρία χρόνια να λύσουν το πρόβλημα και δεν το έλυσαν και όχι…
      ΚΩΝΣΤΑΝΤΙΝΟΣ ΓΕΙΤΟΝΑΣ: Αντιπολιτεύεστε την Αντιπολίτευση τόση ώρα.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Με συγχωρείτε πάρα πολύ, δεν αντιπολιτεύομαι κανέναν.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, συνεχίστε παρακαλώ και ολοκληρώστε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Αντιπολιτεύεστε το ΠΑΣΟΚ. Πείτε μας τι θα κάνετε.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Την αλήθεια λέμε εδώ μέσα.
      Επειδή βλέπω, λοιπόν, να ανάβουν τα αίματα από κάποιους γιατί μέσα σε δύο μήνες δεν λύσαμε το πρόβλημα, η απάντηση είναι η εξής: Γιατί δεν το λύσατε εσείς σε τρία χρόνια που είχατε την ευκαιρία να το λύσετε;
      Σας λέω, λοιπόν, ότι αναζητείται λύση και γι’ αυτό το θέμα και θα τη βρούμε τη λύση, να μην έχετε καμία αμφιβολία. Από την ώρα που υπάρχει πρόβλημα στη θεσμοθέτηση νέων ειδικών λογαριασμών εξαιτίας των προβλημάτων που έχουν δημιουργηθεί στο παρελθόν, θα βρούμε κάποια άλλη λύση ώστε να λυθεί και αυτό το θέμα.
      Θα ήθελα, κύριε Πρόεδρε, να συμπληρώσω και το εξής. Όσον αφορά την τροπολογία έχει γίνει μία παρανόηση. Δεν θα δοθεί εις χρήμα συνολικά εκείνο το οποίο αναλογεί στη διατροφή των αστυνομικών. Μόνο η πρόχειρη διατροφή, το μικρογεύμα, όπως λέμε, και όχι η υπόλοιπη διατροφή.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Το διευκρίνισε ο εισηγητής της Μειοψηφίας.
      Ο κ. Παπαγεωργίου έχει το λόγο.
      Δύο λεπτά σάς είναι αρκετά;
      ΓΕΩΡΓΙΟΣ ΠΑΠΑΓΕΩΡΓΙΟΥ: Πιστεύω ναι, κύριε Πρόεδρε.
      Εγώ ήμουν πολύ λιτός στην πρωτολογία μου, ωστόσο είμαι υποχρεωμένος, κύριε Πρόεδρε, να πω στον κύριο Υπουργό όσον αφορά κατ’ αρχήν το τελευταίο ζήτημα, την απάντηση που έδωσε στο συνάδελφο κ. Κουτσούκο για το ζήτημα των Αγώνων και των αμοιβών που πρέπει να παίρνουν εκείνοι οι αστυνομικοί ότι, κατά τη γνώμη μου, το γεγονός τού τι κάναμε και τι δεν κάναμε εμείς, κύριε Υπουργέ, τα τρία ή τα τέσσερα ή τα πέντε ή τα δέκα χρόνια που προηγήθηκαν δεν σας απαλλάσσει εσάς από την ευθύνη να απαντήσετε σ’ αυτήν την Αίθουσα για το τι προτίθεσθε εσείς να κάνετε για το ζήτημα αυτό και για άλλα πολλά ζητήματα.
      Δεν μπορείτε κάθε φορά που σας ζητάμε -και έχουμε το δικαίωμα οι Βουλευτές της Αντιπολίτευσης- να μας πείτε τις θέσεις σας για ορισμένα κρίσιμα ζητήματα, εσείς να ξαναγυρίζετε στο παρελθόν και να επικαλείστε τι έκανε και τι δεν έκανε η κυβέρνηση του ΠΑΣΟΚ, η οποία στο κάτω-κάτω της γραφής κρίθηκε, εκπροσωπεί σήμερα τη Μείζονα Αντιπολίτευση και με ένα σημαντικό ποσοστό, γι’ αυτό και δικαιούται να έχει λόγο.
      ΠΑΝΑΓΙΩΤΗΣ ΑΔΡΑΚΤΑΣ: Σαφώς αυτές είναι οι επιπτώσεις της οικονομικής σας πολιτικής!
      ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε συνάδελφε, σας παρακαλώ πάρα πολύ να είστε προσεκτικός και να μη με διακόπτετε και -εν πάση περιπτώσει- δεν θα μας φιμώσετε εδώ μέσα! Έχουμε εντολή από το λαό να έλθουμε εδώ, να μιλούμε, να προτείνουμε και να ασκούμε έλεγχο.
      Όσον αφορά το κρίσιμο ζήτημα του ανθυγιεινού επιδόματος, η κυβέρνησή μας και η παράταξή μας με αίσθημα ευθύνης που πάντα την κυριαρχούσε είχε πει αυτό ακριβώς, ότι δηλαδή ανησυχούσε. Και θυμάμαι τον παρευρισκόμενο πρώην Υπουργό κ. Φλωρίδη που ανησυχούσε και δικαιολογημένα -καθώς και όλη η παράταξή μας- για το αν θα είχαμε συνταξιούχους, όπως κι εσείς σήμερα είπατε, τριάντα πέντε και τριάντα επτά ετών. Δεν είχαμε πει κάτι το διαφορετικό.
      Όμως τότε η παράταξή σας δεν έκανε το ίδιο. Όχι απλώς υπέθαλπε αλλά υπερδοκίμαζε και επικροτούσε όλες τις θέσεις των αστυνομικών. Μάλιστα χθες άκουσα από ομιλούντα συνάδελφο της Νέας Δημοκρατίας ότι εμείς βάζαμε τους αστυνομικούς να δέρνουν αστυνομικούς! Και είχατε φθάσει μέχρι αυτό το σημείο!
      Συνεπώς νομίζω ότι κι εσείς έπρεπε τότε να είστε πιο υπεύθυνοι και να μην εξαπατάτε και να μην υιοθετείτε τέτοια ζητήματα, διότι άλλο είναι να υπόσχεσαι και -εν πάση περιπτώσει- να συμπαρίστασαι θεωρητικά και άλλο να καλείσαι να εφαρμόσεις υπεύθυνα ζητήματα, όπως είναι αυτό το ζήτημα του ανθυγιεινού των αστυνομικών.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κύριε Γαρουφαλιά, έχετε το λόγο για δύο λεπτά.
      ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε. 
      Κύριε Παπαγεωργίου, επειδή σε αυτόν το χώρο δεν είμαστε πρώτη φορά μαζί, αυτά που λέγατε πριν από λίγο, αγαπητέ συνάδελφε, με τόση θέρμη καλό θα ήταν να τα λέγατε όταν ήσασταν κυβέρνηση και ήσασταν κι εσείς κι εγώ και όλοι μας …
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, παρακαλώ να απευθύνεστε στο Προεδρείο.
      ΓΕΩΡΓΙΟΣ ΓΑΡΟΥΦΑΛΙΑΣ: …αγαπητέ κύριε Πρόεδρε και κύριε συνάδελφε, στην ίδια επιτροπή, στην Επιτροπή Δημόσιας Διοίκησης και Δημόσιας Τάξης. Και τότε τα ίδια θέματα συζητούσαμε, μόνο που τότε είχατε ξεχάσει να αντιδράτε σε γεγονότα που φαίνονταν σε καθημερινή βάση να εκδηλώνονται εις βάρος των εργαζομένων αστυνομικών της εποχής. Σήμερα δε, είστε λαλίστατος και επανέρχεστε σε θέματα του χθες που σας καταδίκασε ο λαός, η κοινωνία και οι ίδιοι οι αστυνομικοί να αλλάξετε θέση σε αυτό το χώρο!
      ΧΡΗΣΤΟΣ ΠΡΩΤΟΠΑΠΑΣ: …(Δεν ακούστηκε)
      ΓΕΩΡΓΙΟΣ ΓΑΡΟΥΦΑΛΙΑΣ: Σας καταδίκασε να μην είστε πια κυβέρνηση, κύριε πρώην Υπουργέ! Να είστε πρώην Υπουργός και σας παρακαλώ να μη με διακόπτετε, όπως δεν σας διέκοψα!
      Γι’ αυτόν ακριβώς το λόγο, κύριε Πρόεδρε -επειδή σε αυτήν την Αίθουσα όλοι έχουμε το λόγο γι’ αυτά τα ζητήματα και οι συνάδελφοι της Αντιπολίτευσης που πήραν το λόγο και τότε είχαν απόψεις, αλλά ήταν εντελώς διαφορετικές- κρινόμαστε σ’ αυτόν το χώρο και από την ελληνική κοινωνία αλλά ιδιαίτερα από τους εργαζόμενους αστυνομικούς που ξέρουν τον τρόπο με τον οποίο και φερθήκαμε και συμπαρασταθήκαμε στις δύσκολες στιγμές που πέρασαν.
      Το χειρότερο απ’ όλα ξέρετε ποιο είναι, κύριε Πρόεδρε; Ότι όταν ακριβώς έξω από τη Βουλή γίνονταν τα επεισόδια στους αστυνομικούς, κανένας από τους κυρίους συναδέλφους δεν ήλθε κοντά τους, δεν στήριξε αυτό τον αγώνα για τον οποίο σήμερα διαμαρτύρονται και κόπτονται, γιατί δεν παίρνουν το επικίνδυνο και ανθυγιεινό επίδομα. Γιατί όλα τα επεισόδια δημιουργήθηκαν γι’ αυτό το ζήτημα. Δεν ήλθε κανένας να τους στηρίξει εκείνη την εποχή, όπου πραγματικά γίνονταν διενέξεις μεταξύ του ιδίου του Σώματος. Σήμερα θυμήθηκαν –τόσα χρόνια μετά- το τι συνέβη τότε. 
      Να είστε σίγουροι, λοιπόν, κύριοι της Αντιπολίτευσης και κύριε Πρόεδρε, ότι η Κυβέρνηση υπεύθυνα και μεθοδικά θα αντιμετωπίσει τα ζητήματα της Ελληνικής Αστυνομίας σεβόμενη πάνω απ’ όλα τη δεοντολογία και την καλή συνεργασία που μέχρι σήμερα είχε και θα έχει με τα συνδικαλιστικά όργανα των αστυνομικών. Σε αυτή την Αίθουσα πρέπει κάποτε και ειλικρινείς να είμαστε αλλά να μάθουμε να λέμε τα πράγματα με το όνομά τους.
      Σας ευχαριστώ πάρα πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Κύριε Τσιόγκα, έχετε το λόγο για δύο λεπτά.
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, κανένας μέχρι τώρα δεν δεσμεύτηκε σ’ αυτήν την Αίθουσα ότι θα ικανοποιηθεί το χρόνιο αίτημα των αστυνομικών για το επικίνδυνο και ανθυγιεινό, όπως επίσης και για την ικανοποίηση των άλλων αιτημάτων για να πληρωθούν οι αστυνομικοί τα Σάββατα, τις Κυριακές, τις υπερωρίες και τα νυχτερινά.
      Θέλω να ρωτήσω τον κύριο Υπουργό το εξής: το πλήρες γεύμα, το φαγητό –όχι το κολατσιό, που φέρατε την τροπολογία- θα είναι μέσα στα 2.500 ευρώ; Θα αφαιρεθεί εκεί; Είναι προστιθέμενο εκεί ή είναι ξεχωριστό το ποσό; Θέλουμε μία απάντηση σ’ αυτό.
      Σε ό,τι αφορά τους στρατιωτικούς εμείς ήδη έχουμε καταθέσει ερώτηση στο Υπουργείο Εθνικής Άμυνας για να δοθεί και στους στρατιωτικούς ό,τι δίνεται και στους αστυνομικούς, με βάση τις προτάσεις μας. Όταν όμως έρχεται εδώ ένα νομοσχέδιο για τους Ολυμπιακούς Αγώνες και αφορά και τους στρατιωτικούς και τους αστυνομικούς και τους πυροσβέστες και τους λιμενικούς θα πρέπει να λαμβάνεται μέριμνα και γι’ αυτούς. Αποφασίστε τα συναρμόδια Υπουργεία, για το ποιο κονδύλι και από πού θα κοπεί γι’ αυτούς.
      Βεβαίως θα μπορούσαμε σ’ αυτό το νομοσχέδιο να είχαμε συμφωνήσει, όπως σας προτείναμε: Στην ικανοποίηση του αιτήματος για το επικίνδυνο και ανθυγιεινό μαζί με τα άλλα, όμως δεν το πράξατε. Δεν θελήσατε, δηλαδή, να προχωρήσετε στην ικανοποίηση αυτού του αιτήματος.
      Τέλος, για τους συμβασιούχους πυροσβέστες θέλουμε να δώσετε μία απάντηση εάν θα μετατραπούν οι συμβάσεις τους σε αορίστου χρόνου με βάση, αν θέλετε, το σχέδιο προεδρικού διατάγματος που έφτιαξε η Κυβέρνηση. Αν, δηλαδή, θα συμπεριλάβετε και αυτούς ούτως ώστε να μετατραπούν οι συμβάσεις τους σε συμβάσεις αορίστου χρόνου, γιατί καλύπτουν πάγιες και διαρκείς ανάγκες. Αν πάρουμε υπόψη και τις ελλείψεις που υπάρχουν στο Πυροσβεστικό Σώμα, τότε είναι άκρως απαραίτητοι.
      Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Ο κ. Γείτονας έχει το λόγο, για δύο λεπτά.
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
     Δεν είχα υπόψη μου να πάρω το λόγο διότι ό,τι είχα να πω για το νομοσχέδιο το είπα χθες στη συζήτηση επί της αρχής η οποία πραγματικά ανέβασε το επίπεδο της Βουλής. Δεν κατάλαβα σήμερα τον εκνευρισμό του κυρίου Υφυπουργού και τον εκνευρισμό συναδέλφων Βουλευτών της πτέρυγας της Νέας Δημοκρατίας. Αλίμονο αν οι πτέρυγες της Αντιπολίτευσης δεν έχουν δικαίωμα να σας ρωτήσουν ποια είναι η πολιτική σας σε συγκεκριμένα ζητήματα που αφορούν το αστυνομικό προσωπικό, για τα οποία μάλιστα είχατε πάρει θέσεις και είχατε πρωτοστατήσει σε συγκεκριμένες θέσεις στο παρελθόν.
     Κύριε Υφυπουργέ, μας είπατε τη μισή αλήθεια για το θέμα του ανθυγιεινού του αστυνομικού. Διότι ναι μεν στο πρόγραμμά σας δεν το αναφέρετε ρητά, αλλά πρωτοστατούσατε τότε στις κινητοποιήσεις των αστυνομικών και με προσωπικές δηλώσεις εσείς και άλλοι συνάδελφοι της παράταξής σας λέγατε ότι δεσμεύεστε να προχωρήσετε προς αυτήν την ρύθμιση.
     Σήμερα έρχεστε να μας πείτε ουσιαστικά αυτό που προωθήσαμε εμείς, ότι αυτή είναι η λύση. Αντί πραγματικά να μας εξηγήσετε γιατί ήταν τότε αυτή η στάση σας και σήμερα είναι αυτή η θέση σας, εξακολουθείτε να αντιπολιτεύεστε εμάς. Έτσι θα προχωρήσουμε; Αυτό εννοείτε ως κοινοβουλευτικό διάλογο; Ειλικρινά δεν το καταλαβαίνω.
     Το ίδιο ισχύει και για το θέμα του επιδόματος του αστυνομικού σε σχέση με την παρουσία τους στα γήπεδα. Μας λέτε ότι θα φέρετε τροπολογία με τη σύσταση ειδικού λογαριασμού. Σας είπε μας λέτε το Υπουργείο Οικονομικών ότι δεν μπορούμε να τον ανοίξουμε. Ποια είναι ακριβώς η λύση την οποία υποσχεθήκατε; Μας είπατε ότι έχετε έτοιμη μία τροπολογία. Τι λέει αυτή η τροπολογία; Δεν μπορούμε να το ζητήσουμε αυτό; Είναι υπερβολικό;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Μισό λεπτό, κύριε Πρόεδρε.
     Τρίτο θέμα. Αναφέρομαι στην τροπολογία που αφορά τη χορήγηση στους αστυνομικούς -ασφαλώς σε ευρώ- του αντιτίμου ενός πρόχειρου φαγητού. Επειδή είδα και την έκθεση του Γενικού Λογιστηρίου που μιλάει για απώλεια εσόδων κάποιων εκατομμυρίων ευρώ, δεν το κατάλαβα. Μπορείτε να μας προσδιορίσετε ποιο είναι το αντίτιμο το οποίο θα δώσετε;
     Διαβάστε την έκθεση, αν δεν την έχετε δει, κύριε Υφυπουργέ, και μου απαντάτε μετά. Ποιο είναι ακριβώς αυτό το αντίτιμο του πρόχειρου ημερήσιου φαγητού που θα δώσετε στους αστυνομικούς; Πώς προκύπτει αυτή η απώλεια εσόδων στο προϋπολογισμό;
     Όσον αφορά το ενδιαφέρον σας για τους αστυνομικούς, ισχύει με την παράταξή σας το «να σε κάψω Γιάννη, να σ’ αλείψω λάδι»! Εσείς ήσασταν αυτοί που κάθε φορά εδώ ως αντιπολίτευση μιλούσατε για Αστυνομία «βαθιά νυχτωμένη» και για Αστυνομία ανίκανη, ακατάλληλη. Η Αστυνομία αποτελείται από προσωπικό.
      Σήμερα μας παριστάνετε τους προστάτες των αστυνομικών; Ποιος σας πιστεύει; Ο Υπουργός χθες είχε μία πιο έντιμη στάση. Ομολόγησε αυτά που λέγαμε εμείς, ότι η Ελλάδα δηλαδή είναι μια από τις ασφαλέστερες χώρες στον κόσμο -αυτά που εσείς λοιδορούσατε- -παρ’ ότι σας δίναμε τα στοιχεία, ότι είχαμε τη μικρότερη εγκληματικότητα στην Ευρώπη. Το παραδέχθηκε τώρα ο Υπουργός.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Ιωάννης Τραγάκης): Κύριε Γείτονα, σας παρακαλώ να συντομεύετε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτά εμείς επιτύχαμε. Μακάρι να επιτύχετε και εσείς -και θα συμπαρασταθούμε σε κάθε θετική προσπάθεια- ακόμα περισσότερα για την Αστυνομία, για την εμπέδωση του αισθήματος ασφάλειας. 
      Όσον αφορά στο λεχθέν ότι όταν θα κάνετε τις κρίσεις θα είναι αξιοκρατικές, κύριε Υφυπουργέ, μακάρι να το δούμε. Αλλά από τα μέχρι τώρα δείγματα τοποθετήσεων στελεχών σε διάφορους οργανισμούς –που είναι όλα καθαρά κομματικά στελέχη- δεν μας έχετε μέχρι στιγμής προϊδεάσει καλώς για τις πραγματικές προθέσεις σας.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κ. Φλωρίδης έχει το λόγο για δύο λεπτά.
      ΓΕΩΡΓΙΟΣ ΦΛΩΡΙΔΗΣ: Ευχαριστώ, κύριε Πρόεδρε.
      Θα ήθελα απλώς να πω το εξής: Είχα την ευκαιρία χθες μαζί με πολλούς συναδέλφους να παρακολουθήσω την ομιλία του κ. Βουλγαράκη και ο Κοινοβουλευτικός μας Εκπρόσωπος κ. Καστανίδης μιλώντας στο όνομα όλων μας είπε «επιτέλους, να και ένα παράδειγμα ενός Υπουργού ο οποίος αναγνωρίζει με παρρησία στη Βουλή το πολύ σημαντικό έργο που πέτυχε η προηγούμενη κυβέρνηση» και έτσι εγώ δεν θέλω να κάνω κανένα άλλο σχόλιο.
      Η δικαίωση μίας πολιτικής που ασκήθηκε όλα τα προηγούμενα χρόνια σε μείζονα ζητήματα όπως και αυτό της ασφάλειας των Ολυμπιακών Αγώνων, νομίζω ότι με τον πιο πανηγυρικό τρόπο επικυρώθηκε χθες από τον καθ’ ύλην αρμόδιο Υπουργό, τον κ. Βουλγαράκη.
      Θέλω όμως να υπενθυμίσω στον κύριο Υφυπουργό -που μάλλον δεν είναι στο ίδιο μήκος κύματος με τον Υπουργό του- ότι σήμερα εντυπωσιάστηκα από το γεγονός ότι μου υπενθύμισε κατά λέξη τις αγορεύσεις μου στη Βουλή επί συγκεκριμένων ζητημάτων των αστυνομικών υπαλλήλων όσον αφορά στο επικίνδυνο και ανθυγιεινό. Έλεγα ακριβώς αυτά τα ίδια που είπε σήμερα και θέλω να τον παρακαλέσω να ψάξει στο αρχείο του Υπουργείου του και να δει το ερώτημα που έχουμε απευθύνει ως Υπουργείο στο Υπουργείο Οικονομικών για να υποβληθεί ερώτημα στο Ελεγκτικό Συνέδριο περί των επιπτώσεων.
      Θα κλείσω κάνοντας μια διαπίστωση. Παραδόξως άκουσα προηγουμένως έναν αγαπητό συνάδελφο της Συμπολίτευσης να λέει ότι οι μεγάλοι αγώνες των αστυνομικών συνδέθηκαν με αυτό το αίτημα. Εάν αναγνωρίζετε το δίκαιο των αγώνων εκείνων, όπως κάνατε και πριν και υπάρχει και η συνέντευξή σας στην εφημερίδα ΕΠΕΝΔΥΤΗΣ πριν από τις εκλογές, κύριε Μαρκογιαννάκη, που ανεβάζει το κόστος της ικανοποίησης αυτών των αιτημάτων σε 167 δισεκατομμύρια δραχμές, δεν έχετε λοιπόν, να κάνετε τίποτε άλλο παρά να βγάλετε τα 167 δισεκατομμύρια δραχμές που τους υποσχεθήκατε και να τα δώσετε εις ικανοποίηση αυτών των αιτημάτων για τα οποία έγιναν οι δίκαιοι αγώνες τους. Αν οι αγώνες ήταν δίκαιοι και εσείς τους στηρίζατε –και καλώς πράττατε κατά την άποψή σας- γίνατε Κυβέρνηση με την εντολή του ελληνικού λαού και ήρθε η ώρα να κάνετε αυτά που υποσχεθήκατε.
      Αυτό που πρέπει να απαντήσετε σε αυτούς και όχι σε εμάς –σ’ εμάς δεν έχει καμία αξία- είναι εάν τελικώς όλα εκείνα τα οποία με θέρμη υποστηρίζατε και επικρίνατε εμάς, σήμερα τα λέτε εσείς και επαναλαμβάνετε τις δικές μας ομιλίες κατά λέξη. Είναι καταπληκτικό το ότι κατά λέξη επαναλάβατε τη δική μου τελευταία ομιλία στη Βουλή επί των θεμάτων αυτών. Προχωρήστε, λοιπόν, στην ικανοποίηση.
      ΠΡΟΕΔΡΕΥΩΝ (Ιωάννης Τραγάκης): Ο κ. Κουτσούκος έχει το λόγο για δύο λεπτά.
      ΙΩΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Δεν ξέρω σε ποιους απευθύνθηκε ο εισηγητής της Πλειοψηφίας αναφερόμενος στην απουσία από τους αγώνες, αλλά θέλω να σας ενημερώσω, κύριε Πρόεδρε και εσάς και το Σώμα, ότι είμαστε πάρα πολλοί –μεταξύ των οποίων και εγώ- που για χρόνια πολλά έχουμε υποστηρίξει θεσμικές κατοχυρώσεις για την αναβάθμιση του επαγγέλματος του αστυνομικού. Η εισαγωγή με τις πανελλαδικές, η μοριοποίηση των μεταθέσεων, η συμμετοχή στα υπηρεσιακά συμβούλια, το νυκτερινό και το πενθήμερο είναι κατακτήσεις αυτής της περιόδου και έγιναν βεβαίως με τους αγώνες των αστυνομικών, αλλά υπήρχε πολιτικό περιβάλλον που το διαμορφώσαμε με τη δουλειά μας.
      Κύριε Υφυπουργέ, εγώ σας έκανα μια συγκεκριμένη ερώτηση γνωρίζοντας τις αδυναμίες και τις καθυστερήσεις της προηγούμενης κυβέρνησης για τις οποίες και κρίθηκε. Και αντί αυτού κάνατε πάλι αντιπολίτευση. Επαναλαμβάνω, λοιπόν, ότι πρέπει να μας πείτε ποια είναι η συγκεκριμένη τροπολογία και αφού το Υπουργείο Οικονομικών δεν θέλει να την προωθήσει, με ποιον τρόπο θα το λύσετε διότι διαφορετικά θα βγάλουμε τα συμπεράσματα ότι υπάρχουν άλλοι λόγοι. Και ξέρετε ποια συμφέροντα είναι εκείνα που ενδιαφέρονται να καθυστερήσουν τη συγκεκριμένη ρύθμιση που αφορά στα τηλεοπτικά δικαιώματα των ΕΠΑΕ.
      Σε ό,τι αφορά το επικίνδυνο και ανθυγιεινό θα επανέλθω, φέρνοντας τις δηλώσεις του σημερινού Πρωθυπουργού, όταν η Ομοσπονδία των Αστυνομικών επισκέφθηκε τη Ρηγίλλης, το κόμμα της Αξιωματικής Αντιπολίτευσης τότε και δηλώνατε υποστήριξη στο σύνολο των αιτημάτων.
      Ευχαριστώ, κύριε Πρόεδρε.
      ( Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο κύριος Υπουργός έχει το λόγο για τέσσερα λεπτά και ολοκληρώνεται η συζήτηση.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Δεν έπρεπε ενδεχομένως να ανέβουν τόσο πολύ οι τόνοι και δεν μπορώ να καταλάβω γιατί, σε σχέση με τη χθεσινή συζήτηση και τη συζήτηση στην Επιτροπή, θελήσατε να έλθετε σήμερα να κάνετε έντονη αντιπολίτευση.  Ενδεχομένως να πήρατε εντολή. Δεν ξέρω. Ίσως σας μάλωσαν κάποιοι ότι ήσασταν ήπιοι τις δύο προηγούμενες φορές.
      Θα ήθελα, λοιπόν, να πω το εξής. Έχουμε Ολυμπιακούς μπροστά μας και είμαστε υποχρεωμένοι όλοι να προσέχουμε ιδιαίτερα. Αν θέλετε μετά τους Ολυμπιακούς να κάνουμε μια συζήτηση, την κάνουμε. Αλλά όταν γινόμαστε ανακόλουθοι, είμαστε και αναξιόπιστοι. 
      Ξέρετε γιατί το λέω; Θυμάμαι εφτά-οκτώ χρόνια μετά τη νίκη του ΠΑΣΟΚ στις εκλογές του 1993, στις προ ημερησίας διατάξεως συζητήσεις που ο κ. Σημίτης επεκαλείτο τα λάθη της κυβέρνησης Μητσοτάκη 1990-1993 για να δικαιολογήσει τα προβλήματα της οικονομίας. Και έρχομαι εγώ σήμερα εδώ και λέω ότι ζητάτε από μια Κυβέρνηση δύο μηνών να λύσει όλα τα προβλήματα, όταν τα ίδια προβλήματα σας είχαν τεθεί …
      ΓΕΩΡΓΙΟΣ ΦΛΩΡΙΔΗΣ: Σε τέσσερα χρόνια τι θα κάνετε. Όχι τώρα.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Σας παρακαλώ μη με διακόπτετε. Δεν σας διέκοψα. Θα πάρετε την απάντηση.
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, κύριε Υπουργέ, παρακαλώ.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Γιατί εκνευρίζεστε, κύριε συνάδελφε; 
      ΠΡΟΕΔΡΕΥΩΝ (Ιωάννης Τραγάκης):  Κύριε Υπουργέ, να απευθύνεστε στο Προεδρείο και ήρεμα για να τελειώνουμε.
      ( Θόρυβος από την πτέρυγα του ΠΑΣΟΚ )
      Συνεχίστε, κύριε Υπουργέ. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης):  Είμαι υποχρεωμένος να επισημάνω αυτές τις απίστευτες καθυστερήσεις και παλινωδίες σας. 
      Και μιλώ για το επικίνδυνο και ανθυγιεινό. Κύριε Φλωρίδη, ο προκάτοχός σας είχε βγάλει δελτίο Τύπου τον Ιούνιο –δεν πιστεύω να με διαψεύδετε, αν ήξερα πως θα πάρει αυτήν τη μορφή η συζήτησή μας, θα το είχα φέρει μαζί μου- όπου λέει ότι εντός του Ιουνίου κατατίθεται νομοσχέδιο, με το οποίο θα αναγνωρίζεται το επάγγελμα ως επικίνδυνο και ανθυγιεινό και μάλιστα έλεγε ότι έτσι δείχνει η Κυβέρνηση του ΠΑΣΟΚ το πόσο αγαπάει τους αστυνομικούς και πόσο λύνει τα προβλήματά τους. Δεν το έκανα εγώ αυτό το πράγμα. Το έκανε η Κυβέρνησή σας, ο προκάτοχός σας.
      Δεν το κάνουμε, λοιπόν, εμείς αυτό. Δεν πρόκειται να το κάνουμε. Εμείς έχουμε ανοίξει την πόρτα στους συνδικαλιστές και συζητάμε. Δεν την κλείσαμε, όπως την κλείσατε εσείς, κύριε Φλωρίδη, γιατί αυτό που παραπονιούνται για σας, είναι ότι κλείσατε την πόρτα και δεν συζητούσατε μαζί τους. Βρήκαμε τον τρόπο για τη δρομολόγηση της λύσης των προβλημάτων. Ξεκινήσαμε στο διαδικαστικό, στο δικονομικό, αν θέλετε και είπαμε, συμφωνήσαμε ότι θα πάει το ερώτημα στο Ελεγκτικό Συνέδριο, που και εσείς…
      ΓΕΩΡΓΙΟΣ ΦΛΩΡΙΔΗΣ: Όταν εσείς κάνατε το ερώτημα…
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Σας παρακαλώ, μη με διακόπτετε.
      ΠΡΟΕΔΡΕΥΩΝ (Ιωάννης Τραγάκης): Κύριε Φλωρίδη, σας παρακαλώ.
      Συνεχίστε, κύριε Υπουργέ και να απευθύνεστε στο Προεδρείο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εσείς είχατε την ευκαιρία δέκα μήνες που ήσασταν Υπουργός Δημόσιας Τάξης…
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, να απευθύνεστε στο Προεδρείο.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, είχε τη δυνατότητα ο διαμαρτυρόμενος σήμερα κ. Φλωρίδης, δέκα μήνες που ήταν Υπουργός Δημόσιας Τάξης αυτό το ερώτημα το οποίο ήθελαν και οι αστυνομικοί και οι ίδιοι είχαν υποσχεθεί, να το έχει κάνει και δεν το έκανε. Εμείς, λοιπόν, στο δίμηνο που είμαστε Κυβέρνηση το κάναμε το ερώτημα και αναμένουμε την απάντηση. Μετά την απάντηση, θα δρομολογηθεί η λύση.
      Ακόμα άκουσα κάτι περίεργα πράγματα, για το αν περιλαμβάνεται στις 2.500 ευρώ το πλήρες γεύμα. Όχι, κύριε συνάδελφε. Άλλο πράγμα είναι αυτό. Αυτό είναι τελείως ανεξάρτητο. Δεν έχει καμία σχέση.
      Όσον αφορά το 10% επί των διαφημίσεων, πάλι είπα να μη μας κατηγορείτε ότι δεν λύσαμε το πρόβλημα σε δύο μήνες. Εσείς το είχατε μπροστά σας δυόμισι χρόνια. 
      Κάποιος μίλησε για συμφέροντα. Νομίζω ο κ. Κουτσούκος. Λάθος κάνατε, κύριε Κουτσούκο, γιατί αν μιλάτε για συμφέροντα, θα πρέπει να ανατρέξετε σ’ αυτούς οι οποίοι καθυστερούσαν δυόμισι χρόνια.
      Επίσης εμείς επιδιώξαμε τη λύση αμέσως και η τροπολογία η οποία συνετάγη και υπεγράφη από τον Υπουργό Δημόσιας Τάξης εκεί που έλεγε, ότι υπάρχει η διάταξη του νόμου που απαγορεύει τη σύσταση ειδικών λογαριασμών γράψαμε, εξαιρουμένης της περιπτώσεως του άρθρου τάδε και αναφερθήκαμε στο συγκεκριμένο ειδικό λογαριασμό.  Ο Υπουργός Οικονομικών έχει την άποψη, δικαιολογημένα ενδεχομένως, ότι δεν πρέπει να ανοίξουμε τους ασκούς του Αιόλου σε νέους ειδικούς λογαριασμούς. Ε, λοιπόν, εμείς θα την βρούμε τη λύση. Δεν είμαι πρόχειρος αυτήν τη στιγμή να σας πω, πάντως να εξυπηρετήσουμε κάποια συμφέροντα που να καθυστερήσουμε δυόμισι χρόνια, τέτοια αφορμή για να προβάλλετε άλλη φορά αυτό τον ισχυρισμό, δεν θα σας δώσουμε. Αναζητήστε σε άλλους ποιοι είναι οι θεραπαινίδες των συμφερόντων, σε αυτούς που καθυστέρησαν δυόμισι χρόνια. Εσείς μου δίνετε το δικαίωμα να τα λέω αυτά. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 5 και της τροπολογίας με γενικό αριθμό 11 και ειδικό 1 και θα προχωρήσουμε στην ψήφισή τους χωριστά.
    Εισερχόμαστε στην ψήφιση των άρθρων.  
    Ερωτάται το Σώμα: Γίνεται δεκτό το άρθρο 1 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 2 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 3 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 4 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 5 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτή η τροπολογία με γενικό αριθμό 11 και ειδικό 1;
    ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 11 και ειδικό 1 έγινε δεκτή ομοφώνως και εντάσσεται στο νομοσχέδιο ως ίδιο άρθρο.
      Εισερχόμαστε στην ψήφιση του ακροτελεύτιου άρθρου.
    Ερωτάται το Σώμα: Γίνεται δεκτό το ακροτελεύτιο άρθρο;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Το ακροτελεύτιο άρθρο έγινε δεκτό ομοφώνως.
      Συνεπώς το νομοσχέδιο του Υπουργείου Δημόσιας Τάξης: «Ρύθμιση θεμάτων προσωπικού του Υπουργείου Δημόσιας Τάξης και άλλες διατάξεις» έγινε δεκτό κατ’ αρχήν και κατ’ άρθρο κατά πλειοψηφία. 
    Συμφωνεί το Σώμα να ψηφισθεί και στο σύνολο το νομοσχέδιο;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα συμφώνησε ομόφωνα.
      Ερωτάται το Σώμα: Γίνεται δεκτό το νομοσχέδιο του Υπουργείου Δημόσιας Τάξης: «Ρύθμιση θεμάτων προσωπικού του Υπουργείου Δημόσιας Τάξης και άλλες διατάξεις» στο σύνολο;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Δημόσιας Τάξης: «Ρύθμιση θεμάτων προσωπικού του Υπουργείου Δημόσιας Τάξης και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
    (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου. 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Παρεσχέθη η ζητηθείσα εξουσιοδότηση.
    Στο σημείο αυτό δέχεστε, κύριοι συνάδελφοι να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 12.00’ λύεται η συνεδρίαση για αύριο ημέρα Πέμπτη 20 Μαΐου 2004 και ώρα 10.30’ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών του ΠΑΣΟΚ αρμοδιότητας του Υπουργείου Ανάπτυξης, σχετικώς με την άνοδο των τιμών των καυσίμων, σύμφωνα με την ημερήσια διάταξη, που σας έχει διανεμηθεί.
    
      Η ΠΡΟΕΔΡΟΣ                                                            ΟΙ ΓΡΑΜΜΑΤΕΙΣ



75

Συνεδρίαση 19-5-2004


