ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΙΕ΄
Παρασκευή 21 Οκτωβρίου 2005
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Ε. Στρατάκη, Ε. Βενιζέλου, Ε, Σχοιναράκη-Ηλιάκη και Κ. Μητσοτάκη, σελ.
3. Επί του Κανονισμού, σελ.
4. Επί Διαδικαστικού Θέματος, σελ.
5. Ανακοινώνεται ότι η Ειδική Επιτροπή επί του απολογισμού και του γενικού ισολογισμού του Κράτους καταθέτει την έκθεσή της στα σχέδια νόμων του Υπουργείου Οικονομίας και  Οικονομικών: 1) «Κύρωση του Απολογισμού του Κράτους Οικονομικού Έτους 2003» και 2) «Κύρωση του Ισολογισμού του Κράτους Οικονομικού Έτους 2003», σελ.
Β΄ ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών , σελ.
3. Ανακοίνωση του δελτίου επικαίρων ερωτήσεων της Δευτέρας 24 Οκτωβρίου 2005, σελ.
4. Συζήτηση επικαίρων ερωτήσεων: 
α) Προς τον Υπουργό Εθνικής Παιδείας και Θρησκευτικών: i) σχετικά με τον διορισμό μόνιμων εκπαιδευτικών στα σχολεία, την κατάργηση των αναπληρωτών και ωρομισθίων κ.λπ., σελ.
ii) σχετικά με την καθυστέρηση τοποθέτησης καθηγητών μουσικών οργάνων στα σχολεία, σελ.
β) Προς τον Υπουργό Οικονομίας και Οικονομικών σχετικά με την αναπροσαρμογή του στεγαστικού επιδόματος φοιτητών, σελ.
γ) Προς τον Υπουργό Εθνικής ‘Αμυνας σχετικά με την λήψη μέτρων προστασίας του μνημειακού χώρου της Γυάρου κ.λπ., σελ.
5. Συζήτηση Επερώτησης είκοσι πέντε (25) Βουλευτών του Πανελλήνιου Σοσιαλιστικού Κινήματος αρμοδιότητας του Υπουργείου Εθνικής Παιδείας και Θρησκευμάτων σχετικά με το πρόγραμμα Μουσικών Προπαρασκευαστικών Τμημάτων στα Δημοτικά Σχολεία, σελ.
Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Σχεδίου Νόμου:
Οι Υπουργοί Περιβάλλοντος, Χωροταξίας και Δημοσίων Έργων, Οικονομίας και Οικονομικών, Εξωτερικών, Ανάπτυξης και Αγροτικής Ανάπτυξης και Τροφίμων κατέθεσαν σχέδιο νόμου: «Κύρωση των τροποποιήσεων που έγιναν στο Μόντρεαλ στις 15 έως 17 Σεπτεμβρίου 1997 και στο Πεκίνο από 29 Νοεμβρίου έως 3 Δεκεμβρίου 1999 του Πρωτοκόλλου του Μόντρεαλ  του 1987, που κυρώθηκε με το ν. 1818/88 (ΦΕΚ Α΄ 253), σχετικά με τις ουσίες που καταστρέφουν τη στοιβάδα του όζοντος», σελ.
ΟΜΙΛΗΤΕΣ
Α. Επί του Κανονισμού:
ΑΛΑΒΑΝΟΣ Α., σελ.
ΓΕΙΤΟΝΑΣ Κ., σελ.
ΝΕΡΑΝΤΖΗΣ Α., σελ.
ΣΟΥΡΛΑΣ Γ., σελ.
Β. Επί διαδικαστικού θέματος:
ΑΛΑΒΑΝΟΣ Α., σελ.
ΝΕΡΑΝΤΖΗΣ Α., σελ.
ΣΟΥΡΛΑΣ Γ., σελ.
Γ. Επί των Επικαίρων Ερωτήσεων:
ΚΑΛΟΣ Γ., σελ.
ΛΕΒΕΝΤΗΣ Α., σελ.
ΜΙΧΑΛΟΛΙΑΚΟΣ Β., σελ.
ΜΠΕΖΑΣ Α., σελ.
ΠΑΝΤΕΛΑΚΗ Ε., σελ.
ΠΑΤΣΙΛΙΝΑΚΟΣ Ι., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.
Δ. Επί της Επερώτησης:
ΓΚΕΡΕΚΟΥ Α., σελ.
ΕΞΑΡΧΟΣ Β., σελ.
ΚΑΛΟΣ Γ., σελ.
ΚΑΤΣΙΦΑΡΑΣ Α., σελ.
ΛΕΒΕΝΤΗΣ Α., σελ.
ΛΟΒΕΡΔΟΣ Α., σελ.
ΠΑΝΤΟΥΛΑΣ Μ., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΙE΄
      Παρασκευή 21 Οκτωβρίου 2005
      Αθήνα, σήμερα στις 21 Οκτωβρίου 2005, ημέρα Παρασκευή και ώρα 10.52΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 20.10.2005  εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΙΔ΄ συνεδριάσεως του, της Πέμπτης 20 Οκτωβρίου 2005, σε ό,τι αφορά στην ψήφιση στο σύνολο των σχεδίων νόμων: 
      1. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για την ίδρυση και τους όρους δραστηριοτήτων Πολιτιστικών Κέντρων».
      2. «Κύρωση της Συμφωνίας πολιτιστικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου της Ταϊλάνδης».)
      Παρακαλείται η κύρια Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Ελπίδα Παντελάκη,  Βουλευτή Α΄ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Νομού Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμαρχος Μαραθώνα ζητεί την εκπόνηση  ενός γενικού πολεοδομικού σχεδίου για το Μαραθώνα και τη χρηματοδότηση για την υλοποίησή του.
      2) Ο Βουλευτής Νομού Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Δήμαρχος Νίκαιας ζητεί την υιοθέτηση πρότασης που αφορά στη διάθεση των καλλιεργητικών δικαιωμάτων βαμβακιού και καλαμποκιού.
      3) Ο Βουλευτής Νομού Ημαθίας κ. ΜΙΧΑΗΛ ΧΡΥΣΟΧΟΪΔΗΣ κατέθεσε αναφορά με την οποία φορείς του τεχνικού κόσμου της Ημαθίας ζητούν να γίνουν προσλήψεις προσωπικού και μηχανοργάνωση στο ΤΣΜΕΔΕ Νομού Ημαθίας.
      4) Ο Βουλευτής Νομού Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύνδεσμος Τουριστικών Επιχειρήσεων Κουφονησίων ζητεί τη στήριξη της έκδοσης τουριστικού οδηγού για τα Κουφονήσια.
      5) Ο Βουλευτής Νομού Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου – Λυκείου Αμοργού ζητεί την οικονομική κάλυψη  της μετακίνησης των μαθητών για το πρόγραμμα της πρόσθετης διδακτικής στήριξης.
      6) Ο Βουλευτής Νομού Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε δημοσίευμα εφημερίδας στο οποίο ζητείται η οικονομική ενίσχυση των κατοίκων της Πλάκας Δεματίων Ιωαννίνων που η περιοχή τους επλήγει από κατολίσθηση.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1477/25-8-05 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. ΥΠ.ΠΟ/ΓΡ.ΥΦΥΠΚ.Ε./97/16-9-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 1477/25-8-05 ερώτησης της Βουλευτού κ. Χρ. Αράπογλου, σχετικά με περιοχές αγορών και μνημεία του ιστορικού κέντρου της Θεσσαλονίκης, σας πληροφορούμε τα εξής:
      Με την πρόσφατη ένταξη στις αρμοδιότητες του ΥΠΠΟ της προστασίας των «ιστορικών τόπων» (Ν.3028/02, άρθρο 16) - όπως είναι το ιστορικό κέντρο της Θεσσαλονίκης -το ΥΠΠΟ συμμετέχει με το ΥΠΕΧΩΔΕ στον καθορισμό ειδικών ρυθμίσεων και την έκδοση Π.Δ. όσον αφορά «τους περιορισμούς της ιδιοκτησίας, τις χρήσεις γης ή των κτιρίων, τους όρους δόμησης ή τις επιτρεπόμενες δραστηριότητες» (άρθρο 14§6) με στόχο την προστασία του χαρακτήρα, της κλίμακας του δομημένου περιβάλλοντος, των σχέσεων ελεύθερου και δομημένου χώρου και της αρχιτεκτονικής φυσιογνωμίας της περιοχής.
      Ο Νόμος 3028/02 (άρθρα 10, 16-14) προβλέπει τις ισχύουσες διαδικασίες, δεσμεύσεις και περιορισμούς για τη διατήρηση της αρχιτεκτονικής των μνημείων (έλεγχος μελετών και έγκριση εργασιών ύστερα από γνωμοδότηση του αρμόδιου Συμβουλίου), την αποτροπή κατεδαφίσεων και αλλαγής του χαρακτήρα του ιστορικού κέντρου (ιστορικός τόπος) (εξέταση του αντιστοίχου αιτήματος κατεδάφισης για τα μη διατηρητέα κτίρια και λοιπών παρεμβάσεων στην περιοχή, από το αρμόδιο Συμβούλιο).
      Σημαντικό ρόλο στην εξέλιξη του ιστορικού κέντρου της πόλης και στη μη συνετή διαχείρισή του έχουν οι πολίτες της και ο βαθμός ωριμότητας της κοινωνίας της ως προς την αποδοχή του ιστορικού αρχιτεκτονικού αποθέματος ως καθοριστικής αξίας για την ποιότητα της ζωής μας και το σεβασμό εφαρμογής των αντίστοιχων νομοθετικών κατευθύνσεων και δεσμεύσεων.
      Σημαντικό επίσης ρόλο έχουν οι συναρμόδιες Υπηρεσίες και Φορείς, ως προς τον έλεγχο εφαρμογής των ανωτέρω και την αποτροπή των αυθαίρετων επεμβάσεων.
      Ως προς τη χρηματοδότηση των εργασιών σε διατηρητέα κτίρια, αυτή επαφίεται στους κατόχους και νομείς τους (άρθρο 11). Τέλος, όσον αφορά στα μέτρα για την τόνωση της εμπορικής κίνησης των καταστημάτων του ιστορικού κέντρου, διευκρινίζεται ότι τέτοια θέματα δεν εμπίπτουν στις αρμοδιότητες του Υπουργείου Πολιτισμού.
      Ωστόσο έμμεσα, ένα ποιοτικό-ιστορικό περιβάλλον, στο οποίο έχουν επιλυθεί ζητήματα συντήρησης και ευπρεπισμού του ιστορικού αρχιτεκτονικού αποθέματος, όπως και προβλήματα κυκλοφορίας, στάθμευσης οχημάτων, οπτικής και ηχητικής ρύπανσης κ.λ.π. συντελεί στην επισκεψιμότητά του και κατ' επέκταση στην τόνωση της εμπορικής κίνησης.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      2. Στην με αριθμό 263/11-7-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 37/3-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
      Α. Το Υπουργείο Αγροτικής Ανάπτυξης και Τροφίμων εφαρμόζει δύο προγράμματα αναδιάρθρωσης αμπελώνων:
      1. Αναδιάρθρωση Κορινθιακής και Σουλτανίνας για την καταπολέμηση της φυλλοξήρας, με στόχο την αντικατάσταση των αμπελώνων που έχουν προσβληθεί από τη φυλλοξήρα και
      2. Αναδιάρθρωση και μετατροπή αμπελώνων οινοποιήσιμων ποικιλιών αμπέλου βάσει του Καν. (ΕΚ) 1493/99, με στόχο τη βελτίωση της ποιότητας των παραγόμενων οίνων.
      Η εθνική νομοθεσία που διέπει την εφαρμογή και των δύο προγραμμάτων, προβλέπει την προμήθεια υγιούς πολλαπλασιαστικού υλικού από τους αμπελοκαλλιεργητές, μόνο από τα εγκεκριμένα φυτώρια αμπέλου, όσον αφορά την προστασία από τις ασθένειες των φυτών και ιδιαίτερα τις ιώσεις αφενός και αφετέρου τη διασφάλιση της ταυτότητας των ποικιλιών. Η τήρηση των όρων αυτών από τους παραγωγούς είναι απόλυτα αναγκαία.
      Σχετικά με το προκύψαν πρόβλημα στους αμπελουργούς, κρίνεται σκόπιμο, όπως εξετασθεί καταρχήν από τις αρμόδιες Φυτοπαθολογικές Υπηρεσίες του Νομού, ώστε να διαπιστωθεί η πραγματική αιτία και κατόπιν να καταβληθεί κάθε προσπάθεια αντιμετώπισής του σε τοπικό ή άλλο επίπεδο.
      Β. Για την ασφαλιστική κάλυψη των αμπελοκαλλιεργητών διαβιβάζουμε συνημμένα το με αριθμ. πρωτ. 12897/15-7-2005 έγγραφο του Προέδρου του ΕΛΓΑ που απαντά σχετικά.
      Ο Υφυπουργός
      ΑΛΕΞΑΝΔΡΟΣ  ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 272/12-7-05 ερώτηση του Βουλευτή κ. Αθανασίου Παπαγεωργίου δόθηκε με το υπ’ αριθμ. 38/3-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Θ. Παπαγεωργίου, σας πληροφορούμε τα εξής:
      Με τις διατάξεις του ν. 436/76 επετράπη η λόγω δωρεάς μεταβίβαση κατά κυριότητα στο Ελληνικό Δημόσιο έκτασης 15.000 στρεμμάτων καλλιεργήσιμων και βοσκήσιμων, που ανήκε στο θεραπευτήριο Ψυχικών Παθήσεων Ιεράς Μονής Πέτρας Ολύμπου (Θ.Ψ.Π.Ι.Μ.Π.Ο.), για γεωργική και κτηνοτροφική αποκατάσταση ακτημόνων καλλιεργητών και κτηνοτρόφων από κοινού των εγκατοίκων και των κατοίκων ομόρων συνοικισμών, προτιμώμενων των κατεχόντων και καλλιεργούντων τις εκτάσεις επί δεκαετία, πριν τη δημοσίευση του ν. 436/1976.
      Με την με αριθμ. 3705/2-4-2002 Απόφαση του Υπουργού Γεωργίας, εκδοθείσα κατ' εξουσιοδότηση του άρθρου 26 του ν. 2732/99, παραχωρήθηκε στους αναγκαστικούς μισθωτές -κατοίκους Αγ. Δημητρίου - η κατεχόμενη από αυτούς έκταση, η οποία ανέρχεται στα 4.575 στρέμματα.
      Από το Υπουργείο Αγροτικής Ανάπτυξης και Τροφίμων μελετώνται τα υποβληθέντα στοιχεία για την έκδοση απόφασης, βάσει του άρθρου 11 του ν. 3147/03, με την οποία θα παρέχεται δυνατότητα παραχώρησης εκτάσεων περίπου 2.200 στρεμμάτων στους κατοίκους του συνοικισμού Σανατορίου Πέτρας.
      Τέλος, θα διανεμηθούν σε ακτήμονες καλλιεργητές εκτάσεις του αγροκτήματος Φωτεινών, εμβαδού 1.000 'περίπου στρεμμάτων, ενώ έκταση περίπου 3.000 στρεμμάτων κατέχεται αυθαίρετα.
      Η υπόλοιπη έκταση, περίπου 7.000 στρεμμάτων είναι ανεπίδεκτη καλλιέργειας και το Υπουργείο Αγροτικής Ανάπτυξης και Τροφίμων εκτιμώντας το γεγονός ότι ο σκοπός. της δημιουργίας του κτηνοτροφικού πάρκου είναι παραπλήσιος του σκοπού της αποκατάστασης και με δεδομένο ότι η έκταση δεν μπορεί να χρησιμοποιηθεί για αποκατάσταση ακτημόνων, θα εξετάσει τη δυνατότητα τροποποίησης του ν. 436/76, (διάθεση μέρους της συνολικής έκτασης και για άλλους σκοπούς) οπότε και δύναται να ικανοποιηθεί το αίτημα του Δήμου Πέτρας.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      4. Στην με αριθμό 280/12-7-05 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 41/3-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας. στην παραπάνω ερώτηση που κατέθεσε ο Βουλευτής κ. Η. Καλλιώρας, σας πληροφορούμε τα εξής:
      Τα πρώτα έτη εφαρμογής του προγράμματος της βιολογικής γεωργίας, είχαν θεσπιστεί Νομαρχιακά προγράμματα, βάσει των οποίων η βιολογική γεωργία εφαρμοζόταν σε συγκεκριμένες περιοχές, τις οποίες είχαν ορίσει οι Νομαρχιακές Αυτοδιοικήσεις. Η εφαρμογή των Νομαρχιακών προγραμμάτων όμως παρουσίασε τα εξής προβλήματα:
      - Λόγω του εθελοντικού χαρακτήρα του προγράμματος δεν εντάσσονταν όλες οι γεωργικές εκμεταλλεύσεις που ανήκαν στις συγκεκριμένες ζώνες, με αποτέλεσμα να μην καλλιεργείται αποκλειστικά μια περιοχή με βιολογικές μεθόδους.
      - Υπήρχαν παραγωγοί που παρότι επιθυμούσαν να ενταχθούν στο πρόγραμμα, δεν εντάσσονταν γιατί οι γεωργικές εκμεταλλεύσεις τους δεν ανήκαν στις περιοχές παρέμβασης.
      Για τους παραπάνω λόγους το πρόγραμμα της βιολογικής γεωργίας εφαρμόζεται. πλέον σε όλες τις περιοχές της Ελλάδας, χωρίς να υπάρχει πιλοτικό πρόγραμμα.
      Οι οικονομικές ενισχύσεις του προγράμματος της Βιολογικής Γεωργίας, οι οποίες δίνονται στους παραγωγούς που εφαρμόζουν βιολογικές μεθόδους καλλιέργειας, δίνονται ανά είδος καλλιέργειας και δεν υπάρχουν διαφοροποιήσεις ως προς την περιοχή.
      Όσον αφορά το Πρόγραμμα της Βιολογικής Γεωργίας, την Οικονομική Ενίσχυση των βιοκαλλιεργητών και την προκήρυξη του μέτρου «Βιολογική Γεωργία στα πλαίσια του ΕΠΑΑ», διαβιβάζουμε συνημμένα τα με αριθμ. Πρωτ.. 54475/19-7-2005 και 2744/26-7-2005 έγγραφα του Προέδρου του ΟΠΕΚΕΠΕ και του Ειδικού Γραμματέα του Γ'ΚΠΣ, αντίστοιχα που απαντούν σχετικά.
      Ο Υφυπουργός
      ΑΛΕΞΑΝΔΡΟΣ. ΚΟΝΤΟΣ»
      5. Στην με αριθμό 1578/29.8.05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 3256 Β/23.9.05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      Η περιοχή αναφοράς έχει χαρακτηριστεί ως Ζώνη Ειδικής Προστασίας (ΖΕΠ) της Οδηγίας 79/409/ΕΟΚ και ελέγχεται η καταλληλότητά της προς ένταξη στο υπό διαμόρφωση Ευρωπαϊκό Οικολογικό Δίκτυο Natura2000 βάσει της Οδηγίας 92143/Ε.Ε. Παρά ταύτα, η λίμνη Δύστου δεν εμπίπτει στις περιοχές, που με βάση τις προτεραιότητες της αρμόδιας Υπηρεσίας του ΥΠΕΧΩΔΕ αλλά και την ισχύουσα νομοθεσία, έχει εκπονηθεί η απαραίτητη για την διαχείρισή της Ειδική Περιβαλλοντική Μελέτη.
      Η όποια ανάδειξη/αξιοποίηση της περιοχής, προκειμένου να συνδυάζεται με την αποτελεσματική προστασία του υγροτόπου, προϋποθέτει την εκπόνηση επιμέρους εξειδικευμένων μελετών εκτός της ΕΠΜ και διαβουλεύσεις με τους κατοίκους της περιοχής και τους φορείς της τοπικής κοινωνίας (ΟΤΑ, Νομ. Αυτοδιοίκηση Εύβοιας κ.λ.π.). Την εκπόνηση μελετών ανάλογου περιεχομένου, καθώς και της ΕΠΜ είναι δυνατόν να αναθέσει οποιοσδήποτε από τους προαναφερόμενους φορείς.
      Τέλος σας ενημερώνουμε ότι δεν έχει κατατεθεί πρόταση για χρηματοδότηση από εθνικούς ή ευρωπαϊκούς πόρους, με σκοπό την εφαρμογή ειδικών διαχειριστικών μέτρων.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 1611/30.8.05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 34520/ΕΥΣ 8269/10-10-2005 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρου σχετικού και σύμφωνα με τα στοιχεία της αρμόδιας Ειδικής Υπηρεσίας Διαχείρισης ΠΕΠ Στερεάς Ελλάδας, σας πληροφορούμε τα ακόλουθα:
      Στο πλαίσιο της δεύτερης πρόσκλησης με αρ. πρωτ. 4568/09-07-04 για υποβολή προτάσεων στο Μέτρο 1.13 «Ενίσχυση - Βελτίωση Υποδομών Αλιείας» του Π.Ε.Π. Στερεάς Ελλάδας 2000-2006, υπεβλήθη από τη Ν.Α. Εύβοιας την 15/9/04 πρόταση στην αρμόδια Ειδική Υπηρεσία Διαχείρισης με τίτλο «Επέκταση προσήνεμου Μώλου Αλιευτικού Καταφυγίου Αμυγδαλιάς» προϋπολογισμού 1.000.000 €. Κατά τη διαδικασία αξιολόγησης των προτάσεων από την αρμόδια Ειδική Υπηρεσία Διαχείρισης, εντοπίστηκαν σημαντικές ελλείψεις στο φάκελο του σχετικού με την Ερώτηση έργου, που αφορούσαν κυρίως την ωριμότητα της μελέτης και την επάρκεια των απαιτούμενων αδειοδοτήσεων. Συνέπεια των ελλείψεων αυτών ήταν η μη ένταξη του έργου στο ΠΕΠ Στερεάς Ελλάδας 2000 - 2006, στο πλαίσιο της παραπάνω πρόσκλησης.
      Ο Υφυπουργός
      ΧΡΗΣΤΟΣ ΦΩΛΙΑΣ»
      7. Στην με αριθμό 2504/22.9.05 ερώτηση της Βουλευτού κ. Σοφίας Καλαντζάκου δόθηκε με το υπ’ αριθμ. 090022/23185/1655/10.10.05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση που κατέθεσε στη Βουλή των Ελλήνων η βουλευτής κ. Σοφία Καλαντζάκου, σχετικά με την προώθηση των προβλεπόμενων από τις διατάξεις του ν. 3305/05 «Εφαρμογή της Ιατρικώς Υποβοηθούμενης Αναπαραγωγής», διοικητικών πράξεων και όσον αφορά θέματα της αρμοδιότητας μας, σας γνωρίζουμε τα ακόλουθα:
      Σύμφωνα με τα άρθρα 28 και 29 του ανωτέρω νόμου, οι όροι, οι προϋποθέσεις και η διαδικασία κάλυψης από τους ασφαλιστικούς οργανισμούς των δαπανών εφαρμογής των μεθόδων Ιατρικής Υποβοηθούμενης Αναπαραγωγής καθορίζονται με π.δ/γμα που εκδίδεται με πρόταση των Υπουργών Απασχόλησης και Κοινωνικής Προστασίας, Υγείας και Κοινωνικής Αλληλεγγύης και των συναρμόδιων Υπουργών, έπειτα από εισήγηση της Εθνικής Αρχής Ι.Υ.Α. η οποία υποβάλλεται στον Υπουργό Υγείας και Κοινωνικής Αλληλεγγύης, εντός δώδεκα μηνών από την έναρξη λειτουργία της.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      8. Στην με αριθμό 1471/25.8.2005 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 1095659/258/6.10.2005 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.πρωτ. 1471/25.8.05 ερώτησης που κατέθεσε η Βουλευτής κα Θεοδώρα Τζακρή και μας κοινοποίησε το Υπ. Μεταφορών και Επικοινωνιών με το υπ'αριθμ. 6316/1012/Β0014/30.9.05 έγγραφό του, σχετικά με το ανωτέρω θέμα, σας γνωρίζουμε τα εξής:
      1. Σύμφωνα με τις διατάξεις των άρθρων 2,3,4 και 8 του Κώδικα Φ.Π.Α (ν.2859/2000), όπως ισχύουν, στο φόρο προστιθέμενης αξίας υπόκειται κάθε φυσικό ή νομικό πρόσωπο, εφόσον ασκεί κατά τρόπο ανεξάρτητο την οικονομική δραστηριότητα του παραγωγού, του εμπόρου ή αυτού που παρέχει υπηρεσίες, έναντι αμοιβής, ανεξάρτητα από τον τόπο εγκατάστασης, τον επιδιωκόμενο σκοπό ή το αποτέλεσμα της δραστηριότητας αυτής.
      2. Περαιτέρω, με τις διατάξεις του άρθρου 15, παράγραφος 42 του ν.2166/93 ορίζεται ότι: «φυσικά ή νομικά πρόσωπα παροχής οδικής βοήθειας υπόκεινται στο φόρο προστιθέμενης αξίας, σύμφωνα με τις διατάξεις του ν.1642/86 (νυν ν.2859/2000), για την αντιπαροχή που εισπράττουν, είτε με τη μορφή συνδρομής, είτε εκτάκτως με την ευκαιρία παροχής υπηρεσιών οδικής βοήθειας ή άλλων συναφών οικονομικών υπηρεσιών».
      3. Από τα ανωτέρω προκύπτει ότι η οδική βοήθεια συνιστά υπηρεσία, η οποία υπάγεται σε Φ.Π.Α. Η ΕΛΠΑ ισχυρίζεται ότι η οδική βοήθεια εμπίπτει στις ασφαλιστικές εργασίες, οι οποίες απαλλάσσονται από το Φ.Π.Α., σύμφωνα με τις διατάξεις του άρθρου 22, παράγραφος 1 περίπτωση lθ' του Κώδικα Φ.Π.Α και εξ αυτού του λόγου θεωρεί ότι οι υπηρεσίες οδικής βοήθειας δεν υπάγονται σε Φ.Π.Α.. Κατά των πράξεων καταλογισμού Φ.Π.Α. που έχουν εκδοθεί από την αρμόδια Δ.Ο.Υ., μετά από σχετικό έλεγχο, η ΕΛΠΑ έχει ασκήσει προσφυγή και η υπόθεση δεν έχει κριθεί τελεσίδικα.
      Σημειώνεται ότι το θέμα του εάν η οδική βοήθεια υπάγεται σε Φ.Π.Α. ή απαλλάσσεται ως ασφαλιστική εργασία, σύμφωνα με τις διατάξεις της 6ης Οδηγίας Φ.Π.Α., διερευνάται και σε κοινοτικό επίπεδο, χωρίς να έχει προς το παρόν, ληφθεί οριστική απόφαση.
      Ο Υφυπουργός
      ΑΔΑΜ ΡΕΓΚΟΥΖΑΣ»
      9. Στην με αριθμό 2368/21-9-05 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 90022/22886/1083/10-10-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της Α.Π. Φ.2368/21.9.05 ερώτησης που κατέθεσε στη Βουλή των Ελλήνων ο Βουλευτής κ. Νίκος Νικολόπουλος, σχετικά με το παραπάνω θέμα, σας γνωρίζουμε τα εξής:
      Οι διατάξεις περί αναγνώρισης προϋπηρεσίας που αφορούν ασφαλισμένους επικουρικών ταμείων οι οποίοι συνταξιοδοτούνται από το Δημόσιο ή με καθεστώς κύριας ασφάλισης ίδιο ή εξομοιούμενο με αυτό του δημοσίου προβλέπουν την πλήρη εξόφληση του προκύπτοντος ποσού πριν από τη συνταξιοδότηση.
      Η άσκηση του δικαιώματος αναγνώρισης προϋπηρεσίας από κάθε ασφαλισμένο είναι δυνητική, ενώ ο ασφαλισμένος μπορεί να κάνει χρήση των διατάξεων για αναγνώριση προϋπηρεσίας οποιαδήποτε χρονική στιγμή πριν από την συνταξιοδότηση. Ως εκ τούτου, η εξόφληση ασφαλιστικών εισφορών λόγω αναγνώρισης προϋπηρεσίας δεν μπορεί να αποτελεί αιτία παραμονής υπαλλήλων στην υπηρεσία τους πέραν της 35ετίας.
      Τέλος, σας ενημερώνουμε ότι η παραμονή υπαλλήλων στην υπηρεσία τους πέραν της 35ετίας για οποιαδήποτε αιτία αποτελεί αντικείμενο που δεν εμπίπτει στο πλαίσιο των αρμοδιοτήτων του Υπουργείου μας, αλλά εντάσσεται στις αρμοδιότητες του Υπουργείου Εσωτερικών, Δημόσιας Διοίκησης και Αποκέντρωσης, προς το οποίο απευθύνετε επίσης την ερώτησή σας.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      10. Στην με αριθμό 2200/16-9-05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./ΚΕ/159/7.10.05 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 2200/16.09.2005 ερώτηση του Βουλευτή κ. Μιχάλη Καρχιμάκη, σας γνωρίζουμε τα εξής:
      Η διανομή του κινητού εξοπλισμού βρίσκεται σε εξέλιξη μέχρι και σήμερα. Έγινε βάση κριτηρίων όπως η κοινωνική ωφέλεια, η υποστήριξη της Περιφέρειας, η κάλυψη αναγκών νοσοκομείων, προνοιακών ιδρυμάτων, Πανεπιστημίων, η υποστήριξη κοινωνικών προγραμμάτων (βοήθεια στο σπίτι, μεταφορά μαθητών από απομακρυσμένες περιοχές στα σχολεία τους). Ιδιαίτερη μέριμνα επιδείχθηκε για τα άτομα με ειδικές ανάγκες.
      Προκειμένου να θεσπιστούν οι διαδικασίες κατανομής έχουν εκδοθεί οι υπ' αριθμ. 2/57432/0025 (ΦΕΚ 1606/B'/27.1O.04) και 2/44890/0004 (ΦΕΚ 1334/Β'/31.8.04) Κοινές Υπουργικές Αποφάσεις. Οι ανωτέρω ΚΥΑ δίνουν την εξουσιοδότηση στην ανώνυμη Εταιρεία με την επωνυμία «Ολυμπιακά Ακίνητα Α.Ε.» να διαθέσει τον εξοπλισμό.
      Όπως γίνεται εύκολα αντιληπτό, στόχος της διανομής του κινητού εξοπλισμού είναι αφενός να καλυφθούν οι ανάγκες στους τομείς κοινωνικής αλληλεγγύης και πρόνοιας και αφετέρου να εξοικονομηθούν σημαντικοί πόροι από τον κρατικό προϋπολογισμό.
      Η Αναπληρωτής Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      11. Στις με αριθμό 2436/21-9-05, 2615/27-9-05, 2643/29-9-05 και 2951/14-10-05 ερωτήσεις των Βουλευτών κ.κ. Εμμανουήλ Στρατάκη, Στυλιανού Ματζαπετάκη, Βασιλείου Κεγκέρογλου και Ροδούλας Ζήση δόθηκε με το υπ’ αριθμ. 341/14-10-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ. κ. Μ. Στρατάκης και Σ. Ματζαπετάκης, Β. Κεγκέρογλου, Ρ. Ζήση, για τα θέματα της αρμοδιότητάς μας, σας πληροφορούμε τα εξής:
      Σύμφωνα με το άρθρο 11 του Καν.(ΕΚ) 865/2004 του Συμβουλίου, αν η αγοραία τιμή ελαιολάδου στην Κοινότητα υπερβαίνει σημαντικά1,6 φορές τις μέσες τιμές που αναφέρονται στο άρθρο 6 του εν λόγω Κανονισμού, δηλ:
      -1.779 ευρώ/τόνο για το εξαιρετικό παρθένο ελαιόλαδο ή
      -1.71 0 ευρώ/τόνο για το παρθένο ελαιόλαδο ή
      -1.524 ευρώ/τόνο για το ελαιόλαδο λαμπάντε με ελεύθερη οξύτητα 2 βαθμών (το ποσό αυτό μειώνεται κατά 36,70 ευρώ/τόνο για κάθε επιπλέον βαθμό οξύτητας) κατά τη διάρκεια μιας περιόδου τουλάχιστον τριών μηνών και για να εξασφαλιστεί ο κατάλληλος εφοδιασμός της κοινοτικής αγοράς με ελαιόλαδο μέσω εισαγωγών από τρίτες χώρες, μπορεί να αποφασίζεται:
      α. η μερική ή ολική αναστολή της εφαρμογής των δασμών του κοινού δασμολογίου για το ελαιόλαδο και
      β. το άνοιγμα ποσόστωσης για την εισαγωγή ελαιολάδου με μειωμένο συντελεστή δασμών του κοινού δασμολογίου.
      Σύμφωνα με τον πίνακα τιμών που δόθηκε στη Διαχειριστική Επιτροπή Ελαιολάδου στις 13.9.2005, φαίνεται ότι οι τιμές του ελαιολάδου λαμπάντε ( Ισπανία) έχουν ξεπεράσει το κατώφλι συναγερμού για ένα συνεχές διάστημα τριών μηνών, ενώ οι τιμές για το έξτρα παρθένο (Ιταλία) και το παρθένο (Ισπανία), έχουν ξεπεράσει το κατώφλι συναγερμού για εννέα και δέκα εβδομάδες αντίστοιχα.
      Η Ε. Επιτροπή, με αφορμή την απότομη άνοδο των τιμών του ελαιολάδου, εξέφρασε ανησυχίες για διατάραξη της αγοράς και για πιθανές αρνητικές επιπτώσεις στην τροφοδοσία των αγορών και συμπλήρωσε ότι αν η κατάσταση αυτή συνεχιστεί, θα εξετάσει το ενδεχόμενο πραγματοποίησης εισαγωγών ελαιολάδου από τρίτες χώρες με μειωμένους ή μηδενικούς δασμούς, προκειμένου να εξασφαλισθεί ο κατάλληλος εφοδιασμός της αγοράς.
      Όλα τα παραγωγά κράτη μέλη αντέδρασαν έντονα και συγκεκριμένα η ελληνική αντιπροσωπεία ανέφερε ότι χρειάζεται μεγάλη προσοχή για τη λήψη τέτοιων μέτρων, καθόσον βρισκόμαστε ενάμισι μήνα περίπου πριν από την έναρξη της νέας εσοδείας και, ενδεχομένως, το εν λόγω μέτρο θα δημιουργήσει μεγάλη αναστάτωση στην αγορά και ιδίως στους παραγωγούς.
      Στη Διαχειριστική Επιτροπή ελαιολάδου της 28-9-2005 η Επιτροπή επικαλούμενη τον προαναφερθέντα Καν. (ΕΚ) 865/2004, επανέλαβε ότι αν συνεχισθεί η μεγάλη αύξηση των τιμών, πάνω από το όριο συναγερμού, θα προβεί σε εισαγωγές από τρίτες χώρες. Όλα τα παραγωγά μέλη αντέδρασαν έντονα και τότε ο εκπρόσωπος της Επιτροπής ανέφερε ότι, προς το παρόν, δεν θα προβούν σε άμεσα συμπεράσματα και μέτρα προτού διαπιστώσουν αν όντως υπάρχει έλλειψη προϊόντος στην αγορά.
      Σημειώνεται ότι θα υπάρχει συνεχής παρακολούθηση του θέματος και οι αντιδράσεις θα είναι ανάλογες με τις εξελίξεις.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      12. Στην με αριθμό 2218/16-9-05  ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. 3414Β/10-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε τα εξής:
      Για την περιβαλλοντική αδειοδότηση της υπό εξέταση μονάδας ακολουθήθηκε η διαδικασία που προβλέπεται από την ισχύουσα περιβαλλοντική νομοθεσία.
      Συγκεκριμένα:
      Μετά την ολοκλήρωση της προβλεπόμενης από την κείμενη νομοθεσία διαδικασίας (αξιολόγηση του υποβληθέντος φακέλου από την αρμόδια Δ!νση ΠΕ.ΧΩ. Περιφέρειας Κρήτης, διαβίβαση του υπό αξιολόγηση φακέλου για γνωμοδότηση στις συναρμόδιες υπηρεσίες) εκδόθηκε η υπ' αρ. 674/4.3.04 θετική γνωμοδότηση του Γενικού Γραμματέα Περιφέρειας Κρήτης, επί της Προκαταρκτικής Περιβαλλοντικής Εκτίμησης και Αξιολόγησης της υπό εξέταση μονάδας. Σημειώνεται ότι κατά την έκδοση της προαναφερόμενης γνωμοδότησης λήφθηκαν υπόψη όλες οι προβλεπόμενες από την κείμενη νομοθεσία προϋποθέσεις (άρθρο 2, παρ. 6β, του (ε) σχετικού νόμου) καθώς και οι επιφυλάξεις που τέθηκαν υπόψη της αρμόδιας Υπηρεσίας, με τις σχετικές γνωμοδοτήσεις των αρμοδίων υπηρεσιών και οι οποίες αναφέρονται αναλυτικά στο κείμενο της υπ' αρ. 674/4.3.04 θετικής γνωμοδότησης.
      Μετά την ολοκλήρωση της διαδικασίας έγκρισης περιβαλλοντικών όρων, η οποία ακολουθεί το στάδιο της Προκαταρκτικής Περιβαλλοντικής Εκτίμησης και Αξιολόγησης εκδόθηκε η υπ' αρ. 1176/16.5.05 Απόφαση του Γενικού Γραμματέα Περιφέρειας Κρήτης περί απόρριψης της Μελέτης Περιβαλλοντικών Επιπτώσεων λόγω: α) της γειτνίασης της υπό εξέταση εγκατάστασης με υφιστάμενη ερευνητική μονάδα ιχθυοκαλλιέργειας, β) της έλλειψης κυκλοφοριακής σύνδεσης της εγκατάστασης με το εθνικό οδικό δίκτυο και γ) της μη τροποποίησης από το ΓΕΝ των ορίων της επιτηρούμενης ζώνης του Ναυτικού Οχυρού Σούδας.
      Κατόπιν της προαναφερόμενης απορριπτικής Απόφασης η εταιρεία κατέθεσε εμπρόθεσμα προσφυγή ενώπιον του Υπουργού ΠΕ.ΧΩ.Δ.Ε. για ακύρωσή της.
      Με την υπ' αρ. (Δ/νση Νομοθετικού Έργου) 32807/4.8.05 Απόφαση του Υπουργού ΠΕ.ΧΩ.Δ.Ε. ακυρώθηκε η υπ' αρ. 1176/16.5.05 Απόφαση του Γενικού Γραμματέα Περιφέρειας Κρήτης για συγκεκριμένους λόγους, οι οποίοι αναφέρονται αναλυτικά στο κείμενο της Απόφασης. Ειδικότερα: α) Γειτνίαση της υπό εξέταση εγκατάστασης με υφιστάμενη ερευνητική μονάδα ιχθυοκαλλιέργειας: Εξετάστηκε κατά τη διαδικασία της Προκαταρκτικής Περιβαλλοντικής Εκτίμησης και Αξιολόγησης και σύμφωνα με το υπ' αρ. 143793/25.11.03 έγγραφο της Γενικής Δ/νσης Αλιείας του Υπουργείου Γεωργίας δεν εκφράστηκαν αντιρρήσεις για την υπό εξέταση εγκατάσταση, αλλά προτείνεται η διέλευση των δεξαμενόπλοιων να γίνεται σε απόσταση μεγαλύτερη των 200 μέτρων από τη μονάδα ιχθυοκαλλιέργειας, β) Έλλειψη κυκλοφοριακής σύνδεσης της εγκατάστασης με το εθνικό οδικό δίκτυο: Η έγκριση κυκλοφοριακής σύνδεσης δεν αποτελεί στοιχείο της Μελέτης Περιβαλλοντικών Επιπτώσεων και δεν αποτελεί προϋπόθεση για την έγκριση περιβαλλοντικών όρων και γ) Μη τροποποίηση από το ΓΕΝ των ορίων της επιτηρούμενης ζώνης του Ναυτικού Οχυρού Σούδας: Το ΓΕΝ κατά τη διαδικασία της Προκαταρκτικής Περιβαλλοντικής Εκτίμησης και Αξιολόγησης δεν εξέφρασε αντίρρηση για την υπό εξέταση εγκατάσταση και απλά επισήμανε ότι θα επιβαρυνθούν σε κάποιο βαθμό τα μέτρα επιτήρησης που λαμβάνει το Πολεμικό Ναυτικό για την προστασία των εθνικών και Νατοϊκών εγκαταστάσεων.
      Με βάση την προαναφερόμενη Απόφαση του Υπουργού ΠΕ.ΧΩ.Δ.Ε. εκδόθηκε η υπ' αρ. 3445/6.9.05 Απόφαση του Γενικού Γραμματέα Περιφέρειας Κρήτης και εγκρίθηκαν περιβαλλοντικοί όροι για τη λειτουργία της εγκατάστασης.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      13. Στην με αριθμό 1749/1-9-05 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 3296Β/26-9-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ανωτέρω σχετική ερώτηση, σας ενημερώνουμε ότι:
      Η Ειδική Υπηρεσία Περιβάλλοντος (Ε.Υ.Π.Ε.) του ΥΠΕΧΩΔΕ με την με αρ.141564/25-7-05 Κ.Υ.Α. των Υπουργών Αγροτικής Ανάπτυξης και Τροφίμων, Πολιτισμού και ΠΕΧΩΔΕ, έχει εγκρίνει περιβαλλοντικά και το τμήμα της lόνιας Οδού από τον ανισόπεδο Κόμβο Πεδινής έως τον ανισόπεδο Κόμβο Ελεούσας.
      Η περιβαλλοντική αδειοδότηση του ανωτέρω τμήματος, δεν σημαίνει και την υποχρεωτική δημοπράτησή του μαζί με το σύνολο του έργου.
      Στα Τεύχη Δημοπράτησης της Β' Φάσης του Διαγωνισμού που εγκρίθηκαν με την Απόφαση ΟΑΠ/Α1/Φ1.Α1/0ίκ.10182/Ιούλιος 2005, περιλαμβάνεται η Ιόνια Οδός στο τμήμα: Αντίρριο μέχρι Α.Κ. Εγνατίας Οδού, Αυτοκινητόδρομος Π.Α.Θ.Ε. τμήμα Μαλιακός - Κλειδί και συνδετήριος - κλάδος Σχηματάρι - Χαλκίδα ανεξάρτητα από το μήκος που αναφέρεται η έγκριση Περιβαλλοντικών Όρων.
      Επίσης σας γνωρίζουμε ότι στην αρμόδια Δ!νση Πολεοδομικού Σχεδιασμού του ΥΠΕΧΩΔΕ έχει υποβληθεί φάκελος (αρ. πρωτ. 17951/26-4-05) Πολεοδομικής μελέτης «Πολεοδόμησης του οικισμού Ολυμπιάδας και νέας επέκτασης Σχεδίου Πόλεως του Οικισμού Σταυράκη.
      Για να καταστεί δυνατή η εξέταση της πολεοδομικής μελέτης και να προωθηθεί η έγκρισή της απαιτούνται συμπληρωματικά στοιχεία από τον Δήμο Ιωαwιτών που ζητήθηκαν με σχετικό έγγραφο της αρμόδιας Διεύθυνσης του Υ.ΠΕ.ΧΩ.Δ.Ε. 
      Η πολεοδομική μελέτη πρέπει να είναι συμβατή στις προβλέψεις του γενικότερου χωροταξικού σχεδιασμού.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Δευτέρας 24 Οκτωβρίου 2005. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 126/18.10.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Απασχόλησης και Κοινωνικής Προστασίας, σχετικά με τα κριτήρια για την έκδοση καρτών ανεργίας, τον αποκλεισμό των αγροτών και των ωρομισθίων καθηγητών κ.λπ..
      2. Η με αριθμό 127/18.10.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Υγείας και Κοινωνικής Αλληλεγγύης, σχετικά με την καθυστέρηση στην έναρξη λειτουργίας του νέου Νοσοκομείου Τρικάλων.
      3. Η με αριθμό 134/18.10.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Πολιτισμού και Εσωτερικών, Δημόσιας Διοίκησης και Αποκέντρωσης, σχετικά με τις απολύσεις των έκτακτων εργαζομένων που καλύπτουν πάγιες και διαρκείς ανάγκες του Υπουργείου Πολιτισμού.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (άρθρο 130 παράγραφος 4 του Κανονισμού της Βουλής)
      1. Η με αριθμό 132/18.10.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς την Υπουργό Εθνικής Παιδείας και Θρησκευμάτων, σχετικά με τη μετατροπή της σχέσης εργασίας των καθαριστριών των σχολείων από σύμβαση έργου σε αορίστου χρόνου κ.λπ..
      2. Η με αριθμό 136/18.10.2005  επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Ανάπτυξης, σχετικά με τη δημιουργία θερμοηλεκτρικών σταθμών με καύσιμο φυσικό αέριο εντός του Νομού Αττικής.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμεθα στην ημερήσια διάταξη των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη η με αριθμό 129/18.10.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Ανάπτυξης, σχετικά με τους κινδύνους από τον ανεξέλεγκτο δανεισμό των νοικοκυριών κ.λπ., διαγράφεται λόγω κωλύματος του κυρίου Υπουργού. 
      Κύριε Γείτονα, επικοινώνησε μαζί μου ο κύριος Υπουργός και μου είπε ότι κώλυμα δεν του επιτρέπει να έλθει σήμερα και να απαντήσει στην ερώτησή σας. Μου είπε να σας μεταφέρω την εκτίμησή του προς το πρόσωπό σας και σας παρακαλεί να την επανακαταθέσετε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Γείτονα, έχετε το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, θα ήθελα να κάνω μία επισήμανση. Δέχομαι -άλλωστε προβλέπεται και από τον Κανονισμό- το κώλυμα του Υπουργού. Απλώς, περίμενα για να ακούσω από έδρας την αιτιολογία της αναβολής. Στην αρχή μου διαμηνύθηκε ότι πρόκειται για ερώτηση η οποία υπεβλήθη αναρμοδίως και άκουσα μία σειρά από άλλους λόγους που δεν έστεκαν. Εφόσον υπάρχει πραγματικό κώλυμα από τον κύριο Υπουργό, το δέχομαι και θα επανακαταθέσω την ερώτηση. Ελπίζω να έλθει ο κύριος Υπουργός γιατί, όπως ξέρετε, το θέμα είναι σοβαρό και μάλιστα ανεδείχθη πολύ περισσότερο με την ενδιάμεση έκθεση της Τράπεζας της Ελλάδος. Η υπερχρέωση των νοικοκυριών πλέον είναι ένα οξύ πρόβλημα και μπορεί να οδηγήσει σε οποιοδήποτε «μπουμ» ή «κραχ». 
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, ο κύριος Υπουργός επικοινώνησε μαζί μου και μου είπε να σας μεταφέρω τη δυσκολία του και την εκτίμησή του προς το πρόσωπό σας.
      Εισερχόμεθα στη συζήτηση της τρίτης με αριθμό 133/5/18.10.2005 επίκαιρης ερώτησης του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με την ιδιωτικοποίηση της Ολυμπιακής Αεροπορίας.
      Η επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλαβάνου έχει ως εξής:
      «Στις 17.10.2005 έληξε η δεκαήμερη παράταση που δόθηκε στο διαγωνισμό για την ιδιωτικοποίηση της Ολυμπιακής Αεροπορίας (Ο.Α.). Οι μέχρι τώρα προσπάθειες ιδιωτικοποίησης απέβησαν όλες ανεξαιρέτως άκαρπες, με την παρουσία «επενδυτών» χωρίς καμία φερεγγυότητα, καταδικάζοντας ταυτόχρονα την εταιρεία σε μια κατάσταση ανασφάλειας, αβεβαιότητας και τελμάτωσης.
      Έχουν γίνει απολύτως σαφείς από το διάλογο που έχει γίνει, οι βασικές αιτίες της κακοδαιμονίας της Ο.Α.. Η εταιρεία δεν λειτούργησε με αυτοτέλεια και με βάση τα συμφέροντά της, την εξυπηρέτηση των πελατών της, την οικονομική αποτελεσματικότητα, αλλά με βάση πελατειακές σχέσεις με τις εκάστοτε κυβερνήσεις, οι οποίες με πράξεις και παραλείψεις τους, δημιούργησαν τα τεράστια ελλείμματα, επιβάρυναν τους Έλληνες φορολογούμενους και έφεραν την επιχείρηση στη σημερινή παθολογική κατάσταση, παρά την κατακόρυφη μείωση κεκτημένων δικαιωμάτων των εργαζομένων. Λόγοι ασφάλειας των πτήσεων, περιφερειακής και τουριστικής ανάπτυξης, επαφής με τον ελληνισμό της διασποράς, εθνικής ασφάλειας, κοινωνικοί, επιβάλλουν την ύπαρξη ενός εθνικού αερομεταφορέα, όπως γίνεται σε όλες σχεδόν τις χώρες της Ευρωπαϊκής Ένωσης και όπως επιθυμεί η μεγάλη πλειοψηφία των Ελλήνων πολιτών.
      Ερωτάται ο κύριος Πρωθυπουργός:
      Μετά τη νέα αποτυχία της απόπειρας ιδιωτικοποίησης της ΟΑ και της μετατροπής της σε μικρή ανασφαλή ιδιωτική εταιρεία χαμηλού κόστους και προκειμένου να μη βυθίζεται στο τέλμα η εταιρεία, προτίθεται μετά από ένα ανοιχτό δημόσιο διάλογο να παρουσιάσει σύντομα σχέδιο για μια δημόσια Ο.Α. με νέους όρους, όπως αυτοτέλεια από τις εκάστοτε κυβερνήσεις, ενιαίο στόλο ενός ή δύο τύπων αεροσκαφών, ενίσχυση της τεχνικής βάσης, στρατηγικό προγραμματισμό, συμμαχίες, ώστε η εταιρεία να είναι αποτελεσματική και κερδοφόρα;».
      Θα απαντήσει ο Υφυπουργός Μεταφορών και Επικοινωνιών κ. Νεράντζης .
       ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, παρακαλώ το λόγο επί του Κανονισμού.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Πρόεδρε.   
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε,  το άρθρο 129 παράγραφος 3 αναφέρει: «Σε κάθε περίπτωση ο Πρωθυπουργός μία φορά τουλάχιστον την εβδομάδα και σε δύο τουλάχιστον ερωτήσεις, που επιλέγει, απαντά  ο ίδιος εκτός αν το θέμα της ερώτησης είναι της αποκλειστικής αρμοδιότητας Υπουργού, οπότε απαντά εκείνος».
      Κύριε Πρόεδρε, ο Πρωθυπουργός ενάμιση χρόνο έχει εμφανιστεί μόνο μία φορά να απαντήσει σε ερωτήσεις Βουλευτών, καθώς και σε ερωτήσεις Προέδρων Κοινοβουλευτικών Ομάδων, όπως πρόκειται στη συγκεκριμένη περίπτωση. 
      Σέβομαι απόλυτα τον Υφυπουργό και τη θέση του και το πρόσωπο. Δεν μπορώ όμως να δεχτώ εδώ την απουσία του Πρωθυπουργού, αλλά και τη μη έστω αντικατάστασή του από τον αρμόδιο Υπουργό Μεταφορών, τη στιγμή που το θέμα της Ολυμπιακής Αεροπορίας είναι μάλιστα ένα από τα κεντρικά ζητήματα το οποίο απασχολεί την ελληνική κοινωνία. Το θεωρώ περιφρόνηση προς το Κοινοβούλιο από την Κυβέρνηση, το θεωρώ περιφρόνηση προς την Κοινοβουλευτική Ομάδα του Συνασπισμού Ριζοσπαστικής Αριστεράς. Και σε ένδειξη διαμαρτυρίας αποσύρω την ερώτησή μου. Θα την επανακαταθέσω μέχρι να έλθει εδώ ο Πρωθυπουργός για να τοποθετηθεί για την Ολυμπιακή Αεροπορία. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Θα παρακαλούσα όμως κύριε Πρόεδρε, να ακούσετε και το Προεδρείο προς το οποίο απευθυνθήκατε και να πει αυτό το οποίο καλά γνωρίζετε. Και αυτό είναι ότι ο κύριος Πρωθυπουργός την προηγούμενη βδομάδα ήλθε στη Βουλή και απάντησε προσωπικά σε ερώτηση που εσείς καταθέσατε. 
      Επομένως, δεν συνιστά σε καμία περίπτωση η μη παρουσία του Πρωθυπουργού περιφρόνηση στο Κοινοβούλιο και προσωπικά στον Πρόεδρο του Συνασπισμού. Πιστεύω ότι, εάν κάποιος δεν πρέπει να διαμαρτύρεται, αυτός είναι ο Πρόεδρος του Συνασπισμού, διότι για πρώτη φορά ήλθε ο Πρωθυπουργός και απάντησε σε ερώτηση που καταθέσατε. 
      Ο Κανονισμός σαφώς ορίζει ότι ο Πρωθυπουργός  μπορεί να αναπληρωθεί από Υπουργό. Άλλωστε, τα καθήκοντά του είναι τέτοια που πολλές φορές δεν του επιτρέπουν να προσέλθει. Και όταν λέμε Υπουργό ή Υφυπουργό, δεν νομίζω κατά την εκτίμησή μου και με τη μακρά κοινοβουλευτική μου εμπειρία ότι  αποτελεί σε καμία περίπτωση υποτίμηση η παρουσία Υφυπουργού, για να απαντήσει στον ερωτώντα Βουλευτή, στην προκειμένη περίπτωση βέβαια στον Πρόεδρο του Συνασπισμού. Εκτιμώ ότι αδικείτε τον παριστάμενο Υφυπουργό που και μεγάλη κοινοβουλευτική εμπειρία και παρουσία έχει και το θεσμικό του ρόλο εκπληροί εδώ. Βέβαια, είναι δική σας η απόφαση και η βούληση. Εδώ, δεν επιβάλλονται απόψεις. Εδώ αποφασίζονται προσωπικά οι στάσεις και οι συμπεριφορές του καθένα. 
      Θα θέλατε όμως να ακούσετε και τον κ. Νεράντζη επί του διαδικαστικού θέματος; 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Επί του διαδικαστικού. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Νεράντζη έχετε το λόγο. Δεν μπαίνουμε στην ουσία. Θα μείνουμε στο διαδικαστικό θέμα. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Εγώ δεν  θεωρώ, κύριε Αλαβάνε, ότι με θίγετε προσωπικώς, ούτε ότι έχετε  τέτοια πρόθεση. Άλλωστε, το αναφέρατε εκ προοιμίου. Εδώ, περί θεσμών γίνεται η συζήτηση. 
      Έχω την εντύπωση -και θα μου επιτρέψετε να αρθρώσω το σχετικό λόγο- ότι σε δύο σημεία πάσχει η ένστασή σας. Πρώτο σημείο. Δεν ήλθε ο Πρωθυπουργός. Ανέφερε εύστοχα ο Προεδρεύων ότι ήλθε την περασμένη Παρασκευή. Έτσι όπως επιμένετε εσείς, εμφανίζεστε να μας ελέγχετε αναδρομικά, γιατί δηλαδή στους δεκαεννέα μήνες ήλθε ο πρωθυπουργός μια φορά, και αυτή ήταν για εσάς. Εδώ, ολόκληρα δικαιώματα διασώζονται, οι παραγραφές τους διακόπτονται με μία και μόνη διαδικαστική πράξη και εσείς τώρα, επειδή ήλθαμε μόνο την περασμένη Παρασκευή και δεν ήλθαμε κάποια άλλη φορά –δεν ήλθε, δηλαδή, ο Πρωθυπουργός- νομίζετε ότι δικαιούσθε να μας εγκαλείτε; 
      Διαβάσατε μόνοι σας την περικοπή, η οποία αποτελεί απάντηση στην αιτίασή σας. Η περικοπή του άρθρου 129 του Κανονισμού της Βουλής την οποία αναγνώσατε λέει: «Εκτός εάν το θέμα της ερώτησης είναι της αποκλειστικής αρμοδιότητας Υπουργού, οπότε απαντά εκείνος». Είναι γνωστό ότι τα θέματα της Ολυμπιακής, από κεφαλαιουχικής και εταιρικής πλευράς, τα χειρίζεται  αποκλειστικά το Υπουργείο Μεταφορών. Άρα, δικαιούται ο Υπουργός να αναπληρώσει τον Πρωθυπουργό, χωρίς η, καθ’ όλα αιτιολογημένη, απουσία του Πρωθυπουργού να θεμελιώνει λόγο δικού σας παραπόνου.
      Τώρα, γιατί ήλθε ο Υφυπουργός, ο όποιος Υφυπουργός και δεν ήλθε ο Υπουργός. Πέραν των λόγων που ανέφερε ο κύριος Προεδρεύων θα σας πω ότι το άρθρο 169 του Κανονισμού της Βουλής στο δεύτερο εδάφιο λέει: « Οι διατάξεις του Κανονισμού που αφορούν τα δικαιώματα και τις υποχρεώσεις των Υπουργών στις εργασίες της Βουλής εφαρμόζονται αναλόγως και για τους Υφυπουργούς». Άρα λοιπόν, ο Πρωθυπουργός, ο οποίος δικαιολογημένα δεν προσήλθε -πράγματι είχε λόγο σοβαρό και δεν ήταν δυνατόν να ανταποκριθεί- εδικαιούτο να μην προσέλθει, διότι το θέμα είναι αποκλειστικής αρμοδιότητας του Υπουργείου και επομένως το Υπουργείο Μεταφορών θα απαντούσε. Ο Υπουργός αναπληρώνεται ισοτίμως, με βάση αυτήν τη διάταξη, από τον Υφυπουργό και επομένως ούτε και εκεί τίθεται θέμα. 
      Δημιουργείται λοιπόν η εντύπωση ότι μ’ αυτήν την ερώτηση, δεν σας ενδιέφερε –έτσι δείχνει το περιεχόμενο-  να μάθετε περί Ο.Α., γιατί θα μπορούσατε να πληροφορηθείτε ότι στις 22 Σεπτεμβρίου συνήλθε η αρμόδια κοινοβουλευτική επιτροπή, στην οποία πήγε ο κ. Λιάπης.
      ΠΡΟΕΔΡΕΥΩΝ (Γεώργιος Σούρλας): Κύριε Νεράντζη, να μη μπούμε στην ουσία της συζήτησης. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν μπαίνω στην ουσία. Δεν  υπάρχει λοιπόν, κατά τη γνώμη μας και τη γνώμη της Κυβερνήσεως, κανένα θέμα παραβιάσεως του Κανονισμού. Απλούστατα, πέραν του συνήθους της διαδικασίας πρέπει να συνεκτιμηθεί –και είμαι βέβαιος ότι η μακρά σας πείρα και στο Ευρωπαϊκό Κοινοβούλιο θα σας οδηγήσει εκεί- ότι η ατζέντα του Πρωθυπουργού κλείνεται προ ενός δύο ή τριών μηνών. Γι αυτό και δεν μπορεί εκείνος ν΄ ανταποκρίνεται πάντα όταν αιφνιδιάζεται εκ των πραγμάτων, δηλαδή, από κάποια ερώτηση. Οσάκις μπορεί, παρευρίσκεται και έχει αποδείξει ότι τιμά το Κοινοβούλιο. 
      Θα πρέπει όμως να κάνω -και με αυτό κλείνω- μια παρατήρηση, ότι δεν ήταν όμοια η αντίδραση του κόμματός σας, όχι υμών προσωπικώς, σε παρόμοιες περιπτώσεις άλλων κυβερνήσεων, όπου τον Πρωθυπουργό τον βλέπαμε με το κιάλι, σε  ανάλογες περιπτώσεις. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας):  Να περιοριστούμε στο διαδικαστικό θέμα κύριε Αλαβάνο. Ορίστε έχετε το λόγο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, ξαναλέω ότι εγώ δεν έχω καμία παράλογη απαίτηση. Ζητώ να εφαρμοστεί ο Κανονισμός ο οποίος λέει ότι ο Πρωθυπουργός μια φορά τουλάχιστον την εβδομάδα εμφανίζεται. Δεν μπορεί λέει να αντικατασταθεί από τον αρμόδιο Υπουργό. Παρακάτω το ίδιο άρθρο σε άλλο ζήτημα αναφέρει Υπουργό ή Υφυπουργό. 
      Όταν λέει υπουργό, εννοεί υπουργό. Ως προς την περασμένη εβδομάδα, η μόνη φορά μέσα σε ενάμιση χρόνο που εμφανίστηκε ο Πρωθυπουργός και απάντησε και σε δική μου ερώτηση. Μαζί με το βασιλικό ποτίζεται και η γλάστρα. Το καταλαβαίνω. Υπήρχε μια εύστοχη ερώτηση του συναδέλφου μου του κ. Κωνσταντόπουλου, αλλά επέλεξε το θέμα ο κ. Πρωθυπουργός για τους δικούς του λόγους να έρθει εδώ να μας κάνει μια γενική τοποθέτηση πάνω στο θέμα των Μέσων Μαζικής Ενημέρωσης. Εγώ το θεωρώ αυτό περιφρόνηση. 
      Όταν συζήτησα με την Κυβέρνηση για τα θέματα της Ολυμπιακής Αεροπορίας, κύριε Νεράντζη, δεν σας είδα εσάς εκεί. Είδα τον Πρωθυπουργό και τον κ. Λιάπη. Και είναι περιφρόνηση και από τον Πρωθυπουργό και από τον Υπουργό. Και παραβίαση του Κανονισμού. Και να αντιμετωπίζετε τα κόμματα της Αντιπολίτευσης με μεγαλύτερο σεβασμό. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Μα όλοι πρέπει να είμαστε εκεί; Για όνομα του Θεού. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Εγώ επιμένω. Αποσύρω την ερώτησή μου. Θα την επανακαταθέσω και περιμένω να έρθει ο Πρωθυπουργός να απαντήσει για την Ολυμπιακή Αεροπορία. Έχει αγωνία ο κόσμος. Το 70% θέλει το δημόσιο χαρακτήρα της Ολυμπιακής Αεροπορίας.
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Τώρα μπαίνουμε στην ουσία. Λέτε ότι δεν θέλετε να συζητηθεί και μπαίνετε στην ουσία. Εγώ είπα αυτά τα οποία ακούσατε. Ο Πρωθυπουργός σας τίμησε προσωπικά. Δεν συνιστά σε καμία περίπτωση περιφρόνηση προσωπική και στο κόμμα σας αλλά ούτε και στο Κοινοβούλιο. Από εκεί και πέρα θέτετε ένα γενικότερο θέμα παρουσίας του Πρωθυπουργού. Αυτό είναι μια άλλη ιστορία και μια άλλη υπόθεση. Εδώ τελειώνει αυτή η συζήτηση επί του διαδικαστικού. 
      Εισερχόμαστε στη δεύτερη με αριθμό  130/18-10-2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς την Υπουργό Εθνικής Παιδείας και Θρησκευμάτων, σχετικά με το διορισμό μονίμων εκπαιδευτικών στα σχολεία, την κατάργηση των αναπληρωτών και ωρομισθίων κ.λπ.. 
      Η επίκαιρη ερώτηση της κ. Παντελάκη έχει ως εξής:
      «Είναι γνωστό πως οι ωρομίσθιοι εκπαιδευτικοί είναι θύματα μόνιμης πολιτικής ομηρίας, βιώνουν καθημερινά την αβεβαιότητα, αναγκάζονται να μετακινούνται από σχολείο σε σχολείο και από περιοχή σε περιοχή, δείχνοντας στην πράξη ποιο είναι το μέλλον των εργασιακών σχέσεων των εκπαιδευτικών, όπως το οραματίζονται τα επιτελεία της Ε.Ε. που διαμορφώνουν το «νέο σχολείο» της αγοράς. 
      Οι σύγχρονες λαϊκές ανάγκες απαιτούν την κάλυψη όλων των –αυξημένων- αναγκών σε εκπαιδευτικό προσωπικό με μόνιμους διορισμούς, μέσα από την επαναδημιουργία της επετηρίδας, ώστε να εξασφαλίζεται η σύνδεση πτυχίου –επαγγέλματος και να σταματήσει η πολιτική ομηρία των αδιόριστων εκπαιδευτικών. Επιτάσσουν την κατάργηση των ωρομισθίων και των αναπληρωτών. 
      Η κυβέρνηση, όχι μόνο αποδέχεται και εφαρμόζει το θεσμό του ωρομίσθιου και αναπληρωτή, αλλά προχώρησε σε μια άνευ προηγουμένου πρόκληση. Ανακοίνωσε τη μείωση της ωριαίας αποζημίωσης για τους χαμηλότερα αμειβόμενους εκπαιδευτικούς, τους ωρομίσθιους.
      Ερωτάται η κ. Υπουργός:
1. Θα προχωρήσει στους απαιτούμενους διορισμούς μόνιμων εκπαιδευτικών, με παράλληλη κατάργηση των αναπληρωτών και ωρομισθίων;
2. θα μεταφέρει τα κονδύλια του Ε.Π.Ε.Α.Ε.Κ. στον κρατικό προϋπολογισμό, ώστε να χρησιμοποιηθούν για τις πραγματικές ανάγκες της εκπαίδευσης και τι μέτρα πρόκειται να πάρει ώστε να ανακληθεί άμεσα η προκλητική και απαράδεκτη απόφαση για μείωση της ωριαίας αποζημίωσης των ωρομίσθιων εκπαιδευτικών;»
      Στην ερώτηση της κ. Παντελάκη θα απαντήσει ο Υφυπουργός Εθνικής Παιδείας και Θρησκευμάτων κ. Καλός. 
      Κύριε Υφυπουργέ, έχετε το λόγο. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, εκείνο που θα πρέπει να γίνει αντιληπτό ως βάση για την απάντηση στην ερώτηση της εκλεκτής συναδέλφου μας είναι το εξής. Η κυβέρνηση αυτή, από την πρώτη στιγμή που ανέλαβε την εξουσία μέχρι και σήμερα, διακήρυξε και ακολούθησε συνεπέστατα στην πράξη ότι η πολιτική της στον χώρο των προσλήψεων εκπαιδευτικού προσωπικού είναι σταθερά υπέρ των μονίμων διορισμών για την κάλυψη των οργανικών κενών. Φυσικά, όπου απαιτείται, εξαιτίας των λειτουργικών κενών που προκύπτουν στη διαδικασία εξέλιξης του σχολικού έτους, λέμε να χρησιμοποιούνται οι αναπληρωτές καθηγητές με το σύστημα αυτό που έχει εφαρμοστεί και που προβλέπει ο νόμος. Να προσλαμβάνονται με διαφανείς διαδικασίες και να μπορούν να επιτελούν έργο ολοκληρωμένο μέσα στο σχολείο. Διακηρύξαμε από την πρώτη στιγμή, κυρία Παντελάκη, το είπε και η Υπουργός, το δήλωσα και εγώ -σύσσωμη η πολιτική ηγεσία ακολουθεί αυτή την τακτική σήμερα- ότι οι ωρομίσθιοι καθηγητές δεν προσφέρουν έργο το οποίο έχει σχέση σωστή με το εκπαιδευτικό περιβάλλον, με τις λίγες ώρες που στον καθένα αναλογούν, παρ’ όλο που ορθώς προσλαμβάνονται για την κάλυψη των μικρών κενών τα οποία δεν δικαιολογούν θέσεις αναπληρωτών πλήρους ωραρίου.
      Έρχονται, λοιπόν, να επιτελέσουν ένα έργο ανάγκης. Εμείς είπαμε, ότι αυτά που έγιναν τα περασμένα χρόνια δεν θα ξαναγίνουν και το κάναμε πράξη. Θυμάστε τι έγινε τα τελευταία δύο τουλάχιστον προεκλογικά χρόνια από τη συνολική πορεία του ΠΑ.ΣΟ.Κ. στις δικές του κυβερνήσεις. Σωρεία, χιλιάδες ωρομισθίων έκοβαν τις συμβάσεις των αναπληρωτών καθηγητών και στη θέση ενός αναπληρωτού έπαιρναν δύο, τρεις, τέσσερις και πέντε ωρομισθίους για λόγους που τους καταλαβαίνει ο οποιοσδήποτε και έξω απ’ αυτήν την Αίθουσα. Τους καταλαβαίνει, όμως, πρώτα η εκπαιδευτική κοινότητα, η οποία θεωρούσε επαίσχυντη αυτήν την τακτική. Φώναξε η Ο.Λ.Μ.Ε., φώναξε η Δ.Ο.Ε. -το ξέρετε- και εμείς είμαστε σε απόλυτη συμφωνία προς αυτήν την κατεύθυνση. Το αποδεικνύουν οι περσινοί διορισμοί μας, το αποδεικνύει το σύνολο των φετινών διαγωνισμών. Προχθές μόλις αρχίσαμε, μετά το διορισμό και του τελευταίου αναπληρωτού με πλήρες ωράριο, να στέλνουμε καθηγητές για να καλύψουν τις συγκεκριμένες ανάγκες στο περιθώριο των συμβάσεων των αναπληρωτών για λίγες ώρες ο καθένας, δηλαδή χρησιμοποιούμε έναν πολύ μικρότερο αριθμό ωρομισθίων. 
      Όσον αφορά τώρα στην ωρομισθιακή ανταμοιβή της εργασίας τους, κανείς δεν επιθυμούσε τη μείωση αυτή. Γνωρίζετε όμως ότι οι εκπαιδευτικοί, οι οποίοι έκαναν ως ωρομίσθιοι τις ώρες στο ολοήμερο σχολείο πληρώνονταν, όταν η δράση του ολοήμερου σχολείου τα περασμένα χρόνια εθεωρείτο από την Ευρωπαϊκή Ένωση ως πρωτοποριακή, ως καινοτόμος, να το πω ορθότερα, με βάση το Ε.Π.Ε.Α.Ε.Κ. και έπαιρναν 12,1 ευρώ την ώρα. Εμείς κρατήσαμε τη δράση αυτή, κι αφού έληξε το πρόγραμμα. Το είπαμε από πέρυσι. Ενσωματώσαμε στον κορμό της πολιτικής μας και των αναγκών της χώρας το ολοήμερο σχολείο και φυσικά πληρώνουμε τους ωρομισθίους που χρησιμοποιούνται σε αυτό από τον κρατικό προϋπολογισμό. Δεν μπορούσε, λοιπόν, να γίνει διαχωρισμός, όταν από τον ίδιο προϋπολογισμό, με το ίδιο δημόσιο λογιστικό, με τους ίδιους κανόνες που ορίζουν την ωρομίσθια αντιμισθία πληρώνονται τόσο οι ωρομίσθιοι των κανονικών σχολείων, όσο και οι ωρομίσθιοι του προγράμματος του ολοήμερου σχολείου στα 9,2 ευρώ, όπως ορθά επισημαίνετε στην ερώτησή σας. 
      Τώρα, επειδή δεν είμαστε και εμείς υπέρ τού να υποστούν αυτήν τη μείωση και θέλουμε οπωσδήποτε να έχουμε εκπαιδευτικούς ικανοποιημένους, όντως συζητάμε με το οικονομικό επιτελείο της Κυβέρνησης και γι’ αυτό, δηλαδή για την αναβάθμιση, την αναδιάταξη, αν θέλετε, την ανάταξη –σωστότερα- αυτής της ωρομισθιακής αμοιβής και για την αντίστοιχη αμοιβή, όπου υπάρχει εξεταστική διαδικασία, όπως οι πανελλαδικές εξετάσεις, και είναι επίσης μικρή. 
      Σας ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει η ερωτώσα συνάδελφος κ. Παντελάκη. 
      ΕΛΠΙΔΑ ΠΑΝΤΕΛΑΚΗ: Κύριε Υπουργέ, το ζήτημα που αναφέρατε ότι είναι μια πολύχρονη διαδικασία αυτή η ταλαιπωρία απέναντι στους εκπαιδευτικούς σαφώς αφορά τις προηγούμενες κυβερνήσεις. Το πρόβλημα είναι, όμως, ότι εσείς είστε σήμερα Κυβέρνηση και τι επιλογές κάνετε. Και οι επιλογές είναι οι ίδιες. Δηλαδή, φαίνεται ότι η κατάργηση της επετηρίδας επιβεβαιώνεται από τη ζωή ότι δεν ήταν τίποτε άλλο παρά μόνο να αντικατασταθεί η μόνιμη σταθερή εργασία από το θεσμό των αναπληρωτών και των ωρομισθίων. Και αποδεικνύεται άλλη μια φορά ότι τα κονδύλια που προέρχονται από την Ευρωπαϊκή Ένωση κατευθύνονται συνολικότερα στο περιεχόμενο της ανάπτυξης που θέλουν για τη χώρα και στα ζητήματα της εκπαίδευσης πηγαίνουν για κατάρτιση και για τα ζητήματα του ολοημέρου. Δηλαδή είναι σαφέστατο αυτό. 
      Εμείς έχουμε τοποθετηθεί και άλλη φορά γι’ αυτό το ζήτημα και επιμένουμε ότι πρέπει να λειτουργήσει η επετηρίδα, ότι πρέπει να υπάρχει μόνιμο προσωπικό, να είναι μόνιμοι οι εκπαιδευτικοί και να καταργηθεί ο θεσμός των αναπληρωτών και δη των ωρομισθίων που είναι στην κυριολεξία ομηρία, δηλαδή θίγεται η αξιοπρέπεια και τσακίζονται αυτοί οι εκπαιδευτικοί. 
      Αλλά εδώ υπάρχει το εξής ζήτημα, που με αφορμή αυτό ακριβώς κάνουμε την ερώτηση, η οποία βέβαια γενικεύεται και στα άλλα ζητήματα: Μα, είναι δυνατόν η Κυβέρνηση να μην έχει 2 ευρώ να δώσει στους ωρομισθίους; Όχι παραπάνω, αλλά τους κόβει 2 ευρώ. Επιτέλους, είναι δυνατόν; Είναι ντροπή δηλαδή. Δεν έχει σχέση ούτε με την πολιτική που ακολουθείται της δημοσιονομικής πειθαρχίας, είναι πρόκληση. Έκοψε 2 ευρώ την ώρα η Κυβέρνηση από τους ωρομισθίους, οι οποίοι, επειδή όσοι γνωρίζουμε το θέμα καταλαβαίνουμε πόσες ώρες δουλεύουν, στην περίπτωση που πιάσουν το μάξιμουμ, που θα είναι έκπληξη, είκοσι πέντε ώρες την εβδομάδα, θα έπαιρναν 900 ευρώ και τώρα, λοιπόν, θα παίρνουν 700 ευρώ. 
      Να η διαφορά. Αυτά τα δύο ευρώ τους στοιχίζουν άμεσα. 
      Εάν δουλέψουν, λοιπόν, είκοσι ώρες την εβδομάδα –αυτό είναι κορυφαίο ζήτημα- εκεί που έπαιρναν 720 ευρώ, θα παίρνουν 560. Πώς μπορεί να ζήσει, ακόμα και με τα χρήματα που δίνατε, ο ωρομίσθιος εκπαιδευτικός; 
      Αναφέρατε, κύριε Υπουργέ, ότι υπάρχει ένα αντικειμενικό πρόβλημα, ότι υπάρχουν ορισμένα κενά και πρέπει να τα καλύψουν οι ωρομίσθιοι. Το θέμα είναι ότι επιτελούν ακριβώς ένα έργο ανάγκης. Και εγώ ερωτώ: Η ανάγκη για να ζήσουν αυτοί οι άνθρωποι με αξιοπρέπεια, πώς θα καλυφθεί; Τις υπόλοιπες ώρες της μέρας τι πρέπει να κάνουν; Πού αλλού πρέπει να πάνε αυτοί οι ωρομίσθιοι να δουλέψουν; Οι ωρομίσθιοι είναι με σχέση εργασίας, αλλά δεν παύουν να είναι εκπαιδευτικοί, να είναι καθηγητές. 
      Ζητάμε η Κυβέρνηση και εσείς προσωπικά να δείτε το θέμα, να πάρετε πρωτοβουλία και να ανακληθεί αυτή η απόφαση σε σχέση με το ζήτημα των 2 ευρώ. Είναι ντροπή. Είναι εδώ και ο Υφυπουργός Οικονομίας και ακούει. Επιτέλους, κρατήστε τα προσχήματα σε ορισμένα ζητήματα και συνολικότερα να αντιμετωπίστε το θέμα του μόνιμου προσωπικού, για να καλυφθούν τα ζητήματα των αναγκών του εκπαιδευτικού συστήματος. Βλέπετε τι κενά υπάρχουν και τι ελλείψεις και είμαστε στο μήνα Οκτώβριο. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Καλός έχει το λόγο για να δευτερολογήσει.
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, εκείνο που θα πρέπει να γίνει αντιληπτό, είναι ότι δεν έκοψε η Κυβέρνηση τα 2 ευρώ. Αυτό θέλω να το καταλάβει και η κ. Παντελάκη και όλοι όσοι παρακολουθούν αυτήν τη Συνεδρίαση και η εκπαιδευτική κοινότητα. Δεν κόψαμε τα 2 ευρώ ούτε θα ήμασταν σε ευχάριστη θέση να το κάνουμε αυτό, υποβαθμίζοντας το αντιμίσθιο που παίρνει κάποιος εκπαιδευτικός που κάνει λίγες συνήθως ώρες στο σχολείο.
       Απλούστατα, δεν είναι δυνατόν να αμείβονται διαφορετικά, κυρία Παντελάκη, δηλαδή με 9,2 ευρώ, όπως αμείβονται επί τόσα χρόνια οι εκπαιδευτικοί ωρομίσθιοι σε όλο το σχολείο, σε όλες τις βαθμίδες της εκπαίδευσης και να έρχονται εκείνοι οι οποίοι τώρα εντάσσονται σε αυτό το σύστημα, λόγω του ότι δεν υπάρχει πλέον πρόγραμμα από το οποίο να πληρώνονται -έχει τελειώσει το πρόγραμμα, έληξε το πρόγραμμα του ολοήμερου σχολείου και πληρώνονται από τον κρατικό προϋπολογισμό- και έτσι να έχουμε δύο μέτρα και δύο σταθμά. 
      Για το άλλο θέμα στο οποίο αναφερθήκατε, δηλαδή να συζητήσουμε την ανάταξη αυτού του κοινού πλέον ωρομισθίου, να το κάνουμε. Εφόσον το θέτετε, να το συζητήσουμε. Ήδη είναι μόνιμο πρόβλημα και μόνιμο αίτημα από την Ο.Λ.Μ.Ε. και τη Δ.Ο.Ε.. Ευχαρίστως να το κάνουμε, γιατί εμείς το διεκδικούμε από τα οικονομικά Υπουργεία –με ακούει και ο κύριος συνάδελφος που είναι εδώ- αλλά δεν έκοψε επ’ ουδενί η Κυβέρνηση κανένα ευρώ από κανέναν ωρομίσθιο. Απλώς, ενέταξε τους ωρομίσθιους, όπως είχε υποχρέωση, στο συνολικό εκπαιδευτικό σύστημα και ομογενοποίησε, αφού πληρώνονται από εθνικούς πόρους πια και όχι από τα χρήματα της Ευρωπαϊκής Ένωσης, το αντιμίσθιό τους. 
      Ευχαριστώ.
      ΕΛΠΙΔΑ ΠΑΝΤΕΛΑΚΗ: Κύριε Υπουργέ, δείτε το συνολικά.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στις επίκαιρες ερωτήσεις δευτέρου κύκλου. 
      Θα προταχθεί η δεύτερη με αριθμό 131/18-10-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς την Υπουργό Εθνικής Παιδείας και Θρησκευμάτων, σχετικά με την καθυστέρηση τοποθέτησης καθηγητών μουσικών οργάνων στα σχολεία.
      Η επίκαιρη ερώτηση του κ. Πατσιλινάκου έχει ως εξής:
       «Ο Πανελλήνιος Σύλλογος Γονέων Μουσικών Σχολείων προχώρησε σε κινητοποιήσεις διαμαρτυρόμενος για την καθυστέρηση που παρατηρείται στο διορισμό καθηγητών μουσικών οργάνων και γενικής παιδείας, παρά την υπόσχεση της ηγεσίας του Υπουργείου ότι οι καθηγητές θα ήταν κανονικά στις θέσεις τους με την έναρξη της σχολικής χρονιάς. 
      Ερωτάται η κυρία Υπουργός εάν θα προχωρήσει άμεσα στη τοποθέτηση καθηγητών μουσικών οργάνων στα σχολεία». 
      Θα απαντήσει ο Υφυπουργός Εθνικής Παιδείας και Θρησκευμάτων κ. Καλός. 
      Κύριε Καλέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Κύριε συνάδελφε, εκείνο που θα ήθελα να σας πω, είναι ότι στο χρόνο που μεσολάβησε μεταξύ της κατάθεσης της επίκαιρης ερωτήσεώς σας και της σημερινής συζήτησής της, θα είδατε, θα καταλάβατε και θα προσμετρήσατε τι έγινε με τους διορισμούς των καθηγητών στα μουσικά σχολεία. Την ημέρα που την καταθέσατε, όντως, όπως λέτε, υπήρχε μία μαζική εκδήλωση έξω από το Υπουργείο Παιδείας, όμως δύο μέρες πριν, όλες οι υπηρεσίες του Υπουργείου Παιδείας –αποδεικνύεται αυτό με έγγραφα, που εάν θέλετε, θα σας τα δώσω- είχαν ήδη δώσει τις πιστώσεις εκείνες και τις αντίστοιχες θέσεις που αναλογούσαν στην πρόσληψη καθηγητών για τα μουσικά σχολεία. 
      Εάν μιλάμε για καθυστέρηση μέσα στον πρώτο μήνα από την έναρξη του σχολικού έτους, στη δευτερολογία μου, για να μη χαλάσω την πρωτολογία μου, θα σας δώσω στοιχεία για το τι γινόταν τα προηγούμενα χρόνια, όχι για συμψηφισμό ευθυνών, αλλά για να καταλάβετε γιατί έγινε η φετινή καθυστέρηση, η οποία δεν είναι καθόλου καθυστέρηση σε σχέση με τα προηγούμενα δεδομένα.
      Σας λέω, λοιπόν, ότι έτσι όπως φέτος ξεκαθαρίσαμε τους πίνακες που δεν υπήρχαν, φτιάξαμε ακριβώς τη μοριοδότηση κατά τρόπο αναλυτικότατο επειδή ξέρετε ότι υπάρχουν δύο μεγάλες κατηγορίες καθηγητών που κάθε χρόνο προσλαμβάνονται για να εκτελέσουν έργο διδακτικό στα σχολεία τα μουσικά: Οι μεν είναι μουσικολόγοι, δηλαδή εκείνοι που έχουν πτυχίο από τα πανεπιστήμια, οι δε άλλοι είναι οι έχοντες πτυχία των ωδείων και παιδεία μουσική εξωπανεπιστημιακή ή τουλάχιστον κατώτερη από το πανεπιστημιακό επίπεδο. Τέλος, βέβαια, μπορούμε να υπολογίσουμε και μια μικρότερη κατηγορία, αυτή των εμπειροτεχνών, εκείνων δηλαδή που χωρίς να έχουν τις βασικές, απαραίτητες γνώσεις, γνωρίζουν από εμπειρία τα όργανα και πολλές φορές, κυρίως για τα λαϊκά όργανα, προσλαμβάνονται και αυτοί στο τέλος του πίνακα των αντιστοίχων διορισμών. Θα ήθελα, λοιπόν, να σας πω ότι όλος αυτός ο πίνακας, μέσα από ένα σύστημα θεσμικό το οποίο είναι όντως πάρα πολύ περίπλοκο, μέσα από διαδικασίες που δεν τις παραλάβαμε ξεκαθαρισμένες, χρησιμοποιήθηκε για να φτάσουμε σε διαφανείς διαδικασίες διορισμού με την ευθύνη της καλλιτεχνικής επιτροπής. Αυτή ήταν η αιτία της καθυστέρησης. 
      Στη δευτερολογία μου μπορώ να σας δώσω και τα συγκριτικά στοιχεία για να δείτε πότε γινόταν τα προηγούμενα χρόνια. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Κύριε Πατσιλινάκο, έχετε το λόγο.
      ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ κύριε Πρόεδρε.
      Θα ξεκινήσω με την παρατήρηση που κάνατε ότι η ερώτηση είναι πολύ σύντομη. Είναι πολύ σύντομη γιατί έχουμε κάνει δέκα αναφορές και παραπάνω. Δέκα αναφορές, δέκα ερωτήσεις για τα επιμέρους σχολεία, για τον Πειραιά, για το Ίλιο, για τη Μυτιλήνη, για τα Τρίκαλα, για τη Λάρισα. Μπορώ να σας δώσω πλήρη κατάσταση αυτών των ελλείψεων και τα τριάντα τέσσερα μουσικά σχολεία σήμερα είναι σε τραγική κατάσταση.
      Κύριε Υπουργέ, πιστεύω δεν έγινε επίτηδες, για να μπορεί την προηγούμενη εβδομάδα, γιατί οι διορισμοί δεν έγιναν τότε, έγιναν αυτήν την εβδομάδα που μιλάμε. Διορίστηκαν απ’ ό,τι μας είπε η Ο.Λ.Μ.Ε., πεντακόσιοι περίπου αναπληρωτές και πεντακόσιοι ωρομίσθιοι μέσα στην εβδομάδα. Δεν έχουν πάει σε σχολεία ακόμα. Και η τραγική αυτή κατάσταση δυστυχώς συνεχίζεται. Δηλαδή, δεν μπορούν να λειτουργήσουν τα σχολεία. Πιστεύω ότι είναι υποχρέωση της πολιτείας να παρέχει τη δωρεάν και ίση δημόσια εκπαίδευση και δυστυχώς οι κατευθύνσεις της Κυβέρνησης είναι διαφορετικές. Εκχώρηση στους ιδιώτες και αυτών των τομέων, έτσι ώστε να βάζουν βαθιά το χέρι στην τσέπη οι γονείς και μαθητές για να έχουν μία θα έλεγα αξιοπρεπή μουσική παιδεία, την οποία δεν έχουν. Εκείνο που πρέπει να τονίσουμε ακόμα είναι ότι έγιναν κινητοποιήσεις. Πέρυσι ήμασταν μαζί στο συνέδριο των καθηγητών μουσικής που έγινε στον Πειραιά, στο Ρέντη. Οι υποσχέσεις σας ήταν τελείως διαφορετικές. Είμαστε τώρα παραπάνω από ένα μήνα από την έναρξη της σχολικής χρονιάς, δεν έχουν γίνει ουσιαστικές παρεμβάσεις από το Υπουργείο πουθενά και δυστυχώς, έχουμε προβλήματα παντού. 
      Πιστεύω ότι πρέπει να δεσμευθείτε τουλάχιστον ότι θα έχουμε κάποιες βελτιώσεις για τον επόμενο χρόνο. Όλο το πρόγραμμα σπουδών και η φοίτηση στα μουσικά σχολεία είναι, ξέρετε, απαξιωμένη εδώ και πολλά χρόνια με πάρα πολλά προβλήματα. Δεν υπάρχουν προγράμματα, δεν υπάρχουν βιβλία, δεν έχουν κτιριακές εγκαταστάσεις, ικανοποιητικές, δεν υπάρχει εποπτικός μηχανισμός και δυστυχώς μ’ αυτές τις τεράστιες ελλείψεις φέτος τα πράγματα δεν πάνε καθόλου καλά. Πρέπει, λοιπόν, να έχουμε λύση. Εμείς, βέβαια είμαστε υπέρ της ενιαίας εκπαίδευσης του δωδεκάχρονου σχολείου και μέσα εκεί να λύνονται αυτά τα προβλήματα, αλλά πιστεύουμε ότι αφού τα μουσικά σχολεία διατηρούνται, πρέπει να έχουν στοιχειώδεις λειτουργίες. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύριε συνάδελφε, θα αρχίσω από εκεί που τελειώσατε την πρωτολογία σας. Όντως τα μουσικά σχολεία έχουν το αμέριστο ενδιαφέρον της πολιτείας γιατί τα θεωρούμε και εμείς, στη δική μας εκπαιδευτική πολιτική, πολύ σημαντικά σχολεία. 
      Δεν συμφωνώ, όμως, με το ότι δεν τηρήθηκαν οι υποσχέσεις μας. Θυμάμαι πολύ καλά τι υποσχέσεις δώσαμε και προεκλογικά και μετεκλογικά. Αυτά θα τα συζητήσουμε και στην επόμενη επίκαιρη ερώτηση που μας έχει κάνει η Μείζονα Αντιπολίτευση και θα τα πούμε αναλυτικά. Για να δείτε όμως αν τηρήθηκαν οι υποσχέσεις, θα σας πω δύο πράγματα: 
      Πρώτα απ’ όλα φέτος, για πρώτη χρονιά, όλο το εκπαιδευτικό δυναμικό των σχολείων αυτών, της γενικής παιδείας, όχι οι καθηγητές μουσικής δηλαδή, πήγε εγκαίρως από την πρώτη μέρα στα σχολεία αυτά. Το εκπαιδευτικό δυναμικό του κυρίως προγράμματος, εκτός των μουσικών που καθυστέρησαν όπως σας είπα λόγω των πινάκων, λόγω των επιλογών που έκανε η Καλλιτεχνική Επιτροπή –γιατί όλα αυτά πρέπει να περάσουν από τα χέρια της Καλλιτεχνικής Επιτροπής και είχαμε αυτήν την καθυστέρηση- ήταν στη θέση του την ώρα που έπρεπε για να ξεκινήσουν τα σχολεία. Εξάλλου, το ομολόγησαν οι ίδιοι οι άνθρωποι που ήρθαν σ’ αυτές τις μαζικές, όπως είπατε, εκδηλώσεις με τα υπομνήματά τους και με τη συζήτηση που έκαναν μαζί μας.
      Δεύτερον, για ελάτε να δούμε πως είναι τα πράγματα, που μου λέτε ότι δεν διορίσαμε. Σας λέω το εξής: Από τις 12 Οκτωβρίου οι διευθύνσεις άρχισαν τις προσλήψεις των αναπληρωτών και των ωρομισθίων και από τις δύο κατηγορίες των καθηγητών μουσικής, και από τους μουσικολόγους και από τους ωδειακούς, να το πω έτσι. Ενώ όλο το προσωπικό, δηλαδή οι φιλόλογοι, οι μαθηματικοί, οι καθηγητές φυσικής αγωγής που κάνουν το κυρίως πρόγραμμα του σχολείου, εκτός του μουσικού, είχαν προσληφθεί κανονικά από τους πίνακες που προϋπήρχαν, με τις διαδικασίες που είναι ίδιες για όλα τα γενικά σχολεία στον καιρό τους, στην ώρα τους.
      Θέλετε να ακούσετε, κύριε Πατσιλινάκο ή ξεχάσατε πότε διορίζονταν τις προηγούμενες χρονιές; Και θα σας τα πω, γιατί έτσι είναι η αλήθεια. Το σχολικό έτος 2002 – 2003 στο Μουσικό Σχολείο Αγρινίου έφθασαν οι καθηγητές μουσικής στις 15 Απριλίου. Το σχολικό έτος 2003 – 2004 στο Μουσικό Σχολείο Ηρακλείου Κρήτης οι προσλήψεις έγιναν μετά την 21η Ιανουαρίου. 
      ΙΩΑΝΝΗΣ ΠΑΤΣΙΛΙΝΑΚΟΣ: Θα τα πείτε αυτά μετά, στην επερώτηση. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):  Θα τα πω στην επερώτηση αλλά τα λέω και σε εσάς γιατί στην Αίθουσα ακούνε και οι επερωτώντες, ακούνε όλοι οι Βουλευτές, ακούτε και εσείς που είστε ο ερωτών της συγκεκριμένης ερώτησης.
      Δεν υπήρχε βάση και το είπε και η Καλλιτεχνική Επιτροπή και αγωνίστηκε να δώσει όσο το δυνατόν νωρίτερα ξεκάθαρους πίνακες. Αν θέλετε σας καλώ στο γραφείο μου, αφού θα τελειώσουμε και τη συζήτηση της επερώτησης των συναδέλφων της Αξιωματικής Αντιπολίτευσης, να σας δείξω πώς γίνονταν οι διορισμοί στα μουσικά σχολεία των μουσικών των ειδικοτήτων τότε, από ποιους πίνακες, αν ήταν δικαιολογημένα τα μόρια, με ποια σειρά και με ποια αδιαφάνεια και να σας δείξω τι γίνεται σήμερα.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε τώρα στη συζήτηση της πρώτης με αριθμό 128/18.10.2005 επίκαιρης ερώτησης της Βουλευτού του Πανελληνίου Σοσιαλιστικού Κινήματος κ. Ευαγγελίας Σχοιναράκη – Ηλιάκη προς τους Υπουργούς Εθνικής Παιδείας και Θρησκευμάτων και Οικονομίας και Οικονομικών, σχετικά με την αναπροσαρμογή του στεγαστικού επιδόματος των φοιτητών.
      Αναλυτικότερα η επίκαιρη ερώτηση της κ. Σχοιναράκη – Ηλιάκη έχει ως εξής:
      «Με το ν.3220/2004 η κυβέρνηση του ΠΑ.ΣΟ.Κ. προκειμένου να ενισχύσει τις οικογένειες με χαμηλό εισόδημα, είχε καθιερώσει το στεγαστικό επίδομα των 1.000 ευρώ στους φοιτητές που διαμένουν μακριά από τον τόπο της μόνιμης κατοικίας τους. Ως όριο για να έχει δικαίωμα είσπραξης κάθε δικαιούχος ο νόμος όριζε τα 30.000 ευρώ και υπήρχε διαβάθμιση ανάλογα με τον αριθμό των παιδιών.
      Δύο χρόνια μετά, το ποσό παραμένει το ίδιο ενώ το Υπουργείο Παιδείας με το νόμο περί μεταγραφών δημιουργεί σοβαρά προβλήματα στις οικογένειες, αφού στερεί το δικαίωμα στους φοιτητές να μετακινηθούν κατά το πρώτο έτος των σπουδών τους. Αυτό έχει ως αποτέλεσμα οικογένειες να αναγκάζονται να συντηρούν δύο και τρία σπίτια.
      Επειδή το επίδομα των 1.000 ευρώ είναι μια ανακούφιση για όλα τα νοικοκυριά που σπουδάζουν παιδιά.
      Ερωτώνται οι κύριοι Υπουργοί:
      Τι προτίθενται να πράξουν προκειμένου να αναπροσαρμοστούν τα ποσά στα σημερινά δεδομένα για να λυθούν, μερικώς, τα προβλήματα στις οικογένειες που τα παιδιά τους φοιτούν σε διαφορετικές πόλεις από τον τόπο μόνιμης κατοικίας;»
      Την ερώτηση της κ. Σχοιναράκη θα απαντήσει ο Υφυπουργός Οικονομίας και Οικονομικών κ. Μπέζας.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):  Κύριε Πρόεδρε, απαντώντας στην ερώτηση της κυρίας συναδέλφου θα ήθελα να επισημάνω τα εξής:
      Πρώτα απ’ όλα νομίζω ότι δεν ανταποκρίνεται στην πραγματικότητα ο ισχυρισμός της κυρίας συναδέλφου ότι ο νόμος για τις μετεγγραφές δημιούργησε προβλήματα στις οικογένειες. Και δεν ανταποκρίνεται στην πραγματικότητα διότι όπως είναι γνωστό με τις διατάξεις αυτού του νόμου καθιερώθηκαν απολύτως διαφανή και αντικειμενικά κριτήρια αξιολόγησης των αιτήσεων φοιτητών και σπουδαστών για τις μεταγραφές, κριτήρια κοινωνικά, οικονομικά και κριτήρια που έχουν σχέση με λόγους υγείας.
      Μάλιστα, σύμφωνα με τα στοιχεία τα οποία υπάρχουν, ο συνολικός αριθμός των φοιτητών που πήραν μεταγραφή με βάση τις διατάξεις αυτού του νόμου το ακαδημαϊκό έτος 2004-2005, δεν μειώθηκε σε σχέση με τον αντίστοιχο αριθμό που υπήρχε τα προηγούμενα έτη. Και δεν μειώθηκε, διότι με το νόμο αυτό, προβλέφθηκε για πρώτη φορά το δικαίωμα μεταγραφής, χωρίς να υπάρχει κανένας ποσοτικός περιορισμός, σε ορφανά τέκνα, σε τέκνα πολυμελών οικογενειών, υλοποιώντας την προεκλογική δέσμευση της Κυβέρνησής μας για την ενίσχυση αυτών των οικογενειών. 
      Επομένως, όχι μόνο δεν δημιούργησε προβλήματα στις οικογένειες ο συγκεκριμένος νόμος, αλλά εντελώς αντίθετα απέδειξε την κοινωνική μας ευαισθησία για τη στήριξη μιας ιδιαίτερης κατηγορίας πολιτών.
      Τώρα, σε σχέση με το στεγαστικό επίδομα είναι γεγονός ότι αυτό το επίδομα των 1000 ευρώ για φοιτητές και σπουδαστές 	καθιερώθηκε με νόμο που ψηφίστηκε από την προηγούμενη κυβέρνηση, λίγες εβδομάδες πριν τις εκλογές του 2004, και αυτός ο νόμος προβλέπει ως όριο για να έχει κάποιος δικαίωμα είσπραξης το ποσό των 30.000 ευρώ προσαυξανόμενο κατά 3.000 ευρώ για κάθε ένα από τα προστατευόμενα παιδιά. 
      Το 2004, που ήταν το πρώτο έτος εφαρμογής αυτού του στεγαστικού επιδόματος, είχε εγγραφεί πίστωση στον προϋπολογισμό 50.000.000 ευρώ και τελικά πληρώθηκαν 70.000.000 ευρώ. Το οικονομικό έτος 2005 εγγράφηκαν στον προϋπολογισμό 70.000.000 ευρώ και πήραν αυτό το επίδομα 70.000 δικαιούχοι φοιτητές. Στον προϋπολογισμό του 2006 έχει προβλεφθεί πίστωση 70.000.000 ευρώ, χωρίς να έχει γίνει καμία άλλη πρόβλεψη για κάλυψη δαπάνης που θα προκληθεί από ενδεχόμενη αλλαγή των όρων και των προϋποθέσεων του επιδόματος. Επομένως, περίπτωση τροποποίησης του συγκεκριμένου νόμου με την οποία να αναπροσαρμόζονται τα όρια, οι προϋποθέσεις και τα ποσά, δεν αντιμετωπίζεται στη συγκεκριμένη φάση και δεν αντιμετωπίζεται, διότι δεν το επιτρέπουν οι δημοσιονομικές συνθήκες και οι ανάγκες της χώρας.
      ΠΡΟΕΔΡΕΥΩΝ (Γεώργιος Σούρλας): Η κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Αφού ευχηθώ στον κύριο Υφυπουργό «καλή δύναμη», εφόσον είναι νέος Υφυπουργός, θέλω να πω, κύριε Πρόεδρε, στη φράση του κυρίου Υφυπουργού ότι δεν ανταποκρίνεται στην πραγματικότητα ο νόμος των μετεγγραφών και ότι δημιουργεί προβλήματα στις οικογένειες. Ο κύριος Υφυπουργός έχει ξεχάσει τις νέες διατάξεις που η σημερινή Κυβέρνηση ψήφισε. Αναφέρεται ξεκάθαρα στο άρθρο 1 στην παράγραφο 2 ότι δικαίωμα υποβολής αιτήσεων για μετεγγραφή έχουν όσοι φοιτητές έχουν συμπληρώσει το ένα έτος των σπουδών τους επιτυχώς, δηλαδή έχουν περάσει όλα τα μαθήματα τα υποχρεωτικά και βεβαίως εκείνα τα επιλογής που είναι υποχρεωτικά. 
      Αυτό αμέσως αμέσως, κύριε Υφυπουργέ, στερεί το δικαίωμα από οικογένειες με πολύ χαμηλά οικονομικά κατ’ αρχήν να στείλουν τα παιδιά τους να σπουδάσουν, αφού θα έχουν δύο και τρία σπίτια να συντηρούν, αφού δεν θα μπορούν να ανταποκριθούν οικονομικά. Έτσι στερούν από τα παιδιά τη φοίτηση και άρα το δικαίωμα μετεγγραφής και στη συνέχεια τα καταδικάζουν στο να μην αποκτήσουν επιπλέον πτυχία, δηλαδή να μην έχουν επιπλέον σπουδές. 
      Αυτό είναι σοβαρότατο, κύριε Υφυπουργέ και δημιουργεί προβλήματα. Έχετε λάθος και άδικο. Σας παρακαλώ πολύ να το επανεξετάσετε, δηλαδή αυτό που είπατε ότι δεν μειώθηκε ο αριθμός των μετεγγραφών. Γιατί, αν ανατρέξετε στα περιφερειακά πανεπιστήμια, σε τμήματα πανεπιστημίων και Τ.Ε.Ι., θα δείτε ξεκάθαρα ότι ο αριθμός των φοιτητών που μπορούν να πάρουν μετεγγραφή, δεν καλύπτεται. Και δεν καλύπτεται πρώτον απ’ αυτή τη δικλείδα που βάζετε, που αποτελεί θηλιά στο λαιμό των οικογενειών με χαμηλά οικονομικά και δεύτερον γιατί ακριβώς δεν μπορεί σε καμία περίπτωση κανένας φοιτητής να περάσει όλα τα μαθήματα τον πρώτο χρόνο. Αυτό το ξέρουμε πολύ καλά. 
      Να δεχόμουν αυτό που λέτε, ότι αυξήθηκε ο αριθμός των μετεγγραφών. Αφού εξοικονομείται κάποιο ποσό, τότε γιατί δεν αυξάνεται το ποσό των 1000 ευρώ πρώτον και δεύτερον, γιατί δεν αλλάζετε το όριο, αφού ξέρετε καλά ότι ένας δημόσιος υπάλληλος και ένας ιδιωτικός υπάλληλος με 30.000 ευρώ είναι οι μόνοι που δηλώνουν επ’ ακριβώς τι παίρνουν και οι μόνοι που αδικούνται σε τέτοιες περιπτώσεις.
      Και σ’ αυτήν την περίπτωση δεν βλέπω να λαμβάνετε κάποια μέριμνα, βλέπω τραγελαφικές περιπτώσεις, άνθρωποι όταν συμπληρώνουν 36.100 ευρώ ετήσιο εισόδημα και έχουν δυο παιδιά, δεν δικαιούνται να ζητήσουν μεταγραφή γιατί ακριβώς ξεπερνούν το όριο κατά 100 ευρώ. Δώστε μια απάντηση, αφού όπως λέτε με  κοινωνική ευαισθησία στηρίζεται κάθε λειτουργία της ελληνικής οικογένειας.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Οικονομίας και Οικονομικών κ. Μπέζας έχει το λόγο.
      ΑΝΤΩΝΗΣ ΜΠΕΖΑΣ (Υφυπουργός Οικονομίας και Οικονομικών). Κυρία συνάδελφε, σε σχέση με το νόμο για τις μεταγραφές νομίζω μίλησα στην πρωτολογία μου.
      Τώρα για τα θέματα που θέσατε σε σχέση με την αναπροσαρμογή των ποσών, το ερώτημα που γεννάται εύλογα, μια και ο νόμος ψηφίστηκε πολύ πρόσφατα, τις τελευταίες εβδομάδες του βίου της κυβέρνησής σας, δεν καταλαβαίνω γιατί δεν προβλέψατε αυτά για τα οποία σήμερα κάνετε παρατηρήσεις όταν φέρατε το δικό σας νόμο προς ψήφιση στη Βουλή.
      Επίσης, θέλω να επισημάνω ότι το ενδιαφέρον σας για τους οικονομικά ασθενέστερους φαντάζει νομίζω υποκριτικό. Το υποστηρίζω αυτό γιατί πολύ καλά γνωρίζετε ότι η χώρα μας αντιμετωπίζει σήμερα σοβαρά οικονομικά προβλήματα, θα έλεγα τριών ειδών οικονομικά προβλήματα για τα οποία νομίζω ότι οι ευθύνες σας, δεν αναφέρομαι προσωπικά σε εσάς αλλά στην παράταξή σας, είναι καθοριστικές. 
      Το πρώτο πρόβλημα είναι ότι οι ανελαστικές δαπάνες του δημοσίου έχουν φτάσει να αποτελούν ένα πάρα πολύ μεγάλο ποσοστό του συνόλου των δαπανών, το δεύτερο είναι η γενικότερη δυσλειτουργία του δημόσιου τομέα και το τρίτο σημαντικό οικονομικό πρόβλημα το οποίο κληρονομήσαμε είναι η υπερχρέωση του κράτους. Το κράτος χρωστάει περίπου 215.000.000.000 ευρώ και πληρώνουμε για τόκους περισσότερα από ότι είναι όλο το Πρόγραμμα Δημοσίων Επενδύσεων. Παρ’ όλα αυτά και στο φετινό προϋπολογισμό, αλλά και γενικότερα με την οικονομική πολιτική της Κυβέρνησης αποδεικνύουμε ότι παραμένουμε προσηλωμένοι στο στόχο μας να ενισχύσουμε αυτούς που είναι οικονομικά ασθενέστεροι, αυτούς που έχουν ανάγκη οικονομικής και εισοδηματικής στήριξης. Το έχουμε αποδείξει αυτό με πάρα πολλές πρωτοβουλίες που έχουμε αναλάβει μέσα στα στενά δημοσιονομικά περιθώρια που έχουμε. 
      Θα σας θυμίσω ότι αυξήσεις για το Ε.Κ.Α.Σ. και για τις συντάξεις του Ο.Γ.Α. ήταν διπλάσιες του πληθωρισμού και επίσης να σας θυμίσω ότι έχουν παρθεί μέτρα κατά της ανεργίας, που έχουν αποδώσει. Μάλιστα αυτό το χρόνο αυξήθηκε το αφορολόγητο, Κυρία συνάδελφε έχουμε τη συνείδησή μας ήσυχη, γιατί ότι περιθώρια δημιουργούνται προσπαθούμε να πηγαίνουν για την ενίσχυση των χαμηλόμισθων και χαμηλοσυνταξιούχων και γενικά των ευαίσθητων κοινωνικών ομάδων. Επαναλαμβάνω ότι δεν αντιμετωπίζεται περίπτωση τροποποίησης του σχετικού επιδόματος. 
      Θα μπορούσαμε ίσως να το επανεξετάσουμε, κυρία συνάδελφε, αν οι δημοσιονομικές συνθήκες αργότερα μας το επιτρέψουν. 
      ΠΡΟΕΔΡΕΥΩΝ (Γεώργιος Σούρλας): Οι Βουλευτές κύριοι Εμμανουήλ Στρατάκης, Ευάγγελος Βενιζέλος και η κ. Σχοιναράκη-Ηλιάκη Ευαγγελία ζητούν άδεια απουσίας στο εξωτερικό για λίγες ημέρες.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      Κυρίες και κύριοι συνάδελφοι, θέλω να θέσω υπ΄ όψιν σας ότι η Διακομματική Κοινοβουλευτική Επιτροπή «για τη διαμόρφωση θεσμικού πλαισίου εγγυήσεων διαφάνειας στο αθλητισμό» που έχει συσταθεί κατά τα άρθρα 44 και 45 του Κανονισμού της Βουλής και για την οποία η Ολομέλεια της Βουλής έχει ορίσει προθεσμία υποβολής των προτάσεών της μέχρι 31 Οκτωβρίου 2005, εζήτησε παράταση της προθεσμίας λειτουργίας της, προκειμένου να ολοκληρώσει τη σύνταξη της έκθεσής της.
      Με τη σύμφωνη γνώμη και της Διάσκεψης των Προέδρων, προτείνεται η παράταση των εργασιών της μέχρι 30ης Νοεμβρίου 2005. 
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα συμφώνησε ομοφώνως. 
      Εισερχόμαστε στην τρίτη επίκαιρη ερώτηση με αριθμό 135/18.10.2005 δεύτερου κύκλου του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη, προς τους Υπουργούς Εσωτερικών, Δημόσιας Διοίκησης και Αποκέντρωσης και Εθνικής Άμυνας, σχετικά με τη λήψη μέτρων προστασίας του μνημειακού χώρου της Γυάρου κ.λπ.. 
      Η επίκαιρη ερώτηση του κ.  Λεβέντη έχει ως εξής:
      «Η Γυάρος απετέλεσε τόπο εξορίας και βασανισμού για δεκάδες χιλιάδες κομμουνιστές, αριστερούς, προοδευτικούς Έλληνες αγωνιστές στη διάρκεια του εμφυλίου, τα μετεμφυλικά χρόνια, αλλά και κατά τη διάρκεια της χούντας. Οι φυλακές της, πραγματικό κολαστήριο για τους κρατούμενους, παρουσιάζουν σήμερα εικόνα απογοητευτική και εξοργιστική, όπως διαπιστώσαμε σε πρόσφατη επίσκεψη μαζί με εκπροσώπους όλων των κομμάτων και εκατοντάδες επισκέπτες-προσκυνητές του Συλλόγου ¨Γυάρος-ιστορική μνήμη¨.
      Η κόπρος του Αυγείου μέσα στους θαλάμους των κρατουμένων μαζί με ψόφια πρόβατα, τεράστιες τρύπες στις οροφές από βλήματα κατά τις μέχρι πρόσφατα ασκήσεις του Ναυτικού, όπως και αναρίθμητες βλάβες από βλήματα για την άσκηση των καταδρομέων, επιτείνουν τις φθορές του χρόνου και της εγκατάλειψης. Το νεκροταφείο όπου έχουν ταφεί 20 από τους 97 νεκρούς της Γυάρου ρημαγμένο, όπως και οι άλλες εγκαταστάσεις των κρατουμένων στους πέντε όρμους του καταυλισμού τους. Και σε κάθε βήμα πινακίδες με την επιγραφή: «Προσοχή-Ύποπτος χώρος», που σημαίνει είτε ότι υπάρχουν βλήματα και νάρκες εκτεθειμένα ακόμη μετά από τόσα χρόνια –γιατί άραγε;- είτε γίνεται εσκεμμένη προσπάθεια αποτροπής των επισκεπτών να εξερευνήσουν περισσότερο το νησί.
      Κατόπιν των ανωτέρω και δεδομένου ότι η Γυάρος έχει ανακηρυχθεί σε χώρο ιστορικής μνήμης, ερωτώνται οι κ.κ. Υπουργοί:
      Γιατί επιτρέπεται η βεβήλωση του χώρου, όπου μαρτύρησαν δεκάδες χιλιάδες Ελλήνων αγωνιστών; Γιατί έχουν αφεθεί στο έλεος της φθοράς τα κτίρια και οι εγκαταστάσεις της Γυάρου;
      Γιατί υπάρχουν όλες αυτές οι απαγορευτικές πινακίδες γύρω από τις εγκαταστάσεις; Υπάρχουν ακόμη επικίνδυνα υλικά στο νησί; Γιατί δεν συλλέγονται ύστερα από τόσα χρόνια; Γιατί δεν κατασκευάζεται τουλάχιστον μια προβλήτα για να μπορούν να προσεγγίζουν τα πλωτά μέσα με τους επισκέπτες;».
      Στην ερώτηση του κ. Λεβέντη θα απαντήσει ο Υφυπουργός Εθνικής Άμυνας, κ. Μιχαλολιάκος.
      Κύριε Υφυπουργέ, έχετε το λόγο.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Κύριε Πρόεδρε, το πρώτο που θέλω να τονίσω είναι πως θεωρώ ότι η ευαισθησία, η οποία καταγράφεται στην επίκαιρη ερώτηση του κυρίου συναδέλφου, είναι ειλικρινής, είναι αυθεντική. Δεν το κάνει για λόγους εντυπωσιασμού. Το κάνει και αναδεικνύει ένα υπαρκτό πρόβλημα.
      Το δεύτερο όμως που θέλω να τονίσω είναι ότι είμαι υπερήφανος γιατί συμμετέχω σε μια Κυβέρνηση και σε μια παράταξη, η οποία από την ίδρυσή της έκανε πράξη την ποθητή εθνική συμφιλίωση. Και εννοώ από το 1974, που γκρεμίζουμε διαχωριστικές γραμμές. Θα μου επιτρέψετε να πω ότι και η σημερινή καταγραφή με το μνημείο της δημοκρατίας, τον Άγιο Ευστράτιο, με πρωτοβουλία του σημερινού Πρωθυπουργού, του κ. Καραμανλή, είναι σ’ αυτήν την κατεύθυνση: να τιμήσουμε εκείνους τους πολίτες που μαρτύρησαν για τις ιδέες τους. Γιατί αυτό και μόνο αποτυπώνει την πολιτική μας βούληση, ολόκληρου του ελληνικού λαού, να μην έχουμε ποτέ ξανά διχασμό.
      Η Γυάρος, όπως πολύ καλά γνωρίζει ο κύριος συνάδελφος, από το 1963 μέχρι και το 2002 χρησιμοποιήθηκε από το Πολεμικό Ναυτικό ως πεδίο βολής. Αυτό, δυστυχώς, σημαίνει ότι γέμισε το έδαφός της πυρομαχικά. Το πρόβλημα όμως των πυρομαχικών, των ναρκών κατά προσωπικού, είναι δυστυχώς σε πολύ μεγάλα μεγέθη στην πατρίδα μας, η οποία προσπαθεί να είναι συνεπής σε διεθνείς συμβάσεις, όπως της Οτάβα, η οποία πρόσφατα τροποποιήθηκε στη συνέλευση του ΟΗΕ στο Ναϊρόμπι. Και πρέπει σε συγκεκριμένο χρονοδιάγραμμα να κάνουμε αποναρκοθέτηση. Να σας πω μόνο ένα χαρακτηριστικό στοιχείο: Μόνο το 2004-2005 αποναρκοθετήσαμε 2 εκατομμύρια τετραγωνικά μέτρα με πολύ μικρότερο σε αριθμό προσωπικό απ’ όσο χρειαζόμαστε, με πολύ μικρότερες πιστώσεις ενδεχομένως και με πάρα πολύ χαμηλές αμοιβές. Μόλις τώρα στο στρατολογικό νομοσχέδιο που έχουμε καταθέσει προβλέπουμε αύξηση του επιδόματος επικινδυνότητας αυτής της δουλειάς. 
      Θέλω να ενημερώσω το Κοινοβούλιο ότι με εντολή, με πολιτική απόφαση, της σημερινής πολιτικής ηγεσίας προς το Γ.Ε.Σ., συντάσσεται μελέτη χωροταξικής καταγραφής αυτών των προβλημάτων, πέραν των συνόρων μας προς Ανατολάς, η οποία έχει υψηλή προτεραιότητα και δέσμευση σημαντική, καθώς και σε ποιο χρονοδιάγραμμα θα μπορέσουμε να απαλλάξουμε τα εδάφη της πατρίδας μας απ’ αυτόν τον υψηλό κίνδυνο. Θέλω ακόμη να σας διαβεβαιώσω ότι στην εντολή αυτή τη Γυάρο τη θέσαμε σε πρώτη προτεραιότητα. Ελπίζω ότι πολύ σύντομα θα μπορώ, ενδεχομένως και στη δευτερολογία μου, να σας δώσω περισσότερα στοιχεία.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κατ’ αρχήν χαίρομαι που ο κύριος Υφυπουργός λέει και υποστηρίζει και το είπε αυτό και ο κύριος Πρωθυπουργός στον Άη Στράτη ότι αυτοί οι χώροι θα πρέπει να είναι χώροι φρονηματισμού για όλους μας, για να μην ξαναζήσουμε αυτά που ζήσαμε και ευχόμαστε και ελπίζουμε ότι αυτά ανήκουν οριστικά και αμετάκλητα στο παρελθόν. Πλην όμως, για να είναι αυτοί οι χώροι όντως χώροι φρονηματισμού, πρέπει να είναι το λιγότερο προσιτοί κύριε Υπουργέ, εκτός από όλα τα άλλα που πρέπει να γίνουν και που δεν είναι του παρόντος. 
      Αυτό σημαίνει ότι πρέπει να υπάρχει μία μικρή προβλήτα που να μπορεί να προσεγγίσει ένα σκάφος. Αυτή την ώρα πρέπει να μαζευτούν όλοι οι επισκέπτες στο πίσω μέρος, για να μπορέσει να σηκωθεί μπροστά η πλώρη του σκάφους, για να μπορέσει να προσεγγίσει, ή το ανάποδο. Αυτό είναι το ένα. 
      Δεύτερο, τα κτήρια αυτά στα οποία μαρτύρησαν δεκάδες χιλιάδες άνθρωποι είναι όχι μόνο εγκαταλελειμμένα στη φθορά του χρόνου και έχουν υποστεί τις φθορές από τις βολές του Ναυτικού και των καταδρομέων, ως μη όφειλαν –δε νομίζω ότι θα έπρεπε να είχε γίνει αυτό, κακώς έγινε, αλλά έγινε- αλλά από εκεί και πέρα ούτε καμία προσπάθεια γίνεται για συντήρησή τους παρά το ότι έχει κηρυχθεί ως χώρος ιστορικής μνήμης η Γυάρος, αλλά έχουν εγκαταλειφθεί και έχουν γίνει και στάβλοι. 
      Είναι απαράδεκτο, κύριε Υπουργέ και κύριοι συνάδελφοι, να βλέπετε σε αυτό το χώρο των κτηρίων των φυλακών να υπάρχει το λιγότερο μία πιθαμή κοπριά, σε όλα τα κτήρια και μέσα πεθαμένα πρόβατα. Γιατί; Γιατί εκεί κάποιοι έχουν τα πρόβατά τους τα οποία τα σταβλίζουν. Είχε ρωτήσει ο κ. Κουβέλης στις αρχές του χρόνου τους αρμόδιους Υπουργούς και απαντά το Υπουργείο Οικονομικών ότι υπάρχει κάποιος βοσκός εκεί, ο κ. Μαύρης, ο οποίος λέει ότι δεν έχει βρεθεί ποτέ. Αλλά εγώ σας πληροφορώ ότι ήμουν στη Γυάρο πριν από μερικές εβδομάδες και επίσης στη Σύρο και είδα ότι σε όλα τα κρεοπωλεία της Σύρου πουλιέται κατσίκι της Γυάρου. Πώς πηγαίνει αυτό το κατσίκι; Γιατί απαντάει το Υπουργείο Οικονομικών ότι δεν μπορούν να τον εντοπίσουν. Πώς δεν μπορούν να τον εντοπίσουν; Είναι γνωστός ο άνθρωπος και είναι γνωστοί και οι τρόποι που διακινείται.
      Θα έπρεπε λοιπόν το λιγότερο να περιορισθούν, να περιφραχθούν αυτοί οι χώροι. Το λιγότερο! Να μη γίνεται αυτό το αίσχος που είναι απαράδεκτο και είναι ντροπή για τον πολιτισμό, για όλους μας και είναι ντροπή στη μνήμη αυτών των ανθρώπων που μαρτύρησαν εκεί.
      Από εκεί και πέρα, κύριε Υπουργέ, εγώ δεν νομίζω ότι είναι ακατόρθωτο να καθαρισθούν τα βλήματα. Θέλω να πιστεύω ότι όλα τα βλήματα που έπεσαν εκεί δεν έχουν εκραγεί, ελάχιστα, σκόρπια εδώ κει εκεί. Δεν ξέρω οι νάρκες πως είχαν τοποθετηθεί. Νομίζω ότι θα υπάρχουν χάρτες που να μπορούν να εντοπισθούν. Δεν είναι ακατόρθωτο, τουλάχιστον στην περιοχή που προσπελαύνουν οι επισκέπτες, δηλαδή στους χώρους των φυλακών και στους όρμους και στη γύρω περιοχή. Εκεί υπάρχει ένα στενό μονοπάτι που πάει στο νεκροταφείο το οποίο επίσης αποτελεί μία άλλη προσβολή μνήμης γιατί είναι εντελώς εγκαταλελειμμένο και καταπατημένο από τα γιδοπρόβατα που κάνουν εκεί τα «σουλάτσα» τους. Αυτό το μονοπάτι έχει σε κάθε βήμα από τη μία και την άλλη μεριά: «προσοχή ύποπτος χώρος, να μην ξεφύγεις από το μονοπάτι».
      Νομίζω ότι αυτά ξεπερνάνε τα όρια και της πιο νοσηρής φαντασίας, κύριε Υπουργέ και θα έπρεπε εδώ τουλάχιστον να σκύψουμε με ενδιαφέρον και αν θέλετε με τη δέουσα προσήλωση και ευλάβεια προς αυτούς τους χώρους του μαρτυρίου. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός, κ. Μιχαλολιάκος, έχει το λόγο.
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Αγαπητέ συνάδελφε, εάν δεν κάναμε την παρέμβασή μας και αφήναμε την εξέλιξη της αποναρκωθέτησης των ελληνικών εδαφών γενικότερα, θα παρήρχετο και ο 21ος αιώνας και ελληνικά εδάφη θα είχαν ακόμη νάρκες.
      Δυστυχώς ο Β΄ Παγκόσμιος Πόλεμος και ο αδελφοκτόνος εμφύλιος πόλεμος που ακολούθησε άφησαν διάσπαρτα πυρομαχικά και νάρκες στην Ελλάδα. 
      Σας επαναλαμβάνω ότι συντάσσεται μελέτη ώστε να συντμηθεί όσο γίνεται το χρονοδιάγραμμα και ενδεχομένως να καταφύγουμε και στον ιδιωτικό τομέα για να συμπληρώσει τις δυνατότητες σε στελεχιακό δυναμικό διαθέτει το κράτος. Δώσαμε εντολή σε αυτήν την προσπάθεια η Γυάρος να είναι στην πρώτη γραμμή.
      Για την ενημέρωσή σας, σας λέω ότι διαθέσαμε -το Γενικό Επιτελείο Στρατού, δηλαδή- ειδικευμένη ομάδα ναρκαλιείας, προκειμένου να ερευνηθεί όλη η έκταση της νήσου. 
      Ειδικότερα, θα έπρεπε να ερευνηθεί και να αποναρκοθετηθεί η περιοχή προσέγγισης επισκεπτών. Αυτή είναι η κατεύθυνση και σε δεύτερο χρόνο η ευρύτερη περιοχή.
      Είναι πολύ φυσικό και απολύτως σωστό, όπου δεν έχει ερευνηθεί και έχει εκκαθαριστεί να υπάρχουν πινακίδες που να λένε «ύποπτος χώρος». Αυτό είναι το ελάχιστο που μπορούμε να κάνουμε για να προστατεύσουμε τη ζωή και τη σωματική ακεραιότητα των επισκεπτών που πάνε να τιμήσουν αυτό το χώρο. 
      Το δεύτερο που θέλω να σας πω είναι ότι για πρώτη φορά γίνεται μια προσπάθεια να συνεννοηθούμε πρώτον, σε επίπεδο διαχείρισης του θέματος στα διάφορα Υπουργεία και δεύτερον, να εξασφαλίσουμε και κοινοτικού πόρους για την αποναρκοθέτηση. 
      Είμαι αισιόδοξος. Δεν ξέρω αν υπάρχουν παραλείψεις, αλλά νομίζω πως δεν υπάρχουν. Πάντως -πιστεύω ότι θα συμφωνήσετε μαζί μου- ό,τι δεν έγινε σε πολλές δεκαετίες δεν μπορεί να γίνει σε δεκαοκτώ μήνες. Δεν επαρκεί ο χρόνος όσο υψηλό και αν είναι το ενδιαφέρον. Και είναι! Σας βεβαιώνω ότι και η δική σας ερώτηση θα λειτουργήσει ως πολύ σημαντικό νέο ερέθισμα για να επιταχύνουμε τις προσπάθειές μας. 
      Πάντως θέλω να ξέρετε ότι συμπλέουμε στην πολιτική στόχευση. 
      ΑΘΑΝΑΣΙΟΣ ΛΕΒΕΝΤΗΣ: Τουλάχιστον, για τα γιδοπρόβατα, κύριε Υπουργέ!
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Όπως ξέρετε και μέχρι στιγμής, βρήκαμε ότι είναι καταγεγραμμένο ως αγνώστου ιδιοκτησίας. 
      ΑΘΑΝΑΣΙΟΣ ΛΕΒΕΝΤΗΣ: Δεν είναι καθόλου αγνώστου! Σας κάνω συγκεκριμένες καταγγελίες!
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Θα προσπαθήσουμε λοιπόν σε συνεργασία με σας να δώσουμε στις διωκτικές αρχές και τις υπόλοιπες αρχές στοιχεία προκειμένου να εντοπίσουν τον ιδιοκτήτη. Συμφωνείτε; 
      ΑΘΑΝΑΣΙΟΣ ΛΕΒΕΝΤΗΣ: Το εύχομαι, κύριε Υπουργέ! 
      ΒΑΣΙΛΕΙΟΣ ΜΙΧΑΛΟΛΙΑΚΟΣ (Υφυπουργός Εθνικής Άμυνας): Να είστε καλά! 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Κύριοι συνάδελφοι, ολοκληρώθηκε η συζήτηση των επίκαιρων ερωτήσεων. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 6/23.9.2005 επερώτηση των είκοσι πέντε Βουλευτών του Πανελλήνιου Σοσιαλιστικού Κινήματος κ.κ. Ευαγγελίας Σχοιναράκη-Ηλιάκη, Ανδρέα Λοβέρδου, Μαρίας Δαμανάκη, Συλβάνας Ράπτη, Μιχαήλ Παντούλα, Δημητρίου Λιντζέρη, Χρήστου Αηδόνη, Αθανασίου (Νάσου) Αλευρά, Δημητρίου Ανδρουλάκη, Μιλτιάδη Βέρρα, Αγγελικής (Άντζελας) Γκερέκου, Ιωάννη Διαμαντίδη, Βασιλείου Έξαρχου, Χαράλαμπου Καστανίδη, Πέτρου Κατσιλιέρη, Απόστολου Κατσιφάρα, Ελένης Κούρκουλα, Χρύσας Μανωλιά, Μάρκου Μπόλαρη, Βασιλείου Οικονόμου, Φιλίππου Πετσάλνικου, Θεοδώρας Τζάκρη, Βασιλείου Τόγια, Μάνου Φραγκιαδουλάκη και Τηλέμαχου Χυτήρη προς την Υπουργό Εθνικής Παιδείας και Θρησκευμάτων, σχετικά με το πρόγραμμα Μουσικών Προπαρασκευαστικών Τμημάτων στα Δημοτικά Σχολεία. 
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει ως Κοινοβουλευτικό Εκπρόσωπο τον κ. Ανδρέα Λοβέρδο.
      Το λόγο έχει η πρώτη επερωτώσα συνάδελφος κ. Ευαγγελία Σχοιναράκη- Ηλιάκη. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, ειλικρινά λυπάμαι που το λέω, αλλά η χρεοκοπία αυτή της Κυβέρνησης αναδεικνύεται σε όλο το μεγαλείο και δυστυχώς στον ευαίσθητο χώρο, το χώρο της παιδείας. 
      Βεβαίως ομολογώ ότι κάτι έχει αλλάξει στην πολιτική της Κυβέρνησης τελευταία. Μέχρι πρόσφατα, λέγαμε ότι η Κυβέρνηση δεν παράγει έργο. Λάθος! Τελικά η Κυβέρνηση παράγει έργο και μάλιστα πρόκειται για το πιο καταστροφικό έργο που έχουμε δει μετά την μεταπολίτευση και βέβαια ένα θέατρο παραλόγου, όπως αυτό των τελευταίων ημερών με τις γαλοπούλες.
      Αυτά παρακολουθεί ο ελληνικός λαός και βεβαίως γελά με το κατάντημα μιας Κυβέρνησης η οποία διαχειρίζεται με τον χειρότερο τρόπο τα δεδομένα της χώρας μας. Θα έλεγα, ότι ξεπερνάει και τις πιο απαισιόδοξες προσδοκίες. 
      Ως Αντιπολίτευση, ως πολίτες, ως γονείς, ως εκπαιδευτικοί, ως φοιτητές και μαθητές, έχουμε κυριολεκτικά τρομάξει με τις επιδόσεις του Υπουργείου Παιδείας. Η κατάσταση είναι ιδιαίτερα σοβαρή. Ένα, ένα τα δημιουργικά προγράμματα που εφαρμόζονταν με πολύ μεγάλη επιτυχία από τις κυβερνήσεις του ΠΑ.ΣΟ.Κ. τα τελευταία χρόνια είτε καταργούνται, είτε υποβαθμίζονται και στην πράξη τελικά ακυρώνονται. 
      Όσον αφορά το ολοήμερο σχολείο, γνωρίζουμε όλοι τι γίνεται στις περιφέρειές μας, αφού είμαστε Βουλευτές επαρχίας και βιώνουμε καθημερινά το μεγάλο πρόβλημα και γινόμαστε δέκτες των καταγγελιών των οικογενειών και των μαθητών και βεβαίως της εκπαιδευτικής κοινότητας. 
      Το ολοήμερο σχολείο, λοιπόν, ακολουθεί μια φθίνουσα πορεία. Δεν στελεχώνεται με ειδικότητες, με αποτέλεσμα να απαξιώνεται καθημερινά στη συνείδηση των μαθητών και των γονέων και σταδιακά βεβαίως να εγκαταλείπεται και να μετατρέπεται τελικά σε «πάρκινγκ» παιδιών, για να δούμε όλοι ότι ο κύριος Πρωθυπουργός ήταν συνεπέστατος μόνο σε αυτήν την εξαγγελία, δηλαδή στο ότι το ολοήμερο σχολείο είναι ένα «πάρκινγκ» παιδιών. 
      Η ενισχυτική διδασκαλία ουσιαστικά έχει διαγραφεί ως εκπαιδευτική παρέμβαση, όπως και η πρόσθετη διδακτική στήριξη λόγω της απαξίωσής της από την πολιτική της Κυβέρνησης. Μεγάλος αριθμός μαθητών εγκαταλείπει εντελώς τα τμήματα αφού δεν λειτουργούν, ενώ θα μπορούσαν να λειτουργήσουν ως ανάχωμα στις οικογένειες με οικονομικά προβλήματα.
      Τα μουσικά σχολειά; Παντελής έλλειψη σχεδιασμού, αφού τα σχολειά, ακόμη και σήμερα που μιλάμε –το ακούσατε και προηγουμένως στην ερώτηση του κ. Πατσιλινάκου- δεν έχουν στελεχωθεί. 
      Και ερχόμαστε στο προκείμενο: Τα προγράμματα των μουσικών προπαρασκευαστικών τμημάτων στα δημοτικά σχολειά. Ποιο ήταν το σκεπτικό της δημιουργίας αυτού του θεσμού, ενός όντως σημαντικού θεσμού ιδιαίτερα για τους μαθητές της περιφέρειας. Μα, να δώσει ίσες ευκαιρίες εκπαίδευσης σε όλους τους μαθητές. 
      Στη συγκεκριμένη περίπτωση αυτοί που δεν έχουν οικονομική ή και γεωγραφική δυνατότητα να πάνε σε ωδείο μπορούν να έρθουν σε επαφή με τη μουσική, μέσω αυτών των προπαρασκευαστικών προγραμμάτων. Θέλω να τονίσω ότι ο θεσμός αυτός λειτουργούσε κανονικότατα επί κυβερνήσεων ΠΑ.ΣΟ.Κ. Νομίζω ότι όλοι μας έχουμε γίνει δέκτες αυτών των μηνυμάτων από τους γονείς και την εκπαιδευτική κοινότητα. 
      Βεβαίως, καταθέτω και τα σχετικά έγγραφα για το σωστό προγραμματισμό που γινόταν από νωρίς, κύριε Υπουργέ, και όχι την τελευταία στιγμή από τις προηγούμενες κυβερνήσεις και για τους διορισμούς και για όλα τα υπόλοιπα σχετικά με τις πιστώσεις για όλη την τριετία 2002-3, 2003-4 και, βεβαίως, 2004-5. Οφείλω να τονίσω ότι και εκείνη τη χρονιά, δηλαδή τη χρονιά 2004-5, παρά το γεγονός ότι ήταν προετοιμασμένα, τα απαξιώσατε εντελώς. 
      (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θα αναφέρω ένα παράδειγμα από τη δική σας εκλογική περιφέρεια, κύριε Υφυπουργέ, για να μην αναφέρω από τη δική μου εκλογική περιφέρεια, που το ζω πραγματικά και εγώ. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Μη στενοχωριέστε! Θα απαντήσω εγώ για τη δική σας περιφέρεια. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Βεβαίως, να απαντήσετε. 
      Σε ό,τι αφορά, λοιπόν, τα μουσικά προπαρασκευαστικά τμήματα κατένειμε για τα τριάντα έξι μουσικά σχολειά της χώρας, την περίοδο 2002-3, χίλιες τριακόσιες εξήντα πιστώσεις πλήρους ωραρίου, δηλαδή στις είκοσι μια ώρες, και εξ αυτών το Μουσικό Σχολείο Πειραιά προσέλαβε εκατό μουσικούς με κυμαινόμενο ωράριο από έντεκα έως είκοσι μια ώρες για τον καθένα. Συγκροτήθηκαν δε προπαρασκευαστικά τμήματα με οχτακόσια παιδιά και απ’ αυτά θεωρήθηκαν περίπου εκατόν εβδομήντα κατάλληλα, για να υποβάλουν αίτηση και να μπορέσουν να καλύψουν τις θέσεις που είχε προκηρύξει το Μουσικό Σχολείο στην Α΄ γυμνασίου. Απ’ αυτά αρίστευσαν και επελέγησαν πενήντα, γιατί τόσες ήταν οι θέσεις. 
      Την επόμενη χρονιά, με την εκ νέου κατανομή πάλι χιλίων τριακοσίων εξήντα πιστώσεων στα προπαρασκευαστικά τμήματα διακοσίων μουσικών εκπαιδεύτηκαν περίπου δυόμισι χιλιάδες παιδιά στον Πειραιά. Απ’ αυτά προτάθηκαν από τους καθηγητές εκατόν πενήντα περίπου ως υποψήφιοι και επελέγησαν πενήντα για τις ισάριθμες θέσεις του μουσικού σχολείου. 
      Επί των ημερών σας, κύριε Υπουργέ, μπορείτε να μας πείτε τι ακριβώς συνέβη, γιατί τουλάχιστον αυτό που γνωρίζω εγώ είναι ότι από τις πενήντα θέσεις –δεν λειτούργησαν, βεβαίως, τα προπαρασκευαστικά τμήματα έτσι όπως λειτούργησαν τα προηγούμενα χρόνια, για να μην πω ότι απαξιώθηκαν εντελώς- που προσφέρονταν από την Α΄ γυμνασίου του Μουσικού Γυμνασίου μόνο σαράντα πέντε αιτήσεις είχε η επιτροπή. Έτσι, λοιπόν, με μεγάλη ανοχή και για ευνόητους λόγους επέλεξε αυτά τα σαράντα πέντε παιδιά, για να μη μείνει κενή η Α΄ γυμνασίου. 
      Έτσι, χιλιάδες μαθητές που παρακολουθούσαν αυτά τα προπαρασκευαστικά μαθήματα  δύο φορές την εβδομάδα σε τρίωρα μαθήματα για την ευρωπαϊκή και βυζαντινή μουσική, για τη μουσικοκινητική αγωγή και για την εκμάθηση μουσικών οργάνων έχουν μείνει τελικά χωρίς αυτού του ευεργετήματος. Μαθητές απομακρυσμένων περιοχών της Ελλάδας δεν θα έχουν πια τη δυνατότητα να έρθουν σε επαφή με τη μουσική και την ελληνική παράδοση. 
      Από τις απαντήσεις που δίνει το Υπουργείο Παιδείας σε σχετικές ερωτήσεις Βουλευτών –ακούσαμε προηγουμένως και την απάντηση του κυρίου Υπουργού προς τον κ. Πατσιλινάκο- γίνεται σαφέστατο ότι η ηγεσία του Υπουργείου είτε δεν έχει από τους συνεργάτες την επαρκή ενημέρωση για το θέμα είτε συνειδητά παραπλανεί την Εθνική Αντιπροσωπεία. Άλλωστε, δηλώσεις κυβερνητικών στελεχών του Υπουργείου Παιδείας στα Μέσα Μαζικής Ενημέρωσης εκφράζουν αρνητική θέση για το θεσμό των προπαρασκευαστικών μουσικών τμημάτων, δικαιολογούν την εκτίμηση ότι η διακοπή, τελικά, του προγράμματος κατά την τρέχουσα σχολική περίοδο ήταν μια συνειδητή πολιτική επιλογή. Δεν μπορεί να έρχεται τώρα η παρούσα ηγεσία του Υπουργείου και, για να δικαιολογήσει το καταστροφικό της έργο, να διατείνεται ότι το θεσμικό πλαίσιο ουδέποτε κατά το παρελθόν εφαρμόστηκε επακριβώς, όπως αναφέρει σε απάντησή του ο κύριος Υφυπουργός σε σχετική ερώτησή μας, την οποία καταθέτω. 
      (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εδώ, λοιπόν, φαίνεται ξεκάθαρα, αν συνδυαστεί με τα προηγούμενα έγγραφα που κατέθεσα, ότι κάθε άλλο παρά ισχύουν αυτά που γραπτά καταθέτει στο ελληνικό Κοινοβούλιο για ενημέρωση των Βουλευτών και μέσω αυτών του ελληνικού λαού.
      Ψεύδεται, λοιπόν, ο κύριος Υφυπουργός ή, αν θέλετε, δεν μας λέει την αλήθεια, ούτως ώστε πραγματικά εμείς, που δεν έχουμε την ευθύνη αυτών των σχολείων, μέσω των στοιχείων που έχει το Υπουργείο Παιδείας να γίνουμε κοινωνοί όλης αυτής της κατάστασης και των προβλημάτων που υπάρχουν.
      Η σύγκριση, λοιπόν, είναι αποκαλυπτική και δείχνει ότι το Υπουργείο Παιδείας επί ΠΑ.ΣΟ.Κ. πολύ έγκαιρα προγραμμάτιζε τον τρόπο λειτουργίας των μουσικών τμημάτων και γενικότερα τις προσλήψεις των εκπαιδευτικών, ενώ έγκαιρα εγκρίνονταν και οι σχετικές πιστώσεις.
      Από την άλλη μεριά, έχουμε τη σημερινή πολιτική ηγεσία του Υπουργείου Παιδείας –και όχι μόνο, αλλά και τις υπόλοιπες πολιτικές ηγεσίες των άλλων Υπουργείων- που τελικά δεν έχει καταλάβει ακόμα το ρόλο της, δεκαεννιά μήνες μετά τις εκλογές. Και συνεχίζει εκείνη η μονότονη αντιπολιτευτική πολιτική γραμμή της Νέας Δημοκρατίας, ότι για όλα φταίει το ΠΑ.ΣΟ.Κ.. Μόνο που τελευταία αυτό συμπληρώθηκε με μια φράση. Έχει συμπληρωθεί με τη φράση ότι φταίνε και οι δημοσιογράφοι τελικά.
      Έρχεται η σημερινή πολιτική ηγεσία να καταστρέψει ό,τι καλό και δημιουργικό είχε γίνει κατά το παρελθόν. Παρατηρούμε, λοιπόν, παντελή έλλειψη οργάνωσης, προγραμματισμού, δημιουργικότητας και, αν θέλετε, και φαντασίας για τη λειτουργία αυτών των σχολειών. Τι σημαίνει αυτό; Σημαίνει ότι υπάρχουν φραγμοί στη μάθηση και στις ίσες ευκαιρίες, αφού λειτουργούν και ό,τι λειτουργούν με λάθη, παραλείψεις και ελλείψεις.
      Η Κυβέρνηση τελικά θα έλεγα ότι ισοπεδώνει και καταπατά, χωρίς μάλιστα να προβάλλει κάτι το καινούργιο, κάτι το πραγματικά καινοτόμο, για να μας δείξει ότι, ναι, μπορούσαν να γίνουν διορθωτικές παρεμβάσεις στα υπάρχοντα και να έχουμε για τα παιδιά του ελληνικού λαού ακόμα καλύτερες συνθήκες στα ζητήματα της παιδείας και ιδιαίτερα σε αυτό το σημείο που συζητάμε σήμερα, στα μουσικά σχολεία.
      Χαρακτηριστικά ο κύριος Υπουργός σε απάντησή του προς Βουλευτές λέει ξεκάθαρα ότι το Υπουργείο Παιδείας μελετά τρόπο εξορθολογισμού και αποδοτικότερης λειτουργίας των μαθημάτων μουσικής παιδείας προαιρετικής παρακολούθησης, προς όφελος των μαθητών.
      Και ερωτώ ειλικρινά: κατέληξε τελικά, μετά απ’ αυτές τις μελέτες, δεκαεννιά μήνες τώρα, σ’ ένα πιο αποδοτικό και εξορθολογισμένο τρόπο λειτουργίας προς όφελος των μαθητών; Για να τον μάθουμε κι εμείς και μέσω ημών ο ελληνικός λαός, οι Έλληνες γονείς και βεβαίως η εκπαιδευτική κοινότητα. Γιατί τελικά όλοι περιμένουμε. Και από τη μέρα που μας δώσατε την απάντηση, κύριε Υπουργέ, έχουν περάσει οκτώ μήνες. Ποιος είναι, λοιπόν, αυτός ο τρόπος;
      Προς το παρόν, μέχρι εσείς να συσκεφθείτε και να αποφασίσετε για έναν πιο ορθολογικό και αποδοτικό τρόπο λειτουργίας προς όφελος των μαθητών, οι μαθητές, που στο μεταξύ είχαν κάνει αιτήσεις, για να παρακολουθήσουν τα μαθήματα και είχαν μάλιστα σπεύσει να αγοράσουν και μουσικά όργανα –με ό,τι αυτό σημαίνει για τις ελληνικές οικογένειες- μένουν χωρίς μαθήματα, ενώ οι καθηγητές που απασχολούνταν στο πρόγραμμα, είναι άνεργοι.
      Αυτό είναι, όπως κατανοείτε, απαράδεκτο. Δεν μπορεί να έρχεται η πολιτεία και να παίρνει πίσω έναν θεσμό, που έχει εκπαιδευτικό και κοινωνικό περιεχόμενο. Και νομίζω ότι είχε καταξιωθεί στη συνείδηση και των εκπαιδευτικών λειτουργών και βεβαίως της κοινωνίας, ότι λειτουργούσε στη σωστή κατεύθυνση.
      Κυρίες και κύριοι συνάδελφοι, αντί το Υπουργείο να φροντίσει να ξεκαθαρίσει τη θέση του, προσπαθεί εδώ και πολύ καιρό να καταστρέψει, όπως είπα και στην αρχή, την προσπάθεια για ανάπτυξη της μουσικής παιδείας της χώρας. Και αυτό το κάνει με γνωστούς τρόπους, που μόνο η νέα διακυβέρνηση θα έλεγα ότι ξέρει να κάνει πάρα πολύ καλά.
      Ενδεικτικά αναφέρω πρώτα-πρώτα τις επιλογές σε σχέση με τον πίνακα των αναπληρωτών και τη δημοσίευση στο site του Υπουργείου Παιδείας όλου αυτού του πίνακα, χωρίς την έγκριση της καλλιτεχνικής επιτροπής. Να αναφέρω την έκθεση του Συνηγόρου του Πολίτη, που αναφέρει ξεκάθαρα προς την καλλιτεχνική επιτροπή, προς εσάς να κάνετε ορισμένες διορθωτικές παρεμβάσεις. Και παρά το γεγονός ότι δέχεται ότι πρέπει να γίνουν αυτές οι διορθωτικές παρεμβάσεις, αυτές δεν έγιναν. Νομίζω ότι έχετε την απάντηση του Συνηγόρου του Πολίτη και δεν χρειάζεται, τουλάχιστον, εγώ να τα καταθέσω όλα αυτά.
      Επίσης, θέλω να αναφερθώ και σ’ ένα ακόμα σημείο: γνωρίζετε, κυρίες και κύριοι συνάδελφοι, ότι υπάρχουν οι δάσκαλοι των παραδοσιακών οργάνων, για τα οποία εκ των πραγμάτων δεν υπάρχουν τμήματα να τους εκπαιδεύουν στα πανεπιστήμια ούτε σε κανένα άλλο ανώτατο ίδρυμα στη χώρα μας. Είναι οι δάσκαλοι της λύρας, για παράδειγμα, είναι οι δάσκαλοι στο σαντούρι και για διάφορα άλλα μουσικά όργανα, για τα οποία δεν υπάρχουν –τονίζω- τμήματα.
      Έτσι, λοιπόν, αυτοί οι δάσκαλοι των παραδοσιακών οργάνων, που ήταν, όμως, ιδιαίτερα σημαντικοί στην κατεύθυνση της διάσωσης, αν θέλετε, αυτών των μουσικών οργάνων και της μετάδοσής τους στις νεότερες γενιές, χαρακτηρίστηκαν ως πανηγυρτζήδες και βοσκοί. 
      Ειλικρινά πείτε μου αν εν έτει 2005 όλοι εμείς συμφωνούμε με αυτόν τον χαρακτηρισμό για τους ανθρώπους που αναδεικνύουν, διασώζουν και μεταδίδουν στις νεότερες γενιές όλα αυτά, την μουσική μας παράδοση. Δείχνει ξεκάθαρα το αν διαθέτουν παιδεία όλοι αυτοί που μιλούν κατ’ αυτό τον τρόπο και έχουν και την ευθύνη των πραγμάτων στην πολιτική ηγεσία του Υπουργείου Παιδείας. 
      Κυρίες και κύριοι συνάδελφοι,…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σε ποιον αποδίδετε αυτόν τον χαρακτηρισμό; 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ, μη διακόπτετε.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κυρίες και κύριοι συνάδελφοι, «η παιδεία, αναφέρει το πρόγραμμα της Νέας Δημοκρατίας…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Να το πει για να το ξέρουμε.
      ΠΡΟΕΔΡΕΥΩΝ (Γεώργιος Σούρλας): Αν το επιτρέπει η κ. Σχοιναράκη, εντάξει. Αλλά δεν το επιτρέπει. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: …αποτελεί αναφαίρετο δικαίωμα του πολίτη και η παροχή της αποτελεί καθήκον της πολιτείας. Μόνον υψηλής ποιότητας παρεχόμενη από το κράτος εκπαίδευση -συνεχίζει το πρόγραμμα της Νέας Δημοκρατίας- εξασφαλίζει την ισότητα στην εκκίνηση όλων των νέων, ανεξάρτητα από την οικονομική τους κατάσταση. Γιατί εκπαίδευση χωρίς ποιότητα είναι αντιδημοκρατική και πλήττει κυρίως τους οικονομικά ασθενέστερους». 
      Πείτε μου αλήθεια αν στο κομμάτι που έχει να κάνει με τη μουσική παιδεία των παιδιών του ελληνικού λαού, ανταποκρίνονται αυτά που λέει το πρόγραμμα της Νέας Δημοκρατίας. Θα απαντήσω με τη φράση ενός πολίτη, αφού έχουμε και την υποχρέωση –τους πολίτες εκπροσωπούμε- να μεταφέρουμε εδώ τις δικές τους απόψεις. 
      Θα απαντήσω, λοιπόν, με κάτι που μου έλεγε ένας παλιός εκπαιδευτικός, ο οποίος παρακολουθεί και τώρα όπως και παλαιότερα με ιδιαίτερο σεβασμό τα ζητήματα που έχουν να κάνουν με την παιδεία και την εκπαίδευση των παιδιών του ελληνικού λαού. Μου έλεγε: «Να ξέρεις κάτι. Η πολιτική που ακολουθεί η ηγεσία του Υπουργείου Παιδείας ξεθεμελιώνει την παιδεία και την εκπαίδευση των παιδιών του ελληνικού λαού. Και όταν ξεθεμελιώνεις την παιδεία, ξεθεμελιώνεις την ίδια τη δημοκρατία».
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο επερωτών συνάδελφος κ. Βασίλειος Έξαρχος.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κύριε Πρόεδρε, δεκαεννιά μήνες τώρα οι μαθητές, οι σπουδαστές, οι γονείς αλλά και ολόκληρος ο ελληνικός λαός, θα έλεγα, παρακολουθεί και διαπιστώνει ότι οι προεκλογικές υποσχέσεις της Νέας Δημοκρατίας διαψεύδονται κάθε ημέρα και περισσότερο.
      Ουσιαστικά δεν υπάρχει μία συντονισμένη πολιτική για την παιδεία στη χώρα μας. Αυτό το οποίο παρακολουθούμε είναι αποσπασματικές κινήσεις, κινήσεις κυρίως επικοινωνιακού χαρακτήρα και στην καθημερινή ζωή τα σχολεία της πρωτοβάθμιας, της δευτεροβάθμιας αλλά και της τριτοβάθμιας εκπαίδευσης, έχουν καθηλωθεί. 
      Πληρώνει και η παιδεία, με την περικοπή των δαπανών, τους άστοχους τους ερασιτεχνικούς χειρισμούς της Κυβέρνησης στο θέμα της οικονομίας. Γι’ αυτό αυτήν την περίοδο, αυτούς τους δεκαεννιά μήνες, έχουμε λιγότερους δασκάλους και καθηγητές στα σχολεία σε ό,τι αφορά τους διορισμούς. 
      Έχουμε περικοπή και συρρίκνωση των προγραμμάτων της πρόσθετης διδακτικής στήριξης και της ενισχυτικής διδασκαλίας, και τους καθηγητές απλήρωτους. Έχουμε προγράμματα τα οποία ήταν πραγματικά καινοτόμα, όπως αυτό της ολυμπιακής παιδείας, να συνθλίβονται και οι γυμναστές να αναπολούν τις προεκλογικές υποσχέσεις της Νέας Δημοκρατίας, τα ωραία προεκλογικά ψεύτικα λόγια, όπου εκείνο που τους έλεγαν σε όλους τους τόνους ήταν ότι θα τους τακτοποιήσουν. 
      Αυτήν την περίοδο υπάρχει τέλμα σε ό,τι αφορά τα προπαρασκευαστικά μαθήματα μουσικής παιδείας, που ήταν μία καινοτομία σε ό,τι αφορά την οργάνωση των σχολείων. Αυτά συρρικνώνονται, συνθλίβονται ανάμεσα στις μυλόπετρες των ανομολόγητων σκοπιμοτήτων της Κυβέρνησης για κατάργηση του θεσμού. Διότι η υποβάθμιση της δημόσιας μουσικής εκπαίδευσης είναι το πρώτο βήμα.
      Γιατί θα πρέπει να σας πω, κύριε Πρόεδρε, ότι και στη Λάρισα, όπως σε όλη την Ελλάδα, εκατοντάδες παιδιά παρακολουθούσαν αυτά τα προπαρασκευαστικά προγράμματα που υπήρχαν στα δημοτικά σχολεία. Φαίνεται ότι  ο τρόπος που αντιμετωπίζει η Κυβέρνηση το συγκεκριμένο θέμα της μουσικής εκπαίδευσης στη χώρα, της δημόσιας μουσικής εκπαίδευσης, υποδηλώνει έναν στόχο ο οποίος είναι ανομολόγητος: Εμπορευματοποίηση. 
      Και στο τέλος-τέλος, δεν είναι ένα καθαρά τεχνικό ζήτημα. Και θα πρέπει να σας πω με πολλή ειλικρίνεια, κύριε Πρόεδρε, ότι είναι ζήτημα ουσίας. Ουσιαστικά απαντούμε στο ερώτημα, τι τύπο σχολείου θέλουμε στη χώρα: Θέλουμε ένα σχολείο αφυδατωμένο ή θέλουμε ένα σχολείο που θα παρέχει και μαθήματα μουσικής, όπου θα διδάσκονται τα παιδιά ξένες γλώσσες, όπου θα έχουμε κομπιούτερ, κ.λπ.;  Εμείς πιστεύουμε ότι το σχολείο πρέπει να είναι συμμετοχικό, δημιουργικό, ευρύχωρο σε ό,τι αφορά την ανταλλαγή των απόψεων και όχι το συρρικνωμένο σχολείο. Διότι η συρρίκνωση των προγραμμάτων πρόσθετης διδακτικής στήριξης, η υποβάθμιση της μουσικής παιδείας, τι υποδηλώνουν στο βάθος; Ότι στο όνομα, δήθεν, της περιστολής των ελλειμμάτων πάμε σ’ έναν τύπο σχολείου που δεν τον επιθυμούν οι Έλληνες πολίτες. Και αυτή είναι μία ριζική, θα έλεγα, μια βασική διαφορά -σε ό,τι μας αφορά- ανάμεσα στο ΠΑ.ΣΟ.Κ. και τη Νέα Δημοκρατία. Δεν είναι τεχνικά τα ζητήματα.
      Το δεύτερο θέμα, το οποίο θα ήθελα να θίξω, κύριε Πρόεδρε, έχει να κάνει με το πώς βλέπουμε να οργανώνεται γενικότερα το σύστημα της παιδείας. Γιατί; Γιατί αν, όπως σας είπα, υποβαθμίζουμε όλους αυτούς τους θεσμούς που αποτελούσαν καινοτομία, τότε πάμε σε μια συντηρητική λογική και μια συντηρητική πολιτική. Δεν μπορούν να αντιμετωπιστούν οι ανάγκες του μέλλοντος της ελληνικής κοινωνίας, οι ανάγκες του μέλλοντος της παιδείας, με αυτή την πολιτική που προωθεί η Κυβέρνηση της Νέας Δημοκρατίας.
      Η παιδεία θα έπρεπε να είναι ο υπ’ αριθμόν 1 χώρος, ο υπ’ αριθμόν 1 θεσμός, που έπρεπε να έχει και οικονομική στήριξη κι όχι απλώς στήριξη σε θεωρητικό επίπεδο. Διότι πρέπει να ανταποκριθούμε στις ανάγκες χρηματοδότησης που έχουν αυτοί οι καινοτόμοι θεσμοί, οι οποίοι, αν θέλετε, θα έπρεπε να βελτιωθούν. Και είμαι από αυτούς που λένε ότι σε ό,τι αφορά τη δημόσια μουσική εκπαίδευση πρέπει και αναλυτικά προγράμματα να υπάρχουν ενιαία σ’ όλη την χώρα και μόνιμο προσωπικό να υπάρχει και σύγχρονες εγκαταστάσεις, ο εξοπλισμός να είναι καλύτερος και μουσικά όργανα να προμηθευτούν τα σχολεία. Αυτός πρέπει να είναι ο στόχος. Κινούμαστε σ’ έναν τέτοιο στόχο; Όχι. Κινούμαστε στη λογική της συρρίκνωσης, της υποβάθμισης, της οπισθοδρόμησης.
      Είναι, λοιπόν, σαφές ότι σε μία τέτοια πολιτική εμείς δεν μπορούμε να συνηγορήσουμε και γι’ αυτό κάνουμε κριτική, αυστηρή αλλά εποικοδομητική, στα δρώμενα και στην πολιτική της Κυβέρνησης σ’ αυτούς τους μήνες, κύριε Πρόεδρε.
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Η συνάδελφος κ. Αγγελική Γκερέκου έχει το λόγο.
      ΑΓΓΕΛΙΚΗ ΓΚΕΡΕΚΟΥ: Κύριε Πρόεδρε, ακόμη μία φορά θα έλεγε κανείς ότι η Κυβέρνηση της Νέας Δημοκρατίας όποιες καλές ιδέες υπάρχουν και έχουν λειτουργήσει, όποιες ειδικές πρωτοβουλίες πραγματικά έχουν αποδώσει έργο, θέλει να τις καταργήσει. Χαρακτηριστικό παράδειγμα είναι αυτό που συζητάμε σήμερα. 
      Τα προπαρασκευαστικά μουσικά μαθήματα προαιρετικής παρακολούθησης ήταν ένας καταξιωμένος θεσμός, ο οποίος και λειτούργησε και απέδωσε πολύ σημαντικό έργο.
      Τι προσέφερε αυτός ο θεσμός; Ήδη έχουν αναφερθεί, αλλά θα ήθελα ακόμη περισσότερο να τα αναδείξω. Προσέφερε, πρώτα απ’ όλα, τη δυνατότητα σε παιδιά χαμηλών οικονομικά οικογενειών να έρθουν σε επαφή με τη μουσική παιδεία. Προσέφερε την ίδια δυνατότητα σε παιδιά που βρίσκονταν σε απομακρυσμένες περιοχές, να έρθουν σε επαφή με τη μουσική παιδεία. Προσέφερε τη δυνατότητα στα παιδιά να έρχονται σε επαφή με παραδοσιακά όργανα που δεν διδάσκονται στα ιδιωτικά ωδεία. Αυτό, βεβαίως, συμβάλλει εξαιρετικά θετικά στην ανάδειξη των τοπικών πολιτισμών. Προσέφερε τη δυνατότητα σε παιδιά μέσα από τη μουσική εκπαίδευση να αναπτύξουν τις αισθησιοκινητικές τους δεξιότητες, ξεκινώντας από μία πολύ νεαρή ηλικία, Δ΄ Δημοτικού.
      Και τέλος, βέβαια, προσέφερε τη δυνατότητα προετοιμασίας σε όσους μαθητές είχαν το ανάλογο ταλέντο και την επιθυμία να συνεχίσουν με περισσότερα εφόδια στα μουσικά σχολεία. Πόσα ακόμη θα έπρεπε να προσέφεραν  όλα αυτά τα  προγράμματα, για να σας έπειθαν ότι ήταν πάρα πολύ σημαντικά; 
      Έρχεστε, λοιπόν, σήμερα και μας λέτε ότι για δύο λόγους τα καταργείτε. Πρώτον, γιατί δεν υπάρχουν οι πιστώσεις και δεύτερον, γιατί δεν υπάρχει θεσμικό πλαίσιο.
      Όσον αφορά τις πιστώσεις, το 2004 είχαν προβλεφθεί πιστώσεις 202.000.000 ευρώ για διορισμούς που αφορούσαν συνολικά τη λειτουργία των μουσικών σχολείων, συμπεριλαμβανομένων και των προπαρασκευαστικών μαθημάτων. Και είναι άξιο απορίας πώς οι προηγούμενες κυβερνήσεις μπορούσαν και λειτουργούσαν κάτω από αυτήν τη συνθήκη και γιατί εσείς όχι. Έχετε πρόβλημα διαχείρισης; Αν είναι αυτό, πρέπει να μας το πείτε ευθέως.
      Όσον αφορά την έλλειψη θεσμικού πλαισίου, να παραδεχθούμε ότι δεν υπήρχε θεσμικό πλαίσιο. Βεβαίως λειτουργούσε με πάρα πολύ καλό τρόπο, χωρίς την ύπαρξη θεσμικού πλαισίου. Θα μπορούσατε όμως αυτούς τους δεκαεννιά μήνες να έχετε δημιουργήσει θεσμικό πλαίσιο. Γιατί δεν το κάνατε; Μήπως πάλι φταίει το ΠΑ.ΣΟ.Κ.; Δεν νομίζω. Αντί λοιπόν εσείς να διορθώσετε αυτήν τη θεσμική έλλειψη και να διατηρήσετε το θεσμό, καταργείτε το θεσμό αυτό. Βεβαίως επικαλείστε πάλι το άλλοθι της θεσμικής έλλειψης και αυτό το θεωρείτε αποτελεσματική πολιτική. Εμείς όμως δεν το θεωρούμε έτσι. 
      Θα μιλήσουμε τώρα για την καλλιτεχνική επιτροπή. Είπατε προηγουμένως ότι φέτος τα μουσικά σχολεία ξεκίνησαν με απόλυτη κάλυψη του εκπαιδευτικού προσωπικού, πλην των θέσεων των εκπαιδευτικών της μουσικής εκπαίδευσης και αυτό γιατί καθυστέρησαν λίγο οι λίστες –είπατε- των καθηγητών από πλευράς καλλιτεχνικής επιτροπής. Πώς έγινε αυτό; 
      Ο Συνήγορος του Πολίτη ερεύνησε το θέμα και βεβαίως επιβεβαίωσε τις παραβάσεις που είχαν γίνει και εσείς, κύριε Υφυπουργέ, παραδέχεστε ότι στους πίνακες έγιναν όντως διορθώσεις σφαλμάτων. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Πάντοτε γίνονται αυτά, κυρία συνάδελφε!
      ΑΓΓΕΛΙΚΗ ΓΚΕΡΕΚΟΥ: «Διορθώσεις σφαλμάτων» λέγονται τώρα οι προσλήψεις από το παράθυρο, κύριε Υφυπουργέ; Γιατί περί αυτού πρόκειται. Και σαν να μην έφθανε αυτό, αποδέχεστε, κύριε Υφυπουργέ, ότι η καλλιτεχνική επιτροπή δεν δέχθηκε τις αλλαγές μετά την οριστικοποίηση των πινάκων. Λογικό δεν το βρίσκετε αυτό; Θα πρέπει να είχε τους λόγους της η επιτροπή, κύριε Υφυπουργέ. 
      Είναι πραγματικά λυπηρό ότι για την παιδεία όλους αυτούς τους δεκαεννιά μήνες τι μπορούμε να πούμε μέχρι στιγμής; Ότι έχετε ένα έργο σχεδόν καταστροφικό. Ακολουθείτε πραγματικά πολιτική καταστροφής και όχι δημιουργίας και η μουσική εκπαίδευση δυστυχώς δεν ξέφυγε από αυτό. 
      Είπατε ότι η μουσική εκπαίδευση για εσάς είναι από τις πρώτες προτεραιότητές σας, όπως και ο πολιτισμός και ότι δίνετε πολύ μεγάλη σημασία. Σ’ εμάς δίνετε την εντύπωση ότι το θεωρείτε πολύ μεγάλη πολυτέλεια. Για μας όμως δεν είναι καθόλου έτσι. Η μουσική παιδεία είναι εντελώς απαραίτητο στοιχείο της συνολικής παιδείας ενός ανθρώπου. 
      Επομένως η απόφασή σας αυτή όχι μόνο είναι ακατανόητη, αλλά και καταστρεπτική, εφόσον δημιουργεί ένα τόσο σοβαρό κενό στην εκπαίδευση και μάλιστα σε εκείνες ακριβώς τις ηλικίες που πρέπει να διαγνωστούν οι ειδικές ικανότητες και τα ταλέντα ενός νέου ανθρώπου, ανεξαρτήτως του οικονομικού επιπέδου του. Για όλα αυτά τα τόσο σημαντικά που θα χαθούν στο μέλλον, κύριε Υφυπουργέ, θα είστε αποκλειστικά υπεύθυνοι εσείς. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Παντούλας έχει το λόγο. 
      ΜΙΧΑΗΛ ΠΑΝΤΟΥΛΑΣ: Κύριε Πρόεδρε, θα ήθελα να σας ζητήσω μια χάρη. Επειδή είμαι ο μόνος Βουλευτής που έχω διατελέσει επί πέντε χρόνια διευθυντής Μουσικού Σχολείου, θα ήθελα να έχω μία ανοχή στο χρόνο.
      ΠΡΟΕΔΡΕΥΩΝ (Γεώργιος Σούρλας): Μπορείτε να πάρετε τη δευτερολογία σας.  
      ΜΙΧΑΗΛ ΠΑΝΤΟΥΛΑΣ: Όπως θέλετε εσείς. 
      Κυρίες και κύριοι Βουλευτές, η σημερινή μου παρέμβαση κατά τη συζήτηση της επερώτησης δεν γίνεται μόνο με την επίκληση της ιδιότητας του Βουλευτή της Αντιπολίτευσης. Η τοποθέτησή μου αυτή θέλω να εκληφθεί, κυρίως, ως εκδήλωση έντονου και ειλικρινούς ενδιαφέροντος ενός μάχιμου εκπαιδευτικού που εισηγήθηκε τον Οκτώβρη του 1988 στον τότε Υπουργό Παιδείας, τον κ. Γιώργο Παπανδρέου, την ίδρυση του 2ου Μουσικού Γυμνασίου της πατρίδας μας στα Δολιανά Ιωαννίνων, σε μια παραμεθόρια περιοχή με πλούσια μουσική παράδοση και μετά την αποδοχή της πρότασής μου να διευθύνω αυτό το σχολείο μέχρι το 1995. 
      Ένα κομμάτι της ψυχής μου και της εκπαιδευτικής μου διαδρομής, όπως αντιλαμβάνεστε, έμεινε εκεί με πολύ αγαθή ανάμνηση. Στο Μουσικό Γυμνάσιο και Λύκειο Δολιανών Ιωαννίνων έζησα μοναδικές εκπαιδευτικές εμπειρίες. Βίωσα το σχολείο της συμμετοχής, της φαντασίας, της δημιουργίας, της δράσης, ένα σχολείο που είχε μετατραπεί σε πραγματικό πολιτιστικό και πνευματικό κέντρο της περιοχής. Χάρηκα τους μαθητές να συναγωνίζονται μεταξύ τους για το ποιος θα παίξει καλύτερα στο κλαρίνο του τα παραδοσιακά μας τραγούδια ή να συναγωνίζονται στο πιάνο, στο φλάουτο, στο ακορντεόν, στην κιθάρα δύσκολα μουσικά κομμάτια. 
      Είναι συγκλονιστικό να βλέπεις σήμερα στα χωριά της περιοχής μαθητές και μαθήτριες του σχολείου αυτού, που ήδη έκαναν οικογένειες, να μεγαλώνουν τα παιδιά τους παίζοντάς τους μουσική στο πιάνο, στο κλαρίνο, στο φλάουτο, στο βιολί, στην κιθάρα. 
      Με ποιον τρόπο, κύριε Πρόεδρε, κυρίες και κύριοι Βουλευτές, θα μπορούσε να αποτυπωθεί καλύτερα η δικαίωση του έργου ενός εκπαιδευτικού; Την καταθέτω γεμάτος συγκίνηση. Χαίρομαι γιατί με τις μικρές μου δυνάμεις συνέβαλα και εγώ στο ανεπανάληπτο παιδαγωγικό και εκπαιδευτικό αυτό πείραμα.
      Κυρίες και κύριοι Βουλευτές, δεκαοκτώ χρόνια από τη λειτουργία του 1ου  Δημόσιου Μουσικού Σχολείου στην Παλλήνη Αττικής και ενώ ο δημόσιος διάλογος και κατ’ επέκταση οι κυβερνητικές πρωτοβουλίες, θα έπρεπε να αφορούν στην ποιοτική αναβάθμιση του σημαντικού αυτού θεσμού, άλλα πράγματα παρατηρούμε. Αντί αυτού οι δηλώσεις στελέχους της πολιτικής ηγεσίας του Υπουργείου Παιδείας είναι αποκαλυπτικές: «Τα σχολεία αυτά είναι πολυέξοδα και προβληματικά στη λειτουργία τους. Θα ήμουν ευτυχής εάν μπορούσα να τα κλείσω», Το είπε ο Ειδικός Γραμματέας του Υπουργείου Παιδείας, υπεύθυνος για τα Μουσικά Γυμνάσια, ο παριστάμενος κ. Ράμμας. 
      Για τη Νέα Δημοκρατία αναβάθμιση της εκπαίδευσης σημαίνει κλείσιμο σχολείων. Είναι στα αλήθεια τραγικό, ωσάν η παιδεία και ο πολιτισμός να αποτιμώνται σε χρήματα με αυτόν τον αγοραίο τρόπο. 
      Με τη σημερινή μου παρέμβαση θα ήθελα να μου επιτρέψετε να αποκαλύψω μέρος αυτού του σχεδίου που φαίνεται ότι βρίσκεται σε εξέλιξη. Μακάρι να διαψευστώ από τις απαντήσεις του κυρίου Υφυπουργού. Ιδού τα πραγματικά γεγονότα: 
      Πρώτον, η πρώτη απόφαση της πολιτικής ηγεσίας του Υπουργείου Παιδείας σε σχέση με τα μουσικά σχολεία ήταν το κλείσιμο των προπαρασκευαστικών τμημάτων, όπως ανέφεραν προηγουμένως και οι Βουλευτές της Αντιπολίτευσης και μάλιστα χωρίς να προηγηθεί καμία αξιολόγηση του προγράμματος. Η επιλογή αυτή δεν ήταν τυχαία. Τα συγκεκριμένα τμήματα αποτελούσαν τα φυτώρια των μουσικών σχολείων. Η απόφαση αυτή του Υπουργείου Παιδείας στόχευε μεθοδευμένα στον πυρήνα του θεσμού και είχε καθαρά ταξικά χαρακτηριστικά. Ο Υφυπουργός πρέπει να δεσμευθεί εδώ στη Βουλή εάν τα προγράμματα αυτά θα αρχίσουν να λειτουργούν και με ποιες προϋποθέσεις.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα σας απαντήσω επ’ ακριβώς και τότε θα δείτε τι κάνατε.
      ΜΙΧΑΗΛ ΠΑΝΤΟΥΛΑΣ: Δεύτερον, η καλλιτεχνική επιτροπή είχε παραδώσει στην πολιτική ηγεσία του Υπουργείου Παιδείας έτοιμο το φάκελο του διακανονισμού 2.500.000.000 δραχμές για αγορά μουσικών οργάνων. Ερωτώ πού βρίσκεται η όλη διαδικασία;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα σας μιλήσω για το ΝΑΚΑ …
      ΜΙΧΑΗΛ ΠΑΝΤΟΥΛΑΣ: Μη με διακόπτετε, κύριε Υφυπουργέ.
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, παρακαλώ, μην διακόπτετε.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν θέλω να διακόπτω αλλά ας ρίξει τους τόνους.
      ΜΙΧΑΗΛ ΠΑΝΤΟΥΛΑΣ: Η ίδια καλλιτεχνική επιτροπή είναι και σήμερα.
      Τρίτον, η καλλιτεχνική επιτροπή κατέθεσε συγκεκριμένες προτάσεις στο Υπουργείο σχετικά με τη σύσταση ειδικών επιτροπών για τα αναλυτικά προγράμματα και την εν συνεχεία συγγραφή βιβλίων. Πού βρίσκεται αυτό το θέμα; 
      Τέταρτον, στις προσλήψεις των ωρομισθίων και των αναπληρωτών υπάρχει ένας πραγματικός τραγέλαφος. Το κανονιστικό πλαίσιο που είχε εισηγηθεί η καλλιτεχνική επιτροπή το 2003 και είχε μετατραπεί σε υπουργική απόφαση το 2003, καταργήσατε. Αντί αυτού έγιναν όσα ανέφεραν οι κύριοι Βουλευτές. Όργιο σε όλα τα επίπεδα. 
      Εσείς, κύριε Υφυπουργέ, αναγκαστήκατε να παραδεχθείτε αισχυνομένως ότι παρατηρήθηκαν λάθη. Οι πίνακες προσλήψεων είναι μετέωροι. Στα μουσικά γυμνάσια σήμερα έχουν προσληφθεί άτομα που δεν έχουν καμία ώρα διδασκαλίας στην ειδικότητά τους ή αλλού έχουν προσληφθεί άτομα χωρίς να διαθέτουν τα απαιτούμενα προσόντα της ειδικότητας για την οποία προσλήφθηκαν. Κάτοχοι μουσικών τίτλων εξωτερικού επί τρεις μήνες εμπαίζονται: Άλλα λέει η κυρία Υπουργός, άλλα λέει ο Ειδικός Γραμματέας αμέσως μετά και άλλα, μετά από ένα μήνα, η κυρία Υπουργός. Πείτε μου εάν αυτό υποδηλώνει στοιχειώδη σοβαρότητα; 
      Θέλω εδώ στη Βουλή να καταγγείλω, επίσης, και να σας ζητήσω να καταθέσετε τα στοιχεία που αφορούν τον πίνακα της μουσικής ειδικότητας (Μ1), δηλαδή τους κατόχους τίτλων μουσικών σπουδών ανωτάτων εκπαιδευτικών ιδρυμάτων. Εκεί, λοιπόν, σας λέω ότι έχουν παρεισφρήσει πολλαπλές περιπτώσεις, οι περισσότερες, όπου έχουν αναγνωριστεί τίτλοι μουσικής ειδικότητας Α.Ε.Ι. χωρίς να τους κατέχουν. Σας καλώ να τα καταθέσετε στη Βουλή. Αν δεν το πράξετε θα υποβληθεί, όπως καταλαβαίνετε, αίτηση κατάθεσης εγγράφων …
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Βεβαίως.
      ΜΙΧΑΗΛ ΠΑΝΤΟΥΛΑΣ: … και τότε θα εκτεθείτε ανεπανόρθωτα, γιατί καθίστασθε συμμέτοχος της ευθύνης. 
      Πέμπτον, παρά τις διαβεβαιώσεις της πολιτικής ηγεσίας του Υπουργείου Παιδείας και τη θετική γνωμοδότηση του Νομικού Συμβουλίου του Κράτους οι λεγόμενοι «τριανταμηνίτες» αποκλείονται από τη μονιμοποίηση. Πριν τις εκλογές εσείς προσωπικά, κύριε Υφυπουργέ, και αμέσως μετά, για κάποιο χρονικό διάστημα, αλλά και η Νέα Δημοκρατία εν τω συνόλω της, τους υποσχεθήκατε μονιμότητα. Μετά τις εκλογές ο υπεύθυνος για τα μουσικά σχολεία κ. Ράμμας, ο Ειδικός Γραμματέας, τους αποκάλεσε «πανηγυρτζήδες». 
      Ιδού, λοιπόν, πώς απαντά στον κ. Ράμμα επωνύμως μέσω του διαδικτύου ένας εκπαιδευτικός. Έχω εδώ το σχετικό κείμενο: «Προσωπικά αισθάνομαι μεγάλη τιμή όταν προσφέρω παίζοντας μουσική σε κάποια πανήγυρη της πατρίδος μου. Αισθάνομαι τιμή όταν με αποκαλούν «πανηγυρτζή». Όχι, όμως, ειρωνικά όπως με αποκαλέσατε εσείς. Ο κ. Ράμμας θα έπρεπε να ντρέπεται για την αγένεια που τον διακρίνει αφού προσβάλλει την Ελλάδα, την ελληνική παράδοση και όλους εκείνους, ζωντανούς και μη, οι οποίοι την υπηρέτησαν και την υπηρετούν, την εκπροσώπησαν και την εκπροσωπούν, την τίμησαν και την τιμούν. Με τιμή, Διακομανώλης Εμμανουήλ, μουσικός-ναυπηγός μηχανικός». Αυτός είναι «πανηγυρτζής», κύριε Υφυπουργέ!
      Η καλλιτεχνική επιτροπή για τις μονιμοποιήσεις των μουσικών με πτυχία ή διπλώματα από ωδεία και για τους εμπειροτέχνες μουσικούς έχει συγκεκριμένες προτάσεις. Εσείς τις αγνοείτε. Στόχος να επιλέγονται οι άσχετοι με κομματικές σκοπιμότητες και να αποκλείονται οι άξιοι. 
      Κυρίες και κύριοι Βουλευτές, θέλω να κλείσω με μία αποκάλυψη. Έχω στα χέρια μου ένα εμπιστευτικό έγγραφο, το οποίο θα καταθέσω στα Πρακτικά της Βουλής. Το υπογράφει στέλεχος της εκπαίδευσης, το οποίο εσείς επιλέξατε, με εκείνες τις τραγικές διαδικασίες. Είναι περιφερειακός διευθυντής εκπαίδευσης. Απευθύνεται στην Υπουργό Παιδείας, στον Υφυπουργό Παιδείας κ. Καλό και στον Ειδικό Γραμματέα κ. Ράμμα. 
      Ο συντάκτης του κειμένου αναφέρεται στις προσλήψεις των «τριανταμηνιτών». Σας γράφει ότι τον Ιούνιο του 2005 κλήθηκαν από την υπηρεσία και υπέβαλαν τα απαραίτητα δικαιολογητικά όσοι είχαν προϋπηρεσία τριάντα μήνες, όπως τους είχατε υποσχεθεί, αλλά τελικά δεν συμπεριλήφθηκαν στους πίνακες των προς διορισμό. 
      Λέει: «Είμαι απ’ αυτούς τους περιφερειακούς διευθυντές, που έχω δεχθεί πάρα πολλά παράπονα. Οφείλω να ομολογήσω ότι προεκλογικά οι δεσμεύσεις της σημερινής Κυβέρνησης ήταν ότι θα λυνόταν το πρόβλημα με μόνιμο διορισμό».
      Και αφού προτείνει τη ρύθμιση που προβλέπεται, καταλήγει: «Αν η ρύθμιση ξεκινήσει να ισχύει με την πρόσληψη έστω και μερικών από τους εκπαιδευτικούς σταδιακά από αυτούς που θα έχουν τα περισσότερα προσόντα από τη φετινή χρονιά, το όφελος θα είναι πολλαπλό, καθώς η Κυβέρνηση θα είναι συνεπής και η αδικία θα αρθεί, αλλά και οι πολίτες θα δεχθούν ότι τελικά δεν εξαπατήθηκαν». Αριθμός πρωτοκόλλου 41, Κέρκυρα 28-9-2005. Υπογραφή, ο Περιφερειακός Διευθυντής Πρωτοβάθμιας και Δευτεροβάθμιας Εκπαίδευσης Ιονίων Νήσων, Χρήστος Άνθης. 
      ΠΡΟΕΔΡΕΥΩΝ (Γεώργιος Σούρλας): Κύριε Παντούλα, παρακαλώ ολοκληρώστε. 
      ΜΙΧΑΗΛ ΠΑΝΤΟΥΛΑΣ: Το καταθέτω για τα Πρακτικά για να αντιληφθείτε, κύριε Υφυπουργέ, τη «σεμνή» και «ταπεινή» εξαπάτηση της Νέας Δημοκρατίας και σ’ αυτό το θέμα. Τι χρεία άλλων μαρτύρων έχουμε, κύριε Υφυπουργέ; 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Καταθέστε το για να δεχθώ ότι δεν λέει τίποτα. 
       (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       (Χειροκροτήματα από την πτέρυγα του ΠΑ.ΣΟ.Κ )
       ΠΡΟΕΔΡΕΥΩΝ (Γεώργιος Σούρλας): Κύριε Παντούλα, καλύψατε και το χρόνο της δευτερολογίας σας και ένα λεπτό παραπάνω, ως μάχιμος καθηγητής. 
      ΦΙΛΙΠΠΟΣ ΤΣΑΛΙΔΗΣ: Τώρα δεν μπορεί να είναι μάχιμος καθηγητής. Στο παρελθόν ήταν. 
      ΠΡΟΕΔΡΕΥΩΝ (Γεώργιος Σούρλας): Έτσι, είπε. Το Προεδρείο δέχεται ό,τι λένε οι συνάδελφοι. 
      Ο κ. Κατσιφάρας έχει το λόγο. 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, είναι αλήθεια, το γνωρίζει όλη η κοινωνία, ότι προεκλογικά τάξατε «λαγούς με πετραχήλια». Σήμερα, έχετε γίνει «λαγοί». Η κοινωνία ψάχνει να βρει πού είναι τα «πετραχήλια» και αναρωτιέται μήπως έχουν την τύχη της γαλοπούλας! 
      Έχετε, όμως, ένα σχέδιο και το υπηρετείτε με συνέπεια από την πρώτη μέρα μετά τους Ολυμπιακούς Αγώνες, γιατί μέχρι τότε ζητούσατε την ανοχή. Σήμερα, όποια δομή στηρίζει και ενισχύει τον αδύναμο, υπονομεύεται. Ό,τι έχει να κάνει με το εισόδημα -το μεσαίο και το μικρό- χτυπιέται ολομέτωπα. Ό,τι είχε κερδίσει ο ελληνικός λαός για ένα χρονικό διάστημα και αυτό είναι υπό δοκιμασία. 
      Λέγατε προεκλογικά ότι ο πολιτισμός είναι το δυνατό πολιτικό σας χαρτί. Τι έχετε κάνει μετεκλογικά; Υποχρηματοδότηση στην Κρατική Ορχήστρα Αθηνών. Η Κρατική Ορχήστρα Θεσσαλονίκης φυτοζωεί. Για την Πολιτιστική Πρωτεύουσα της Πάτρας μιλάτε γενικώς και αορίστως. Δεν έχετε καμία πολιτική. Όλα τα πυροτεχνήματα που είχατε με τους δημόσιους οργανισμούς που παράγουν πολιτισμό, όλα αυτά υπονομεύονται και ταυτόχρονα σιγά-σιγά το πάτε και πιο κάτω. Πάτε στα μουσικά λύκεια, που είναι ένα ειδικό σχολείο -δεν είναι ένα σχολείο γενικής παιδείας- όπως έχουμε αντίστοιχα πολλά ειδικά σχολεία και τα έχουμε για συγκεκριμένους λόγους. Γιατί, κύριε Πρόεδρε και κύριε Υπουργέ, καλύπτουν ένα μεγάλο κενό που το έχει ανάγκη η κοινωνία. Και αυτό έχει φέρει αποτέλεσμα. 
      Έχετε, λοιπόν, μετεκλογικά ένα σχέδιο, το οποίο όχι μόνο δεν απαντά στον προεκλογικό σας λόγο και στις δεσμεύσεις σας, αλλά υπονομεύει στο σύνολο την πολιτική, που λέτε ότι έχετε για τον πολιτισμό.
      Ξεχάστε το, κύριε Υπουργέ. Καμία πολιτική δεν έχετε για τον πολιτισμό. Ο πολιτισμός από τις ημέρες και από τις πρωτοβουλίες σας το μόνο που έχει να κάνει είναι να χάσει. Και αυτό γίνεται κάθε μέρα.
      Σε ό,τι αφορά την εκπαίδευση, κύριε Υπουργέ, τι έχετε κάνει; Μειώσατε από τον κρατικό προϋπολογισμό τις δαπάνες. Χτυπάτε και αφανίζετε όλες τις δομές και τα προγράμματα, που ολοκλήρωναν τη δημόσια εκπαίδευση. Ποιους αφορούσαν αυτά τα προγράμματα; Αυτόν που δεν είχε τη δύναμη. Για παράδειγμα, τα ολοήμερα σχολεία ποιον βοηθούσαν; Όχι αυτόν που έχει οικονομική άνεση. Γιατί αυτός που έχει, διαθέτει και λιμουζίνα και οδηγό και πάει και του παίρνει το παιδί από το σχολείο. Ποιον βοηθούσαν; Τον αδύναμο, τον εργαζόμενο, τον άνθρωπο της βιοπάλης, καθημερινά. 
      Ταυτόχρονα, ποιους φέρατε σε δυσκολότερη θέση με το πρόγραμμα της ολοήμερης διδακτικής στήριξης; Αυτόν που δεν μπορεί να πάει στο φροντιστήριο.
      Τι κάνετε με τα μουσικά λύκεια, κύριε Υπουργέ; Ακριβώς το ίδιο. Έχετε μία συνειδητή μονόπλευρη πολιτική. Χτυπάτε αυτόν που είναι ο αδύναμος κρίκος και όλη η πολιτική σας έχει ανοίξει διάπλατα προς αυτούς που έχουν τη δύναμη, που είναι ικανοί, που έχουν την εξουσία και το χρήμα. Αυτή είναι η πολιτική σας. Αυτήν την πολιτική ακολουθείτε με συνέπεια. Καμία άλλη συνέπεια δεν έχετε δείξει σ’ όλο τον προεκλογικό σας λόγο, που έχει να κάνει με το πώς θα δώσετε μία νέα ελπίδα στην κοινωνία και συνολικά στον άνθρωπο της εργασίας. 
      Κύριε Υπουργέ, γιατί πάτε τώρα στα μουσικά λύκεια; Έχετε και εδώ ένα ολόκληρο σχέδιο. Ξέρετε ότι, αν δεν υπάρχουν τα προγράμματα της μουσικής προπαιδείας στο δημοτικό σχολείο, δεν μπορεί να υπάρχει και μουσικό λύκειο. Και τι κάνετε; Βεβαίως, δεν μπορείτε να πάτε και να πείτε σε αυτόν που είναι στην Γ΄ τάξη του λυκείου ότι σήμερα θα χάσεις αυτό που έχεις ξεκινήσει, αλλά θα το υπονομεύσετε από το δημοτικό, για να μην υπάρχει σε μία πενταετία τίποτα. Αυτό κάνετε, κύριε Υπουργέ, και το κάνετε συνειδητά. 
      Πείτε μου, σας παρακαλώ, ποια είναι η συνέπεια της Κυβέρνησης με τους «τριανταμηνίτες» μουσικούς εκπαιδευτικούς; Ποια είναι η συνέπειά σας; Δεν ισχύει γι’ αυτούς; Τι λέγατε, και προεκλογικά, και μετεκλογικά; Ποια είναι η συνέπειά σας με τους αδιόριστους, που σήμερα «μπαίνουν» στον πίνακα των αναπληρωτών και των ωρομισθίων;
      Κύριε Υπουργέ, αλλάξτε την πολιτική σας. Αυτή η πολιτική είναι υπέρ συγκεκριμένων συμφερόντων. Ή τουλάχιστον αλλάξτε -για να είστε συνεπείς- το  δημόσιο λόγο σας. Γιατί και η αξιοπιστία έχει μία αξία σε αυτήν τη ζωή. Αυτήν αντιλαμβάνεται, αυτή δέχεται ο ελληνικός λαός και απ’ αυτό κρίνει. Εμείς σε καμία περίπτωση δεν θα επιτρέψουμε, και ως ΠΑ.ΣΟ.Κ., και ως παράταξη, να αφήσουμε αυτές τις δυνάμεις της κοινωνίας να μπαίνουν σε δοκιμασία από εσάς, χωρίς να είμαστε δίπλα τους, να αναδεικνύουμε τα θέματα και να τους στηρίζουμε στις επιλογές.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Εθνικής Παιδείας και Θρησκευμάτων κ. Καλός.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, αλλάζω άρδην τη σειρά, με την οποία είχα ταξινομήσει τις σκέψεις μου για να απαντήσω στους συναδέλφους. Αντί άλλου προλόγου, θα ασχοληθώ με την απομυθοποίηση της όλης διαδικασίας της επερώτησης. Με πομφόλυγες ήρθατε εδώ για να απαντήσετε ή να πείτε ή να ρωτήσετε την Κυβέρνηση. Ήρθατε με πυροτεχνήματα.
      ΑΝΔΡΕΑΣ ΛΟΒΕΡΔΟΣ: Να είστε συγκεκριμένος.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ!
      Κάθισα και άκουσα ότι ο Υπουργός ψεύδεται, άκουσα χίλια δυο και δεν θα σας απαντήσω; Θα διαλέξω εγώ τον τρόπο. Το κοινοβουλευτικό μου ήθος το εγγυώμαι εγώ.
      ΑΝΔΡΕΑΣ ΛΟΒΕΡΔΟΣ: Εμείς ήμασταν, όμως, συγκεκριμένοι.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Αφήστε το πόσο συγκεκριμένοι ήσασταν. Αν με αφήσετε να μιλήσω, θα σας απαντήσω. Αν ακολουθήσετε την ίδια τακτική, σας υπόσχομαι ότι δεν θα δώσω σημασία στο λόγο σας. 
      ΑΝΔΡΕΑΣ ΛΟΒΕΡΔΟΣ: Μα, εσείς διακόψατε.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Λέω, λοιπόν, το εξής: Με πυροτεχνήματα, χωρίς να έχετε επιχειρήματα, θα έπρεπε να προσέξετε και να μην κάνετε μία τέτοια κίνηση. Γιατί αυτή η κίνηση θα αποδείξει πόσο γυμνοί από επιχειρήματα είστε!
      Θα σας «δείξει γυμνούς» από τα στοιχεία που θα σας καταθέσω τώρα, για να δείτε πως -εν κατακλείδι, τώρα που το λέγω, στην αρχή της ομιλίας μου- το όλο ενδιαφέρον σας, η όλη προσπάθειά σας είναι να αποδείξετε ότι η Κυβέρνηση στάθηκε τάχα μπροστά σ’ ένα θεσμό, που εσείς τον φτιάξατε τόσο όμορφο, τόσο αποδοτικό, καθόλου σαθρό, καθόλου μικροκομματικό, καθόλου έωλο και ήλθε τώρα, χωρίς να καταλαβαίνει ότι όφειλε να προσφέρει μουσική παιδεία στα παιδιά της Ελλάδος, απεμπόλησε το  δικαίωμά της, ως Κυβέρνηση, να φροντίσει και αυτό το τμήμα της εκπαίδευσης για να πάει καλά και έμεινε εκστατική μπροστά σ’ αυτό το μεγαλούργημα το δικό σας, που θα το απομυθοποιήσω τώρα σειρά-σειρά, σύμφωνα με αυτά που είπατε και όχι με βάση αυτά που είχα ετοιμάσει εγώ να σας πω, για να δούμε έτσι πόσο καλά προετοιμαστήκατε και ήλθατε εδώ! 
      Πρώτα απ’ όλα δεν θέλω να απαντήσω σε γενικά πολιτικά επιχειρήματα της εισηγήτριας, που είναι και εκπαιδευτικός. Τα περί «χρεοκοπημένης» κυβέρνησης, σας το είπε ο ελληνικός λαός και πρέπει να το έχετε και πρόσφατο, γιατί  σας άκουσα και ψελλίζατε δυο χρόνια... Δεκαοκτώ μήνες είμαστε. Δεκαοκτώ μήνες δεν σας φθάνουν να καταλάβετε ότι ο ελληνικός λαός σας καταδίκασε ως χρεοκοπημένους; Και θα πω και τώρα πώς καταντήσατε το θεσμό αυτό χρεοκοπημένο.
      Δεν καταλάβατε, λοιπόν, ότι πρέπει να χρησιμοποιείτε πιο ταπεινούς και πιο ήρεμους κριτικούς λόγους; Δεν θέλω να αναφερθώ στα περί καταστροφικών κ.λπ. Θα σταθώ, όμως, στο επιχείρημά σας. «Ξηλώσατε» -λέτε για να πάω και στο θεσμό- «έναν έναν τους θεσμούς και τα πεπραγμένα της κυβέρνησής μας». 
      Καλά, λίγη, λογική όταν αναπολείτε τις ημέρες του κυβερνητικού σας έργου, δεν έχετε; Λίγη αυτογνωσία δεν έχετε; 
      Εμείς σας κατηγορούσαμε, ο ελληνικός λαός σάς κατηγορούσε. Απεδείχθη περίτρανα με την πολιτική των διαδοχικών Υπουργών σας σ’ αυτό το Υπουργείο, που θητεύουμε σήμερα εμείς, ότι ο καθένας που ερχόταν, για όσους μήνες καθόταν, ξήλωνε αναδρομικά όλες τις πολιτικές και όλα τα προγράμματα του προηγουμένου. 
      Θα πω δυο λόγια. Ξεχνάτε –και πολύ σωστά αναφέρθηκε ο συνάδελφος κ. Παντούλας, ότι το θεσμό τον έκανε ο κ. Παπανδρέου, αλλά θα δούμε τώρα πώς τον έφτιαξε- ότι όταν ήλθε ο κ. Σημίτης –για να μη βάλω τους ενδιάμεσους Υπουργούς που δεν ήταν μεγάλης πολιτικής εμβέλειας, αλλά μιλώ για τα πρώτα κομματικά σας στελέχη- ξεχνάτε πως με συνέπεια ο κ. Αρσένης, ξήλωσε ένα προς ένα και στις τρεις βαθμίδες εκπαίδευσης όλα τα πειράματα του προηγούμενου; Σ’ αυτή την Αίθουσα ήμασταν, δεν ξέρω αν ήσασταν εσείς, κύριε Παντούλα, πάντως εγώ ήμουν και είχα την ευθύνη των εκπαιδευτικών πραγμάτων του κόμματός μου και τα θυμάμαι και φθάσαμε να του κάνουμε μομφή μέσα σ’ αυτή την Αίθουσα για τα πεπραγμένα του. Ξήλωσε ένα προς ένα όλα όσα είχε κάνει ο κ. Παπανδρέου. Μετά ήλθε ο κ. Ευθυμίου και δεν άφησε τίποτα όρθιο απ’ ό,τι έφτιαξε ο προκάτοχός του. Μιλώ για τα πεπραγμένα του κ. Αρσένη.
      Τι να σας πω; Για τους θεσμούς, για τα πανεπιστήμια; Να σας πω για το πώς άλλαξε ό,τι θεωρούσε εκείνος κατεστημένο; Και εσείς, κυρία Σχοιναράκη -επειδή μιλήσατε για επικοινωνιακή τακτική του δικού μου κόμματος και της δικής μας Κυβέρνησης- ξεχνάτε ή δεν θέλετε να θυμάστε –δεν έχετε συμφέρον να θυμάστε- την επικοινωνιακή τακτική που ερχόταν να καλύψει την ανυπαρξία πολιτικής του κ. Ευθυμίου. Το λέω αυτό γιατί ήταν Υπουργός. Σέβομαι ότι δεν είναι στην Αίθουσα αυτή και δεν θέλω να πω παραδείγματα και να επεκταθώ άλλο. Γι’ αυτό, λοιπόν, σας παρακαλώ, πριν κάνετε την επιλογή των λέξεων με την οποία αρθρώνετε τον αντιπολιτευτικό σας λόγο -και δικαίως το κάνετε, γιατί έτσι πρέπει να γίνει- να προσέχετε τουλάχιστον μήπως οι λέξεις σας βγάζουν ακριβώς το αντίτιμο της λησμονιάς σας.
      Πάμε, λοιπόν, παρακάτω. Να δούμε, επί της ουσίας πώς δημιουργήθηκε αυτός ο «υπέροχος» θεσμός, τον οποίο ήλθατε να μας παρουσιάσετε εδώ και γιατί εμείς οι «κακοί» θέλουμε να τον αναμορφώσουμε και πώς πάμε να τον αναμορφώσουμε, για να πάρετε και την απάντηση που είπατε ότι δεν κάναμε τίποτα επί δεκαοκτώ μήνες και δεν έχουμε έτοιμη μια απόφαση και ένα σχέδιο.
      Πρώτα απ’ όλα το θυμάστε πάρα πολύ καλά. Διαβάζω την αντίστοιχη υπουργική απόφαση. Με υπουργική απόφαση είχε δημιουργηθεί ο θεσμός και ήλθε μετά νόμος, το 1988, για να την επικυρώσει, να τη θεσμοθετήσει, να την καλύψει, αν θέλετε,αυτή την υπουργική απόφαση.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Μία παράγραφος από τις δώδεκα παραγράφους, Αθήνα, 2 Σεπτεμβρίου 1988, Υφυπουργός Ρούλα Κακλαμανάκη, η παράγραφος 3 που λέει: «Στα μουσικά γυμνάσια μπορεί να οργανώνονται μαθήματα μουσικής παιδείας προαιρετικής παρακολούθησης για μαθητές δημοτικών σχολείων, για την ανίχνευση των κλίσεων και ενδιαφερόντων στη μουσική». Τίποτε άλλο. Αυτό ήταν το αρχικό θεσμικό πλαίσιο που μας κατηγορείτε ότι εμείς αδίκως βάλλουμε εναντίον του. 
      Και τι έγινε μετά; Ήρθε ο νόμος στις 30.12.1988, κάλυψε την υπουργική αυτή απόφαση και προχωρούμε. Για να δούμε, λοιπόν, αν αυτό δεν ήταν γενικό και αόριστο. Φθάσαμε σ’ ένα σημείο όπου λέτε στην ερώτησή σας, θεωρώντας ότι αυτή η ημερομηνία ήταν και η ημερομηνία έναρξης λειτουργίας, ότι ξεκίνησε το 1988. Ε, δεν είστε και διαβασμένοι! Το 2000 ξεκινήσατε να υλοποιείτε τις αποφάσεις, που ορίζονταν κατ’ αυτόν τον τρόπο. Γενικά, αόριστα, χωρίς μάλιστα να προβλέπουν στα μουσικά σχολεία, στα οποία θα γινόταν το πρόγραμμα αυτό, γιατί λέει «στα μουσικά σχολεία» -όχι «στα δημοτικά», υπό έλεγχο αόρατο- «δεν υπήρχε καν αναλυτικό πρόγραμμα σπουδών». Αυτό μας παρεδόθη. Τα μουσικά σχολεία που θα ήταν η βάση του προγράμματος αυτού, δεν είχαν τα ίδια για τη λειτουργία τους, αναλυτικό πρόγραμμα. Απαντήστε μου. 
      Έρχεται ο κ. Πετσάλνικος και παίρνει μια σωστή απόφαση, λέμε και τα σωστά. Στο δημοτικό σχολείο των Σαπών, -ξέρετε ποιο είναι αυτό το σχολείο- και επειδή στην ευρύτερη περιοχή της Κομοτηνής υπήρχε υλικό πρωτογενές, πάρα πολύ καλό, για μουσική διδασκαλία παραδοσιακής μουσικής στα παιδιά και με την απόφασή του, που την έχω και θα την καταθέσω και στα Πρακτικά, στις 10.11.2000 ξεκινάει να ιδρύσει ως παράρτημα του 3ου Γυμνασίου Κομοτηνής, το μουσικό αυτό πείραμα της εισαγωγικής επιμόρφωσης στη μουσική, στο δημοτικό σχολείο των Σαπών. 
      Και μάλιστα, για να δείτε πώς παίρνονταν οι αποφάσεις, ακούστε: Στην υπουργική απόφαση ίδρυσης αυτής της μουσικής εκπαίδευσης, ορίζεται και ο πρώτος υπεύθυνος διά βίου. Περιλαμβάνεται. Είναι επιλογής του κ. Πετσάλνικου. Δεν θέλω να πω το όνομα. Ευχαρίστως, φαίνεται από την απόφαση, να το δείτε. Και εμείς τον κρατήσαμε, για να δείτε «πώς εμείς προωθούμε τα γαλάζια παιδιά». Τον βρήκαμε μέσα στην υπουργική απόφαση. Δηλαδή, η υπουργική απόφαση έφθασε να ορίζει και ποιος θα είναι ο πρώτος υπεύθυνος του προγράμματος. Αυτό  για να δείτε και να κάνετε και συγκρίσεις. 
      Αμέσως μετά, λοιπόν, με διαφορά ενός μήνα δηλαδή το δωδέκατο μήνα του έτους αυτού –τον ενδέκατο έγινε το σχολείο των Σαπών- με το πρόγραμμα εκείνο το οποίο όριζε, έχω μπροστά μου την απόφαση, ακούστε: Για την Δ΄ δημοτικού έξι ώρες.
      (Θόρυβος στην Αίθουσα)
      ΧΡΗΣΤΟΣ ΑΗΔΟΝΗΣ: Συγκλονιστικό αυτό.
      ΙΩΑΝΝΗΣ ΙΩΑΝΝΙΔΗΣ: Είμαστε συγκλονιστικοί!
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν θέλω να τα πω αυτά για να μη χάνω και το χρόνο μου. Σας παρακαλώ, λοιπόν, ακούστε με. 
      ΦΙΛΙΠΠΟΣ ΤΣΑΛΙΔΗΣ: Κάποια συγγένεια με το Δήμαρχο των Σαπών. 
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Γιατί τόση αναταραχή; 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Έξι ώρες, λοιπόν, στην Δ΄ δημοτικού, επτά ώρες στην Ε΄ δημοτικού, δέκα ώρες στη ΣΤ΄ δημοτικού, εκτός του συνολικού προγράμματος του ολοήμερου σχολείου. Εκεί, λοιπόν, εδικαιολογείτο αυτό, γιατί όντως θετικά -και εμείς το κρατήσαμε- έπρεπε να γίνει αυτό το πρόγραμμα γι’ αυτή την περιοχή. Όμως, είναι δυνατόν από εκεί και πέρα να επικαλείστε ότι μ’ αυτό το πρόγραμμα ξεκινήσατε και χωρίς καμιά άλλη διαδικασία αυτές τις ώρες τις βάλατε γενικώς, για όλα τα ολοήμερα σχολεία της χώρας, όταν προσέγγιζαν τα αντίστοιχα μουσικά; Αυτό ξεκίνησε και δημιούργησε και τα υπόλοιπα προβλήματα. 
      Για να δούμε λοιπόν: Έξι ώρες στη Δ΄ τάξη, επτά ώρες στη Ε΄τάξη και δέκα ώρες στη ΣΤ΄ τάξη, για όλο το θεσμικό πλαίσιο, για όλη την εφαρμογή σε όλα τα σχολεία. 
      Θα φθάναμε, λοιπόν –και φθάσαμε σήμερα, κυρίες και κύριοι συνάδελφοι, και ποιος μπορεί να το αρνηθεί αυτό- να γίνει το εξής.
      Ακούστε τι μουσική θα διδάσκονταν τα παιδιά μας σήμερα στο δημοτικό ολοήμερο σχολείο. Πρώτον, τα μαθήματα μουσικής του κανονικού προγράμματος του δημοτικού, δεύτερον, τη μουσική στις ώρες του ολοήμερου και τρίτον, τη μουσική αυτού του προγράμματος. Διαφορετικά προγράμματα, διαφορετικές ώρες, διαφορετική διδασκαλία, διαφορετικοί στόχοι. Σας ερωτώ, λοιπόν: Ήταν ή δεν ήταν αυτό ένα αλαλούμ; 
      Για να δούμε, λοιπόν, πόσο κατάλληλο ήταν αυτό το πρόγραμμα, θα σας διαβάσω, κυρίες και κύριοι. Γιατί εγώ δεν έρχομαι εδώ να χρησιμοποιήσω, κύριε Παντούλα- φράσεις από την ιστοσελίδα ανθρώπων, που έχουν κάθε δικαίωμα να υβρίζουν εμένα, τον οποιονδήποτε στην πολιτική ηγεσία του Υπουργείου Παιδείας. Μιλώ γι’ αυτά που είπατε για τον κ. Ράμμα. Αν έχετε στοιχεία, να μου αποδείξετε ότι ο Ειδικός Γραμματέας το είπε αυτό. 
      ΑΝΔΡΕΑΣ ΛΟΒΕΡΔΟΣ: Δεν είναι δυνατόν!
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Καλέσαμε τον κύριο, που το έγραψε, να μας πει γι’ αυτά, που δεν θέλω καν να τα ονομάσω έτσι, όπως τα είπατε. Και ήρθε ο άνθρωπος και είπε: «Μου είπαν ότι άκουσαν που το είπες». Λοιπόν, μ’ αυτά ήρθατε εδώ. Και κατηγορούσατε κάποτε εμάς, όταν σας φέρναμε δημοσιεύματα από τις εφημερίδες στον κοινοβουλευτικό έλεγχο, ότι κάναμε κοινοβουλευτικό έλεγχο με στοιχεία που παίρναμε από τις εφημερίδες. Αλλά είναι πολύ πιο έγκυρη μια εφημερίδα, όταν γράφει κάτι, από μια ιστοσελίδα κάποιου ο οποίος υβρίζει, γιατί δεν μπόρεσε να λύσει το πρόβλημά του και έστω με κατανόηση το λέω- έχει κάθε δικαίωμα να λέει οτιδήποτε.
      ΜΙΧΑΗΛ ΠΑΝΤΟΥΛΑΣ: Ορίστε το τηλέφωνό του, για να το πάρετε. Θα το καταθέσω στα Πρακτικά.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά το προαναφερθέν έγγραφο, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΦΙΛΙΠΠΟΣ ΤΣΑΛΙΔΗΣ: Αφού τον κάλεσε.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Να το καταθέσετε. Το ξέρω, κύριε. Σας λέω: Τον καλέσαμε. Τον ερώτησε ο κ. Ράμμας: «Είπα εγώ ποτέ αυτήν τη φράση;». Λέει: «Δεν σας άκουσα ο ίδιος, αλλά μου είπαν ότι το είπατε.» Εάν, λοιπόν, μου είπαν ότι το είπατε και έχετε την κοινοβουλευτική τακτική –γιατί δεν θέλω να μιλήσω για ήθος, σας σέβομαι- να φέρνετε εδώ και να κατηγορείτε έναν άνθρωπο που δεν μπορεί να μιλήσει εξαιτίας του ότι δεν είναι ο πολιτικός που απαντά και σας μιλώ εγώ και σας λέω την απάντηση, ότι με τέτοια στοιχεία προσπαθείτε να προσβάλλετε το κύρος της δικής μας προσπάθειας, είστε γελασμένοι.
      Ελάτε παρακάτω, για να δουν οι συνάδελφοί μου και να ακούσουν ότι ζητήσαμε, πριν προχωρήσουμε με την καλλιτεχνική επιτροπή, να σας πουν πού έχουμε καταλήξει, για να μην αγωνιά η κ. Σχοιναράκη γι’ αυτό το θέμα. Θα ήθελα να σας πω το εξής, λοιπόν. Ακούστε από ένα νομό αναφορά για το τι γινόταν εκεί: «Μετά από έρευνα που διεξήχθη στο δικό μας γραφείο διαπιστώθηκαν τα εξής: Για την εύρυθμη λειτουργία του προγράμματος στα μουσικά προπαρασκευαστικά μαθήματα των σχολείων της περιφερείας μας ευρέθη: Πρώτον, πλημμελής έλεγχος εκ μέρους των διευθυντών των εκπαιδευτικών της μουσικής, όσον αφορά την τακτική και συνεπή προσέλευσή τους για την πραγματοποίηση του μαθήματος πέραν του υποχρεωτικού ωραρίου που είχαν στα ολοήμερα. Το πρόγραμμα εκτελούταν αναλόγως από τις 13.00΄-20.00΄. Δεύτερον, έλλειψη γνώσης του προγράμματος διδασκαλίας μουσικής και μουσικών οργάνων εκ μέρους των διευθυντών με αποτέλεσμα η ύλη προς διδασκαλία να είναι αόριστη, αναποτελεσματική και χωρίς καμία παιδαγωγική δομή. Τρίτον, σύγκρουση και δημιουργία κακού παιδαγωγικού κλίματος ανάμεσα στους διδάσκοντες και στους διδασκόμενους μεταξύ του μαθήματος της μουσικής του βασικού προγράμματος του σχολείου μας, του ολοήμερου, αλλά και του προγράμματος μουσικής και μουσικών οργάνων. Μ’ αυτόν τον τρόπο στην ουσία υπονομευόταν η εύρυθμη λειτουργία του ολοήμερου σχολείου.» Ακούτε τι λέγεται; Υπονομευόταν η σωστή λειτουργία από αυτό το αλαλούμ. «Και τέταρτον, η ανύπαρκτη εποπτεία του προγράμματος από τους υπεύθυνους της εκτέλεσής του. Μόνο μια φορά στο τέλος της σχολικής χρονιάς καταγεγραμμένα πέρασε από τη διεύθυνση ο επόπτης ρωτώντας κάθε σχολείο για τα τυχόν προβλήματα, με αποτέλεσμα να εγείρει την μήνιν των διευθυντών.» Αυτή ήταν η λογική σας. Και μέχρι εδώ δεν έχουμε πει τίποτα ακόμα. 
      ΦΙΛΙΠΠΟΣ ΤΣΑΛΙΔΗΣ: Άρα, υπονόμευαν συστηματικά και ουσιαστικά.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Μα, μ’ ένα πρόγραμμα, που ήταν αλαλούμ, η παιδαγωγική ουσία, το κυρίως πρόγραμμα και το πρόγραμμα του ολοήμερου σχολείου δεν μπορούσαν να λειτουργήσουν, να αποδώσουν, να παραγουν ουσιαστικό έργο εκπαίδευσης. 
      Και λέμε, λοιπόν, τι κάναμε εμείς, για να μη λέτε τι κάνατε εσείς μόνο. Η καλλιτεχνική επιτροπή μετά από αίτημα της πολιτικής ηγεσίας –και σας το απαντώ αυτό μονίμως στον κοινοβουλευτικό έλεγχο- για την ανάγκη εξορθολογισμού του όλου συστήματος –δεν ξέρω γιατί σας πείραξε η λέξη «εξορθολογισμός»- και για την ύλη και για τα μουσικά προπαρασκευαστικά και για τη διοίκηση και για τον έλεγχο αυτών, μας έστειλε μια εισήγηση.
      Δυο-τρία σημεία θα σας διαβάσω, για τον τρόπο για τον οποίο, μόνο κατά τρεις ώρες την εβδομάδα σε διδασκαλία, θα μπορούσε να γίνει ένα αποδεκτό, ποιοτικό και αποδοτικό νέο σύστημα μουσικής προπαιδείας στα μουσικά σχολεία, με κέντρο τα μουσικά σχολεία. Ακούστε, λοιπόν, τι λέει στο έγγραφό της η καλλιτεχνική επιτροπή. Γιατί εγώ ακούω βέβαια και καταλαβαίνω ότι όταν εσείς λέτε καλλιτεχνική επιτροπή εννοείτε τη δική σας καλλιτεχνική επιτροπή, που ξέρετε ποιος τη χρησιμοποιούσε πίσω από το υποβολείο του και έκανε εκείνα που έκανε. Αν δεν ξέρετε, κυρία Σχοιναράκη, αν δεν γνωρίζετε, ρωτήστε τον κ. Τσούλια και τον πρώην Πρόεδρο της Ο.Λ.Μ.Ε. που είναι πολύ φίλος σας και είχε μαζί σας αρκετή πολιτική σχέση για να σας πουν πώς βρίσκονται στα δικαστήρια και για ποιους λόγους με τον εν λόγω κύριο της δικής σας καλλιτεχνικής επιτροπής. Εκείνον που μανιπουλάριζε, εκείνον που κανόνιζε –επιτρέψτε μου να πω- από τα παρασκήνια της κοινής καλλιτεχνικής επιτροπής. Εγώ σας μιλώ για τη σημερινή καλλιτεχνική επιτροπή. Ακούστε, λοιπόν, τι λέει. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Δηλώστε τα αυτά με έγγραφο για να τα δούμε, κύριε Υπουργέ.  
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Βεβαίως. Να μη με διακόπτετε. Εγώ δεν σας διέκοψα. 
      Η καλλιτεχνική επιτροπή εισηγήθηκε τα εξής. Δυο- τρία θα σας διαβάσω από όσα εισηγήθηκε. 
      Η στελέχωση των τμημάτων να γίνεται από καθηγητές μουσικής, οι οποίοι θα προσληφθούν στα μουσικά σχολεία από τον ενιαίο πίνακα ωρομισθίων και αναπληρωτών του Υπουργείου Παιδείας. Αλήθεια, μπορείτε να μας καταθέσετε κάποιο έγγραφο να μας πείτε από ποιον πίνακα προσλαμβάνονταν; Γιατί εγώ θα σας δώσω τώρα έγγραφα για να δείτε πώς προσλαμβάνονταν. 
      Μπορείτε να μας πείτε με ποια διαφάνεια, εσείς που κόπτεστε πως εγώ ομολόγησα, ότι έγιναν ορισμένα λάθη; Κανένα λάθος δεν ομολόγησα αλλά έτσι είναι η σειρά. Αναρτήσαμε το δικό μας πίνακα για τα μουσικά σχολεία με τις προϋπηρεσίες που είχαν δηλωθεί. Και αυτό λέει η διαδικασία. Έτσι λέει ο νόμος. Δώσαμε με εγκύκλιο το δικαίωμα σε όλους τους μουσικούς, των οποίων τα ονόματα περιλαμβάνονταν σ’ αυτό τον πίνακα, να έρθουν και να κάνουν τις ενστάσεις τους. Να φέρουν τα παραστατικά για να συνυπολογιστούν οι οποιεσδήποτε νέες προϋπηρεσίες που δεν, είχαν προσμετρηθεί κανονικότατα. Και αναρτήθηκε ο τελικός πίνακας, την ευθύνη του οποίου έχουμε εμείς και τον οποίο εσείς δεν είχατε κάνει. 
      Συνεχίζω, λοιπόν. Τι άλλο λέει η καλλιτεχνική επιτροπή στην τελική της πρόταση. Ο τόπος διδασκαλίας θα είναι μόνο οι κτηριακές εγκαταστάσεις του μουσικού σχολείου. Τα τμήματα θα λειτουργούν εκτός ωρολογίου προγράμματος. Δηλαδή μετά το πέρας των μαθημάτων αν αυτά γίνονται καθημερινές ή ακόμα και κατά την ημέρα του Σαββάτου. 
      Η διδασκαλία πρέπει να γίνεται σε ομάδες των δέκα μαθητών και τα τμήματα μπορούν να παρακολουθούν οι τάξεις αυτές. Δίνει μάλιστα μια ώρα για τις ακουστικές ασκήσεις, μια ώρα για φωνητικές ασκήσεις και μια ώρα για φωνητικά ή οργανικά. Τρεις ώρες στο σύνολο. 
      Αυτά προτείνει η σημερινή καλλιτεχνική επιτροπή και αυτά είμαστε έτοιμοι να θεσμοθετήσουμε για να κάνουμε πραγματικότητα το νέο, απλούστερο, διαφανέστερο, ποιοτικότερο και αποτελεσματικότερο σύστημα μουσικής προπαίδειας των παιδιών μας. Αυτό θα υλοποιήσουμε. Προς αυτή την κατεύθυνση κινηθήκαμε και με βάση αυτό το εισηγητικό σημείωμα -το οποίο ευχαρίστως να σας δώσω όποτε θέλετε- εμείς θα κινηθούμε. 
      Επειδή φωνάζετε ότι λειτούργησε υπέρ των μαθητών. Έτσι δεν είπατε, κυρία Σχοιναράκη; Λειτούργησε υπέρ των μαθητών. Το είπατε και οι υπόλοιποι. Ο κ. Παντούλας μίλησε για τον υπέροχο θεσμό για τον οποίο μάλιστα ακούσαμε τόσα πολλά. Εγώ να σας δώσω και εύσημα, κύριε Παντούλα. Όντως το σχολείο αυτό είχε μια πολύ καλή παράδοση και κανένας, έξω από την πολιτική αντιπαράθεση που έχουμε, δεν θα ήταν εδώ για να μειώσει το έργο σας. Και μπράβο σας!
      Ελάτε, όμως, να ακούσετε, επειδή είστε Βουλευτής του κόμματος της Αντιπολίτευσης, μερικά από τα στοιχεία που θα δώσω τώρα. Λειτούργησε τάχα, κυρίες και κύριοι συνάδελφοι, υπέρ των μαθητών ή υπέρ των πράσινων παιδιών τα οποία με κάθε τρόπο, χωρίς κανένα έλεγχο και χωρίς κανένα δεσμευτικό πίνακα διδάσκονταν. Χωρίς έλεγχο τους πλήρωναν, χωρίς δηλαδή κανένας να ελέγχει αν οι ώρες που έχουν κάνει και έχουν καταγραφεί από ένα διευθυντή δημοτικού σχολείου, που βρισκόταν έξω απ’ αυτήν τη διαδικασία, ήταν πράγματι οι ώρες που δίδαξαν. Και έχουμε και τραγελαφικές καταστάσεις, όπου ο διευθυντής του σχολείου λέει υπεύθυνα, με συγκεκριμένα έγγραφα που θα τα καταθέσουμε, ότι όλα αυτά γίνονταν μέσα σ’ ένα δίωρο, ενώ έχουν καταγραφεί εξάωρα και οκτάωρα από τον κάθε καθηγητή.
      Πότε χωρούσαν τα εξάωρα και τα οκτάωρα στο δίωρο όπου λέει ότι γίνονταν τα μαθήματα αυτά στο σχολείο ο διευθυντής; Ποιος θα απαντήσει γι’ αυτά; Πώς πληρώθηκαν αυτές οι χιλιάδες ώρες; Και ήρθε ο λογαριασμός σε μας μετά: 30.000.000 ευρώ. Γιατί όταν τα κάνατε, δεν δεσμεύατε τις πιστώσεις; Γιατί δεν κάνατε εκείνο που κάνουμε εμείς σήμερα; Πρώτα δεσμεύουμε τις πιστώσεις για τους αναπληρωτές, τους ωρομίσθιους, τις ειδικότητες κλπ. και μετά στέλνουμε κόσμο. Έχουμε διασφαλίσει τις πιστώσεις και μετά ανοίγουμε την κίνηση προς τα σχολεία. Αυτό κάνουμε, ενώ εσείς διορίζατε αναφανδόν όποιον θέλατε, μαζικά και στο τέλος στείλατε το λογαριασμό στη Νέα Δημοκρατία. Ήσασταν βέβαιοι από τότε ότι δεν θα εκλεγείτε πάλι ως κυβέρνηση.
      Θέλω να δούμε ακριβώς πώς είχαν μερικά πράγματα σε κάποιες περιοχές της χώρας, όπως στο Ηράκλειο Κρήτης, για να μας ακούσει η κ. Σχοιναράκη. Και επειδή είπε ότι θα μου πει αυτή για τον Πειραιά, θα της πω εγώ τώρα για το Ηράκλειο. 
      Ηράκλειο Κρήτης: Εμφανίζεται από τα αρχεία του Υπουργείου Παιδείας να έχουν προσληφθεί εκατόν τέσσερις εκπαιδευτικοί με σύνολο απασχόλησης χιλίων τετρακοσίων πενήντα ωρών –ακούστε, κύριοι συνάδελφοι- την εβδομάδα! Οι μαθητές, οι οποίοι εμφανίζεται ότι συμμετείχαν, ήταν χίλιοι τετρακόσιοι πενήντα. Ας δούμε τώρα κάτω απ’ αυτά τα γενικά στοιχεία ποια ήταν μερικά από τα ειδικά στοιχεία του νομού, για να δούμε πόσο κύρος είχε η διαδικασία, πόσο διαφανής και πόσο αποτελεσματική ήταν και αν αυτό λειτουργούσε υπέρ των παιδιών ή υπέρ εκείνων, οι οποίοι προσλαμβάνονταν και έγραφαν τις ώρες.
      Δημοτικά Σχολεία Ζαρού και Γέργερης. Τα ξέρετε, κυρία Σχοιναράκη.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Πάρα πολύ καλά.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εμφανίζονται να διδάσκουν στο πρόγραμμα δέκα καθηγητές, εκ των οποίων οι τέσσερις με δώδεκα ώρες την εβδομάδα -σημειώστε το, παρακαλώ- και οι έξι με έξι ώρες την εβδομάδα. Υπάρχουν, όμως, βεβαιώσεις των διευθυντών των σχολείων, σύμφωνα με τις οποίες οι συνολικές ώρες διδασκαλίας ανά εβδομάδα και στα δύο σχολεία ήταν έξι. Τι γινόταν; Αυτά που πληρώσαμε εμείς και σας το είπα γιατί το σύνολο το πλήρωσε η δική μας η Κυβέρνηση, σε ποιον είχαν καταλογιστεί; 
      ΦΙΛΙΠΠΟΣ ΤΣΑΛΙΔΗΣ: Σε ποιον πληρώνανε;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα έχουμε και ελέγχους παρακάτω. Μην ανησυχείτε. 
      Είναι προφανές, λοιπόν, ότι οι τέσσερις καθηγητές που πληρώνονταν για δώδεκα ώρες εβδομαδιαίως, εργάζονταν -στην καλύτερη των περιπτώσεων- μόνο τις έξι από αυτές. 
      Άλλο παράδειγμα στον ίδιο νομό: 1ο και 2ο Δημοτικό Σχολείο Κρουσώνα: Συνδιδασκαλία έκαναν. Και μπορώ να σας το αποδείξω, έχω το έγγραφο. Δεν δούλευε το κάθε σχολείο ξεχωριστά. Σας το λέω για να υπολογίσετε τις ώρες. Εμφανίζονταν να έχουν προσληφθεί δεκαέξι εκπαιδευτικοί, οι δώδεκα με έξι ώρες εβδομαδιαίως και οι τέσσερις με δώδεκα ώρες απασχόλησης ανά εβδομάδα έκαστος. Σύμφωνα με τις βεβαιώσεις των διευθυντών, το μάθημα γινόταν από κοινού στο 1ο και 2ο Δημοτικό μεταξύ 14:00΄ και 16:00΄, μόνο Τρίτη και Παρασκευή. Είναι προφανές ότι κανένας από τους δεκαέξι εκπαιδευτικούς δεν δίδασκε τις ώρες, για τις οποίες είχε προσληφθεί και πληρωνόταν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, ένα λεπτό μόνο.
      Έτσι, λοιπόν, φτάνουμε στο σημείο, κυρίες και κύριοι συνάδελφοι, να δώσουμε με τα στοιχεία αυτά στον ελληνικό λαό να καταλάβει. Μπορώ να σας δώσω στοιχεία στη δευτερολογία μου και για άλλες περιοχές και για τον Πειραιά, αν θέλετε, κυρία Σχοιναράκη.
      Στον Πειραιά: Εκατόν ογδόντα ένας εκπαιδευτικοί, χίλιες εξακόσιες ενενήντα έξι ώρες την εβδομάδα. 
      ΑΝΔΡΕΑΣ ΛΟΒΕΡΔΟΣ: Τι λέτε; Έχω τις αξιολογήσεις του Πειραιά…
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Τι λέω; Αυτά που λέω. Θα σας δώσω, αν θέλετε, τους πίνακες.
      Οι μαθητές, οι οποίοι εμφανίζονται -το είπε και η κ. Σχοιναράκη- ήταν δυόμισι χιλιάδες. Για ελάτε να δούμε, λοιπόν: Οι καθηγητές που έχουν προσληφθεί, είναι για οκτώ ώρες έκαστος και είναι κατανεμημένοι ισόποσα σε τρεις κατηγορίες: πιάνο, κιθάρα, Θεωρία Ευρωπαϊκής Μουσικής. Οι προσλήψεις γίνονταν από 4 Δεκεμβρίου έως και 12 Φεβρουαρίου. Για κοιτάξτε αυτό το δεύτερο στοιχείο, δηλαδή το πότε προσλαμβάνονταν. Είναι πολύ σημαντικό. Έφταναν, δηλαδή, στο σημείο να προσλαμβάνουν τον πρώτο, το δεύτερο μήνα του έτους για δυο-τρεις μήνες ακόμα. Να, πόση σημασία έδιναν στο θεσμό. Και από κει και μετά θα σας αναφέρω –στη δευτερολογία μου, γιατί δεν υπάρχει παραπάνω χρονική ανοχή- παραδείγματα, για να δείτε πώς με ημερομηνίες, όχι μόνο προεκλογικά, δηλαδή δέκα μέρες προ των εκλογών, κάνατε προσλήψεις εδώ ελεύθερα και χωρίς κανέναν περιορισμό, όπως σας είπα, αλλά τις κάνατε και την επομένη των εκλογών και τη μεθεπομένη των εκλογών. Πότε έγιναν οι εκλογές; Το Μάρτιο του 2004.
      ΦΙΛΙΠΠΟΣ ΤΣΑΛΙΔΗΣ: Λόγω αδράνειας, κύριε Υπουργέ. Λόγω κεκτημένης ταχύτητας.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Λόγω αδράνειας ή λόγω του ότι έπρεπε να γίνουν εκείνα, τα οποία είχαν υποσχεθεί και επίσης έπρεπε, πριν έρθουν οι υπόλοιποι να κυβερνήσουν, να εξοφληθούν τα γραμμάτια των προηγουμένων; Εάν, λοιπόν, έχετε κατά νου να συνεχίσετε την κριτική, θα πρέπει πρώτα να δείτε τα πεπραγμένα.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Έχω την τιμή να ανακοινώσω στο Σώμα ότι οι Υπουργοί Περιβάλλοντος, Χωροταξίας και Δημοσίων Έργων, Οικονομίας και Οικονομικών, Εξωτερικών, Ανάπτυξης και Αγροτικής Ανάπτυξης και Τροφίμων κατέθεσαν σχέδιο νόμου: «Κύρωση των τροποποιήσεων που έγιναν στο Μόντρεαλ στις 15 έως 17 Σεπτεμβρίου 1997 και στο Πεκίνο στις 29 Νοεμβρίου έως 3 Δεκεμβρίου 1999 του Πρωτοκόλλου του Μόντρεαλ του 1987, που κυρώθηκε με το ν.1818/1988 (ΦΕΚ Α΄ 253), σχετικά με τις ουσίες που καταστρέφουν τη στοιβάδα του όζοντος».
      Παραπέμπεται στην αρμόδια Διαρκή Επιτροπή.
      Επίσης, από τον Πρόεδρο του Συνασπισμού Ριζοσπαστικής Αριστεράς κ. Αλέξανδρο Αλαβάνο στάλθηκε επιστολή με την οποία στην παρούσα επερώτηση ορίζει ως Κοινοβουλευτικό Εκπρόσωπο το Βουλευτή κ. Αθανάσιο Λεβέντη.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Ανδρέας Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Κύριε Υπουργέ, σημείωσα ότι περίπου δεκαέξι φορές στην ομιλία σας αναφερθήκατε «στα εμείς και στα εσείς». Θεωρώ ως πολιτικός πως ό,τι το χειρότερο και αδιάφορο για τον Έλληνα πολίτη, είναι να ακούει στη Βουλή Υπουργούς, στελέχη κομμάτων, να αναφέρονται και να εξαντλούν τις ομιλίες τους «στα εμείς και στα εσείς». Είναι λυπηρό αυτή η έρημη η ελληνική πολιτεία να μην μπορεί να αντέξει τη λογική πως κάθε κυβέρνηση κάνει το κατά δύναμη και η επόμενη έρχεται για να προχωρήσει. 
      Αυτό προσπάθησαν να αναδείξουν οι συνάδελφοί μου, που μίλησαν προηγουμένως, λέγοντας –σημειώνω μια χαρακτηριστική φράση του κ. Έξαρχου- το εξής: «Έπρεπε να προχωρήσετε τους θεσμούς κοινωνικής προστασίας στην εκπαίδευση και όχι να τους συρρικνώνετε παντοιοτρόπως». Θα έπρεπε να βάλετε ένα πετραδάκι ακόμα σε ό,τι έγινε, διορθώνοντας τα κακώς κείμενα, αντί να εξαντλήστε στο να στήνετε ένα κομματικό κράτος και εδώ μέσα στη Βουλή εμείς να επικαλούμαστε τα καλώς κείμενα της δικής μας εποχής, εσείς το αντίθετο και όλα αυτά να προσδιορίζονται από «τα εμείς και τα εσείς». Δεν θέλω, όμως, να σταθώ καθόλου σε όλα αυτά.
      Περνούν τα χρόνια, κύριε Υπουργέ και ο λόγος του ΠΑ.ΣΟ.Κ. από εδώ και πέρα θα αρθρώνεται με προγραμματικούς τρόπους. Δεν θέλω να εκληφθεί αυτό ως δειλία ή ως αποφυγή να μιλάμε για το παρελθόν και γι’ αυτό καταθέτω στο Σώμα από την εκλογική σας περιφέρεια τα της λειτουργίας δεκάδων σχολικών μονάδων στην πρωτοβάθμια εκπαίδευση σε σχέση με τα ειδικά προπαρασκευαστικά μουσικά προγράμματα, από όπου, από επιστολές συλλόγων γονέων και κηδεμόνων και προϊσταμένων σχολικών μονάδων, προκύπτει η ικανοποιητική λειτουργία των μουσικών σχολείων.
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Σας αφήνω να επικαλείστε αριθμούς ακατάληπτους για όποιον μας ακούει, πλην ημών, κύριε Υπουργέ.
      Δεύτερον, οφείλω να πω στο Σώμα ότι σε σχέση με τα περί «εμείς και εσείς» για τις καλλιτεχνικές επιτροπές επί ΠΑ.ΣΟ.Κ. και για τις καλλιτεχνικές επιτροπές επί Νέας Δημοκρατίας, για τα κακώς κείμενα και τα καλώς κείμενα, είναι χαρακτηριστική η αναφορά σε τρία ονόματα: στον πρόεδρο της καλλιτεχνικής επιτροπής –ο ίδιος και τότε και τώρα- σε μέλος της καλλιτεχνικής επιτροπής, στον κ. Αγγελόπουλο, πρωτοψάλτη του Οικουμενικού Πατριαρχείου και τότε και τώρα, στον κ. Γιώργο Δεμερτζή, βιολιστή παγκοσμίου φήμης και τότε και τώρα.
      Δεν καταλαβαίνω τι είναι αυτό που προσδιορίζει μια λειτουργία, μαγικώ τω τρόπω, κακή για το παρελθόν και, μαγικώ τω τρόπω, καλή για το παρόν, όταν κατά βάση τα πρόσωπα είναι τα ίδια.
      Αφήστε τα αυτά, δεν τα ακούει κανείς. Δεν μας ακούει κανείς. Μας απαξιώνουν, όταν χρησιμοποιούμε αυτού του είδους τα επιχειρήματα.
      Μια και αναφερθήκατε στον κ. Πετσάλνικο και σε σχολική μονάδα της ακριτικής μας περιοχής, θρακιώτικη, κύριε Υπουργέ, καταθέτω τη σχετική εγκύκλιο του έτους 2000 του κ. Πετσάλνικου, από την οποία προκύπτει ότι η εξακτίνωση του προγράμματος αυτού ήταν πανελλήνια. Βάσει αυτής της εγκυκλίου για εξάωρη δημιουργική απασχόληση των μαθητών στα προπαρασκευαστικά μουσικά τμήματα, αυτά αφορούσαν όλη τη χώρα και σας διαβεβαιώνω, όπως με διαβεβαιώνουν άνθρωποι που ασκούν το συγκεκριμένο επάγγελμα, ότι λειτουργούσαν σε εκατοντάδες περιπτώσεων σχολικών μονάδων. 
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Δεν νομίζω ότι έχει νόημα να δώσω άλλο χρόνο, από τα τέσσερα λεπτά που έδωσα, στα του παρελθόντος. Ελάτε να δούμε τι ακριβώς συμβαίνει σήμερα. Και επειδή είχε δίκιο μια συνάδελφος της Νέας Δημοκρατίας, όταν συνάδελφός μου αναφέρθηκε στη γαλοπούλα των ημερών, θεωρώντας κλισέ πια τη λέξη αυτή μετά από αυτές τις μέρες που γελά όλη η Ελλάδα με το αλαλούμ το κυβερνητικό και έγινε πράγματι ένα κλισέ των ημερών, ας το σοβαρέψουμε λίγο. 
      Το κυβερνητικό αλαλούμ εμφανίστηκε ακόμη μία φορά σε ζήτημα που αφορά την υγεία των κατοίκων και των πολιτών όλης της Ευρώπης και μας εξέθεσε σε πανευρωπαϊκό και διεθνές επίπεδο, αλλά, κύριε Υπουργέ, δεν πρόκειται για μεμονωμένο παράδειγμα και αυτό είναι και το ανησυχητικό και για την παιδεία, αλλά είναι ένα χαρακτηριστικό παράδειγμα και μία απόδειξη της έλλειψης κυβερνητικού συντονισμού σε όλα τα επίπεδα. Ο Πρόεδρος της Κυβέρνησής σας δεν σας συντονίζει. Το Μαξίμου δεν ξέρω πώς λειτουργεί, πάντως συντονιστικά για την Κυβέρνηση -ως εκ του Συντάγματος οφείλει- δεν λειτουργεί. 
      Γι’ αυτό, το «σύνδρομο της Πρωτομαγιάς» εμφανίστηκε πριν από λίγους μήνες, γι’ αυτό στην οικονομία έχουμε αντιφατικούς σχεδιασμούς και δηλώσεις, γι’ αυτό σε μείζονες τομείς του δημοσίου βίου, όπως ο ΟΠΑΠ, έχουμε δύο και τρεις στρατηγικές να αναπτύσσονται, όπως και τις σχετικές δηλώσεις, γι’ αυτό για την παιδεία διαψεύδετε την Υπουργό, ομιλούσα από αυτού του Βήματος στις 8 Νοεμβρίου του 2004, περίπου στο 80% των όσων εκείνη την ημέρα είπε. Γι’ αυτό δεν είστε ικανοί ούτε καν να συντονιστείτε με το Υπουργείο Πολιτισμού. Κάνατε μάλιστα και με νόμο σχετική διϋπουργική επιτροπή, την οποία στην πράξη έχετε ακυρώσει. Ούτε τη στοιχειώδη σύζευξη παιδείας-πολιτισμού σε οργανικό επίπεδο είστε ικανοί μέχρι στιγμής να κάνετε πράξη και αυτά όλα είναι μείζονα ζητήματα και μείζονες αποδείξεις ότι η Κυβέρνηση αυτή δεν συντονίζεται και η διεθνής και η ευρωπαϊκή εμπειρία αποδεικνύουν ότι, όταν οι κυβερνήσεις δεν συντονίζονται, δεν μπορούν και να επιτύχουν. 
      Και όλη σας την ενεργητικότητα για την παιδεία όλο αυτόν τον καιρό –θα μιλήσω ειδικά για τη μουσική εκπαίδευση- αντί να την εξαντλείτε σε θεσμούς βελτίωσης της παρεχόμενης εκπαίδευσης σε όλες τις βαθμίδες, την εξαντλείτε δύο χρόνια τώρα με διαδικαστικά τερτίπια, με περιπτώσεις διαμόρφωσης νέας λίστας, αυτής των αναπληρωτών, νέας επετηρίδας, με τους διορισμούς και τις τοποθετήσεις στα σχολεία αναπληρωτών, ενώ ταυτοχρόνως γίνονται οι διαδικασίες των αποσπάσεων και των τοποθετήσεων. 
      Είναι πολύ χαρακτηριστική μία καταγγελία των προηγούμενων ημερών, της προηγούμενης Παρασκευής νομίζω, του κ. Θεόφιλου Σακαλίδη, μέλους του Κ.Υ.Σ.Δ.Ε., ο οποίος με πάρα πολύ αποκαλυπτικό τρόπο καταθέτει την εμπειρία του από τη λειτουργία του κεντρικού αυτού υπηρεσιακού συμβουλίου. Την καταθέτω και αυτή στη Βουλή των Ελλήνων, για να έχουν οι συνάδελφοι γνώση περί του τίνος ακριβώς συμβαίνει σε συγκεκριμένο επίπεδο.
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ήρθατε εδώ πριν από μια εβδομάδα. Σας είχα ζητήσει να μου δώσετε, για το θέμα της κινητικότητας των εκπαιδευτικών, ένα χρονοδιάγραμμα για το πότε επιτέλους θα τελειώσει αυτή η ιστορία με τα λειτουργικά κενά στον εκπαιδευτικό χώρο. Δεν σας ζήτησα να μου πείτε τον πλεονάζον και το ελλείπον προσωπικό χωρίς ειδικότητες, όπως κάνετε προσφιλώς. Σας ζήτησα να μου πείτε ποια είναι τα λειτουργικά κενά, τι εικόνα έχει το Υπουργείο. Το αποφύγατε και στην πρώτη σας τοποθέτηση και στη δεύτερη. 
      Δεν δίνετε τον αριθμό των λειτουργικών κενών και αμφισβητείτε τα στοιχεία που δίνει η Δ.Ο.Ε. και η Ο.Λ.Μ.Ε.. Και δεν δίνετε -αισίως στα τέλη Οκτωβρίου είμαστε- ένα χρονοδιάγραμμα, για το πότε αυτή η ασυναρτησία και το αλαλούμ θα τελειώσει. Δημοσιογράφοι, όπως κ. Φάνης Καλατζής στον «ΚΟΣΜΟ ΤΟΥ ΕΠΕΝΔΥΤΗ», γράφουν ότι η ακαταστασία στο θέμα των διορισμών δεν έχει εν έτει 2005 προηγούμενο, ποτέ. Το γράφουν οι περισσότερες εφημερίδες. Όμως εσείς λέτε ότι οι δημοσιογράφοι είναι αυτοί. Καλώς! 
      Πείτε μου, όμως, εσείς συγκεκριμένα πότε θα τελειώσει αυτή η περίοδος, όταν, κύριε Υπουργέ, εγκύκλιο με την υπογραφή σας σχετική με τις τοποθετήσεις εκδίδεται στις 10 Οκτωβρίου. Τι έχει γίνει; Ολοκληρώνεται αυτή η διαδικασία; Πείτε το σήμερα. Δώστε μία ημερομηνία, για  να δεχθώ ότι  είναι προσέγγιση. Τελειώνει ο Οκτώβριος και είναι δύο μήνες τα παιδιά χωρίς καθηγητές και δασκάλους. Δώστε επιτέλους μία λύση, δώστε επιτέλους ένα χρονοδιάγραμμα, για  να ξέρουμε τι είναι αυτό που θα μας περιμένει, τι είναι αυτό που πρέπει και εμείς ως Αντιπολίτευση να κοιτάμε. 
      Επιτέλους, σας είπα την προηγούμενη φορά, στην επίκαιρη ερώτησή μου για το αλαλούμ, αυτό το οποίο συμβαίνει με τους κομματικούς προϊσταμένους για την περιφέρειά σας, τον Πειραιά, όπου για πέντε ειδικότητες, θεολόγους, φιλόλογους, μαθηματικούς, φυσικούς, γυμναστές, ο κομματικός προϊστάμενος έδωσε ταυτοχρόνως πλεονάζον προσωπικό σ’ αυτές τις ειδικότητες και με άλλο έγγραφό του ανέφερε τα ελλείμματα, τις ελλείψεις στο ίδιο ακριβώς προσωπικό. 
      Μου υποσχεθήκατε από του Βήματος ότι δεν ξέρατε το θέμα και ότι θα δώσετε μία απάντηση. Δώστε μία απάντηση. Δεν είναι, όμως, κατάσταση αυτή. Εγώ εκτιμώ, σαν άνθρωπος πάνω απ’ όλα, ότι το να δουλεύουμε στον 21ο αιώνα με οθωμανικό τρόπο, το να έχουμε αντιλήψεις του τύπου «παρακάλα με για να σκεφθώ αν θα σου δώσω», το να κάνουμε προνόμιο το δικαίωμα στη μόρφωση, το οποίο το παραχωρούμε όπως θέλουμε, για να κάνουμε τις αποσπάσεις των αναπληρωτών κατά κύματα, ώστε ο ερχόμενος τελευταίος από τον κατάλογο, να πηγαίνει στο σχολείο της περιφέρειας της αρεσκείας του. Το να κάνουμε όλα αυτά -για πολλά από τα  οποία φταίμε και εμείς, δεν έχω αντίρρηση- σημαίνει ότι δεν καταλαβαίνουμε πού είναι ο κόσμος το 2005. 
      Εμείς, ως ΠΑ.ΣΟ.Κ., δεσμευόμαστε, κύριε Υπουργέ, εδώ, σήμερα, ότι την άνοιξη θα καταθέσουμε πρόταση νόμου ώστε όλη αυτή η διαδικασία της ντροπής και της συναλλαγής να τελειώσει επιτέλους και πλην ad hoc περιπτώσεων, όπου χρειάζονται ειδικές πρόνοιες, κατά τα λοιπά, όλη η διαδικασία να τρέχει μέσα από τον ηλεκτρονικό υπολογιστή και να μην παρεμβαίνουν οι άνθρωποι με τις μικρές κουτοπονηρίες και με τις διαθέσεις εξυπηρετήσεων και συναλλαγών. Αυτό είναι το ένα. Κρατήστε το. 
      Ένα δεύτερο τώρα. Θα σας πούμε σε λίγες μέρες και τη γνώμη μας εγγράφως για το σχέδιο νόμου που δώσατε στη δημοσιότητα προ δυο ημερών σχετικά με το διορισμό των στελεχών της διοικήσεως, δηλαδή τους προϊσταμένους σε όλα τα επίπεδα για τέσσερα χρόνια, έναν κρίσιμο θεσμό, ο οποίος εάν λειτουργούσε καλύτερα και αν λειτουργούσε καλά, θα μπορούσε να συμβάλει στην καλύτερη εκπαιδευτική διεργασία. 
      Θα σας πούμε τις απόψεις μας. Δεν θα σταθούμε μόνο στο φαινόμενο της συνέντευξης που τόσο έντονα πριμοδοτείτε και όπως στην υπόλοιπη Δημόσια Διοίκηση, έτσι και εσείς στην εκπαίδευση το ανάγετε σε μείζον μέσο για την ανάδειξη ενός προϊσταμένου. 
      Θα σας δώσουμε και τις ενδελεχέστερες επί των άρθρων απόψεις μας για το πώς σχεδιάζετε και για το πώς πρέπει να είχατε σχεδιάσει. Και εν τω μεταξύ, για να μη μας θεωρείτε και αφελείς, θα επικαλεστούμε εδώ σήμερα, πέραν των διαλόγων στους οποίους ανταποκρινόμαστε –και στον εθνικό διάλογο είχαμε ανταποκριθεί, αλλά μας κοροϊδεύατε και όπως όλη η κοινωνία αναγκαστήκαμε να αποχωρήσουμε και εμείς, τελευταίοι των άλλων όλων- κάτι το οποίο θα πρέπει να λάβετε υπόψη σας που ότι και εμείς το ξέρουμε, γιατί δεν έχουμε φυτρώσει με την τελευταία βροχή, δεν ζούμε αλλού, ζούμε στην Ελλάδα και έχουμε καθολική πληροφόρηση ως Μείζων Αντιπολίτευση. Μη μου πείτε ότι δεν είναι λόγος ανησυχητικός αυτό που θα σας διαβάσω. Στο Γυμνάσιο Μεγαλοχωρίου –μιλάμε για το Νομό Τρικάλων- είναι προϊστάμενος ο κ. Αχιλλέας Τζαμαλής, του  κλάδου ΠΕ-02, φιλόλογος,  όπως κρίνει το Π.Υ.Σ.Δ.Ε., το Περιφερειακό Υπηρεσιακό Συμβούλιο Δευτεροβάθμιας Εκπαίδευσης, στο 8ο Γυμνάσιο Τρικάλων, με τη φοβερή αιτιολογία –εδώ θεμελιώνεται το κράτος δικαίου- ότι είναι δημότης του Δήμου Εστιαιώτιδος, προφανώς του νομού αυτού, όπου ανήκει και το σχολείο.
      Και νομίζει το Π.Υ.Σ.Δ.Ε. –προσέξτε το αυτό, ο εισηγητής του το αναφέρει- ότι θα ενδιαφερθεί περισσότερο από κάθε άλλο για την οργάνωση και λειτουργία του σχολείου. Και η ψηφοφορία ήταν 3-3, κύριε Παντούλα και κρίθηκε με την ψήφο του προέδρου, νομίζω.
      Όταν διάβασα αυτήν την αιτιολογία, έμεινα άναυδος. Και σαν νομικός σας λέω ότι αυτή η αιτιολογία δεν στέκεται όχι στο Συμβούλιο της Επικρατείας, αλλά ούτε στο Διοικητικό Πρωτοδικείο. Ντρέπομαι. Και ντρέπομαι εάν αυτός θα είναι ο τρόπος –προκαταβολικώς το δηλώνω εδώ- που θα εφαρμοστούν και οι νέοι θεσμοί. Αλλά αυτούς θα τους συζητήσουμε αναλυτικά. Ενδελεχώς θα πούμε τις απόψεις μας και θα καταθέσουμε και τις προτάσεις μας.
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όσον αφορά τη μουσική εκπαίδευση, θα πρέπει να τη δούμε στα τρία επίπεδά της: Στα προπαρασκευαστικά, που έχουν να κάνουν με την πρωτοβάθμια εκπαίδευση, στη δευτεροβάθμια, στα περίφημα μουσικά σχολεία που εξακτινώνονται σε όλη τη χώρα -όπου ο περιορισμένος αριθμός τους, όταν αυτά εγκαθιδρύθηκαν, δημιουργούσε και τη δυνατότητα αύξησης, αν ο θεσμός επιτύγχανε- και φυσικά στα όσα συμβαίνουν στην τριτοβάθμια εκπαίδευση. Κρίσιμο μέγεθος για όλη αυτήν τη διεργασία, φυσικά είναι η πρωτοβάθμια εκπαίδευση. 
      Ο κ. Κατσιφάρας ήταν αποκαλυπτικός, εάν σε ενδιαφέρει να κάνεις αυτό που ο κ. Ράμας φαίνεται να έχει δηλώσει, ότι δηλαδή αυτόν το θεσμό τον πολυδάπανο, δεν θα ήθελα να τον είχαμε και μακάρι να τον καταργούσαμε. Η σαφής κατάργηση, η συγκεκριμένη, κύριε Κατσιφάρα, σωστά γίνεται, όταν σταματάς την προπαρασκευή από την πρωτοβάθμια. Θα σου πάνε λιγότεροι στη δευτεροβάθμια, θα έχεις λιγότερους μαθητές στα τριάντα έξι σχολεία και συνεπώς, στη συνέχεια, ο θεσμός θα μαραθεί. Θα μαραθεί, όπως θα μαράνετε το ολοήμερο σχολείο. 
      Το 80% των δημοτικών σχολείων είναι ολοήμερα, όπως μας ενημερώνει η ΔΟΕ. Και σε όλα αυτά, ειδικό προσωπικό δεν υπάρχει για να κάνει τη γυμναστική –γυμναστές προσλάβατε τώρα- για να κάνει το μάθημα των υπολογιστών, για να κάνει την ξένη γλώσσα, για να κάνει όλα εκείνα που τα συνιστούσαν χώρο δημιουργικής παρουσίας των παιδιών και όχι parking, όπως έλεγε ο τότε Αρχηγός της Αξιωματικής Αντιπολίτευσης και νυν Πρωθυπουργός.
      Ντρέπομαι που τα ακούω αυτά σήμερα, όταν βλέπω τι κάνετε. Τα απαξιώνετε στην πράξη. Απαξιώνετε όλους τους θεσμούς κοινωνικής προστασίας στην εκπαίδευση. Το μουσικό σχολείο, με τα προπαρασκευαστικά του στην πρωτοβάθμια, τέτοιος θεσμός είναι. Και σιγά-σιγά το ροκανίζετε. 
      Εγώ θα έλεγα ότι μία πρότασή σας που θα σκέπτεται τι γίνεται εκεί και πώς ενισχύεται η προπαρασκευαστική διεργασία στη μουσική κατεύθυνση, πόσα προβλήματα έχουν τα παιδιά και οι καθηγητές στα μουσικά σχολειά της χώρας στη δευτεροβάθμια εκπαίδευση και παραπάνω, τι γίνεται με τη μεταλυκειακή, με το χώρο των ωδείων, με την έλλειψη των ακαδημιών -όπως παντού στον κόσμο, στην Ευρώπη τουλάχιστον συμβαίνει- με τον περιορισμένο χώρο για τη μουσική στην τριτοβάθμια εκπαίδευση, μια τέτοια λοιπόν πρόταση συνολική, ουσίας, όπως κάναμε και για το Διεθνές Πανεπιστήμιο που το ψηφίσαμε όταν το φέρατε, θα την αντιμετωπίζαμε με σεβασμό, γιατί θα ήταν μια πρόταση όπως οι προτάσεις που χρειάζεται ο ελληνικός λαός. 
      Στα παιδιά που έκαναν διαδήλωση στο δρόμο για να τους στείλετε δασκάλους, κύριε Υφυπουργέ -και θα ήμουν πολύ στενοχωρημένος αν στη θητεία μου συνέβαινε κάτι τέτοιο- θα έλεγα: Ναι, εγώ βρήκα αυτήν την κατάσταση. Το ΠΑ.ΣΟ.Κ. έκανε αυτά και έπρεπε να κάνει και άλλα, τα οποία δεν έκανε και εγώ τώρα τα πραγματώνω. Δεν φερθήκατε έτσι και χάσατε τα δύο πρώτα χρόνια. Δηλαδή χάσατε το τρένο. Τίποτα δεν προλαβαίνετε να κάνετε τώρα. Γιατί όσα χρειάζονται στην παιδεία για να γίνουν οι τομές, θέλουν κυβέρνηση η οποία να απολαμβάνει της λαϊκής επιδοκιμασίας, ενώ εσείς με πρόωρη γήρανση περάσατε μέσα σε δεκαεννιά μήνες στην κατάσταση των κυβερνήσεων που έχουν δέκα και είκοσι και τριάντα χρόνια στην εξουσία. 
      Παρακμάσατε χωρίς να ακμάσετε, κύριοι της Νέας Δημοκρατίας και τώρα πια δεν προλαβαίνετε. Χάνετε μία τετραετία ασχολούμενοι με καταστάσεις, με πίνακες, με λίστες, με βολέματα, με το κομματικό κράτος στην παιδεία, ό,τι δηλαδή δεν χρειάζεται ο ελληνικός λαός.
      Αρθρώνουμε προτάσεις μέλλοντος, πρόταση νόμου για να απαλειφθούν αυτά την άνοιξη. Έχουμε καταθέσει τις προτάσεις του ΠΑ.ΣΟ.Κ., του Πολιτικού του Συμβουλίου και της Κοινοβουλευτικής του Ομάδας για την ουσία των πρώτων χρόνων της εκπαίδευσης, οπωσδήποτε της πρωτοβάθμιας και για τους πέντε κύκλους -μείζονες κύκλους- των προγραμμάτων σπουδών.
      Διεξάγουμε πανελληνίως δημόσιο διάλογο. 
      Κυρίες και κύριοι της Νέας Δημοκρατίας, από εδώ και πέρα ο λόγος μας, δεν θα είναι ο λόγος του πρώτου χρόνου της Αντιπολίτευσης. Παρ’ ότι περνάτε σε δεύτερο κύμα σκανδαλολογίας και κυνηγιού μαγισσών, όπως και στο πρώτο πέρυσι, θα πέσετε με όλο σας το σώμα μέσα. Παρ’ ότι τα κάνετε αυτά, εμείς δε θα σας παρακολουθήσουμε. Κάθε αγόρευση Βουλευτού του ΠΑ.ΣΟ.Κ. εδώ θα έχει να κάνει μ’ αυτά που έπρεπε να κάνετε και δεν κάνετε και με τις σκέψεις μας για το μέλλον. Αυτή θα είναι η αντιπολίτευσή μας και έτσι θα σας σύρουμε στις εκλογές, όποτε τις προκηρύξετε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Ο Κοινοβουλευτικός Εκπρόσωπος του Συνασπισμού κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κυρίες και κύριοι συνάδελφοι, είναι περιττό να τονίσει κανένας τη σημασία της μουσικής στην παιδεία, έτσι όπως αναπτύχθηκε στα χρόνια που μεγαλούργησε ο πολιτισμός στην Αρχαία Ελλάδα. Ήταν βασική προϋπόθεση. Ξεκινούσαν πρώτα από τη μουσική, από τη γυμναστική και μετά τα άλλα μαθήματα. Ο άμουσος εθεωρείτο αγράμματος, ξύλο απελέκητο, όπως λέμε σήμερα. 
      Δυστυχώς, στον τόπο μας –ίσως- και σε άλλες χώρες δεν υπάρχει αυτή η μουσική μεταχείριση και παλαιότερα και στα σημερινά χρόνια. Βέβαια, γνωρίζουμε ότι το σχολείο αποτελεί τον παιδαγωγικό χώρο, όπου το παιδί, εκτός από την απόκτηση των βασικών γνώσεων, βιώνει και άλλες εμπειρίες που συμβάλλουν στην κοινωνικοποίηση και στη διαμόρφωση της προσωπικότητάς του. Η επαφή των μαθητών και ιδιαίτερα στην προσχολική ηλικία και στο δημοτικό σχολείο με τον κόσμο της μουσικής συμβάλλει στην ανάπτυξη του συναισθηματικού του κόσμου, στην καλλιέργεια της προσωπικότητάς του, στην ανάπτυξη της ευαισθησίας του και στη διεύρυνση της κοινωνικότητάς του, στην ενεργοποίηση των δημιουργικών του δυνάμεων, στη φαντασία του, στην ευαισθησία του, έτσι ώστε να εκφράζει τα συναισθήματα και τις ιδέες του, στην επαφή του με μια βαθύτερη πνευματική και συναισθηματική ευχαρίστηση που δεν μπορεί να εκφραστεί με άλλο τρόπο, ούτε και με λόγια, στην ανάπτυξη της κριτικής σκέψης, της ανάλυσης και της σύνθεσης μετά από τη μελέτη ενός μαζικού έργου, καθώς και στην αυτοσυγκέντρωση και στην αυτοπειθαρχία.
      Αυτός ο τομέας της εκπαίδευσης έπρεπε και πρέπει να συναντά το αμέριστο ενδιαφέρον όλων μας. Συχνά ο μέσος πολίτης έχει εθιστεί στην αντίληψη να ταυτίζει τη σχολική εκπαίδευση με τη γλώσσα, με τα μαθηματικά και γενικά με τα λεγόμενα πρωτεύοντα μαθήματα. Έτσι μαθήματα όπως η μουσική, τα καλλιτεχνικά, περνούν σε δεύτερη μοίρα, δυστυχώς.
      Ο χρησιμοθηρικός χαρακτήρας της εκπαίδευσης και ο εξεταστικοκεντρικός χαρακτήρας του σχολείου, όπου το ενδιαφέρον των μαθητών περιορίζεται σχεδόν αποκλειστικά στη γνώση που είναι αναγκαία για την επιτυχία στις εξετάσεις, ευθύνονται γι’ αυτήν την αντίληψη. Για μας στο Συνασπισμό, που αντιλαμβανόμαστε το μορφωτικό ρόλο του σχολείου σε άμεση σύνδεση με την ολόπλευρη ανάπτυξη της προσωπικότητας του μαθητή, του ανθρώπου, του ολοκληρωμένου στη συνέχεια, μια τέτοια αντίληψη δεν μπορεί να γίνει αποδεκτή. Η μουσική παιδεία αποτελεί βασικό συστατικό στοιχείο της όλης αγωγής του ανθρώπου και ιδιαίτερα της αισθητικής αγωγής. Είναι μάθημα πρωτεύουσας σημασίας και ως τέτοιο θα πρέπει να αντιμετωπιστεί. 
      Η τέχνη της μουσικής είναι παγκόσμιο φαινόμενο και η διδασκαλία της μπορεί να αξιοποιηθεί για τη γνωριμία της μουσικής στο λαό και μέσω αυτής, για την κατανόηση και εκτίμηση των άλλων πολιτισμών, για το σεβασμό στην πολυμορφία, στη διαπολιτισμική προσέγγιση και κατανόηση των λαών. Ξέρουμε όλοι πάρα πολύ καλά, όταν θέλουν να ξεκινήσουν παιδιά από άλλες χώρες να μάθουν μια ξένη γλώσσα, τι είναι πιο εύκολο, πιο προσιτό. Να ξεκινήσουν από τα απλά τραγουδάκια που συνοδεύονται με την ανάλογη μουσική υπόκρουση. Αυτό συμβαίνει και με όλους τους ανθρώπους, με όλους τους λαούς.
      Να μην πούμε ότι και τα άγρια θηρία ημερεύουν και ακούνε εκστατικά.
      Ο ρόλος του σχολείου στην οικειοποίηση της μουσικής είναι βαρύνουσας σημασίας, γι’ αυτό και πρέπει να διασφαλισθούν στο δημόσιο σχολείο, πρωτοβάθμιας και δευτεροβάθμιας εκπαίδευσης, όλες οι αναγκαίες προϋποθέσεις που θα επιτρέψουν στη μουσική παιδεία να καταστεί δωρεάν δημόσιο αγαθό για όλα τα παιδιά.
      Πρώτα απ’ όλα, χρειάζεται να διασφαλισθούν οι προϋποθέσεις που αφορούν το διδακτικό προσωπικό. Είναι αδιανόητο να υπάρχουν σχολεία χωρίς μόνιμους καθηγητές μουσικής, χωρίς μουσικά όργανα για τη διδασκαλία του μαθήματος και την εξοικείωση των παιδιών, χωρίς την ειδική αίθουσα για τη διδασκαλία της μουσικής, χωρίς κατάλληλα προγράμματα σπουδών και χωρίς το αναγκαίο διδακτικό υλικό.
      Εδώ πρέπει να πούμε, κύριοι συνάδελφοι του ΠΑ.ΣΟ.Κ. -παρά το ότι ξεκίνησαν το 1988 να γίνονται κάποιες νομοθετικές ρυθμίσεις για να τονίζεται η αξία της μουσικής και παρά το ότι θα έπρεπε να εισαχθεί στα σχολεία, γι’ αυτό πολύ λίγα έγιναν ελάχιστα έγιναν σ’ αυτό το διάστημα. Ίσως κάτι περισσότερο πήγε να γίνει τον τελευταίο καιρό. Σήμερα σε σημαντικό βαθμό η εκπαίδευση στα όργανα και στη θεωρία της μουσικής έχει εγκαταλειφθεί ουσιαστικά στην ιδιωτική πρωτοβουλία και μάλιστα χωρίς τον αναγκαίο έλεγχο του Υπουργείου Παιδείας και το ξέρετε πολύ καλά, κύριε Υπουργέ. 
      Τα δημόσια μουσικά σχολεία παρόλες τις ελλείψεις που έχουν προσφέρουν ένα πολύ σημαντικό έργο στην ανάπτυξη της μουσικής παιδείας που οφείλεται κατά κύριο λόγο στο ενδιαφέρον και το μεράκι των εκπαιδευτικών που εργάζονται σ’ αυτά. Ενάμιση μήνα μετά την έναρξη της σχολικής χρονιάς χίλιοι πεντακόσιοι καθηγητές που καλύπτουν τις θέσεις των μουσικών μαθημάτων και της διαδικασίας των οργάνων λείπουν από τα μουσικά σχολεία της χώρας. Λείπουν σήμερα έλειπαν και χθες και προχθές και δυστυχώς αυτή είναι η σκληρή πραγματικότητα. Παρόμοια κατάσταση επικρατεί και στα υπόλοιπα σχολεία της πρωτοβάθμιας και δευτεροβάθμιας εκπαίδευσης.
      Η σημερινή ηγεσία του Υπουργείου Παιδείας ενώ κατέκρινε τις πρακτικές των προηγούμενων κυβερνήσεων και υποσχέθηκε λύση των προβλημάτων της μουσικής εκπαίδευσης στη χώρα μας συνεχίζει την πρακτική του μη διορισμού εκπαιδευτικών του κλάδου και την κάλυψη κενών με ωρομισθίους. 
      Επιτέλους, πρέπει να αναλάβει τις ευθύνες του το Υπουργείο Παιδείας που επιμένει να διατηρεί στα σχολεία αυτά εκπαιδευτικούς ωρομισθίους κακοπληρωμένους, με επισφαλή εργασιακή σχέση, εξαρτημένους και χειραγωγημένους.
      Με το ν.1824/88 η τότε κυβέρνηση προχώρησε τη διαδικασία για τη λειτουργία των τμημάτων προαιρετικής μουσικής παιδείας στα δημοτικά σχολεία. Κρυφός πόθος όλων των εκπαιδευτικών της μουσικής ήταν τουλάχιστον τα περισσότερα απ’ αυτά να γίνουν τα μελλοντικά δημοτικά μουσικά σχολεία. Όμως, δεκαεπτά χρόνια μετά, αυτό όχι μόνο δεν έγινε πραγματικότητα λόγω έλλειψης σχεδιασμού, προχειρότητας και αποσπασματικότητας αλλά έρχεται σήμερα η Κυβέρνηση στηριζόμενη πάνω σ’ αυτήν την κατάσταση και με πρόσχημα την αναδιοργάνωσή τους τα θέτει στο περιθώριο υποβαθμίζοντάς τα με σκοπό ουσιαστικά το κλείσιμό τους.
      Μάλλον, κύριοι συνάδελφοι, δεν αντέχει η σημερινή εποχή της εμπορευματοποίησης της τέχνης, της υποκουλτούρας, «ανθρώπους, καλλιτεχνικά μορφωμένους που θα απολαμβάνουν την τέχνη» όπως έλεγε και ο Καρλ Μαρξ.
      Ακούσαμε εδώ τον κύριο Κοινοβουλευτικό Εκπρόσωπο του ΠΑ.ΣΟ.Κ. να λέει και να κατακρίνει το «εμείς και εσείς» που χρησιμοποίησε ο κύριος Υπουργός. Όντως έτσι είναι. Και εκείνος έκλεισε στο τέλος την ομιλία του πάλι με το «εμείς και εσείς που κάναμε ή θα κάνετε» και βλέπουμε πάλι αντιπαράθεση. Εμείς κάναμε, εσείς δεν κάνατε και σήμερα η Νέα Δημοκρατία απαντά σαν Κυβέρνηση με τα επιχειρήματα που χρησιμοποιούσε το ΠΑ.ΣΟ.Κ. τότε όταν ήταν κυβέρνηση, από την άλλη το ΠΑ.ΣΟ.Κ. κατακεραυνώνει την Κυβέρνηση με τα επιχειρήματα που και τότε χρησιμοποιούσε η Νέα Δημοκρατία όταν ήταν στην αντιπολίτευση.
      Κύριοι συνάδελφοι, πρέπει να πάμε παραπέρα και να δούμε τι θα κάνουμε σήμερα. Ας τα αφήσουμε αυτά και μάλιστα στα θέματα της παιδείας και της μουσικής εκπαίδευσης. Δεν νομίζω ότι υπάρχει έδαφος για αντιπαράθεση. Πρέπει να δούμε τι δεν κάναμε και τι θα κάνουμε. Πώς θα το κάνουμε καλύτερα, πώς θα το κάνουμε γρηγορότερα και γι’ αυτό θα πρέπει να εφοδιάσουμε τα σχολεία με τους εκπαιδευτικούς τους αναγκαίους, τους οποίους θα πρέπει να αμοίβουμε όπως πρέπει και θα πρέπει να δώσουμε τη σημασία που έχει η μουσική παιδεία όπως και γενικά η παιδεία. Δεν θέλω να επεκταθώ περισσότερο.
      Κλείνοντας, θα ήθελα να τονίσω μια και μιλάμε για μουσική εδώ ότι υπάρχουν ιδιαίτερες ομάδες πληθυσμιακές που έχουν μία ευαισθησία και αν θέλετε μία επίδοση στη μουσική.
      Ένα παράδειγμα είναι οι τσιγγάνοι, τους οποίους έχουμε καταδικάσει και για τους οποίους δεν υπάρχει στον ήλιο μοίρα. Δυστυχώς τα περισσότερα τσιγγανόπουλα δεν πάνε καθόλου σχολείο. Έχετε παρακολουθήσει και αυτές τις μέρες τι γίνεται στον Ασπρόπυργο. 
      Θα πρέπει κάποια στιγμή να λυθεί αυτό το πρόβλημα. Όχι κάποια στιγμή, αλλά εδώ και τώρα. Δεν έχουμε δικαίωμα να αφήνουμε ούτε ένα παιδί έξω από το σχολείο. 
      Δυστυχώς η κύρια ευθύνη εδώ είναι της πολιτείας. Ασφαλώς μπορεί να υπάρχουν κι άλλες ευθύνες, αλλά η κύρια ευθύνη είναι της πολιτείας που δεν εξασφαλίζει σχολεία, δεν εξασφαλίζει προϋποθέσεις και δεν εξασφαλίζει και ανεκτές συνθήκες διαβίωσης και γι’ αυτούς τους ανθρώπους, όπως άλλωστε έχει υποχρέωση για όλους τους Έλληνες. 
      Σας ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Κυρίες και κύριοι συνάδελφοι, εισερχόμαστε στις δευτερολογίες και το λόγο έχει η κ. Ευαγγελία Σχοιναράκη-Ηλιάκη. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε. 
      Κάποια στιγμή, κυρίες και κύριοι συνάδελφοι, όταν άκουσα τον κύριο Υπουργό να λέει ότι στο τέλος θα μας απογυμνώσει, ειλικρινά φοβήθηκα ότι συνέβαινε κάτι τρομερό και πολύ σοβαρό και ότι θα είχαμε πρόβλημα στη συνέχεια. 
      Παρακολούθησα, λοιπόν, με ιδιαίτερη προσοχή την ομιλία του και διαπίστωσα ότι το αποτέλεσμα θα μπορούσε να περιληφθεί στη φράση -παραφράζοντας ένα γνωστό θεατρικό έργο- «ο Υπουργός γυμνός», δεδομένου ότι δεν παρουσίασε τίποτα μα τίποτα απ’ όλα όσα στην αρχή επί πέντε λεπτά και δεκαεννιά δευτερόλεπτα μας έλεγε ότι θα κάνει, αφού βέβαια μας νουθετούσε και προσπαθούσε μέσω της ομιλίας του να μας δείξει πώς πρέπει να λειτουργούμε κοινοβουλευτικά. 
      Στα πέντε λεπτά και σαράντα ένα δευτερόλεπτα της ομιλίας του, ο κύριος Υπουργός αρχίζει να περιγράφει το πώς δημιουργήθηκαν τα μουσικά σχολεία, να αναλύει, δηλαδή, το θεσμικό πλαίσιο και να φτάνει στα επτά λεπτά και πενήντα πέντε δευτερόλεπτα για να μας πει ότι ο κ. Πετσάλνικος είχε πάρει μία πολύ θετική απόφαση για το σχολείο των Σαπών. Επίσης, μας είπε το εξής συγκλονιστικό: «να σας θυμίσω ότι αυτόν τον άνθρωπο που έχει την ευθύνη αυτού του μουσικού σχολείου, εμείς τον έχουμε κρατήσει». 
      Μας το είπε ως συγκλονιστικό στοιχείο. Δηλαδή, κύριε Υπουργέ, μέσα σ’ αυτές τις επιλογές ή, αν θέλετε τις ακυρώσεις στελεχών της εκπαίδευσης, κρατήσατε έναν, ο οποίος –θα σας πω, κύριε Υπουργέ, δεδομένου ότι δεν είπατε εσείς ποιος είναι- είναι ο κ. Ηλίας Ιωαννάκης ο οποίος μιλάει έξι βαλκανικές γλώσσες και είναι κάτοχος δύο πτυχίων πανεπιστημίων μουσικών σπουδών και παραδοσιακής μουσικής. Δεν είναι, δηλαδή, ένας άνθρωπος ο οποίος δεν έχει τα προσόντα. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Είναι κουμπάρος του κ. Παπανδρέου, αν θέλετε να τα λέμε όλα! 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Εσείς μπορείτε να κάνετε τέτοιες επιλογές! 
      Εμένα με ενδιαφέρει να έχω απέναντί μου πολίτες και σε ό,τι αφορά το χώρο της εκπαίδευσης, να έχω αξιόλογα στελέχη τα οποία θα μπορούν να ανταποκριθούν στις ανάγκες της σημερινής εποχής και στη σωστή διαμόρφωση των αυριανών πολιτών, κύριε Υπουργέ. Τα υπόλοιπα δεν με ενδιαφέρουν. 
      Και συνεχίσατε –για να δείτε τι μας είπατε, κύριε Υπουργέ, και σας παρακαλώ πολύ να πάρετε τα Πρακτικά και να τα δείτε ξανά- για την καλλιτεχνική επιτροπή δεκατρία λεπτά και οκτώ δέκατα του δευτερολέπτου και για το πώς ακριβώς λειτούργησε το προηγούμενο διάστημα, χωρίς όμως να τεκμηριώνετε το παραμικρό στοιχείο και χωρίς να μας καταθέτετε το παραμικρό έγγραφο και βεβαίως, χωρίς να μας λέτε ότι έχετε κάνει κάποιες προσφυγές, προκειμένου να υπάρξουν απαντήσεις πάνω στα πολύ σοβαρά θέματα που εσείς λέτε. Εδώ δεν μας τεκμηριώσατε τίποτα! 
      Στα δεκαεπτά λεπτά της ομιλίας σας, αρχίσατε να μας μιλάτε για ένα έγγραφο της σημερινής καλλιτεχνικής επιτροπής, η οποία αποτυπώνει το όραμά σας για τα μουσικά σχολεία και το πώς ακριβώς θα βαδίσετε το επόμενο διάστημα προκειμένου να αναβαθμιστούν. 
      Σας ζητήσαμε να μας το καταθέσετε, αλλά δεν μας το καταθέσατε. Βέβαια, θα ήθελα να τονίσω ότι σ’ αυτό αναλώσατε μόλις δύο λεπτά και σαράντα δύο δευτερόλεπτα. Μόλις δύο λεπτά και σαράντα δύο δευτερόλεπτα! Σ’ αυτό το χρονικό διάστημα περικλείεται το όραμά σας για τα δημόσια μουσικά σχολεία και για το πώς ακριβώς θα δώσετε ευκαιρίες στα παιδιά του ελληνικού λαού που βρίσκονται στην περιφέρεια της περιφέρειας να έχουν αυτό το ευεργέτημα, θα έλεγα. 
      Να σημειωθεί δε, κύριε Πρόεδρε, ότι ζήτησα από τον κύριο Υπουργό τη συγκεκριμένη πρόταση και το όραμα για τα μουσικά σχολεία και μου έστειλε παραγγελία –δεδομένου ότι στην κατά πρόσωπον απάντηση μού είπε ότι θα την κατέθετε- ότι θα μου τα χορηγήσει, εφόσον κάνω αίτηση κατάθεσης εγγράφων. Μια γραφειοκρατική, δηλαδή, διαδικασία! 
      Μα, είπατε, κύριε Υπουργέ, ότι τα καταθέτετε εδώ για να ενημερωθεί το Κοινοβούλιο και ολόκληρος ο ελληνικός λαός. Εγώ, λοιπόν, τώρα θέλω να τα καταθέσετε. 
      Υπάρχει ή δεν υπάρχει τελικά όραμα; 
      Στα είκοσι δύο λεπτά αρχίσατε να μας μιλάτε για το Ηράκλειο και τι ακριβώς συμβαίνει. Όμως, σας απέδειξε ο κ. Λοβέρδος ξεκάθαρα, καταθέτοντας μάλιστα τα έγγραφα, τι ακριβώς πραγματικά συνέβαινε σ’ αυτά τα μουσικά σχολεία στο σύνολό τους και στην ιδιαίτερη εκλογική σας περιφέρεια. 
      Σας είπα και στην πρωτολογία μου, κύριε Υπουργέ, ότι τελικά δεν έχετε από τους συνεργάτες σας επαρκή ενημέρωση, γιατί προφανώς δεν έχετε επιλέξει σωστούς συνεργάτες, προκειμένου να ενημερώνουν ολόπλευρα την πολιτική ηγεσία για όσα συμβαίνουν και για όσα ενημερώνει εδώ τους Βουλευτές, εκτός και αν -συνειδητά τελικά-  θέλετε να παραπλανήσετε την Εθνική Αντιπροσωπεία. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Τους είχατε εσείς επιλέξει τους συνεργάτες! 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Και συνεχίζει ο κύριος Υπουργός, λέγοντας διάφορα τα οποία, όμως, σε κανένα τους σημείο δεν τεκμηρίωναν και δεν απαντούσαν στα ερωτήματα που έμπαιναν μέσω της επερώτησης για τη λειτουργία των σχολείων και πώς ακριβώς θα λειτουργήσουν στο επόμενο διάστημα, τι οραματίζονται και όσα οι συνάδελφοι ομιλητές έθεσαν προηγούμενα.
      Ούτε, βεβαίως, κύριε Υπουργέ, μας απαντήσατε σ’ αυτό που όλοι θέσαμε σε σχέση με το έγγραφο και την έρευνα του Συνηγόρου του Πολίτη. Θα σας την καταθέσω, για να δείτε ότι γράφει ξεκάθαρα αυτό που εσείς πάτε να παραπέμψετε ότι έγινε δήθεν από την καλλιτεχνική επιτροπή. 
      Εδώ θα πρέπει να μας καταθέσετε τα πρακτικά της καλλιτεχνικής επιτροπής, επί των δικών σας ημερών, γιατί υπάρχουν υπόνοιες ότι έχουν γίνει λαθροχειρίες στα πρακτικά -έχουν δηλαδή διορθωθεί από τη διοικητική υποστήριξη- και φαίνεται ότι δεν είχε ευθύνη η καλλιτεχνική επιτροπή σε ό,τι αφορά τα «λάθη», τις προσωπικές επιλογές, αλλά ότι είχε ευθύνη η ίδια η πολιτική ηγεσία. Σας παρακαλώ, λοιπόν, τώρα να μας καταθέσετε τα πρακτικά της καλλιτεχνικής επιτροπής επί των δικών σας ημερών. 
      Θα σας καταθέσω, κύριε Υπουργέ, την επιστολή του Συνηγόρου του Πολίτη, όπου γράφει ξεκάθαρα ότι παρά την παραδοχή από μέρους σας για το διαπιστωθέν λάθος και τη διαβεβαίωσή της για αναμόρφωση του πίνακα, αυτό δεν έχει συμβεί μέχρι σήμερα, δηλαδή, μέχρι τότε που σας στέλνει την επιστολή. Σ’ αυτό θέλουμε να μας απαντήσετε, γιατί τελικά και σ’ αυτό δεν απαντήσατε. 
      Γιατί, κύριε Υπουργέ, στους πίνακες που φτιάξατε τελικά το 2000-2004 έγιναν εννιακόσιες ενστάσεις και είχαν ως αποτέλεσμα να καθυστερήσουν τους διορισμούς; 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Σε ό,τι αφορά δε το ζήτημα, ότι πρόσωπο της πολιτικής ηγεσίας αποκάλεσε τους εμπειροτέχνες μουσικούς «πανηγυρτζήδες», να σας πω ότι αυτό το είπε ο κ. Ράμας. Το είπε ο συνάδελφός μου Μιχάλης Παντούλας στην Ένωση Γονέων Μουσικών Γυμνασίων και στο Δ.Σ. της Παγκρήτιας Ένωσης Καθηγητών Μουσικής και στους εκπροσώπους των πολυτέκνων καθηγητών. 
      Θα σας καταθέσω, κύριε Υπουργέ, και το έγγραφο των Ενώσεων Καθηγητών Μουσικής για διωγμό της μουσικής από την εκπαίδευση, που αναφέρει αυτό ακριβώς, όπως επίσης αναφέρει και κάτι άλλο, κύριε Υπουργέ. Αναφέρει ότι οι δεσμεύσεις για πιστώσεις το 2002-3 ήταν δύο χιλιάδες για τους αναπληρωτές μουσικούς και φυσικά υλοποιήθηκαν. Το 2003-4 υπήρχαν δύο χιλιάδες τριακόσιες πιστώσεις για τους αναπληρωτές μουσικούς. Το 2004-5, που διαχειριστήκατε εσείς, είχαν προβλεφθεί από την προηγούμενη κυβέρνηση δυόμισι χιλιάδες πιστώσεις. Απ’ αυτούς προσελήφθησαν μόνο τριακόσιοι. Πού πήγαν οι υπόλοιποι; Και σ’ αυτό δεν απαντήσατε. Και αυτό το ερώτημα παραμένει. 
      Σε ό,τι αφορά, κύριε Υπουργέ, το θέμα ζητημάτων, προβλημάτων κ.λπ. εγώ θα ήθελα να μου απαντήσετε στο εξής: Γιατί, ενώ αποκαταστάθηκε δικαστικά ο Διευθυντής του Μουσικού Σχολείου Σερρών, ο οποίος απομακρύνθηκε από εσάς, δεν κάνατε εσείς το παραμικρό για τη δικαίωσή του; Το ένα είναι αυτό. 
      Το δεύτερο ερώτημα είναι το εξής: Μήπως πρέπει να μας απαντήσετε για δυο πρόσωπα που βρίσκονται στο Παιδαγωγικό Ινστιτούτο ο ένας και στη θέση μουσικού συμβούλου ο άλλος, και όπως ακριβώς αναφέρουν τα πράγματα, έχουν παράνομα τις θέσεις; 
      (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Σχοιναράκη.
      Ο κ. Βασίλειος Έξαρχος έχει το λόγο.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κύριε Πρόεδρε, και εμείς, αλλά κυρίως τα παιδιά που έχουν φοιτήσει και φοιτούν στα μουσικά σχολεία και οι γονείς αυτών των παιδιών, που δραστηριοποιούνται –θα πρέπει να σας πω και το γνωρίζετε, είμαι βέβαιος- σε πάρα πολύ δραστήριους συλλόγους σε όλη τη χώρα, περίμεναν απ’ αυτήν τη συζήτηση να πάρουν ορισμένες απαντήσεις.
      Περιμέναμε επίσης κι εμείς να πάρουμε ορισμένες απαντήσεις από τον κύριο Υπουργό. Είδαμε όμως για άλλη μια φορά τη γνωστή τακτική. Τα είκοσι από τα είκοσι πέντε λεπτά αναλώθηκαν στην επιστροφή στο παρελθόν, στην προσπάθεια αλίευσης σκανδάλων κ.λπ..
      Και θέλω να σας πω με πολλή ειλικρίνεια, κύριε Υπουργέ, ότι όπου έχετε διαπιστώσει ότι κάποια πράγματα δεν είναι σωστά, να πάρουν το δρόμο τους, να υπάρξουν και κυρώσεις.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα υπάρχουν κυρώσεις. Το δηλώνω ότι θα υπάρξουν.
      ΒΑΣΙΛΕΙΟΣ ΕΞΑΡΧΟΣ: Δεν μπορεί όμως μ’ αυτήν τη λογική της σκανδαλολογίας να προχωρείτε στην υποβάθμιση της δημόσιας μουσικής εκπαίδευσης. Διότι οι σύλλογοι όλης της χώρας γι’ αυτό το οποίο θέτουν και σε μας και σε σας, θέλουν απαντήσεις.
      Το ΠΑ.ΣΟ.Κ. έκανε αυτά που έκανε. Θα μπορούσε να κάνει περισσότερα, σπεύδω να πω πρώτος κι εγώ. Εσείς όμως τώρα, που έχετε την ευθύνη της διακυβέρνησης, θα κάνετε ενιαία προγράμματα; Θα προσλάβετε μόνιμο προσωπικό; Θα αναβαθμίσετε αυτά τα σχολεία; Θα κινηθείτε στην κατεύθυνση να έχουμε δημοτικά μουσικά σχολεία ή θα γυρίσετε προς τα πίσω;
      Επ’ αυτών πρέπει να απαντήσετε, όχι σε μας, αλλά στην κοινωνία που παρακολουθεί. Διότι εσείς ακολουθείτε μια τακτική. Περιορίζετε την πρόσθετη διδακτική στήριξη, και την ενισχυτική διδασκαλία, μειώνετε τα μαθήματα μουσικής στα σχολεία, άρα θέτετε την κοινωνία στην υπηρεσία της αγοράς.
      Δεν περιμένουν αυτό οι πολίτες από τους πολιτικούς και την πολιτική. Οι πολίτες περιμένουν να λειτουργήσει η αγορά, προς όφελος της κοινωνίας ιδιαίτερα στην εκπαίδευση, πρέπει να είναι πολύ σταθερός αυτός ο στόχος. Και δεν είναι στόχος κομματικός, δεν είναι του ΠΑ.ΣΟ.Κ. ο στόχος, ούτε της Νέας Δημοκρατίας μπορεί να είναι. Είναι στόχος της ελληνικής κοινωνίας.
      Θέλουμε επένδυση στη γνώση, θέλουμε επένδυση στην παιδεία και θέλουμε επένδυση σε μια παιδεία, που θα είναι ανοιχτή, θα έχει και μουσικά σχολεία, θα έχει και ξένες γλώσσες, όπως σας είπα, θα είναι μια παιδεία, που θα ανταποκρίνεται στις ανάγκες του μέλλοντος.
      Και επ’ αυτού εσείς δεν μας έχετε μιλήσει. Ελπίζω ότι θα το κάνετε στη δευτερολογία σας. Διότι αλλιώς δεν απαντάτε στα αιτήματα του κόσμου.
      Σας ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Έξαρχε.
      Η κ. Γκερέκου έχει το λόγο.
      ΑΓΓΕΛΙΚΗ ΓΚΕΡΕΚΟΥ: Κύριε Πρόεδρε, τι να πρωτοπεί κανείς σ’ αυτά τα τρία λεπτά;
      Κατάγομαι από ένα νησί, το οποίο έχει ίσως τη μεγαλύτερη μουσική παράδοση από οποιαδήποτε άλλη περιοχή της Ελλάδας. Η μουσική παιδεία δεν είναι δευτερεύον θέμα για μας, είναι θέμα προτεραιότητας. Για τους Κερκυραίους πραγματικά –και θα έλεγα για τους Επτανήσιους- η μουσική είναι τόσο απαραίτητη, όσο ο αέρας που αναπνέουμε. Ξέρουμε πάρα πολύ καλά την ευεργετική επίδραση που έχει η μουσική παιδεία στην εξέλιξη, στην ολοκλήρωση του ανθρώπου, κυρίως όταν αυτό υπάρχει και ισχύει από τη μικρή ηλικία.
      Βέβαια, εδώ θα πω ένα παράδοξο: η Κέρκυρα, αυτός ο τόπος που παρήγαγε τέτοια μουσική κουλτούρα, δεν είχε συμπεριληφθεί σ’ αυτό το πρόγραμμα. Και με αγωνία, θα έλεγα, και ανησυχία περίμεναν πολλές οικογένειες, που δεν είχαν τη δυνατότητα να δώσουν στα παιδιά τους αυτό που τόσο επιθυμούσαν, να συμπεριληφθεί. Αντ’ αυτού, εσείς έρχεστε τώρα και καταργείτε συνολικά το θεσμό.
      Δεν είναι όμως μόνο η τοπική εμπειρία που θέλω να σας αναφέρω. Θέλω να αναφέρω και κάτι που βίωσα στις πρόσφατες συνεδριάσεις της Βουλής των Εφήβων. Είχα τη χαρά και την τιμή να προεδρεύω στην Επιτροπή Μορφωτικών Υποθέσεων. Και είχα πραγματικά τη χαρά να ακούσω τη γνώμη αυτών που βιώνουν καθημερινά το περιβάλλον της παιδείας.
      Αυτό που οφείλω να σας μεταφέρω από τις τοποθετήσεις των Έφηβων Βουλευτών εκεί είναι η μεγάλη σημασία και η βαρύτητα, την οποία αποδίδουν στην αναβάθμιση της παρεχόμενης μουσικής παιδείας μέσω των μουσικών σχολείων, καθώς και το αίτημά τους να επεκταθεί όσο το δυνατόν γίνεται σε περισσότερους νομούς. Μια ματιά στα πρακτικά μπορεί να σας πείσει.
      Και επιτέλους να μη συνεχίζουμε να επιλέγουμε γι’ αυτούς χωρίς αυτούς. Και αυτό έχει να κάνει γενικότερα με το πρόβλημα που υπάρχει πάνω και πέρα από τα κόμματα, για το πεδίο της παιδείας. Αισθάνεστε ικανοποιημένοι πραγματικά με το διάλογο που γίνεται για την παιδεία; Αισθάνεστε πραγματικά ικανοποιημένοι για τη συμβολή όλων όσων έχουν ρόλο και λόγο γι’ αυτή τη διαμόρφωση του περιβάλλοντος του εκπαιδευτικού μας συστήματος; Εμείς όχι.
      Παρ’ όλα αυτά δεν είστε υπόλογοι στην Αντιπολίτευση, κύριε Υφυπουργέ, για αυτές τις αποφάσεις σας. Εμάς μπορείτε να μας αγνοήσετε μ’ ένα απλό διαδικαστικό κόστος. Σε εκείνους που είστε πραγματικά υπόλογοι είναι σ’ αυτούς τους νέους ανθρώπους. Σ’ αυτούς πρέπει να λογοδοτήσετε, σ’ αυτούς και στις οικογένειές τους. Εμείς είμαστε εδώ να ελέγχουμε πραγματικά το έργο σας γενικότερα για την παιδεία με πάρα πολύ αυστηρό τρόπο. 
      Επιτέλους σταματήστε να κρύβεστε πίσω απ’ αυτό το άλλοθι. Ο λαός αποφάσισε. Το ΠΑ.ΣΟ.Κ. έχει κάνει την αυτοκριτική του. Ξεκινάμε μπροστά μια καινούργια πορεία. Ξέρουμε τα πολλά θετικά που έχουμε εμείς δημιουργήσει, ξέρουμε και τις λάθος επιλογές ενδεχομένως, αλλά εσείς δεν είστε εδώ για να αναδεικνύετε αυτό. Είστε εδώ για να πράττετε αυτό που θεωρείτε καλύτερο, όχι να καταστρέφετε ακόμα και τα θετικά. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Γκερέκου. 
      Ο κ. Κατσιφάρας έχει το λόγο. 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, φάνηκε για μια ακόμα φορά το σύνδρομο που έχει η Κυβέρνησή σας, αναφορά τριάντα λεπτών για το χθες. Μα, δεν είχατε ένα λεπτό για το αύριο και την πρόταση για το αύριο; Ένα λεπτό! Μα, κανένα; 
      Φοβάμαι πως έχετε μπει σ’ ένα νέο αδιέξοδο. Και αυτό το νέο αδιέξοδο εκφράζεται καθημερινά. Θέλετε να βρείτε εχθρό για να υπάρχετε. Αυτό όμως είναι σημάδι ήττας, σημάδι ήττας στην ηγεμονία, στην κοινωνία. Και εκεί είναι ακριβώς που έχετε ηττηθεί, κύριε Υπουργέ. Τα υπόλοιπα θα κριθούν όταν θα γίνουν οι εκλογές. 
      Επειδή δεν απαντήσατε, κύριε Υπουργέ, ως οφείλατε απ’ αυτό το συγκεκριμένο Βήμα -και η απάντηση μέσω ημών να πάει στην κοινωνία, να πάει στους ενδιαφερόμενους, να πάει στους συντελεστές που περιμένουν μέσα από αυτήν τη συγκεκριμένη διαδικασία να δουν συγκεκριμένα αποτελέσματα, δηλαδή, τι θα γίνει αύριο- και αγνοήσατε και τα ερωτήματα, τα επαναφέρω ένα-ένα. 
      Κύριε Υπουργέ, γιατί καθυστερούν ακόμα και σήμερα –δύο μήνες μετά από την έναρξη της σχολικής χρονιάς- οι διορισμοί των καθηγητών; Γιατί; Έχετε πειστική απάντηση; Είναι χρήσιμοι, ναι ή όχι και πότε θα γίνουν; Συγκεκριμένη ημερομηνία. 
      Έγιναν πέρυσι ρουσφετολογικές προσλήψεις από τον πίνακα, κύριε Υπουργέ; Αμφισβητήθηκε άλλος πίνακας τόσο πολύ; Έγιναν ενστάσεις. Αναγκαστήκατε τρεις φορές να κάνετε ορθή επανάληψη. Γιατί έγιναν όλα αυτά; Γιατί αυτές οι σκιές; Γιατί το εκλαμβάνει η κοινωνία ότι παίχτηκε κάποιο παιχνίδι εκεί; Εντελώς τυχαία; Εδώ ζει, στη χώρα μας.
      Τι θα κάνετε με τους τριανταμηνίτες, κύριε Υπουργέ; Είναι δέσμευση δική σας. Είναι νόμος. Θα τον υλοποιήσετε, ναι ή όχι; Θα τον αγνοήσετε προκλητικά; Έχετε τέτοιο δικαίωμα; Ποιος σας το δίνει; Πρέπει κάποια στιγμή να είμαστε συνεπείς σε κάποια πράγματα. 
      Τέλος, πιστεύετε στο θεσμό των μουσικών λυκείων; Εκεί είναι η ιστορία, κύριε Υπουργέ. Γιατί αν πιστεύετε, θα έχετε πολιτική ακόμα και για όσα εμείς δεν ολοκληρώσαμε, και υπάρχουν τέτοια ζητήματα. Να μας πείτε: «Κύριοι, εδώ αυτό δεν το κάνατε. Θα έρθουμε εμείς γενναία και θα το κάνουμε». Μιζέρια εκφράσατε σήμερα, κύριε Υπουργέ. Τι σας είπε ο τάδε υποδιευθυντής στο τάδε σχολείο, τι σας είπε ο οποιοσδήποτε άλλος. Έγιναν κάποια πράγματα κακώς στη διαχείριση; Κύριε Υπουργέ, αντί να κάνετε λαϊκίστικη πολιτική, πηγαίνετε σ’ αυτό που κάνετε τώρα. Τώρα από το αδιέξοδο ανακαλύψατε τη δικαιοσύνη. Μέχρι τώρα λέγατε άλλα. 
      Θεωρώ ότι δεν πιστεύετε στα μουσικά λύκεια. Και δεν πιστεύετε, κύριε Υπουργέ, γιατί θεωρείτε ότι η μουσική πρέπει να είναι προνόμιο για λίγους. Όμως οι καλύτεροι καλλιτέχνες έχουν βγει -μπορεί να ήταν και παιδιά των πανηγυρτζήδων- γιατί είχαν φύτρα, είχαν ένα DNA μέσα τους. Έλεγαν: «Μα, πώς έγινες μεγάλος εσύ; Είχα ακούσματα, λέει. Και τα ακούσματα τα είχα από την κοιλιά της μάνας μου».
      Βιολί δεν μαθαίνεις έτσι ξαφνικά κάποια μέρα. Πρέπει να υπάρχει ένα περιβάλλον. Και το κράτος είναι υποχρεωμένο να διαμορφώνει αυτό το περιβάλλον. Αν θέλουμε να έχουμε πολιτισμό ως οικονομία και αν θέλουμε να έχουμε τον πολιτισμό και την παιδεία ως την επένδυση του αύριο. Μην υπονομεύετε το μέλλον και την επένδυση του αύριο. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κατσιφάρα.
      Κύριε Υπουργέ, θα μιλήσετε τώρα;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν θα μιλήσει και ο κ. Παντούλας;
      ΠΡΟΕΔΡΕΥΩΝ (Σωτήρης Χατζηγάκης): Έχει ήδη εξαντλήσει το χρόνο του.
      ΜΙΧΑΗΛ ΠΑΝΤΟΥΛΑΣ: Επειδή είχα πάρει το χρόνο μου, δεν θα μιλήσω.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εγώ με υπομονή περίμενα να σας ακούσω όλους.
      Κύριε Πρόεδρε, πολύ μεγάλη μου τιμή είναι που παρακολουθούσε η κ. Σχοιναράκη και έγραφε το πόσο χρόνο αφιέρωσα για εκείνο ή για το άλλο μέρος των επιχειρημάτων μου. Είναι βέβαιο ότι ο κάθε ομιλητής έχει το δικαίωμα μέσα σ’ αυτήν την Αίθουσα να κατανέμει το χρόνο του, κυρίως όταν εγκαλείται να απολογηθεί για την πολιτική του από τη Μείζονα Αντιπολίτευση. 
      Επομένως το πώς εγώ απάντησα στα ερωτήματα που έχουν τεθεί και στα επιχειρήματα με τα οποία προσπάθησαν οι συνάδελφοί μου επερωτώντες να δείξουν τις καλές ημέρες τότε και πόσο κακές είναι οι σημερινές δικές μας επιλογές, είναι θέμα δικό μου. Αν δεν ελέγοντο, κύριε Κοινοβουλευτικέ Εκπρόσωπε, και κύριοι επερωτώντες Βουλευτές, αυτά τα οποία είπατε, δεν είχα καμία, μα καμία ανάγκη να πάω στο «εσείς» και «εμείς». Και ξέρετε, είναι πάρα πάρα πολύ φθηνό ως επιχείρημα να το λέτε και γίνεται ακόμη φθηνότερο...
      ΑΠΟΣΤΟΛΟΣ ΚΑΤΣΙΦΑΡΑΣ: Εσείς πήγατε μόνο στο «εσείς». Δεν πήγατε στο «εμείς». Δεν μας είπατε τι θα κάνετε.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ! Δεν σας διέκοψα. 
      ΠΡΟΕΔΡΕΥΩΝ (Σωτήρης Χατζηγάκης): Όχι διακοπές, παρακαλώ.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εγώ δεν σας διέκοψα. Να μάθετε να σέβεστε. Και όταν ακόμα παίζετε το ρόλο σας ως Αντιπολίτευση, να ξέρετε μέχρι πού πηγαίνουν τα δικαιώματά σας. Σας παρακαλώ λοιπόν!
      ΑΠΟΣΤΟΛΟΣ ΚΑΤΣΙΦΑΡΑΣ: Τα ξέρω πολύ καλά. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Λέω λοιπόν, κύριε Λοβέρδο, ότι δεν είχα καμία, μα καμία αντίρρηση να πάμε σε μια αντιπαράθεση ιδεών και όχι αντιπαράθεση πεπραγμένων. Αλλά δεν ερωτήθηκα επί των ιδεών μου ούτε επί των ιδεών της Κυβερνήσεως. Αν θέλετε, να σας πω πόσες φράσεις έχετε χρησιμοποιήσει εσείς και πόσες φορές μέσα στο κείμενο αυτό που έχουμε μπροστά μας αναφέρεστε στα καλά σας πεπραγμένα. Άκουσα περιγραφές από συνάδελφο που ήταν διευθυντής σχολείου, άκουσα πόσο ειδυλλιακό ήταν το περιβάλλον, τι ωραία που μάθαιναν τα παιδιά και μετά πώς ήρθε αμέσως αυτό το κόψιμο, αυτό το «cut» που λέμε σκηνοθετικά, και ήρθαν οι κακές ημέρες οι δικές μας. Γι’ αυτό χρησιμοποίησα αυτά. 
      Και επειδή, ξέρετε, δεν φοβάμαι να τα θεμελιώσω, και επειδή θέλω τουλάχιστον εκείνα που στη δευτερολογία της είπε η κ. Σχοιναράκη να τα αποδείξω κενά περιεχομένου, όπως εκείνα τα οποία είπε στην πρωτολογία της, ευχαρίστως να τα καταθέσω. 
      Εγώ όμως ποτέ, κυρία Σχοιναράκη, αν μου ζητούσατε μέσω υπαλλήλου της Βουλής κάτι, δεν επρόκειτο να το δημοσιοποιήσω ως απάντηση. Σας είπα ότι ευχαρίστως να το καταθέσω, αν μου το ζητήσετε εγγράφως. Εφόσον επιμένετε, βεβαίως το καταθέτω τώρα εδώ. Θα τα καταθέσω όλα μαζί στη συνέχεια.
      Δεύτερον, σας καταθέτω –για να πάμε στο κεφάλαιο «καταθέσεις»- πώς ήταν οι δικοί σας πίνακες και πώς είναι οι δικοί μας και για τα μουσικά σχολεία και για τα υπόλοιπα που κάνατε ολόκληρη ερώτηση. Δεν χρειάζονται πρακτικά, κυρία Σχοιναράκη, της καλλιτεχνικής επιτροπής. Και να ξέρετε κάτι άλλο. Ευχαρίστως εγώ θα σας καταθέσω. Δεν τα έχω μαζί μου τα πρακτικά της καλλιτεχνικής –επί των ημερών μας- επιτροπής. Αλλά μπορείτε εσείς να ισχυριστείτε ότι θα μπορούσατε να με διευκολύνετε εμένα σήμερα, δείχνοντάς μου πού υπάρχουν τα πρακτικά της δικής σας καλλιτεχνικής επιτροπής;
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε, δεν νομιμοποιείστε!
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Για το όνομα του θεού! Είναι δυνατόν; Δεν μας παρεδόθη τίποτα και όταν τα ζήτησα επιμόνως. Να γιατί μίλησα.
      ΒΑΣΙΛΕΙΟΣ ΕΞΑΡΧΟΣ: Είναι γνωστός αγενής ο κύριος...
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ!
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε!
      ΒΑΣΙΛΕΙΟΣ ΕΞΑΡΧΟΣ: Απευθύνομαι στο συνεργάτη του Υπουργού, που διέκοψε προηγουμένως...
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Είναι αγενής.
      ΠΡΟΕΔΡΕΥΩΝ (Σωτήρης Χατζηγάκης): Έγινε παρατήρηση, κύριοι συνάδελφοι. Παρακαλώ, μην οξύνουμε τώρα.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εγώ μιλώ γι’ αυτά που μου είπατε εσείς. Μπορείτε να αντιμετωπίζετε εμένα;
      ΒΑΣΙΛΕΙΟΣ ΕΞΑΡΧΟΣ: Απευθύνομαι στο συνεργάτη σας...
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, δεν νομιμοποιείστε να του απευθύνεστε. Στο Προεδρείο νομιμοποιείστε να απευθύνεστε. Στο συνεργάτη έκανα παρατήρηση.
      Συνεχίστε, κύριε Υπουργέ. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εκείνο που θέλω, λοιπόν, να πω είναι ότι μακάρι να μπορούσατε κι εσείς να είσαστε –να πώς φαίνονται οι διαφορές των ημερών μας- εκείνοι που θα μπορούσατε εδώ μέσα να υπερηφανευθείτε ότι κατά τρόπο άψογο γίνονταν και οι πίνακες –τους καταθέτω στα Πρακτικά- και τα πρακτικά των επιτροπών σας. 
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Γι’ αυτό, λοιπόν, θέλω να σας πω: Κρατώ αυτό το χαρτί -και να γιατί δεν σας το ‘δωσα, κυρία Σχοιναράκη, την ώρα εκείνη- για να σας πω ότι, όπως και η καλλιτεχνική επιτροπή έδωσε τη γνωμοδοτική της πρόταση μετά από ορισμένη μελέτη και συνάντηση που έκανε με εμένα, με την κυρία Υπουργό, με όλη την πολιτική ηγεσία γι’ αυτό το θέμα, έχουμε –και το λέω και στο συνάδελφο από την Ελάσσονα Αντιπολίτευση- σκοπό και πρόγραμμα όχι να την καταργήσουμε την προαιρετική, την εισαγωγική μουσική προπαίδευση, αλλά να την εξορθολογίσουμε, όπως ακριβώς σας απαντούσα και στον έλεγχο που κάνατε.
      Δηλαδή, να κάνουμε τι, κυρίες και κύριοι συνάδελφοι; Πρώτα απ’ όλα να ακολουθήσουμε στη βασική του γραμμή αυτό το περίγραμμα που λέει τρεις ώρες, αντί εξάωρων, οκτάωρων και όλων εκείνων με τα οποία εσείς κατά το δοκούν διορίζατε και πληρώνατε χωρίς έλεγχο. Το επαναλαμβάνω αυτό. 
      Δεύτερον, λέει για τρεις ώρες και σας το διάβασα αυτό, φαίνεται δεν έγινε αντιληπτό. Σας διάβασα και τι εισηγείται η καλλιτεχνική επιτροπή: «Μία ώρα ακουστικές ασκήσεις, μία ώρα φωνητικές ασκήσεις και μία ώρα σύνολο φωνητικά ή οργανικά». Εισηγείται, λοιπόν, τρεις ώρες, όμως πού; Όχι στα διάφορα δημοτικά γύρω από τα μουσικά σχολεία, αλλά μέσα στα μουσικά σχολεία όπου θα βρίσκονται μέσα στο μουσικό περιβάλλον για να μπορούν να αναπτύσσουν τις δεξιότητές τους εκεί, για να μπορούν να έχουν –όπως είπε και ο κύριος συνάδελφος από την Ελάσσονα Αντιπολίτευση- και τα προσωπικά τους βιώματα και παραστάσεις μέσα από τον πολιτιστικό χώρο του μουσικού σχολείου και όχι του οποιουδήποτε. 
      Καταθέτω και αυτό το έγγραφο, είναι αυτό που ζητούσε η κ. Σχοιναράκη, για να ενημερωθεί και το σύνολο των συναδέλφων. 
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Καταθέτω επίσης το πρακτικό και την ανακοίνωση της Ο.Λ.Μ.Ε. για τα έργα και τις ημέρες εκείνης της καλλιτεχνικής επιτροπής. 
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΑΠΟΣΤΟΛΟΣ ΚΑΤΣΙΦΑΡΑΣ: Για το αύριο να μας πείτε!
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ένα λεπτό, γιατί και αυτό έγινε θέμα! Αφήστε το αύριο! Όσο επικαλείστε το λαμπρό σας παρελθόν, τόσο θα τα ακούτε από εδώ. Και θα συνεχίσουμε και με το μέλλον.
      Επίσης, καταθέτω στα Πρακτικά τα αποσπάσματα με ημερομηνία 11.2.2004 της Διευθύνσεως Καλλιτεχνικής Επιτροπής για το Ηράκλειο για να δείτε και εδώ τα αντίστοιχα που σας προείπα. Καταθέτω τους πίνακες εκείνους και τις βεβαιώσεις από τα διάφορα δημοτικά σχολεία, τα οποία επικαλέστηκα, για να μην έχετε κανένα πρόβλημα να αναδιφήσετε και στις σελίδες τους και να βρείτε και άλλα που δεν τα είπα και τα οποία φυσικά θα πάνε στον εισαγγελέα. 
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τώρα όσον αφορά το επιχείρημα του εισηγητού σας, ότι τάχα εμείς δεν μπορέσαμε να δώσουμε σ’ αυτά τα σχολεία το μέλλον που τους ανήκει, αλλά συρρικνώθηκε το δυναμικό, για ελάτε να δούμε μερικά και πόσοι ήταν στα μουσικά γυμνάσια και πώς έρχονταν τα παιδιά από εκεί επί των ημερών σας –δηλαδή το 2004-2005 όταν παραδώσατε- και πώς ήταν το 2005-2006, πώς εξελίχθηκε, δηλαδή, τα δύο τελευταία χρόνια το μαθητικό δυναμικό σε αρκετά από τα μουσικά σχολεία. 
      Ακούστε, λοιπόν. Το Μουσικό Σχολείο στον Άλιμο, που είναι πολύ σημαντικό σχολείο, είχε εβδομήντα δύο μαθητές το 2004-2005 και εβδομήντα τέσσερις το 2005-2006. Το Μουσικό Σχολείο Παλλήνης είχε ογδόντα τέσσερις μαθητές και πήγε στους εκατόν δέκα τρεις. Το Μουσικό Σχολείο Ρεθύμνου είχε τριάντα οκτώ μαθητές και πήγε στους σαράντα δύο. Το Μουσικό Σχολείο Σιάτιστας είχε δεκαεννιά μαθητές και πήγε στους είκοσι έναν. Το Μουσικό Σχολείο Αγρινίου είχε πενήντα μαθητές και πήγε στους εξήντα επτά. Το Μουσικό Σχολείο Αμύνταιου είχε δεκατρείς μαθητές και πήγε στους είκοσι τρεις. Το Μουσικό Σχολείο Βόλου είχε εβδομήντα πέντε μαθητές και πήγε στους ενενήντα έξι. Το Μουσικό Σχολείο Γιαννιτσών είχε δεκατέσσερις μαθητές και πήγε στους δεκαοκτώ. Το Μουσικό Σχολείο Λαμίας είχε τριάντα δύο μαθητές και πήγε στους τριάντα έξι. Το Μουσικό Σχολείο Πτολεμαΐδας είχε έντεκα μαθητές και πήγε στους δεκαεννιά. 
      Αυτά σας τα αναφέρω για να μην επικαλείστε το επιχείρημα ότι όσο εμείς ψάχναμε να ξεκαθαρίσουμε όλο αυτό το χάλι της μουσικής παιδείας, συρρικνωνόταν το μαθητικό δυναμικό στα μουσικά σχολεία. Σας είπα μόνο μερικά παραδείγματα. Μπορώ να βρω και άλλα και να σας τα δώσω με καλή διάθεση, όποτε θέλετε και εκτός συνεδριάσεως.
      Σας είπα ότι όχι μόνο δεν πρόκειται να καταργήσουμε, αλλά θα ενισχύσουμε και θα εξορθολογήσουμε αυτόν το θεσμό. Στα τρίωρα εκείνα θα γίνεται όπως το λέει η καλλιτεχνική επιτροπή, ακόμα και Σάββατο πιθανώς, σε πάρα πολλά σχολεία, όταν το θέλουν τα ίδια. Θα γίνεται μέσα στα μουσικά σχολεία και, κυρίως, θα γίνεται με πρόγραμμα που τώρα καταρτίζεται, ωρολόγιο πρόγραμμα και θα βεβαιώνονται και οι ώρες. Δεν θα μπορεί κανείς να επιλέγει, παρά μόνον ο αρμόδιος υπεύθυνος, από τον ενιαίο πίνακα, το διαφανέστατο πίνακα των ωρομισθίων, στο τέλος και μπροστά των αναπληρωτών. 
      Το εννιακόσια, κυρία Σχοιναράκη, να το πείτε σε κανέναν άλλον. Τετρακόσιες ήταν οι ενστάσεις. Και δεν θέλω –για να μην πείτε πάλι ότι πάω στα προηγούμενα- να δω πόσες ενστάσεις είχατε εσείς. Εν πάση περιπτώσει, ο αριθμός των ενστάσεων δεν λέει τίποτα. Εμείς δώσαμε στη δημοσιότητα και «κρεμάσαμε» στην ιστοσελίδα του Υπουργείου μας τον ενιαίο πίνακα το ότι δεχθήκαμε και δικαιώσαμε, θα δικαιωθεί –πιστεύω- και ο άνθρωπος αυτός. Δεν έχω τα στοιχεία για τον έναν, που μου καταγγέλλετε. Θα τα δω, όμως. Μπορείτε να έρθετε στο γραφείο μου, ευχαρίστως, για να δω γιατί έχει καθυστερήσει η δικαίωσή του. 
      Θα δικαιωθούν, λοιπόν, όλοι, όπως δικαιώθηκε και εκείνος ο ένας για τον οποίον μιλάτε. 
      Όμως τι έχετε να πείτε για εκείνα που δεν γίνονταν επί των ημερών σας; Γι’ αυτό επιμένω και λέω να προσέξετε τι κάνατε και μετά να ασκείτε κριτική, ώστε να είναι, τουλάχιστον, θεμελιωμένη η κριτική σας. Γιατί, ξέρετε, δεν μπορεί να ξεχάσω ότι στην Ηλεία όντως διορίσατε καθηγητή και τον στείλατε στο σχολείο –όλους αυτούς τους καθηγητές- με έξι, επτά και με οκτώ ώρες στα αντίστοιχα σαράντα δύο σχολεία για τους εννιακόσιους εξήντα μαθητές που λέτε. Δηλαδή, στο σύνολο δεκαεπτά εκπαιδευτικούς. Και φτάσατε στο σημείο να δείτε ότι η πρόσληψη όλων αυτών των εκπαιδευτικών έγινε από τον τότε διευθυντή της δευτεροβάθμιας εκπαίδευσης στις 9.3.2004. Εάν κοιτάξετε αυτούς τους πίνακες που κατέθεσα, θα δείτε ότι ήταν στις 9.3.2004. Πότε έγιναν οι εκλογές; Στις 7.3.2004. Και έβγαινε αυτός ο άνθρωπος και συνέχιζε. Άρα την αδιαφάνεια την είχατε.
      Για τον Πειραιά –αφού επικαλείστε και τον Πειραιά και θέλετε να τον επικαλείστε, κύριε εκπρόσωπε του ΠΑ.ΣΟ.Κ., και είναι ρητορικό το ερώτημα για να ενδιαφερθείτε και εσείς, ώστε αυτά να μην επαναληφθούν στο μέλλον- θέλω να σας ρωτήσω τα εξής: 
      Δεκαπέντε εκπαιδευτικούς έκτακτους συνεργάτες προσέλαβε το Π.Υ.Σ.Δ.Ε. αναδρομικά μεταξύ 6 Φεβρουαρίου και 16 Σεπτεμβρίου. Αυτοί –σύμφωνα με το έγγραφο του διευθυντή, το οποίο έχω καταθέσει- εμφανίζεται να έχουν διατεθεί για τις ανάγκες της διοικητικής στήριξης της τότε καλλιτεχνικής επιτροπής. Όλοι αυτοί πληρώθηκαν κανονικά μέχρι τη λήξη του διδακτικού έτους. Το βέβαιο όμως είναι απ’ ό,τι φαίνεται –και αυτό δεν επιδέχεται καμία αμφισβήτηση- ότι από το Μάρτη που ανέλαβε η πολιτική ηγεσία του Υπουργείου Παιδείας, εμείς, δηλαδή, αγνοούσαμε ακόμη και την ύπαρξή τους. Τους ψάχναμε με τα ονόματα, έτσι όπως είχαν διοριστεί και δεν τους βρίσκαμε. Πού ήσαν αυτοί; Πού υπηρετούσαν; Πιστεύω ότι ούτε η καλλιτεχνική επιτροπή –και μπορούμε να τη ρωτήσουμε, αν θέλετε καταθέστε ένα ερώτημα να την ρωτήσουμε- ήξερε πού ήταν αυτοί οι δεκαπέντε. Τι έκαναν; Γι’ αυτούς τους δεκαπέντε του Πειραιά ποιος θα μιλήσει; Ποιος τους διόρισε; Ποιος είχε ευθύνη που τους πλήρωνε; Πού προσέφεραν; Στο σπίτι τους προσέφεραν υπηρεσίες; 
      Αυτά όλα είναι για να δείτε τι κάνατε. Ξέρετε τι κάνατε; Με αδιαφάνεια, με πλήρη βόλεμα των ημετέρων φτάσατε στο σημείο να διορίζετε μαζικά, να πληρώνετε χωρίς να έχετε δεσμεύσει τις πιστώσεις, χωρίς να υπάρχουν πίνακες και τον λογαριασμό των 30.000.000 ευρώ τον στείλατε σε εμάς. Αυτό θα ήθελα να σας πω. Εκεί είναι η ουσία.
      Όσον αφορά το τι θα κάνουμε πιστεύω ότι μπορώ να σας το δηλώσω τώρα. Είμαστε πανέτοιμοι να υλοποιήσουμε αυτό το πρόγραμμα. Και ώρες έχουμε δεσμεύσει –γιατί εδώ θέλω να γίνει αντιληπτή η διαφορά της τακτικής- και έχουμε κάνει όλα εκείνα που έπρεπε να κάνουμε, ώστε το πρόγραμμα να συνεχισθεί, κ. Γκερέκου. 
      Και ευχαρίστως, αν δεν ήταν στο πρόγραμμα, να το δούμε και αυτό, γιατί εγώ πιστεύω ότι αυτά που είπατε από την καρδιά σας είναι –και όντως- αυτά που αντικατοπτρίζουν την ανάγκη του νησιού, το οποίο έχει τη μουσική του παράδοση.
      Μέσα, λοιπόν, απ’ αυτό το σύστημα με πρώτο πακέτο δύο χιλιάδες ώρες εμείς θα υλοποιήσουμε με έλεγχο και διαφάνεια εκείνο που πιστεύουμε ότι πρέπει να υπάρξει ως θεσμός και θα το ελέγξουμε βήμα προς βήμα.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Ειδική Επιτροπή επί του απολογισμού και του γενικού ισολογισμού του Κράτους καταθέτει την έκθεσή της στα σχέδια νόμων του Υπουργείου Οικονομίας και Οικονομικών: 1) «Κύρωση του Απολογισμού του Κράτους Οικονομικού Έτους 2003» και 2) «Κύρωση του Ισολογισμού του Κράτους Οικονομικού Έτους 2003».
      Επίσης, ο συνάδελφος Βουλευτής κ. Κυριάκος Μητσοτάκης ζητεί ολιγοήμερη άδεια απουσίας του για τις Ηνωμένες Πολιτείες από την Τετάρτη 26 Οκτωβρίου μέχρι και την Πέμπτη 3 Νοεμβρίου για την επίσημη παρουσίαση της  Έδρας «Κωνσταντίνος Μητσοτάκης» στο Πανεπιστήμιο του Stanford. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Λοβέρδος.
      ΑΝΔΡΕΑΣ ΛΟΒΕΡΔΟΣ: Κύριε Υπουργέ, είχα σκοπό, όπως έκανα και στην πρώτη μου ομιλία, να χρησιμοποιήσω τα λίγα λεπτά που έχω για θέματα ουσίας.
      Στο τέλος κάνατε μία αναφορά στον Πειραιά και πάλι για τη γνώμη της καλλιτεχνικής επιτροπής. Μάλιστα μας ζητήσατε και να τη ρωτήσουμε, ούτως ώστε να σας δοθεί η ευκαιρία να πείτε… 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Με συγχωρείτε. Είπα να ρωτήσουμε αν τους γνωρίζει και η καλλιτεχνική επιτροπή. Είπα ότι τους διόρισε το Π.Υ.Σ.Δ.Ε.. Όχι η καλλιτεχνική επιτροπή.
      ΑΝΔΡΕΑΣ ΛΟΒΕΡΔΟΣ: Είπατε η  καλλιτεχνική επιτροπή.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Όχι, είπα το Π.Υ.Σ.Δ.Ε..
      ΑΝΔΡΕΑΣ ΛΟΒΕΡΔΟΣ: Τώρα το διορθώνετε.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν διορθώνω τίποτα, κύριε Λοβέρδο. Είπα το Π.Υ.Σ.Δ.Ε..
      ΑΝΔΡΕΑΣ ΛΟΒΕΡΔΟΣ: Διορθώνετε τώρα και εγώ συμφωνώ να ρωτήσω το Π.Υ.Σ.Δ.Ε..
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ προχωρήστε, κύριε Λοβέρδο, αφού βρήκαμε την ουσία. 
      ΑΝΔΡΕΑΣ ΛΟΒΕΡΔΟΣ: Σε ό,τι αφορά, όμως, την καλλιτεχνική επιτροπή, επειδή τυχαίνει να έχουμε ως Κοινοβουλευτική Ομάδα μαζί μας τη γνώμη της καλλιτεχνικής επιτροπής σε σχέση με τους συγκεκριμένους καθηγητές που είπατε, εγώ την επικαλούμαι και αναγιγνώσκω το συγκεκριμένο χωρίο. Προτείνει στις 3 Αυγούστου του 2004 να ισχύσουν οι κανονιστικές υπουργικές αποφάσεις του έτους 2003-2004 που αφορούν το έκτακτο προσωπικό των μουσικών σχολείων που αποτελείται από καθηγητές μουσικών ειδικεύσεων και καθηγητές γενικών μαθημάτων, συμφώνως και προς την απόφαση της καλλιτεχνικής επιτροπής της 23ης Ιουλίου 2004.
      Όχι μόνο τους γνωρίζει, αλλά εισηγείται και την ανανέωση της συγκεκριμένης κανονιστικής απόφασης που τους τοποθετεί εκεί ως έκτακτο προσωπικό. Αυτό, για να έχει υπ’ όψιν του όποιος μας ακούει τι επικαλείσθε. Και όπως μου λέει ο κύριος συνάδελφος, η τελευταία σελίδα εμπεριέχει και την κατάσταση με τα συγκεκριμένα ονόματα. Το καταθέτω στα Πρακτικά.
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Σας ξαναλέω –και σας το λέω με πραγματική εκτίμηση και συνείδηση του τι ακριβώς ισχυρίζομαι- ότι δεν πάει άλλο για τον Έλληνα πολίτη το «εμείς» και «εσείς». Και στη δευτερολογία σας, κύριε Υπουργέ, δυστυχώς, εξαντληθήκατε πάλι σε αυτά. Όποιος μας ακούει με τα «εμείς» και «εσείς» δεν βρίσκει τον εαυτό του στο διάλογό μας. Γι’ αυτό και εμείς σας καλούμε να προχωρήσετε και να κάνετε όποια πράγματα μπορείτε, γιατί χάσατε το τρένο και σε λίγο καιρό τελειώνει αυτή η περίοδος της Βουλής. Στο υπόλοιπο μισό, τι θα έχετε να πείτε; Τίποτα; Πρέπει να κάνετε απολογισμό. Τι θα λέτε; Θα λέτε γι’ αυτά που εκθέτουν όλη τη χώρα, τους πίνακες, τις λίστες, τα Π.Υ.Σ.Δ.Ε. και τα Κ.Υ.Σ.Δ.Ε., τα άλφα και τα βήτα; Τι ουσιαστικό θα προσφέρετε; 
      Και επειδή μίλησα στην πρώτη μου ομιλία σύμφωνα με τις απόψεις τις προσωπικές μου και του χώρου που έχω την τιμή να εκπροσωπώ, εκμεταλλεύομαι τα ελάχιστα λεπτά της δευτερολογίας μου για να επικεντρωθώ μόνο στο θέμα της μουσικής εκπαίδευσης και μόνο σ’ αυτά που πρέπει να γίνουν επιτέλους. 
      Και αρχίζω από το τέλος. Πρωτοβάθμια εκπαίδευση, κύριε Υπουργέ. Η προπαρασκευαστική μουσική παιδεία. Μιλάτε για τη γνώμη της καλλιτεχνικής επιτροπής, η οποία αντικαθιστά τα προηγουμένως ισχύσαντα επί ΠΑ.ΣΟ.Κ., εξάωρο ανά εβδομάδα, πρόγραμμα με πολύ συγκεκριμένα αντικείμενα -και επειδή ξέρω λίγη μουσική, μπορώ να καταλάβω τους τίτλους των μαθημάτων, αναφέρομαι στην Δ΄ Δημοτικού- στοιχεία θεωρίας μουσικής και σολφέζ -ανάγνωση δηλαδή της μουσικής- ειδικά όργανα -αυτά που διδάσκονται στα μουσικά σχολεία στη δευτεροβάθμια εκπαίδευση- πολύτεχνη έκφραση και σύνολα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν θα τριτολογήσω, κύριε Πρόεδρε. Θέλω να συνεννοηθώ. Δώστε μου το χρόνο της τριτολογίας μου. 
      Πέμπτη Δημοτικού, Έκτη Δημοτικού. Εσείς με την καινούργια πρόταση που έχετε στα χέρια σας –νομίζω ότι δεν την έχετε υπογράψει ακόμα- περιορίζετε τις ώρες σε τρεις. Ακουστικές ασκήσεις –δεν είναι ακριβώς σολφέζ, καταλαβαίνω τι είναι ο δάσκαλος με το μαθητή, επικοινωνούν με τον ήχο της νότας- φωνητικές ασκήσεις –ο μαθητής με τη φωνή του αναπαράγει- και σύνολα φωνητικά ή μουσικά ή οργανικά. 
      Πάμε δε στην ίδια την εγκύκλιο και όπου οργανικά σύνολα, διαβάζουμε μόνο τα κρουστά τύμπανα. Καταργείτε στην προπαρασκευαστική εν τη ουσία της τη μουσική εκπαίδευση.
      Κάνετε στα παιδιά, κοντολογίς, τραγουδάκια και τα καλείτε να πάνε στους νομούς που υπάρχουν μουσικά σχολεία, για να κάνουν αυτό το πρόγραμμα. Μα οι σχολικές μονάδες είναι εκατοντάδες και ευρίσκονται σε μεγάλη απόσταση από τις έδρες των μουσικών σχολείων. Να γιατί το ΠΑ.ΣΟ.Κ. έχει δίκιο. Την καταργείτε την προπαρασκευαστική. Δεν είναι μόνο η μείωση των ωρών -γιατί θα δεχόμουν επιχείρημα που θα μου έλεγε ουκ εν τω πολλώ το ευ- αλλά είναι η λειτουργία και το περιεχόμενο των σπουδών. Είμαι γιος δασκάλας και ο ίδιος καθηγητής. Ξέρω τι λέω. Αυτό είναι το πρώτο. 
      Δεύτερον, πηγαίνω στα γυμνάσια και στα λύκεια, δηλαδή στη δευτεροβάθμια εκπαίδευση. Ποια εικόνα έχετε, κύριε Υπουργέ, από τα τριάντα επτά μουσικά σχολεία της χώρας; Πάνε καλά; Πού έχουν αδυναμίες; Τι δεν πάει καλά; Τι προσέλευση μαθητών έχουμε; Μικρή και πρέπει να την αυξήσουμε ή μεγάλη και πρέπει να αυξήσουμε τα σχολεία; Τι γίνεται με το διδακτικό προσωπικό; Λέτε ότι τακτοποιήθηκε το διδακτικό προσωπικό των υπολοίπων εγκυκλίων μαθημάτων. Υπάρχει, όμως, τρομερή εκκρεμότητα με τους περί των μουσικών καθηγητές. Όμως είστε ευχαριστημένοι από τη δομή και τη λειτουργία; Πώς θα προχωρήσετε; Τι οραματίζεστε; Τι συγκεκριμένα προγράμματα έχετε; Τίποτα για όλα αυτά.
      Τρίτον, πέραν των ωδείων, υπάρχει σε όλο τον κόσμο –και γνωρίζω λίγα πράγματα για την Ευρώπη- μία συγκεκριμένη μεταλυκειακή εκπαίδευση. Η Ελλάδα έχει περιορισμένη μεταλυκειακή μουσική εκπαίδευση, έχει αναντιστοιχία με τα παλαιά μέλη της Ευρωπαϊκής Ένωσης. Τι σκέφτεστε γι’ αυτό; Τίποτα δεν ξέρουμε για όλα αυτά, παρά μόνο την υπονόμευση της πρωτοβάθμιας. Και αυτό είναι πολιτική; 
      Ένας Υπουργός Παιδείας, όπως εσείς, έρχεται στην Εθνική Αντιπροσωπεία, καλούμενος από εμάς με επίκαιρη επερώτηση που καταλήγει ως εξής: «Δεδομένων των ανωτέρω και επειδή γίνεται σαφές ότι ένας θεσμός που η κυβέρνηση του ΠΑ.ΣΟ.Κ. είχε θεσπίσει, ένας θεσμός καταξιωμένος στην εκπαιδευτική κοινότητα, αλλά και στην κοινωνία, οδηγείται σε κατάργηση, με αποτέλεσμα οι ασθενέστεροι οικονομικά μαθητές να μην έχουν πλέον τη δυνατότητα να παρακολουθούν μαθήματα μουσικής και να περιορίζεται η δυνατότητά τους να ασχοληθούν με τη μουσική και στο μέλλον». Βάζουμε θέματα ουσίας. Εσείς απαντάτε με αυτόν τον παραδοσιακό γραφειοκρατικό τρόπο που δεν συνάδει με την πολιτική σας ιδιότητα. Ελάτε να δούμε την ουσία. Μας ακούει ο κόσμος. Τι καταλαβαίνει από τα κινέζικα ένθεν κακείθεν, όταν ακούγονται; Τι καταλαβαίνει από τους ειδικούς όρους, που αν δεν είσαι γραφειοκράτης, δεν μπορείς να τους παρακολουθήσεις; Τι καταλαβαίνουν από το διάλογό μας; Τίποτα. Πού βρίσκουν τον εαυτό τους; Πουθενά. Διαδηλώνουν στο δρόμο. Ακούγοντας την Εθνική Αντιπροσωπεία -όσοι μας ακούν σήμερα- τι μήνυμα θα πάρουν; Ελάτε στην ουσία. Σας προσκαλούμε γι’ αυτό. Ελάτε στη Διαρκή Επιτροπή και πείτε μας για τα προγράμματα και τα οράματά σας. Τίποτε δεν κάνετε από όλα αυτά. Όμως, κύριε Υπουργέ, περνούν τα χρόνια και αναρωτιέμαι: Τι απολογισμό θα παραδώσετε; 
      Ολοκληρώνω, λέγοντας αυτό που είπα και στην πρωτολογία μου. Πρώτη φορά μετά από τη Μεταπολίτευση που παρακολουθώ την πολιτική βλέπω Κυβέρνηση να παρακμάζει πριν καν ακμάσει. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λοβέρδο.
      Το λόγο έχει ο Υφυπουργός Εθνικής Παιδείας και Θρησκευμάτων κ. Καλός, για να κλείσουμε τη συζήτηση. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα πάρω και εγώ αντίστοιχο χρόνο, όπως δώσατε αρκετά λεπτά παραπάνω και στους συναδέλφους. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχετε πέντε λεπτά, αλλά βεβαίως υπάρχει ανοχή. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εντάξει, κύριε Πρόεδρε.
      Κύριε Κοινοβουλευτικέ Εκπρόσωπε του ΠΑ.ΣΟ.Κ., απορώ πώς, όντας εκπαιδευτικός ο ίδιος και γιος εκπαιδευτικού, δεν αντιλαμβάνεστε ότι το εκπαιδευτικό πρόγραμμα στην πρωτοβάθμια εκπαίδευση -την οποία λέτε ότι τάχα αδικούμε με τις τρεις ώρες- και για τη μουσική παιδεία ακόμα πρέπει να βρίσκεται σε μία λογική συνέχειας και αλληλουχίας. Σας είπα στην πρωτολογία μου ότι από τρία διαφορετικά προγράμματα τροφοδοτείται με γνώση μουσικής ο μαθητής του δημοτικού, από το κυρίως πρόγραμμα του σχολείου, από το πρόγραμμα του ολοήμερου, δηλαδή το επιπρόσθετο τετράωρο που έχει και μουσικό μάθημα, και από το πρόγραμμα της προπαρασκευαστικής που η καλλιτεχνική επιτροπή, όπως μας εξήγησε, το έκανε τρίωρο. 
      Δεν ζητήσαμε εμείς να γίνει τρίωρο, γιατί φοβόμαστε μήπως γίνουν τα εξάωρα τα δικά σας. Είμαστε σίγουροι ότι θα ελέγξουμε το σύστημα. Είμαστε σίγουροι ότι όποιος διδάσκει θα πληρώνεται. Όποιος επιλέγεται, θα έχει επιλεγεί με αξιοκρατικά κριτήρια. Με καταλάβατε; Δεν είχαμε εμείς, λοιπόν, πρόβλημα για εξάωρο ή οκτάωρο. Ζητήσαμε όμως πρώτον, να είναι σύμφυτο, τέλος πάντων, αυτό που θα γίνει, να μπορεί, δηλαδή, να είναι συνδέσιμο, να το πω σωστότερα, με τα υπόλοιπα, συζεύξιμο. Να μπορεί, δηλαδή, αυτή η μουσική παιδεία να μην είναι ξεχωριστή, αλλά να έρχεται να συμπληρώνει το πρόγραμμα του ολοήμερου και να συμπληρώνει και το πρόγραμμα της πρωινής ζώνης, της κανονικής ζώνης του δημοτικού σχολείου. Μη φθάσουμε, δηλαδή, στο αποτέλεσμα άλλα να κάνει ο ένας, άλλα να κάνει ο άλλος, γιατί γι’ αυτό σας εγκαλούμε κι εμείς. Όχι για να σας πω “εμείς κι εσείς”. Γιατί σας λέμε ότι ακόμα και για τα μουσικά σχολεία- που λέτε πόσο σημαντικά είναι και κόπτεσθε γι’ αυτό και με εγκαλείτε να σας απαντήσω το άλφα ή το βήτα- είστε υπόλογοι, γιατί επί τόσα χρόνια δεν βάλατε μία βάση για να πατήσουμε πάνω-όπως με εγκάλεσε ο κ. Παντούλας- και να έλθουμε να προσθέσουμε εμείς τη δική μας σοφία και να τα κάνουμε καλύτερα. Στα μουσικά σχολεία δεν είχατε ωρολόγιο πρόγραμμα. Δηλαδή ο καθένας μπορούσε να κάνει το οτιδήποτε. Κλείνω αυτό το κεφάλαιο. 
      Έπειτα είναι βέβαιο- το τονίζω-ότι όχι μόνο τους κανονικούς της γενικής παιδείας καθηγητές έχουμε δώσει στα σχολεία αυτά, αλλά δώσαμε και αναπληρωτές και ωρομίσθιους των καλλιτεχνικών μαθημάτων, δηλαδή των μουσικών μαθημάτων. Και δεν είναι στο δικό μου χέρι να σας πω εγώ πόσα κενά υπάρχουν ακόμα, διότι εμείς κάθε κενό που έρχεται, κύριε συνάδελφε, το αντιμετωπίζουμε. Ευχαρίστως να σας πω χθες ή προχθές πόσα μου δηλώθηκαν και τι έστειλα για να τα κλείσω. Ευχαρίστως στο γραφείο μου να σας δώσω τις απαντήσεις. 
      ΑΝΔΡΕΑΣ ΛΟΒΕΡΔΟΣ: Δεν μου το έχετε πει. Σας έχω ρωτήσει δύο φορές.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Άλλο θέλω να σας πω.
      Το να μιλάτε αορίστως για χιλιάδες κενά κλπ., και για το ότι τα σχολεία δεν λειτουργούν, δεν λέει τίποτα. Εγώ σας λέγω φέρτε μου παράδειγμα -επειδή το σχολικό έτος εξελίσσεται κανονικά- και πείτε μου ότι εκεί δεν έχετε κάνει ακόμα τούτο ή εκείνο. 
      Τρίτον. Καλά δεν αναγνωρίζετε ότι αν είχαν δοθεί πίνακες από σας, αν είχε μείνει υλικό κανονικό-και δεν είναι αντιπαράθεση τύπου «εμείς κι εσείς»- είναι βέβαιο ότι δεν θα χανόταν πολύτιμος χρόνος ούτε μεταξύ του πρώτου πίνακα που αναρτήθηκε, ούτε μεταξύ εκείνου που διορθώθηκε προς το συμφέρον εκείνων που διορθώθηκε;
      Καλά εσείς ως πολιτικός δεν ενδιαφέρεστε –σας ακούν και μας ακούν απ’ αυτήν την Αίθουσα τώρα με το κύκλωμα της Βουλής, δόξα τω Θεώ, όλοι οι Έλληνες και κυρίως οι ενδιαφερόμενοι, που ξέρουν ότι σήμερα μιλάμε γι’ αυτούς- τι γνώμη θα σχηματίσουν για τον Κοινοβουλευτικό Εκπρόσωπο του ΠΑ.ΣΟ.Κ., όταν αυτός έρχεται και λέει ότι εμείς κάναμε διορθώσεις επί διορθώσεων! Μα αυτές τις διορθώσεις δεν τις κάναμε για τον εαυτό μας. Τις κάναμε γιατί υπήρχαν άνθρωποι οι οποίοι έφερναν, με βεβαιώσεις, λανθασμένες προϋπηρεσίες, που εσείς τους είχατε προϋπολογίσει και έπρεπε να τις δεχθούμε. Έπρεπε να περάσουν από την επιτροπή και να ενσωματωθούν για να μην αδικηθεί κανένας. 
      Κι αν είναι τετρακόσιες οι ενστάσεις, σας δίνω το λόγο μου, μέσα σ’ αυτήν τη Βουλή, ότι και η τελευταία ένσταση θα παράξει αποτέλεσμα και θα δικαιώσει εκείνον που ενίσταται, για να φανεί η διαφορά ανάμεσα στο «εσείς κι εμείς», ότι εμείς και τον βαρκάρη πληρώσαμε για τα πειράματά σας και τη διόρθωση έχουμε κατά νου συσσωματωμένη παιδαγωγικά να την κάνουμε πραγματικότητα. 
      Και τέλος, ποτέ των αλήστου μνήμης ημερών σας, δεν πρόκειται εμείς να γίνουμε μιμητές. Ποτέ. Ποτέ δεν πρόκειται, δηλαδή, το πρόγραμμα αυτό το οποίο θα είναι για τη μουσική παιδεία των παιδιών, ολοκληρωμένο –έτσι θα απολογηθεί η Κυβέρνηση Καραμανλή- να το κάνουμε να γίνει αντίγραφο τάχα ή συνεχιστής εκείνου του σαθρού βασικού πειράματος που κάνατε εσείς.
      Σας ευχαριστώ πολύ. 
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε,  μετά από  επίκαιρη ερώτηση και σήμερα ακόμη μετά από την επίκαιρη επερώτηση, ο κύριος Υπουργός δεν μας κατέθεσε τον πίνακα λειτουργικών κενών…
      ΠΡΟΕΔΡΕΥΩΝ (Σωτήρης Χατζηγάκης): Κύριε Λοβέρδο, σας παρακαλώ, μη το χαλάτε στο τέλος. 
      Θα παρακαλέσω τους κυρίους στενογράφους να μην καταγράφουν τίποτα απ’ αυτά που λέει ο κ. Λοβέρδος.
      ΑΝΔΡΕΑΣ ΛΟΒΕΡΔΟΣ: Γιατί, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Διότι είστε εκτός διαδικασίας.
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 6/23-9-2005 επερώτησης Βουλευτών του ΠΑ.ΣΟ.Κ. προς την Υπουργό Εθνικής Παιδείας και Θρησκευμάτων, σχετικά με το πρόγραμμα Μουσικών Προπαρασκευαστικών Τμημάτων στα δημοτικά σχολεία.
      Στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 14.15’ λύεται η συνεδρίαση για την προσεχή Δευτέρα 24 Οκτωβρίου 2005 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που θα διανεμηθεί.
      Η ΠΡΟΕΔΡΟΣ                                           ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 21-10-2005	ΣΕΛ.1



