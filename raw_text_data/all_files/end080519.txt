(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ A’ 
ΣΥΝΕΔΡΙΑΣΗ ΡΜΓ΄
 Δευτέρα 19 Μαΐου 2008 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Τήρηση ενός λεπτού σιγής για την 19η Μαΐου, Ημέρα Μνήμης της Γενοκτονίας του Ποντιακού Ελληνισμού, σελ.
3. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων.
α) Προς τον Υπουργό Ανάπτυξης, σχετικά με τον ενεργειακό σχεδιασμό της χώρας κ.λπ., σελ.
β) Προς τον Υπουργό Υγείας και Κοινωνικής Αλληλεγγύης, σχετικά με την κάλυψη ολόκληρης της Εύβοιας από το δίκτυο των υπηρεσιών του Ε.Κ.Α.Β. κ.λπ., σελ.
γ) Προς τον Υπουργό Εθνικής Παιδείας και Θρησκευμάτων i) σχετικά με τη λήψη μέτρων για την αναβάθμιση του κλάδου θεατρικών σπουδών κ.λπ., σελ.
ii) σχετικά με τον αποκλεισμό της Φοιτητικής Οργάνωσης Συναγερμού, που πρόσκειται στο ΛΑ.Ο.Σ. από τις φοιτητικές εκλογές στη Νομική Σχολή Αθηνών κ.λπ., σελ.
δ) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την βελτίωση του Εθνικού Οδικού Δικτύου που συνδέει την Αμφιλοχία με την Λευκάδα κ.λπ., σελ.
ε) Προς τον Υπουργό Εθνικής Άμυνας, σχετικά με τις επιπτώσεις της πώλησης του Ο.Τ.Ε. για την εθνική άμυνα της χώρας μας, σελ.
4. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Εθνικής Παιδείας και Θρησκευμάτων, σχετικά με τα Τεχνολογικά Εκπαιδευτικά Ιδρύματα, σελ.

ΟΜΙΛΗΤΕΣ
Α. Επί του Κανονισμού:
ΒΕΝΙΖΕΛΟΣ Ε., σελ.
ΠΕΤΣΑΛΝΙΚΟΣ Φ., σελ.
ΤΑΛΙΑΔΟΥΡΟΣ Σ., σελ.

Β. Επί των επικαίρων ερωτήσεων:
ΑΛΕΥΡΑΣ Α., σελ.
ΒΟΡΙΔΗΣ Μ., σελ.
ΚΕΔΙΚΟΓΛΟΥ Σ., σελ.
ΜΠΑΝΙΑΣ Ι., σελ.
ΜΩΡΑΪΤΗΣ Ν., σελ.
ΞΑΝΘΟΠΟΥΛΟΣ Θ., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΤΑΛΙΑΔΟΥΡΟΣ Σ., σελ.
ΤΑΣΟΥΛΑΣ Κ., σελ.
ΦΩΛΙΑΣ Χ., σελ.
ΧΡΥΣΟΧΟΪΔΗΣ Μ., σελ.

Γ. Επί της επερώτησης:
ΑΠΟΣΤΟΛΑΚΗ Μ., σελ.
ΑΠΟΣΤΟΛΑΤΟΣ Β., σελ.
ΒΕΝΙΖΕΛΟΣ Ε., σελ.
ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
ΔΙΑΜΑΝΤΟΠΟΥΛΟΥ Α., σελ.
ΚΑΚΛΑΜΑΝΗΣ Α., σελ.
ΚΑΡΤΑΛΗΣ Κ., σελ.
ΚΕΓΚΕΡΟΓΛΟΥ Β., σελ.
ΚΟΥΡΑΚΗΣ Α., σελ.
ΜΕΛΑ Ε., σελ.
ΜΠΟΛΑΡΗΣ Μ., σελ.
ΤΑΛΙΑΔΟΥΡΟΣ Σ., σελ.
      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΜΓ΄
      Δευτέρα 19 Μαΐου 2008
      Αθήνα, σήμερα στις 19 Μαΐου 2008, ημέρα Δευτέρα και ώρα 18.05’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Μαυρουδή Βορίδη, Βουλευτή Νομού Αττικής, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία  ο Σύλλογος Γονέων και Κηδεμόνων του Δημοτικού Σχολείου και Νηπιαγωγείου Αραχωβίτικων Νομού Αχαίας διαμαρτύρεται για την υποβάθμιση του πιο πάνω Σχολείου.
      2) Ο Βουλευτής Β΄ Αθηνών κ. ΜΙΧΑΗΛ ΧΡΥΣΟΧΟΪΔΗΣ κατέθεσε αναφορά με την οποία ο Σύλλογος Ερευνητών Δημόκριτου ζητεί την εφαρμογή της δικαστικής απόφασης που ακυρώνει την εκλογή του κ. Αθανασίου Γιούτσου, στη θέση του Διευθυντή του Ινστιτούτου Πυρηνικής Τεχνολογίας-Ακτινοπροστασίας του Ε.Κ.Ε.Φ.Ε. «ΔΗΜΟΚΡΙΤΟΣ». 
      3) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία  ο Πολιτιστικός Σύλλογος Μεγάλης Βρύσης και Πρεβελιανών Νομού Ηρακλείου Κρήτης ζητεί οικονομική ενίσχυση για την αποπεράτωση  αίθουσας, στην οποία διενεργούνται πολιτιστικές εκδηλώσεις.
      4) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Φερών Νομού Μαγνησίας ζητεί την παραχώρηση έκτασης στρατοπέδου στο Βελεστίνο, για την κατασκευή ανισόπεδου κόμβου.
      5) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία  η Νομαρχιακή Αυτοδιοίκηση Μαγνησίας ζητεί την επιδότηση της ακτοπλοϊκής γραμμής Ωρεοί  -Αγ.Κυριακή - Νήσος Τρίκερι- Βόλος.
      6) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία  οι Συνταξιούχοι του Ι.Κ.Α. Αγριάς Νομού Μαγνησίας ζητούν την πλήρη απασχόληση, για το γιατρό του Ι.Κ.Α. που τους εξυπηρετεί.
      7) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία  ο Δήμος Πορταριάς Νομού Μαγνησίας ζητεί τη βελτίωση των κυκλοφοριακών συνθηκών και των συγκοινωνιακών μέσων στην Περιφέρεια.
      8) Οι Βουλευτές Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ, Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ, Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ, και Α΄ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ κατέθεσαν αναφορά με την οποία το Κέντρο Θεραπείας Απεξάρτησης ζητεί τη διατήρηση της Θεραπευτικής Κοινότητας, στις Γυναικείες Φυλακές του Κορυδαλλού.
      9) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία ο κ. Γεωργίου Νικόλαος  ζητεί να προσληφθεί ο γιός του, σαν οδηγός στον Οργανισμό Αστικών Συγκοινωνιών Θεσσαλονίκης.
      10) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Πέγιος Ιωάννης ζητεί να ενημερωθεί για τη δυνατότητα χορήγησης ιατρικού σκευάσματος, από τον Ο.Γ.Α..
      11) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Πολυχρονίδου Αγορίτσα ζητεί να της χορηγηθεί πράξη αναγνώρισης και ισοτιμίας από το ΔΙΚΑΤΣΑ του Παιδαγωγικού της Πτυχίου.
      12) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία  η κ. Αδάμ Βασιλική, πράκτορας Ο.Π.Α.Π. διαμαρτύρεται για την απορριπτική απόφαση της Ο.Π.Α.Π. Α.Ε. περί μεταφοράς του πρακτορείου της, από την Ανθήλη στη Λαμία.
      13) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Σαράντης Χρυσογονίδης ,Γ. Γ. του Εργατικού Κέντρου Γιαννιτσών ζητεί να προταθεί και από το πιο πάνω Κέντρο μέλος για τη Συμβουλευτική Επιτροπή του Ο.Ε.Ε.
      14) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η Ιστορική και Λαογραφική Εταιρεία Γιαννιτσών ζητεί τη χορήγηση οικονομικής ενίσχυσης.
      15) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Χρήστος Μιχαηλίδης ζητεί την επίλυση ασφαλιστικού του προβλήματος.
      16) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Αγροτικός Συνεταιρισμός Αμαλιάδας διαμαρτύρεται για τις αδικίες που γίνονται σε βάρος των σταφιδοπαραγωγών, κατά την ενεργοποίηση των δικαιωμάτων της Κορινθιακής Σταφίδας.
      17) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Γεώργιος Γρηγοριάδης ζητεί να ενημερωθεί, εάν η σιδηροδρομική γραμμή ΕΓΝΑΤΙΑ θα διέρχεται από το Νομό Πέλλας.
      18) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Ιωάννης Παπαδόπουλος ζητεί φορολογική απαλλαγή ,ως εργαζόμενος δημόσιος Υπάλληλος, στο Νομό Πέλλας.
      19) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας με το οποίο ζητείται η αποζημίωση των παραγωγών της Γαστούνης Νομού Ηλείας, για την ακαρπία των εσπεριδοειδών.
      20) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Αγροτικός Συνεταιρισμός Πιπεριάς Αριδαίας ζητεί τη χορήγηση οικονομικής ενίσχυσης στους αμπελοκαλλιεργητές της περιοχής του  για τον εμπλουτισμό των χαμηλόβαθμων ποικιλιών.
      21) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Δέσποινα Τατάκη ζητεί τη μετάταξή της στο Νοσοκομείο Έδεσσας.
      22) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στα προβλήματα εφαρμογής της Κ.Υ.Α. που αφορά, στην αποζημίωση των πυροπαθών του Νομού Ηλείας.
      23) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην οικονομική επιβάρυνση των ασφαλισμένων του Ι.Κ.Α., από το κλείσιμο του Ακτινολογικού Εργαστηρίου στον Πύργο του Νομού Ηλείας.
      24) Ο Βουλευτής Νομού Αττικής κ. ΜΑΥΡΟΥΔΗΣ (ΜΑΚΗΣ) ΒΟΡΙΔΗΣ κατέθεσε αναφορά με την οποία  η Ένωση Χειμαριωτών εκφράζει τα συλλυπητήριά της στην οικογένεια του δολοφονηθέντος Έλληνα της Χειμάρας, Πύρρου Μπολάνου.
      25) Ο Βουλευτής Χίου κ. ΙΩΑΝΝΗΣ ΚΟΣΜΙΔΗΣ κατέθεσε αναφορά με την οποία  η Ένωση Μαστιχοπαραγωγών Χίου ζητεί την αποζημίωση των μαστιχοπαραγωγών της Χίου για τις ζημιές που υπέστησαν, εξαιτίας των μειωμένων βροχοπτώσεων.
      26) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ  ΒΕΝΙΖΕΛΟΣ  κατέθεσε αναφορά με την οποία  ο Σύλλογος Ερευνητών Δημόκριτου ζητεί την εφαρμογή της δικαστικής απόφασης, η οποία ακυρώνει την εκλογή του κ. Αναστασίου Γιούτσου στη θέση του Διευθυντή του Ινστιτούτου Πυρηνικής Τεχνολογίας-Ακτινοπροστασίας του Κέντρου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 7815/6-3-08 ερώτηση του Βουλευτή κ. Κωνσταντίνου Καρτάλη δόθηκε με το υπ’ αριθμ. 144/21-3-08 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 6/312008 ερώτησης του Βουλευτή κ. Κ Καρτάλη, σας γνωρίζουμε ότι:
      1. Το Ολυμπιακό Αθλητικό Κέντρο Αθηνών «Σπύρος Λούης» που θεωρείται διεθνώς ως ένα αριστούργημα από πλευράς κατασκευαστικής, αισθητικής και τεχνολογίας, δέχεται καθημερινά οργανωμένες επισκέψεις από Σχολεία, Πανεπιστήμια (εσωτερικού και εξωτερικού), Οργανισμούς, Υπουργεία, Πρεσβείες, τουριστικά γραφεία και απλούς επισκέπτες. Το γεγονός αυτό αποδεικνύει ότι, είναι αφ' ενός μεν προσβάσιμο για όλο τον κόσμο και αφ' ετέρου ότι, αποτελεί πόλο έλξης σε χιλιάδες επισκέπτες και μετά τους Ολυμπιακούς Αγώνες. Ενδεικτικά αναφέρουμε ότι, περισσότερα από 1.150 σχολεία και Πανεπιστήμια από την Ελλάδα και το εξωτερικό επισκέφθηκαν και ξεναγήθηκαν στο ΟΑΚΑ από το 2005 έως σήμερα.
      2. Στη χρονική περίοδο από τους Ολυμπιακούς Αγώνες μέχρι σήμερα, πραγματοποιήθηκαν εκατοντάδες εκδηλώσεις στις εγκαταστάσεις, αλλά και στον περιβάλλοντα χώρο του ΟΑΚΑ αθλητικού, πολιτιστικού και κοινωνικού χαρακτήρα. Σύμφωνα με τα επίσημα συγκριτικά στοιχεία στο ΟΑΚΑ έχουν γίνει οι περισσότερες εκδηλώσεις από οποιοδήποτε άλλο αθλητικό συγκρότημα στον κόσμο, γεγονός που αποδεικνύει τη σωστή και με μεγάλη υπευθυνότητα λειτουργία του, με σεβασμό πάντα στον χαρακτήρα και την αισθητική του Ολυμπιακού Συγκροτήματος.
      3. Το ΟΑΚΑ στα πλαίσια της δυναμικής ανάπτυξης των δραστηριοτήτων του, ανέθεσε στο Οικονομικό Πανεπιστήμιο Αθηνών να συντάξει σχέδιο που να αφορά την αποτύπωση και ανάλυση των μεσομακροπρόθεσμων στόχων του, με βάση: α) την υπάρχουσα κατάσταση, β) τις προβλεπόμενες εξελίξεις και γ) τη διεθνή πρακτική, όπως αυτή εφαρμόζεται στις Ολυμπιακές πόλεις της Βαρκελώνης, του Μονάχου και του Σίδνευ. Τα αποτελέσματα της μελέτης έχουν ήδη ξεκινήσει να βρίσκουν εφαρμογή στις δραστηριότητες του ΟΑΚΑ και θα είναι σε πλήρη εξέλιξη την επόμενη διετία, λαμβανομένων υπόψη και των ιδιαιτεροτήτων του χώρου, αφού είναι ένα ζωντανό κύτταρο αθλητισμού με πολλαπλές διαφορετικές καθημερινές εκδηλώσεις. Ενδεικτικά αναφέρουμε ότι, περισσότεροι από 4.000 άνθρωποι καθημερινά γυμνάζονται στις εγκαταστάσεις σε συνθήκες υψηλής ποιότητας παρεχομένων' υπηρεσιών, τόσο από πλευράς υγιεινής και ασφάλειας, όσο και από αθλητικής.
      Σε κάθε περίπτωση, στόχος και σκοπός της Πολιτείας, αλλά και του ΔΣ του ΟΑΚΑ, είναι η διαρκής αναβάθμιση των προσφερομένων υπηρεσιών και προς αυτή την κατεύθυνση, Διοίκηση και εργαζόμενοι πορεύονται από κοινού.
      Ο Υφυπουργός
      ΙΩΑΝΝΗΣ ΙΩΑΝΝΙΔΗΣ»
      2. Στην με αριθμό 7695/3-3-08 ερώτηση του Βουλευτή κ. τίνου Βρεττού δόθηκε με το υπ’ αριθμ. 1564Β/26-3-08 έγγραφο από τον Υφυπουργό ΠΕ.Χ.Ω.Δ.Ε. η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Για τη μακροπρόθεσμη αντιμετώπιση της ατμοσφαιρικής ρύπανσης έχουν ληφθεί και είναι σε εξέλιξη μέτρα περιορισμού των εκπομπών ρύπων από όλες τις πηγές ρύπανσης. Συνοπτικά αναφέρονται τα σημαντικότερα από τα μέτρα αυτά:
      - Εφαρμογή των Βέλτιστων Διαθέσιμων Τεχνολογιών σε βιομηχανικές δραστηριότητες.
      - Μείωση των εκπομπών οργανικών πτητικών ενώσεων από βιομηχανικές και βιοτεχνικές εγκαταστάσεις.
      - Εντατικοποίηση των ελέγχων της Υπηρεσίας Επιθεωρητών Περιβάλλοντος.
      - Προώθηση της χρήσης του φυσικού αερίου στον οικιακό και βιομηχανικό τομέα.
      - Χρήση φιλικότερων καυσίμων προς το περιβάλλον από οχήματα π.χ. χρήση φυσικού αερίου στα λεωφορεία.
      - Προώθηση χρήσης οχημάτων νέων τεχνολογιών (π.χ. υβριδικά οχήματα).
      - Ανανέωση του στόλου των μέσων μεταφοράς.
      - Έλεγχοι εκπομπών από οχήματα και εγκαταστάσεις καύσης.
      - Εφαρμογή του θεσμού της Κάρτας Ελέγχου Καυσαερίων (ενίσχυση του θεσμού με την ίδρυση ιδιωτικών ΚΤΕΟ).
      - Μέτρα που αφορούν στον περιορισμό της χρήσης των ιδιωτικής χρήσης οχημάτων
      - Βελτίωση της διαχείρισης των δρομολογίων των Μέσων Μαζικής Μεταφοράς.
      - Επέκταση του δικτύου και του ωραρίου των μέσων σταθερής τροχιάς (ΜΕΤΡΟ, ΤΡΑΜ).
      - Λειτουργία χώρων στάθμευσης για περιορισμό της παράνομης στάθμευσης.
      - Χρήση ειδικών λωρίδων για τα μέσα μαζικής μεταφοράς.
      - Μέτρα μείωσης των εκπομπών οργανικών mητικών ενώσεων με την εφαρμογή συστήματος ανάκτησης ατμών.
      - Μέτρα για τη βελτίωση της ποιότητας των καυσίμων.
      - Εφαρμογή νέας τιμολογιακής πολιτικής για αποφυγή νοθείας πετρελαίου κίνησης με θέρμανσης.
      Επιπλέον, βρίσκεται σε εξέλιξη η διαμόρφωση θεσμικού πλαισίου για τον τεχνικό έλεγχο των δικύκλων από τα ΚΤΕΟ.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      3. Στην με αριθμό 7694/3-3-08 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. 1563Β/26-3-08 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
      «Σε απάντηση της ανωτέρω σχετικής Ερώτησης, σας γνωρίζουμε τα εξής
      - Η σύγχρονη αντιμετώπιση του προβλήματος διάθεσης των επικίνδυνων, βιομηχανικών αποβλήτων από το ΥΠΕΧΩΔΕ, σύμφωνα και με την ΚΥΑ 13588/735/2006 (ΦΕΚ 383 Β) και τον Εθνικό Σχεδιασμό Διαχείρισης Επικίνδυνων Αποβλήτων (ΕΣΔΕΑ - ΚΥΑ 8668/2007, ΦΕΚ 287 Β)), έχει σαν κύριο άξονα την εφαρμογή στην πράξη της αρχής «ο ρυπαίνων πληρώνει», προκειμένου να δοθούν οι οριστικές λύσεις στο εν λόγω ζήτημα από τις ίδιες τις βιομηχανίες που παράγουν τα απόβλητα.
      - Με βάση το άρθρο 12 της ΚΥΑ 13588/725/2006, η περιβαλλοντική υπηρεσία της οικείας Περιφέρειας είναι αρμόδια για την εξυγίανση και αποκατάσταση των χώρων που έχουν ρυπανθεί από εργασίες ακατάλληλης διαχείρισης Ι απόρριψης επικίνδυνων αποβλήτων. Για τον καθορισμό των απαιτούμενων έργων εξυγίανσης και αποκατάστασης, σύμφωνα με το ίδιο άρθρο, προβλέπεται η εκπόνηση «ειδικής μελέτης εξυγίανσης - αποκατάστασης χώρων ρυπασμένων από επικίνδυνα απόβλητα», το βασικό περιεχόμενο της οποίας ορίζεται στο κεφάλαιο 7 του παραρτήματος της ΚΥΑ 24944/1159/2006 (ΦΕΚ 791/Β). Στη συνέχεια, με απόφαση του Γενικού Γραμματέα της Περιφέρειας, καθορίζονται τα έργα που απαιτείται να υλοποιηθούν στους εν λόγω χώρους, με στόχο την άρση ή ελαχιστοποίηση των επιπτώσεων της ρύπανσης του περιβάλλοντος. Επισημαίνεται ότι εφόσον γίνει διακρίβωση των υπαίτιων για τις ανεξέλεγκτες απορρίψεις επικίνδυνων αποβλήτων ή των κατόχων των αποβλήτων, αυτοί συνιστούν τους υπεύθυνους φορείς για την εξυγίανση - αποκατάσταση των ρυπασμένων χώρων, σύμφωνα με τα προβλεπόμενα στο ανωτέρω άρθρο 12. Εάν δεν καταστεί εφικτή ή μέχρις ότου καταστεί εφικτή η ως άνω διακρίβωση, η οικεία Περιφέρεια συνιστά τον υπεύθυνο φορέα για την εκτέλεση των εργασιών εξυγίανσης - αποκατάστασής.
      Για την τελική αντιμετώπιση του προβλήματος των αποθηκευμένων βιομηχανικών επικίνδυνων αποβλήτων, στο άρθρο 18 της ΚΥΑ 13588/725/2006 προβλέπεται η υλοποίηση κατάλληλων έργων διαχείρισης μέχρι τέλος Μαρτίου 2011. Στον ΕΣΔΕΑ προβλέπεται επίσης η εκπόνηση μελέτης σε εθνικό επίπεδο, στο πλαίσιο της καταγραφής των ρυπασμένων και εν δυνάμει ρυπασμένων από επικίνδυνα απόβλητα χώρων. Η ως άνω μελέτη εντάχθηκε στην Τεχνική βοήθεια του ΕΠΠΕΡ, με τίτλο έργου «Εκπόνηση μελέτης για τη διερεύνηση, αξιολόγηση και αποκατάσταση ανεξέλεγκτων ρυπασμένων χώρων/εγκαταστάσεων από βιομηχανικά και επικίνδυνα απόβλητα στην Ελλάδα» και αναμένεται η ανάθεσή της.
      - Για την απομάκρυνση των επικίνδυνων αποβλήτων της εταιρείας «STAC ΕΠΕ» στην περιοχή «Στρίφη» Ελευσίνας και την αποκατάσταση του χώρου η αρμόδια Περιφέρεια Αττικής έχει επιληφθεί του θέματος.
      Μετά την κοινοποίηση των αποτελεσμάτων του Γενικού Χημείου του Κράτους, με το υπ' αρ. ΠΕΧΩ 739/11-3-08 έγγραφο της, ζητά από την εταιρεία μέσα σε προθεσμία 10 ημερών την υποβολή μελέτης για την ασφαλή απομάκρυνση των επικινδύνων.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      4. Στην με αριθμό 9242/28-3-08 ερώτηση του Βουλευτή κ. Πέτρου Τατούλη δόθηκε με το υπ’ αριθμ. 40013/ΙΗ/14-4-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 9242/28-3-08, την οποία κατέθεσε ο Βουλευτής κ. Πέτρος Τατούλης σχετικά με τις ανεξόφλητες υποχρεώσεις της Νομαρχιακής Αυτοδιοίκησης Αρκαδίας προς το ΚΤΕΛ για τη μεταφορά των μαθητών, και στα θέματα της αρμοδιότητάς μας, σας γνωρίζουμε τα ακόλουθα:
      Η δωρεάν μεταφορά μαθητών Α/θμιας και Β/θμιας Εκπ/σης που κατοικούν μακριά από την έδρα του σχολείου τους, πραγματοποιείται σύμφωνα με τις διατάξεις της αριθμ. IΒ/6071/1998 Κοινής Υπουργικής Απόφασης των Υπουργών Εσωτερικών, Οικονομίας και Οικονομικών, Μεταφορών και Επικοινωνιών και Εθνικής Παιδείας και Θρησκευμάτων (ΦΕΚ 9321 τ.Β΄/1998).
      Με το Π.Δ. 161/2000 ( ΦΕΚ 145/τ.Α΄/2000) η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις. Σύμφωνα με τις διατάξεις της παρ.24, αρθ.2 του Ν. 2621/1998, οι πιστώσεις για τη δωρεάν μεταφορά μαθητών εγγράφονται στους προϋπολογισμούς εξόδων κάθε Περιφέρειας και με απόφαση του Γραμματέα της Περιφέρειας επιχορηγούνται οι Νομαρχιακές Αυτοδιοικήσεις για την αντιμετώπιση των δαπανών αυτών. Στον προϋπολογισμό του ΥΠ.Ε.Π.Θ. δεν εγγράφονται πιστώσεις για μεταφορά μαθητών.
      Επιπλέον, σας ενημερώνουμε ότι για το οικονομικό έτος 2008 ενεγράφησαν στην περιφέρεια Πελοποννήσου πιστώσεις ύψους 9.900.000 ευρώ για την κάλυψη των δαπανών για μεταφορά μαθητών, έναντι 9.500.000 ευρώ που είχαν εγγραφεί το 2007, και 8.500.000 ευρώ που είχαν εγγραφεί το 2006.
      Τέλος, σας γνωρίζουμε ότι στην Τρίπολη έχουν ήδη πραγματοποιηθεί δύο συναντήσεις με το προεδρείο του ΚΤΕΛ Αρκαδίας και του υπογράφοντος, στις οποίες έχει συζητηθεί το όλο θέμα και ενημερώθηκαν οι ενδιαφερόμενοι για την πρώτη καταβολή του έτους και για την άμεση καταβολή της δεύτερης, το σύνολο των οποίων ανέρχεται στο 1,6 εκ. ευρώ.
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»
      5. Στην με αριθμό 9198/27-3-08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 39042/ΙΗ/14-4-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώvτας στην ερώτηση με αριθμό 9198/27-3-08, την οποία κατέθεσε ο Βουλευτής κ. Μαν. Σοφ. Στρατάκης, σας γνωρίζουμε τα ακόλουθα:
      Το ΥΠ.Ε.Π.Θ. αντιμετωπίζοντας με σοβαρότητα και αίσθημα ευθύνης το ζήτημα των πολυήμερων σχολικών εκδρομών προέβη στην έκδοση της αριθμ. 13324/Γ2/07 -02-2006 Υ.Α. (Φ.Ε.Κ. 206, τ. 8/13-02-2006), με την οποία έθεσε σε νέες και αυστηρές βάσεις τους όρους και τις προϋποθέσεις ασφαλούς πραγματοποίησης των εκδρομών αυτών.
      «Οι εκπαιδευτικές εκδρομές οργανώνονται από το σχολείο υπό την ευθύνη του Διευθυντή» (άρθρο 4, παρ. 1).
      «Ειδικά για τις πολυήμερες εκδρομές το σχολείο ζητά περισσότερες από μία κλειστές προσφορές από ταξιδιωτικά γραφεία. Με την προσφορά κατατίθεται από το ταξιδιωτικό γραφείο υπεύθυνη δήλωση ότι διαθέτει ειδικό σήμα λειτουργίας, το οποίο βρίσκεται σε ισχύ» (άρθρο 4, παρ. 2).
      «Για την αξιολόγηση των προσφορών και την επιλογή της καλύτερης συγκροτείται με Πράξη του Διευθυντή του σχολείου επιτροπή, η οποία αποτελείται από τον ίδιο, ως πρόεδρο, δύο συνοδούς-εκπαιδευτικούς που ορίζονται από Σύλλογο των Διδασκόντων Καθηγητών, έναν εκπρόσωπο του συλλόγου Γονέων και Κηδεμόνων, εφόσον λειτουργεί τέτοιος σύλλογος, και από εκπροσώπους του Συμβουλίου ή των Συμβουλίων των μαθητικών κοινοτήτων που θα λάβουν μέρος στην εκδρομή, οι οποίοι εκπροσωπούνται με μία (1) ψήφο» (άρθρο 4, παρ. 3).
      Επίσης, το ΥΠ.Ε.Π.Θ. με την αριθμ. 29395/Γ2/21.03.2006 εγκύκλιό του λαμβάνοντας υπόψη την κόπωση και το όριο φυσικών αντοχών των οδηγών επισημαίνει ότι «σύμφωνα με την ισχύουσα νομοθεσία (άρθρο 13 του Κώδικα Οδικής Κυκλοφορίας) οι οδηγοί τουριστικών λεωφορείων επιτρέπεται να οδηγούν για οκτώ (8) ώρες ημερησίως με ενδιάμεσες στάσεις και με βάση τη συλλογική σύμβαση εργασίας τους να απασχολούνται έως δεκατρείς (13) ώρες» τονίζοντας ότι πρωταρχικός στόχος του ΥΠ.Ε.Π.Θ. είναι η ασφάλεια των μετακινήσεων των μαθητών στο μέγιστο δυνατό βαθμό.
      Για την τήρηση των όρων και την εξασφάλιση ασφαλούς πραγματοποίησης των σχολικών εκδρομών, το ΥΠ.Ε.Π.Θ. συνεργάζεται στενά με τις Νομαρχίες και τα Υπουργεία Δημόσιας Τάξης, Μεταφορών και Επικοινωνιών και Εμπορικής Ναυτιλίας. Ειδικότερα, από το Υπουργείο Δημόσιας Τάξης εκδίδεται κάθε χρόνο εγκύκλιος (αριθμ. 2506/13-03-2007) με θέμα «Μέτρα για την ασφαλή διακίνηση και διαμονή των μαθητών κατά τις σχολικές εκδρομές - Έλεγχοι και εφαρμογή της ισχύουσας νομοθεσίας», με την οποία ενεργοποιούνται στο έπακρο όλες οι αρμόδιες υφιστάμενες Υπηρεσίες προς την κατεύθυνση της προστασίας των εκδρομέων μαθητών.
      Συγκεκριμένα:
      - Οι Υπηρεσίες της Τουριστικής Αστυνομίας και όσες ασκούν ανάλογα καθήκοντα καλούνται να εντατικοποιήσουν τους ελέγχους και να εφαρμόσουν την ισχύουσα νομοθεσία σε καταλύματα, χώρους και μέσα, όπως ξενοδοχεία, τουριστικά γραφεία, τουριστικά λεωφορεία, τουριστικά καταστήματα, αρχαιολογικούς χώρους, καταστήματα εστίασης και γενικότερου υγειονομικού ενδιαφέροντος.
      - Οι Υπηρεσίες της Τροχαίας καλούνται να σχεδιάσουν και να αναπτύξουν άμεσα μέτρα, δραστηριοποιώντας το σύνολο του διαθέσιμου προσωπικού και των μέσων, τα οποία κυρίως αφορούν:
      α. Έντονη και εμφανή τροχονομική αστυνόμευση στα σημεία από όπου διέρχονται λεωφορεία που πραγματοποιούν σχολικές εκδρομές.
      β. Συγκρότηση συνεργείων ελέγχου ταχύτητας, οδήγησης υπό την επήρεια αλκοόλ και οχημάτων μεγάλου όγκου σε σημεία επιλεγμένα με βάση την επικινδυνότητά τους, τη συχνότητα των ατυχημάτων κ.ά.
      γ. Εξονυχιστικό έλεγχο και αυστηρή εφαρμογή της σχετικής νομοθεσίας, ιδιαίτερα κατά τους μήνες Μάρτιο, Απρίλιο και Μάιο, σε σχολικά λεωφορεία που διενεργούν σχολικές εκδρομές και κινούνται στο εθνικό και επαρχιακό οδικό δίκτυο (έλεγχος συστημάτων ασφαλείας, δελτίο τεχνικού ελέγχου, κατάσταση ελαστικών, έλεγχος ταχογράφου, άδεια οδήγησης και κυκλοφορίας, ωράριο εργασίας του οδηγού, ύπαρξη και χρήση εγκεκριμένου τύπου ζωνών ασφαλείας, υπεράριθμων μαθητών, ασφαλιστικής κάλυψης οχήματος και επιβατών και πινακίδα με την ένδειξη «ΣΧΟΛΙΚΗ ΕΚΔΡΟΜΗ» - αρ. πρωτ. 16622/1745/15.03.2005 εγκύκλιος του Υπουργείου Μεταφορών και Επικοινωνιών περί χρήσης ζωνών στους εκδρομείς μαθητές κ.ά.
      Τέλος σας γνωρίζουμε ότι οι σχολικές εκδρομές αποτελούν αναγκαίο συμπλήρωμα της αγωγής των μαθητών και εντάσσονται στο γενικότερο πλαίσιο των σχολικών δραστηριοτήτων με εκπαιδευτικό - μορφωτικό χαρακτήρα.
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»
      6. Στην με αριθμό 10963/21-4-08 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. ΤΚΕ/Φ2/12105/7-5-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ερώτησης, με αριθμό πρωτ. 10963/21-4-08, που κατέθεσε στη Βουλή ο Βουλευτής κ. Ντίνος Βρεττός, με θέμα «Αδικίες και σφάλματα στις επιλογές Γενικών Διευθυντών», σας πληροφορούμε τα εξής:
      Σύμφωνα με τις διατάξεις του άρθρου 8 του ν. 3260/2004, οι επιλογές των προϊσταμένων γενικών διευθύνσεων, διενεργούνται από το Ειδικό Υπηρεσιακό Συμβούλιο που εδρεύει στο Υπουργείο μας το οποίο για το σχηματισμό της κρίσης του, εκτιμά όλα τα στοιχεία του προσωπικού μητρώου των υποψηφίων, μεταξύ των οποίων και τις εκθέσεις αξιολόγησης της τελευταίας οκταετίας. Ιδιαιτέρως εκτιμώνται η άρτια επαγγελματική κατάρτιση και οι επιστημονικές γνώσεις, η δραστηριότητα στην υπηρεσία, η ικανότητα αναλήψεως πρωτοβουλιών και ευθυνών, η ευχέρεια προγραμματισμού και συντονισμού, καθώς και η ικανότητα παρακινήσεως των υφισταμένων προς επίτευξη στόχων. Σύμφωνα με το άρθρο 82 παρ. 7 του Υ.Κ., το Ειδικό Υπηρεσιακό Συμβούλιο καλεί, σε προφορική συνέντευξη τους υποψηφίους, οι οποίοι δικαιούνται να εκθέσουν τις απόψεις τους, προκειμένου το Συμβούλιο να διαμορφώσει γνώμη για την προσωπικότητά τους και την ικανότητά τους, προς άσκηση των καθηκόντων Προϊσταμένου Γενικής Διευθύνσεως και να επιλέξει τον καταλληλότερο μεταξύ τούτων. Η τελική δε κρίση για την καταλληλότητα των υποψηφίων και την επιλογή του καταλληλότερου πρέπει να στηρίζεται στην συνεκτίμηση όλων των ανωτέρω στοιχείων.
      Σημειώνεται, ότι η διαδικασία της «προφορικής συνέντευξης» αποτελεί παραδεδεγμένη μέθοδο κρίσεως την οποία είχε θεσπίσει, τόσο ο Ν. 2683/1999 (άρθρο 82 παρ. 7 τελ. Εδάφιο), όσο και ο Ν. 2190/94, αποτελεί δε στοιχείο συνεκτιμητέο, μαζί με τα λοιπά στοιχεία που ο νόμος απαιτεί (άρθρο 80 του Ν. 2683/99), για την αξιολόγηση των υποψηφίων Γενικών διευθυντών, εντός των πλαισίων της ευρύτατης διακριτικής ευχέρειας και εξουσίας του Ειδικού Υπηρεσιακού Συμβουλίου.
      Επισημαίνεται ότι το Ειδικό Υπηρεσιακό Συμβούλιο είναι «ανεξάρτητο ειδικό όργανο», που δρα εντός της διοίκησης και ως εκ τούτου έχει περιβληθεί από το νόμο με ευρύτατη διακριτική ευχέρεια καθ’ ό,τι αφορά την κρίση του περί του εκάστοτε επιλεγόμενου υπαλλήλου, ως καταλληλότερου για τη θέση προϊσταμένου γενικής διεύθυνσης. Οι αποφάσεις του Ειδικού Υπηρεσιακού Συμβουλίου ελέγχονται από το Συμβούλιο της Επικρατείας, μετά από άσκηση σχετικής αίτησης ακύρωσης και επομένως η υπηρεσία μας δεν δύναται εκ του νόμου να παρέμβει προκειμένου να ελέγξει τη νομιμότητα αυτών.
      Με το νέο Υπαλληλικό Κώδικα (Ν. 3528/2007) καθιερώνεται για πρώτη φορά ένα αντικειμενικό σύστημα επιλογής προϊσταμένων οργανικών μονάδων, που ισχύει από 1-1-2008, με την εισαγωγή αντικειμενικών κριτηρίων τα οποία βασίζονται στα επαγγελματικά-τεχνικά προσόντα, στην εργασιακή-διοικητική εμπειρία και στις ικανότητες-δεξιότητες των υπαλλήλων τα οποία αξιολογούνται βάσει συγκεκριμένων μορίων (άρθρο 85 του Υ.Κ.), προωθείται η αξιοκρατική ανάδειξη των στελεχών της Δημόσιας Διοίκησης, με ιδιαίτερη μάλιστα έμφαση στο προσωπικό με αυξημένα τυπικά προσόντα και εξειδικευμένες γνώσεις.
      Ο Υφυπουργός
      ΧΡΗΣΤΟΣ ΖΩΗΣ»
      7. Στην με αριθμό 10515/16-4-2008 ερώτηση του Βουλευτή κ. Φωτίου Κουβέλη δόθηκε με το υπ’ αριθμ. 26977/5-5-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της υπ’ αριθμ. 10515/16-4-2008 ερώτησης, που κατέθεσε ο Βουλευτής κ. Φώτης Κουβέλης, αναφορικά με την υποχρηματοδότηση των Κέντρων Πρόληψης κατά των Ναρκωτικών και ιδιαιτέρως σε ότι αφορά στο Κέντρο Πρόληψης κατά των Ναρκωτικών της νήσου Κω, σας γνωρίζουμε ότι το Υπουργείο Εσωτερικών, χρηματοδοτεί από τους Κεντρικούς Αυτοτελείς Πόρους τη λειτουργία των Κέντρων Πρόληψης κατά των Ναρκωτικών, στο πλαίσιο Προγραμματικής Σύμβασης με το Υπουργείο Υγείας και Κοινωνικής Αλληλεγγύης, τον Ο.ΚΑ.ΝΑ. την Κ.Ε.Δ.Κ.Ε. και την Ε.Ε.Τ.Α.Α. Α.Ε..
      Εν όψει των ανωτέρω και βάσει των εγγεγραμμένων στην Κ.Υ.Α. περί Κατανομής των Κεντρικών Αυτοτελών Πόρων των Δήμων και Κοινοτήτων για το έτος 2007 πιστώσεων, η οποία εκδόθηκε ύστερα από πρόταση της ΚΕΔΚΕ, το Υπουργείο Εσωτερικών έχει αποδώσει, με σχετικές αποφάσεις του, το προβλεπόμενο ποσό, ήτοι 6.502.000 ευρώ, για την υλοποίηση σχετικών προγραμμάτων πρωτογενούς πρόληψης κατά των ναρκωτικών.
      Κατά τα λοιπά, αρμόδιο να απαντήσει είναι το συνερωτώμενο Υπουργείο Υγείας και Κοινωνικής Αλληλεγγύης, που έχει και την ευθύνη για τα θέματα αντιμετώπισης των ναρκωτικών και της εξασφάλισης των απαιτούμενων κονδυλίων για το σκοπό αυτό.
      Ο Υφυπουργός
      ΘΑΝΑΣΗΣ ΝΑΚΟΣ»
      8. Στις με αριθμούς 10358/14-4-08 και 10503/15-4-2008 ερωτήσεις των Βουλευτών κ.κ. Κωνσταντίνου Μπαντουβά και Εμμανουήλ Στρατάκηδόθηκε με το υπ’ αριθμ. 1657/23-4-2008 έγγραφο από τον Υφυπουργό Αγροτικής Ανάπτυξης η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Μ. Στρατάκης, Κ. Μπαντουβάς, σας πληροφορούμε τα εξής:
      Το φθινόπωρο του 2003 η Διεύθυνση Γεωργικών Εφαρμογών ενέκρινε αίτημα που υπέβαλε ο Σύνδεσμος Ελαιοκομικών Δήμων Κρήτης (ΣΕΔΗΚ.), στο πλαίσιο του Μέτρου 4.3 του ΕΠΑΑ-ΑΥ, για χρηματοδότηση δημιουργίας φακέλου για προστασία ονομασίας, σύμφωνα με τον Καν. (ΕΟΚ) 2081/92 και όχι αίτημα καταχώρησης της ονομασίας σε Ευρωπαϊκό επίπεδο. Ο φάκελος αυτός, ο οποίος ουδεμία σχέση έχει με τον φάκελο αίτησης για αναγνώριση της ονομασίας «ΚΡΗΤΗ», διαβιβάστηκε στη νεοσύστατη τότε Διεύθυνση Βιολογικής Γεωργίας του Υπουργείου Αγροτικής Ανάπτυξης και Τροφίμων, μέσω της Διεύθυνσης ΠΑΠ Δενδροκηπευτικής. Παράλληλα, η Διεύθυνση Γεωργικών Εφαρμογών διαβίβασε στους ενδιαφερόμενους έγγραφο που τους ενημέρωνε πως θα πρέπει να υποβάλλουν φάκελο-αίτηση για καταχώρηση της ονομασίας «ΚΡΗΤΗ» Προστατευόμενη Γεωγραφική Ένδειξη (ΠΓΕ) στη Διεύθυνση Βιολογικής Γεωργίας. Η αρμόδια υπηρεσία (Διεύθυνση Βιολογικής Γεωργίας) μετά από επανειλημμένες συναντήσεις με εκπρόσωπο του φορέα, εξέτασε το θέμα σε ένα πρώτο επίπεδο και διατύπωσε ορισμένες αντιρρήσεις για το αν πληρούνται οι προϋποθέσεις του Καν.(ΕΟΚ) 2081/92, προτείνοντας παράλληλα ορισμένες τροποποιήσεις του φακέλου της αίτησης καταχώρησης του ελαιολάδου «ΚΡΗΤΗ» ως ΠΓΕ. Στη συνέχεια, υποβλήθηκε στην εν λόγω αρμόδια υπηρεσία φάκελος για καταχώρηση της ονομασίας «ΚΡΗΤΗ» ως ΠΓΕ, τον Ιανουάριο του 2006. Το βασικότερο όμως πρόβλημα παρέμεινε, χωρίς να υπάρχει επαρκής επεξήγηση για τη διαφοροποίηση του ελαιόλαδου «ΚΡΗΤΗ» ΠΓΕ από τα άλλα 9, ήδη καταχωρημένα στη νήσο, ελαιόλαδα, όπως είχε ζητηθεί από την αρμόδια υπηρεσία (Διεύθυνση Βιολογικής Γεωργίας).
      Στις 31 Μαρτίου 2006, ο Καν. (ΕΟΚ) 2081/92 του Συμβουλίου αντικαταστάθηκε από τον Καν. (ΕΚ) 510/2006 και δόθηκε σε όλα τα Κράτη-Μέλη προθεσμία ενός έτους, για την τροποποίηση της εθνικής τους νομοθεσίας, σύμφωνα με την νέα διαδικασία. Στο διάστημα αυτό κανένα αίτημα δεν εξετάστηκε ούτε από τα Κράτη-Μέλη ούτε φυσικά και από την Ευρωπαϊκή Επιτροπή, προκειμένου τόσο η Ευρωπαϊκή Ένωση όσο και τα Κράτη-Μέλη να προετοιμάσουν τις λεπτομέρειες εφαρμογής του νέου Κανονισμού. Έτσι, στα τέλη Δεκεμβρίου 2006 δημοσιεύτηκε στην Επίσημη Εφημερίδα της Ευρωπαϊκής Ένωσης ο Καν. (ΕΚ) 1898/2006 της Επιτροπής «σχετικά με τη θέσπιση λεπτομερών κανόνων εφαρμογής του Καν.(ΕΚ) 510/2006 του Συμβουλίου για την προστασία των γεωγραφικών ενδείξεων και των ονομασιών προέλευσης των γεωργικών προϊόντων και τροφίμων» και τέθηκε σε ισχύ η σχετική ΚΥΑ (261611/07.03.2007) η οποία καθορίζει τα συμπληρωματικά μέτρα για την εφαρμογή του βασικού και εφαρμοστικού κανονισμού (510/2006 και 1898/2006 αντίστοιχα) σε εθνικό επίπεδο.
      Στις 28 Αυγούστου 2007 υποβλήθηκε στη Διεύθυνση Βιολογικής Γεωργίας του Υπουργείου Αγροτικής Ανάπτυξης και Τροφίμων από το Σύνδεσμο Προστασίας και Ανάδειξης Κρητικού Ελαιόλαδου (ΣΠΑΚΕ) -στον οποίο συμμετέχουν παραγωγοί, μεταποιητές και καταναλωτές ελαιολάδου της Κρήτης- αίτηση καταχώρησης της ονομασίας «ΚΡΗΤΗ» στο Μητρώο ΠΟΠ - ΠΓΕ, ως προστατευόμενη ονομασία προέλευσης (ΠΟΠ), για το ελαιόλαδο που παράγεται στο νησί. Μετά από εξέταση του φακέλου, η Διεύθυνση Βιολογικής Γεωργίας προέβη σε αλληλογραφία καθώς και σε προσωπική επαφή με εκπροσώπους της αιτούσας ομάδας, με σκοπό την ενημέρωσή τους για τις ελλείψεις και τα προβλήματα του φακέλου της. Στη συνέχεια, στις 28 Φεβρουαρίου 2008, η αιτούσα ομάδα υπέβαλε νέο βελτιωμένο φάκελο. Ωστόσο δεν αντιμετωπίστηκαν και σ' αυτόν ικανοποιητικά ορισμένα από τα βασικά προβλήματα στοιχειοθέτησης του αιτήματός καταχώρησης ως ΠΟΠ της προτεινόμενης ονομασίας.
      Θα πρέπει να σημειωθεί ότι μέχρι σήμερα έχουν ήδη καταχωρηθεί οκτώ ονομασίες ελαιόλαδων περιοχών της νήσου Κρήτης ως ΠΟΠ και μια ως ΠΓΕ. Επίσης εκκρεμεί στην Ευρωπαϊκή Επιτροπή η τελική αξιολόγηση της αίτησης καταχώρησης της ονομασίας «Εξαιρετικό Παρθένο ελαιόλαδο Σέλινο Κρήτης». Πέραν αυτών στην αρμόδια υπηρεσία (Διεύθυνση Βιολογικής Γεωργίας) έχουν κατατεθεί εκτός της υπό εξέταση αίτησης του ΣΠΑΚΕ, δύο επιπλέον αιτήσεις για καταχώρηση ονομασιών ως ΠΟΠ ελαιόλαδων περιοχών της Κρήτης από άλλες Ομάδες Παραγωγών (Εξαιρετικό Παρθένο Ελαιόλαδο Μιράμπελλο Κρήτης και Ελαιόλαδο Μεσσαράς Κρήτης), που βρίσκονται στο στάδιο της αξιολόγησης καθώς και μια αίτηση τροποποίησης προδιαγραφών που αφορά επέκταση της οριοθετημένης ζώνης παραγωγής του ελαιολάδου «'Βόρειος Μυλοπόταμος Ρεθύμνης Κρήτης» (ΠΟΠ).
      Όπως είναι ευνόητο, η αξιολόγηση του φακέλου γίνεται από τη Διεύθυνση Βιολογικής Γεωργίας σε συσχετισμό με τα χαρακτηριστικά των ήδη καταχωρημένων ονομασιών της νήσου Κρήτης, προκειμένου να διαπιστωθούν οι ιδιαιτερότητες του ελαιόλαδου «ΚΡΗΤΗ» από αυτά. Πέραν αυτών, η διερεύνηση όλων των πτυχών του θέματος απαιτεί εμπεριστατωμένη εξέταση του φακέλου καθώς και νομικές και τεχνικές διευκρινήσεις, πράγμα που εκτιμούμε ότι θα χρειαστεί εύλογο χρονικό διάστημα, προκειμένου να γίνει σχετική εισήγηση της Διεύθυνσης Βιολογικής Γεωργίας και να ακολουθηθεί η προβλεπόμενη διαδικασία για την καταχώρηση της ονομασίας «ΚΡΗΤΗ» στο Κοινοτικό Μητρώο ΠΟΠ και ΠΓΕ.
      Ο Υφυπουργός
      Κ. ΚΙΛΤΙΔΗΣ»
      9. Στην με αριθμό 10276/11-4-2008 ερώτηση των Βουλευτών κυρίων Δήμου Κουμπούρη, Γεωργίου Μαρίνου, Δημητρίου Τσιόγκα δόθηκε με το υπ’ αριθμ. 1639/23-4-2008 έγγραφο από τον Υφυπουργό Αγροτικής Ανάπτυξης η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Δ. Κουμπούρης, Γ. Μαρίνος, Τ. Τσιόγκας, σας πληροφορούμε τα εξής:
      Σύμφωνα με τις εφαρμοστικές αποφάσεις του αγροπεριβαλλοντικού μέτρου «Προστασία Παραδοσιακού Ελαιώνα Άμφισσας», η πληρωμή των δικαιούχων, πράγματι, θα πρέπει να γίνει μέχρι το τέλος Απριλίου.
      Για λόγους όμως ανωτέρας βίας αυτό δεν είναι δυνατόν, καθώς το μέτρο δεν έχει ακόμη μηχανογραφηθεί και η Ευρωπαϊκή Επιτροπή δεν εγκρίνει κονδύλια για πληρωμές, άμεσων ενισχύσεων αν αυτές δεν γίνονται μηχανογραφικά.
      Η μηχανογράφηση του μέτρου, έχει ήδη αρχίσει και η Δ/νση Χωροταξίας και Προστασίας Περιβάλλοντος βρίσκεται σε συνεργασία με τη Δ/νση Πληροφορικής του Υπουργείου Αγροτικής Ανάπτυξης και Τροφίμων και την ALTEC που έχει αναλάβει το έργο, ώστε η μηχανογράφηση να ολοκληρωθεί το συντομότερο δυνατό.
      Δεν υπάρχει θέμα απώλειας των ενισχύσεων, παρά μόνο καθυστέρησης στην καταβολή τους. Αυτές θα καταβληθούν στους δικαιούχους αμέσως, μόλις καταστεί δυνατή η μηχανογραφική πληρωμή.
      Ο Υφυπουργός
      Κ. ΚΙΛΤΙΔΗΣ»
      10. Στην με αριθμό 9315/31.3.08 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. Β-1289/23.4.08 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 9315/31-03-2008, που κατέθεσε στη Βουλή ο Βουλευτής κ. Βαΐτσης Αποστολάτος, κατά το μέτρο των αρμοδιοτήτων του Υπ.Μ.Ε., πληροφορούμε ότι :
      1. Για τη μείωση της ατμοσφαιρικής ρύπανσης, στη χώρα μας έχει θεσμοθετηθεί ο περιοδικός τεχνικός έλεγχος των οχημάτων από δημόσια και ιδιωτικά ΚΤ.Ε.Ο., θεσμός ο οποίος λειτουργεί κανονικά. Επίσης έχει καθιερωθεί ειδικός έλεγχος καυσαερίων για όλες τις κατηγορίες των κυκλοφορούντων οχημάτων επιβατηγών, φορτηγών και λεωφορείων. Όλα τα κυκλοφορούντα οχήματα πρέπει να είναι εφοδιασμένα με κάρτα ελέγχου καυσαερίων (Κ.Ε.Κ.) με την οποία πιστοποιείται ότι κατόπιν ελέγχου πληρούνται οι προϋποθέσεις της χορήγησής της. Η ισχύς της Κ.Ε.Κ. είναι ετήσια, για τα επιβατηγά Ι.Χ. και φορτηγά αυτοκίνητα μικτού βάρους μέχρι 3,5 τόνους, και εξαμηνιαία, για τα επιβατηγά Δ.Χ., φορτηγά με μικτό βάρος πάνω από 3,5 τόνους και λεωφορεία. Οι Κ.Ε.Κ. διατίθενται από τα Κ.Τ.Ε.Ο., τα Ι.Κ.Τ.Ε.Ο. και τα εξουσιοδοτημένα συνεργεία.
      Για την εποπτεία της εφαρμογής του θεσμού της Κ.Ε.Κ εκδόθηκε η ΙΑ Φ50/92492/4359/14-10-1999 (ΦΕΚ Β' 797) «Ρύθμιση θεμάτων σχετικών με την εποπτεία εφαρμογής και καλής λειτουργίας του συστήματος της Κάρτας Ελέγχου Καυσαερίων», με την οποία καθιερώθηκε Έλεγχος Πεδίου με καθημερινό έλεγχο των κυκλοφορούντων οχημάτων από κινητές μονάδες, οι οποίες μετρούν τους εκπεμπόμενους ρύπους και ελέγχουν τα δεδομένα της Κ.Ε.Κ. Επίσης, έχουν διατεθεί σε 14 νομούς της χώρας Κινητές Μονάδες Ελέγχου Καυσαερίων, μία για κάθε νομό.
      Έλεγχοι διενεργούνται και aj. φορτηγά αυτοκίνητα ως προς την ύπαρξη ισχύουσας Κάρτας Ελέγχου Καυσαερίων από τα Μικτά Κλιμάκια Ελέγχου που συγκροτούνται σε κάθε Διεύθυνση Μεταφορών των Νομαρχιακών Αυτοδιοικήσεων της χώρας, σύμφωνα με την §1.6 του άρθρου 4 του ν. 3446/2006/Α΄ 49.
      2. Στο πλαίσιο της προώθησης της χρήσης εναλλακτικών πηγών ενέργειας και νέων τεχνολογιών, για τον περιορισμό των εκπεμπόμενων ρύπων, το Υπ.Μ.Ε και οι συγκοινωνιακοί φορείς που εποπτεύει προχώρησαν σε σημαντική αναδιάρθρωση του στόλου τους, με προμήθειες λεωφορείων νέας αντιρρυπαντικής τεχνολογίας καθώς και φυσικού αερίου, με τεχνικές προδιαγραφές σύμφωνες με τις σχετικές Οδηγίες και Κανονισμούς της Ε.Ε.
      3. Τέλος, στο Υπ.Μ.Ε. λειτουργεί Μόνιμη Επιτροπή για Πράσινες Μεταφορές, της οποίας το έργο συνίσταται στην επεξεργασία και υποβολή προτάσεων τόσο για τη στροφή σε μέσα που δεν είναι ρυπογόνα, όσο και για την αξιοποίηση των νέων τεχνολογιών προκειμένου οι μεταφορές να είναι πιο φιλικές για το περιβάλλον.
      4. Διαβιβάζουμε την παρούσα Ερώτηση προς το Υπουργείο ΠΕ.ΧΩ.Δ.Ε. για τις σχετικές με τα θιγόμενα θέματα αρμοδιότητές του.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      11. Στην με αριθμό 9498/1.4.08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 41049/ΙΗ/17.4.08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 9498/1-4-08, την οποία κατέθεσε ο Βουλευτής κ. Μανόλης Σοφ. Στρατάκης σχετικά με την εκμάθηση δύο ξένων γλωσσών στο Δημόσιο Σχολείο, σας γνωρίζουμε τα ακόλουθα:
      Ι. Πρωτοβάθμια Εκπαίδευση
      Κατά το σχολικό έτος 2003 -2004 άρχισε η διδασκαλία της Αγγλικής γλώσσας στη Γ΄ τάξη του Δημοτικού Σχολείου, αντί της Δ΄ τάξης που ήταν μέχρι τότε. Κατά τα σχολικά έτη 2005-2006 και 2006-2007 υλοποιήθηκε το «Πιλοτικό πρόγραμμα εισαγωγής δεύτερης ξένης γλώσσας στην Πρωτοβάθμια Εκπαίδευση» σε 219 Δημοτικά Σχολεία της χώρας. Στο πλαίσιο του παραπάνω προγράμματος, η δεύτερη ξένη γλώσσα, Γαλλική και Γερμανική, διδάχθηκε στην Ε΄ και ΣΤ΄ τάξη, για 2 ώρες εβδομαδιαίως. Παράλληλα, από το σχολικό έτος 2006-2007, η δεύτερη ξένη γλώσσα επεκτάθηκε στην Ε΄ τάξη όλων των 6θέσιων και άνω Δημοτικών Σχολείων της χώρας, ενώ από το σχολικό έτος 2007-2008 συνεχίζεται η διδασκαλία της δεύτερης ξένης γλώσσας και στην ΣΤ΄ τάξη.
      Δευτεροβάθμια Εκπαίδευση: Ημερήσιο Γυμνάσιo
      Εκτός από την Αγγλική, Γαλλική Και Γερμανική γλώσσα, από τα σχολικά έτη 2005-2006 και 2006-2007, η διδασκαλία της Ιταλικής γλώσσας εντάχθηκε πιλοτικά σε 10 συνολικά Ημερήσια Γυμνάσια της χώρας (τροποποίηση της αριθμ. 54530/Γ2/2-6-2005 Υ.Α - ΦΕΚ 1154/Β'/28-8-2006).
      Κατά το σχολικό έτος 2006-2007, η διδασκαλία της Ισπανικής γλώσσας εντάχθηκε πιλοτικά σε 6 Γυμνάσια της χώρας (τροποποίηση της αριθμ. 54530/Γ2/2-6-2005 Υ.Α ΦΕΚ 1115/Β΄/16-08-2006).
      Κατά το σχολικό έτος 2006-2007, η διδασκαλία της Τουρκικής γλώσσας εντάχθηκε πιλοτικά σε 5 Γυμνάσια της Θράκης (τροποποίηση της αριθμ. 54530/Γ2/2-6-2005 Υ.Α ΦΕΚ 1415/Β΄/ 26-09-2006).
      Στα σχολεία στα οποία έχει ενταχθεί πιλοτικά η διδασκαλία των παραπάνω ξένων γλωσσών, οι μαθητές έχουν τη δυνατότητα να επιλέξουν μία από αυτές ως δεύτερη υποχρεωτική ξένη γλώσσα, αντί της Γαλλικής ή Γερμανικής. Για τη διδασκαλία αυτών των ξένων γλωσσών έχουν συνταχθεί Αναλυτικά Προγράμματα Σπουδών.
      Στο Εσπερινό Γυμνάσιο διδάσκονται μόνο η Αγγλική γλώσσα. Δευτεροβάθμια Εκπαίδευση: Γενικό Λύκειο
      Στις Α΄, Β΄, Γ΄ τάξεις, οι μαθητές διδάσκονται μία κύρια ξένη γλώσσα, την οποία επιλέγουν από τις ξένες γλώσσες που έχουν διδαχθεί στο Γυμνάσιο. Στη συνέχεια, μπορούν να επιλέξουν και δεύτερη ξένη γλώσσα, ως μάθημα επιλογής, μεταξύ άλλων γνωστικών αντικειμένων.
      Στην Επαγγελματική Εκπαίδευση διδάσκονται η Αγγλική, Γαλλική και Γερμανική γλώσσα σε διάφορες ειδικότητες.
      ΙΙ. Στην Πρωτοβάθμια Εκπαίδευση διανέμονται δωρεάν τα εγχειρίδια διδασκαλίας της Αγγλικής Γλώσσας στη Δ΄, Ε΄ και Στ΄ τάξη. Τα διδακτικά εγχειρίδια της Αγγλικής και Γαλλικής Γλώσσας του Γυμνασίου διανέμονται στους μαθητές δωρεάν και επιλέγονται από λίστα εγκεκριμένων από το ΥΠ.Ε.Π.Θ. βιβλίων από το ελεύθερο εμπόριο. Το εγχειρίδιο του ΟΕΔΒ για τη διδασκαλία της Γερμανικής Γλώσσας διανέμεται δωρεάν στους μαθητές της Α΄ και Β΄ Γυμνασίου. Στους μαθητές της Γ΄ Γυμνασίου διανέμεται δωρεάν διδακτικό εγχειρίδιο από λίστα εγκεκριμένων από το ΥΠ.Ε.Π.Θ. βιβλίων από το ελεύθερο εμπόριο. Οι δαπάνες για τα ξενόγλωσσα βιβλία της διδασκαλίας Αγγλικής, Γαλλικής και Γερμανικής Γλώσσας στο Γυμνάσιο καλύπτονται από τον Κρατικό Προϋπολογισμό (μόνο το βιβλίο του μαθητή).
      Στο Γενικό Λύκειο, οι καθηγητές που διδάσκουν τις ξένες γλώσσες επιλέγουν για το σχολικό έτος 2007-08 την κατάλληλη σειρά από τον εγκεκριμένο πίνακα του ΥΠ.Ε.Π.Θ. σύμφωνα με τις αριθμ. 93782/Γ2/29-8-07 για την Αγγλική Γλώσσα, 93779/Γ2/29-8-07 για τη Γαλλική Γλώσσα και 93783/Γ2/29-8-07 για τη Γερμανική Γλώσσα Υπ. Αποφάσεις και οι μαθητές τα προμηθεύονται από το ελεύθερο εμπόριο.
      Ο Υφυπουργός
      ΑΝΔΡΕΑΣ Θ.ΛΥΚΟΥΡΕΝΤΖΟΣ
      12. Στην με αριθμό  9224/28.3.08 ερώτηση του Βουλευτή κ. Κωνσταντίνου Αΐβαλιώτη δόθηκε με το υπ’ αριθμ. 7017/4/8127/19.4.08  έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. ΑϊΒΑΛΙΩΤΗΣ, σας γνωρίζουμε ότι, για το θέμα της διάθεσης εποχούμενων περιπολιών στην Αθήνα, ενημερώθηκε η Εθνική Αντιπροσωπεία με το 7017/4/7751 από 28-01-2008 έγγραφό μας, σε απάντηση της 3868/ 08-01-2008 ερώτησης που κατέθεσε ο ανωτέρω κ. Βουλευτής.
      Πέραν αυτών σας πληροφορούμε ότι από τη Διεύθυνση Άμεσης Δράσης διατίθενται, καθημερινά και ανά βάρδια, στο λεκανοπέδιο Αττικής, 35 έως 40 περιπολικά αυτοκίνητα και 30 έως 40 Σταθμοί "Ζ" (δίκυκλες μοτοσικλέτες), για την αστυνόμευση και την κάλυψη των λοιπών υπηρεσιακών αναγκών. Ενδεικτικά σημειώνεται ότι, κατά τον παρελθόντα μήνα Μάρτιο, καθημερινά και ανά βάρδια, διετέθησαν, κατά μέσο όρο, 36 περιπολικά αυτοκίνητα και 35 Σταθμοί "Ζ". Επί πλέον, καθημερινά και σε 24ωρη βάση διατίθενται, ως ακίνητα σε στόχους, 4 περιπολικά (ανά 8ωρο) και 9 Σταθμοί "Ζ" (ανά 6ωρο).
      Ειδικότερα στις περιοχές της Ανατολικής Αττικής (Διευθύνσεις Αστυνομίας Βορειοανατολικής και Νοτιοανατολικής Αττικής), διατίθενται καθημερινά και ανά βάρδια, κατά μέσο όρο 10 περιπολικά αυτοκίνητα και 11 Σταθμοί "Ζ".
      Επιπρόσθετα γνωρίζεται ότι στην περιοχή του λεκανοπεδίου Αττικής, εκτός από τις προαναφερόμενες, εποχούμενες περιπολίες διατίθενται και από τις λοιπές αστυνομικές Υπηρεσίες (Διευθύνσεις Ασφαλείας, Τροχαίας, Αλλοδαπών, Ομάδες Πρόληψης και Καταστολής της Εγκληματικότητας (Ο.Π.Κ.Ε.) και Ελέγχου Πρόληψης Τροχαίων Ατυχημάτων (Ο.Ε.Π.Τ.Α.), Υπηρεσίες Δίωξης της Λαθρομετανάστευσης, Κινητές Αστυνομικές Μονάδες (Κ.Α.Μ.) κ.λπ.) με ειδικά επιχειρησιακά σχέδια που εκτελούνται.
      Τέλος σας πληροφορούμε ότι ο χρόνος ανταπόκρισης των περιπολικών της Διεύθυνσης Άμεσης Δράσης, αν ληφθούν υπόψη και οι κυκλοφοριακές συνθήκες που επικρατούν στο λεκανοπέδιο Αττικής, στη συντριπτική πλειοψηφία των συμβάντων, είναι ικανοποιητικός. Ωστόσο, επιδίωξή μας είναι η ενίσχυση της νευραλγικής αυτής Υπηρεσίας, τόσο με προσωπικό όσο και με μέσα, ώστε να αναβαθμιστούν περαιτέρω οι παρεχόμενες υπηρεσίες και να ενισχυθεί το αίσθημα ασφαλείας των κατοίκων της Αττικής.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      13. Στην με αριθμό 7720/3.3.08 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 625/27.3.07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής Ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Στην άμεση εξυπηρέτηση των πολιτών της πυρόπληκτης Μεσσηνίας, συμβάλλει ο Τομέας Αποκατάστασης Σεισμοπλήκτων (Τ.Α.Σ.) στο Νομό Μεσσηνίας, οι αρμοδιότητες του οποίου συνίστανται στη διενέργεια αυτοψιών και χαρακτηρισμό των κτισμάτων, στον έλεγχο μελετών επισκευής και έκδοση των αδειών τους, στη χορήγηση επιδότησης ενοικίου, καθώς επίσης και στη χορήγηση Δωρεάν Κρατικής Αρωγής για επισκευή ή ανακατασκευή κτιρίων και γενικά στον έλεγχο της προόδου των εργασιών αποκατάστασης ζημιών, ενώ έχει ήδη ξεκινήσει η καταβολή της επιδότησης ενοικίων καθώς και των αποζημιώσεων στους πληγέντες για την αποκατάσταση των κτισμάτων τους.
      2. Σύμφωνα με το τελευταίο συνημμένο στην παρούσα στατιστικό δελτίο του Τ.Α.Σ. Μεσσηνίας, επί συνόλου 367 αυτοψιών που διενεργήθηκαν από μηχανικούς του ΥΠΕΧΩΔΕ, οι 158 αφορούσαν σε κατοικίες και λοιπά κτίσματα με δυνατότητα επισκευής, οι 184 με αναγκαιότητα ανακατασκευής και οι 25 σε κτίσματα χωρίς βλάβες.
      Για τα παραπάνω κτίσματα, έχουν ήδη κατατεθεί 17 αιτήσεις ιδιοκτητών για επισκευή -οι 6 εκ των οποίων παρουσιάζουν ελλείψεις δικαιολογητικών- για τις οποίες έχει εγκριθεί το ποσό των 58.878,48 € που αντιστοιχεί στη Δωρεάν Κρατική Αρωγή και 11 αιτήσεις για ανακατασκευή, 8 εκ των οποίων παρουσιάζουν ελλείψεις δικαιολογητικών.
      3. Για την αποκατάσταση των ζημιών πυρόπληκτων κτισμάτων έχει εκδοθεί η αρ. οικ. 6996/Α32/31.10.07 Κοινή Υπουργική Απόφαση παροχής πιστωτικών διευκολύνσεων ποσού 150.000.000 € που θα καλυφθεί από το Πρόγραμμα Δημοσίων Επενδύσεων, της ΣΑΕ 269. Μέρος του ποσού αυτού μέχρι και 100.000.000 € θα καλυφθεί από το Ειδικό Ταμείο Αντιμετώπισης Εκτάκτων Αναγκών το οποίο θα διατεθεί στους πυρόπληκτους νομούς ανάλογα με τις ζημιές που έχουν προκληθεί στα κτίσματα.
      4. Για την πληρέστερη ενημέρωσή σας επισυνάπτουμε το με αρ. πρωτ. 457/11.3.08 έγγραφο της αρμόδιας Νομαρχιακής Αυτοδιοίκησης Μεσσηνίας.
      Ο Υφυπουργός
      Θ. ΞΑΝΘΟΠΟΥΛΟΣ»
      14. Στην με αριθμό 7543/28.2.08 ερώτηση της Βουλευτού κ. Ροδούλας Ζήση δόθηκε με το υπ’ αριθμ. Δ6/Β/6931/21.3.08 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης θέτουμε υπόψη σας ότι το Υπουργείο Ανάπτυξης, σε συνεργασία με το Υπουργείο Περιβάλλοντος, Χωροταξίας και Δημοσίων Έργων, έχει καταβάλει σημαντική προσπάθεια για την ενσωμάτωση της Οδηγίας 2002/91/ΕΚ για την ενεργειακή απόδοση των κτιρίων.
      Συγκεκριμένα, με την απόφαση Δ6/Β/7461/21.4.2005 του Υπουργού Ανάπτυξης συγκροτήθηκε επιτροπή για την εναρμόνιση της παραπάνω Οδηγίας, η οποία αποτελείτο από υπηρεσιακούς παράγοντες των Υπουργείων Ανάπτυξης και Περιβάλλοντος, Χωροταξίας και Δημοσίων Έργων, καθώς και εκπροσώπους του Ελληνικού Οργανισμού Τυποποίησης, του Τεχνικού Επιμελητηρίου Ελλάδος και του Κέντρου Ανανεώσιμων Πηγών Ενέργειας.
      Η επιτροπή συνεδρίαζε σε εβδομαδιαία βάση και με το πέρας των εργασιών της - στις αρχές Ιανουαρίου 2006 - υπέβαλλε στην πολιτική ηγεσία του Υπουργείου Ανάπτυξης σχέδιο νόμου με ρυθμίσεις που αφορούν στη θέσπιση:
      . Ελάχιστων απαιτήσεων ενεργειακής απόδοσης για τα νέα κτίρια, καθώς και για μεγάλα υφιστάμενα κτίρια που υπόκεινται σε ανακαίνιση σημαντικής κλίμακας.
      . Τακτικών επιθεωρήσεων λεβήτων και κλιματιστικών συστημάτων.
      . Ενεργειακής πιστοποίησης, σε περίπτωση αγοραπωλησίας ή μίσθωσης, των κτιρίων του τριτογενούς τομέα καθώς και κτιρίων κατοικιών από ειδικούς εμπειρογνώμονες, που αφ' ενός θα ταξινομεί το εξεταζόμενο κτίριο σε συγκεκριμένη ενεργειακή κλάση και αψ' ετέρου θα προτείνει οικονομικά αποτελεσματικά μέτρα για βελτίωση της ενεργειακής απόδοσης.
      . Υποχρεωτικής τοποθέτησης πιστοποιητικού ενεργειακής απόδοσης σε ευδιάκριτη θέση στα δημόσια κτίρια.
      Στο σχέδιο νόμου περιλαμβάνονται και οι απαραίτητες εξουσιοδοτικές διατάξεις για τη λεπτομερή ρύθμιση ειδικότερων θεμάτων, όπως η μεθοδολογία υπολογισμού ενεργειακών καταναλώσεων κτιρίων, η ενεργειακή οριοθέτησή τους, η διαδικασία διενέργειας επιθεωρήσεων, τα απαιτούμενα προσόντα και δεξιότητες των ενεργειακών επιθεωρητών.
      Η επιτροπή υπέβαλλε επίσης σχέδιο υπουργικής απόφασης για τον καθορισμό των απαιτούμενων προσόντων, του τρόπου τεκμηρίωσής τους, καθώς και τη διαδικασία για τη λήψη άδειας ενεργειακού επιθεωρητή κτιρίων κατοικιών και ειδικών χρήσεων (τριτογενούς τομέα).
      Σε ότι αφορά την ανάπτυξη μεθοδολογίας υπολογισμού ενεργειακής απόδοσης, τον καθορισμό ελάχιστων απαιτήσεων ενεργειακής κατανάλωσης, την ενεργειακή πιστοποίηση κτιρίων και τη διενέργεια επιθεωρήσεων λεβήτων και συστημάτων κλιματισμού, η επιτροπή διατύπωσε προτάσεις, για τη διαμόρφωση Κανονισμού Ενεργειακής Απόδοσης Κτιρίων (ΚΕΝΑΚ), με τον οποίο θα:
      . Θεσπίζεται μεθοδολογία υπολογισμού για τις θερμικές και ψυκτικές απαιτήσεις χώρων, τις ενεργειακές ανάγκες για ζεστό νερό χρήσης, την ενεργειακή απόδοση σε εγκαταστάσεις θέρμανσης και ψύξης, το δυναμικό φυσικού φωτισμού και τη συγκέντρωση φωτιστικής ισχύος εγκαταστάσεων φωτισμού.
      . Τίθενται ελάχιστες απαιτήσεις για τη θερμική συμπεριφορά των δομικών στοιχείων του κτιριακού κελύφους, την ενεργειακή απόδοση των εγκαταστάσεων που χρησιμοποιούνται για θέρμανση, ψύξη και παραγωγή ζεστού νερού χρήσης, καθώς επίσης και για τις εγκαταστάσεις φωτισμού των κτιρίων του τριτογενούς τομέα.
      . Καθορίζονται ενεργειακές κλάσεις, καθώς και η μορφή και το περιεχόμενο του πιστοποιητικού 	ενεργειακής απόδοσης.
      . Αποτυπώνεται η διαδικασία της ενεργειακής επιθεώρησης - πιστοποίησης των κτιρίων και των επιθεωρήσεων λεβήτων και εγκαταστάσεων κλιματισμού.
      Ως μεθοδολογία υπολογισμού των ενεργειακών καταναλώσεων και της ενεργειακής απόδοσης των κτιρίων προτάθηκε η καθοριζόμενη στα 31 σχέδια προτύπων που παρήχθησαν από ειδικές τεχνικές επιτροπές του Ευρωπαϊκού Οργανισμού Τυποποίησης (CEN) για τις ανάγκες εφαρμογής της Οδηγίας 2002/91.
      Στη συνέχεια, συγκροτήθηκε Νομοπαρασκευαστική Επιτροπή σύνταξης σχεδίου νόμου για την ενεργειακή απόδοση κτιρίων, με αντικείμενο την νομοτεχνική επεξεργασία του διαμορφωθέντος από την Επιτροπή Εναρμόνισης σχεδίου νόμου, η οποία έχει ολοκληρώσει τις εργασίες της.
      Επίσης, ανατέθηκαν και εκπονήθηκαν μελέτες για τη διαμόρφωση του Κανονισμού για την Ενεργειακή Αποδοτικότητα των Κτιρίων (ΚΕΝΑΚ), ο οποίος θα περιλαμβάνει
      . μεθοδολογία υπολογισμού της ενεργειακής απόδοσης των κτιρίων του τριτογενούς τομέα 	και των κατοικιών, συμβατή με τα τριάντα ένα (31) σχετικά ευρωπαϊκά πρότυπα
      . απαιτήσεις ελάχιστης ενεργειακής απόδοσης (στοιχεία του κτιριακού κελύφους και ηλεκτρομηχανολογικές εγκαταστάσεις) για τα παραπάνω κτίρια
      . διαδικασία ενεργειακής επιθεώρησης - πιστοποίησής τους
      . καθορισμό ενεργειακών κλάσεων
      . μορφή και περιεχόμενο του εκδιδόμενου πιστοποιητικού ενεργειακής απόδοσης
      . διαδικασία ενεργειακής επιθεώρησης λεβήτων, εγκαταστάσεων κεντρικής θέρμανσης και  εγκαταστάσεων κλιματισμού προβλέφθηκε η εγκατάσταση κατάλληλων διατάξεων αυτοματισμού για τον έλεγχο της σβέσης ή/και ρύθμισης της φωτεινότητας των συστημάτων φωτισμού.
      Επίσης, με την κοινή υπουργική απόφαση 7625/378/27.4.2007 (ΦΕΚ Β' 651) επιβλήθηκε η προληπτική συντήρηση, τουλάχιστον μία φορά το χρόνο, των κλιματιστικών εγκαταστάσεων των κτιρίων του Δημοσίου, των Δημόσιων Οργανισμών, Ν.Π.Δ.Δ., Ν.Π.Ι.Δ. Α.Ε. και της Τοπικής Αυτοδιοίκησης.
      Περαιτέρω, το Υπουργείο Ανάπτυξης, σύμφωνα με τα οριζόμενα στην Οδηγία 2006/32/ΕΚ, προχώρησε στην κατάστρωση Εθνικού Σχεδίου Δράσης Ενεργειακής Απόδοσης που περιλαμβάνει σειρά μέτρων βελτίωσης της ενεργειακής αποδοτικότητας σε όλους τους τομείς της τελικής κατανάλωσης με στόχο την εξοικονόμηση του 9% της μέσης ετήσιας τελικής κατανάλωσης έως το 2016. Οι εργασίες για την ολοκλήρωσή του βρίσκονται σε προχωρημένο στάδιο. Πρώτη μορφή του εν λόγω σχεδίου έχει ήδη αποσταλεί στην Ε. Επιτροπή.
      Επίσης, σημαντική πρωτοβουλία αποτελεί και το Πρωτόκολλο Συνεργασίας μεταξύ του Υπουργείου Ανάπτυξης και της Κεντρικής Ένωσης Δήμων και Κοινοτήτων (ΚΕΔΚΕ) που υπογράφηκε τον Νοέμβριο του 2007 για την εκπόνηση ενός ειδικού Προγράμματος που απευθύνεται στους Οργανισμούς Τοπικής Αυτοδιοίκησης και τους δημότες, μέσα από το οποίο θα υλοποιηθούν έργα και δράσεις βελτίωσης της ενεργειακής αποδοτικότητας. Στόχος του Προγράμματος είναι ο προσδιορισμός και η εφαρμογή δράσεων και αποδεδειγμένων καλών πρακτικών για τη βελτίωση της ενεργειακής συμπεριφοράς των κτιρίων και του δομημένου περιβάλλοντος, τη μείωση του ηλεκτρικού φορτίου αιχμής, τη βελτίωση της ενεργειακής απόδοσης των μέσων μεταφοράς σε αστικό επίπεδο, την ανάπτυξη σχεδίων αστικής κινητικότητας, έτσι ώστε να επιτυγχάνεται η καλύτερη χρήση και διαχείριση της ενέργειας, καθώς και η υιοθέτηση νέων τεχνολογιών εξοικονόμησης ενέργειας και η εφαρμογή τεχνολογιών ανανεώσιμων πηγών ενέργειας μικρής κλίμακας. Η υλοποίηση του παραπάνω Προγράμματος θα γίνει στο πλαίσιο του Εθνικού Στρατηγικού Πλαισίου Αναφοράς (ΕΣΠΑ) 2007 - 2013 μέσω του Επιχειρησιακού Προγράμματος Ανταγωνιστικότητα και Επιχειρηματικότητα.
      Ο Υπουργός
      ΧΡΗΣΤΟΣ ΦΩΛΙΑΣ»)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, όπως γνωρίζετε και όπως γνωρίζει και ολόκληρος ο Ελληνικός Λαός και ο Ελληνισμός, η 19η Μαΐου καθιερώθηκε το 1994 από τη Βουλή των Ελλήνων ως «Ημέρα Μνήμης για τη Γενοκτονία του Ποντιακού Ελληνισμού».
      Η Εθνική Αντιπροσωπεία, ενθυμούμενη τον άδικο χαμό εκατοντάδων χιλιάδων Ελλήνων του Πόντου, θα τηρήσει ενός λεπτού σιγή.
      (Στο σημείο αυτό, όρθιοι οι Βουλευτές τηρούν ενός λεπτού σιγή)
      Αιωνία τους η μνήμη!
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 912/13.5.2008 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Εσωτερικών, σχετικά με τον αριθμό των υπηρετούντων υπαλλήλων στο δημόσιο τομέα κ.λπ. δεν θα συζητηθεί λόγω κωλύματος του κυρίου Υπουργού.
      Θα συζητηθεί η δεύτερη με αριθμό 899/13.5.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Χρυσοχοΐδη προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με τον ενεργειακό σχεδιασμό της χώρας κ.λπ.. 
      Το ειδικότερο περιεχόμενο της επίκαιρης ερώτησης του κυρίου συναδέλφου έχει ως εξής: 
      «Κατά τη διάρκεια πρόσφατης ομιλίας του στο Διεθνές Συνέδριο Athens Summit (5 Μαΐου 2008), ο Υπουργός ΠΕ.ΧΩ.Δ.Ε. αναφέρθηκε στις περιβαλλοντικές επιπτώσεις από την χρήση πυρηνικής ενέργειας, κατατάσσοντάς την στην κατηγορία των πράσινων ενεργειακών τεχνολογιών. Όπως γίνεται εύκολα αντιληπτό, η συγκεκριμένη διατύπωση δημιουργεί εύλογα ερωτήματα και σύγχυση σχετικά με τις κυβερνητικές προθέσεις και τον ενεργειακό σχεδιασμό της χώρας.
      Επιπροσθέτως, είναι προφανές ότι ο Υπουργός αγνοεί τους κινδύνους και τα μειονεκτήματα που κρύβει η πυρηνική ενέργεια. Ειδικότερα δεν φαίνεται να λαμβάνει υπ’ όψιν του το θεμελιώδες πρόβλημα της διαχείρισης των πυρηνικών απόβλητων, τον συνεπαγόμενο κίνδυνο πυρηνικού ατυχήματος, αλλά και το δυσθεώρητο κόστος κατασκευής και λειτουργίας πυρηνικού σταθμού.
      Δοθέντος του γεγονότος ότι η συντριπτική πλειοψηφία των πολιτών είναι κατηγορικά αντίθετη με την προοπτική κατασκευής και λειτουργίας πυρηνικού σταθμού παραγωγής ηλεκτρικής ενέργειας και με δεδομένη την παντελή έλλειψη ενημέρωσης από τα αρμόδια Υπουργεία για τον ενεργειακό σχεδιασμό της χώρας, αλλά και τις περιβαλλοντικές επιπτώσεις από τη λειτουργία εγκαταστάσεων παραγωγής πυρηνικής ενέργειας.
      Ερωτούνται οι κ. κ. Υπουργοί:
      Πώς αντιλαμβάνονται οι αρμόδιες υπηρεσίες τις περιβαλλοντικές επιπτώσεις από την εγκατάσταση και λειτουργία σταθμού πυρηνικής ενέργειας;
      Ποιες είναι οι πραγματικές προθέσεις της Κυβέρνησης σχετικά με την ένταξη της παραγωγής πυρηνικής ενέργειας στο μακροχρόνιο ενεργειακό σχεδιασμό της χώρας;».
      Ο Υπουργός Ανάπτυξης κ. Φώλιας έχει το λόγο.
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Ευχαριστώ πολύ, κύριε Πρόεδρε.
      Κύριοι συνάδελφοι, ο 21ος αιώνας, από την πρώτη κιόλας δεκαετία του, χαρακτηρίστηκε σαν ο αιώνας των μεγάλων προκλήσεων για όλη την ανθρωπότητα, με κρισιμότερη αυτή της αειφόρου ανάπτυξης και της προστασίας του περιβάλλοντος. 
      Ο προβληματισμός είναι παγκόσμιος υπό το βάρος των κλιματικών αλλαγών, της υπερθέρμανσης του πλανήτη, της ατμοσφαιρικής ρύπανσης, της υπερεκμετάλλευσης των φυσικών πόρων. Όλες οι ευρωπαϊκές χώρες βρίσκονται μπροστά σε μια μεγάλη πρόκληση, πώς να συμφιλιώσουν και να εναρμονίσουν συγχρόνως τις προσπάθειες για την ενεργειακή τους ασφάλεια με τις προσπάθειες για την καταπολέμηση της αλλαγής του κλίματος, την προστασία του περιβάλλοντος με την οικονομική ανάπτυξη και με τη δημιουργία θέσεων εργασίας.
      Ανεξάρτητα από το αν κάποιες χώρες εξετάζουν τη χρήση πυρηνικής ενέργειας για την ενεργειακή τους επάρκεια, αξία έχει να αποδεικνύουμε την ικανότητά μας να συζητάμε υπεύθυνα και με πλήρη συναίσθηση της σοβαρότητας των ζητημάτων που προσεγγίζουμε. Γιατί έτσι μόνο θα δώσουμε και στην κοινωνία τα κατάλληλα ερεθίσματα και την απαραίτητη πληροφόρηση, προκειμένου αυτή να σκεφθεί, να προβληματιστεί και να μπορέσει να αξιολογήσει.
      Η ενεργειακή στρατηγική της Ελλάδας παραμένει αμετάβλητη μέχρι σήμερα και δεν περιλαμβάνει την ανάπτυξη πυρηνικών εργοστασίων ηλεκτροπαραγωγής. Τα γενικού ενδιαφέροντος επιχειρήματα κατά της πυρηνικής ενέργειας για την ηλεκτροπαραγωγή, τα οποία κατά καιρούς έχουν παρουσιαστεί στα κοινοτικά και διεθνή fora εστιάζονται στα προβλήματα ασφαλούς διαχείρισης των αποβλήτων, στην οδυνηρή εμπειρία που όλοι μας αποκομίσαμε από το δραματικό πυρηνικό ατύχημα του Τσερνόμπιλ και όσον αφορά την Ελλάδα, οι ενστάσεις έγκεινται στην  υψηλή σεισμογένεια της χώρας μας. Βέβαια θα πρέπει εδώ να θυμίσουμε ότι η πλέον σεισμογενής χώρα του κόσμου, η Ιαπωνία, έχει δεκάδες πυρηνικών εργοστασίων ηλεκτροπαραγωγής.
      Το Υπουργείο Ανάπτυξης παρακολουθεί με ιδιαίτερη προσοχή τη λειτουργία ή την πρόθεση δημιουργίας πυρηνικών αντιδραστήρων σε γειτονικές χώρες. Ήδη εργάζεται προς την κατεύθυνση αυτή η νεοσυσταθείσα Ειδική Γραμματεία Διεθνούς Ενεργειακής Πολιτικής. Χωρίς να αμφισβητείται το δικαίωμα κανενός κράτους να προσδιορίζει τις πηγές που θα χρησιμοποιήσει για να καλύψει τις ενεργειακές ανάγκες του πληθυσμού του, παρακολουθούμε στενά τα σχέδιά τους για ανάπτυξη πυρηνικών εργοστασίων και θα ασκήσουμε όλα τα δικαιώματα παρέμβασης, σε περίπτωση μη τήρησης των διεθνών συνθηκών και των κανονισμών ασφαλείας από χώρες στις οποίες λειτουργούν ή θα κατασκευαστούν πυρηνικά εργοστάσια.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ερωτών Βουλευτής, κ. Μιχάλης Χρυσοχοΐδης.
      ΜΙΧΑΗΛ ΧΡΥΣΟΧΟΙΔΗΣ:  Ευχαριστώ, κύριε Πρόεδρε.
      Νομίζω ότι αυτή τη δύσκολη για την ανθρωπότητα και τον πλανήτη περίοδο πρέπει να συμφωνήσουμε σε μία ατζέντα, η οποία είναι τοποθετημένη πάνω στο πιο μεγάλο τραπέζι συζήτησης στον πλανήτη και αφορά την κλιματική αλλαγή.
      Θα συμφωνήσω, επίσης, ότι συνδεδεμένο άμεσα με το ζήτημα αυτό είναι το θέμα της ενέργειας. Εδώ έχω, κύριε Υπουργέ, το ζήτημα του ενεργειακού σχεδιασμού της χώρας. Αυτήν τη στιγμή, η Ελλάδα, όπως ξέρετε, δεν έχει ολοκληρωμένο ενεργειακό σχεδιασμό, δεν έχουμε συνδέσει την πολιτική περιβάλλοντος, την παγκόσμια πολιτική –προσφάτως αποβληθήκαμε από το Κιότο- την ευρωπαϊκή πολιτική ρύπων με μία εθνική πολιτική προσαρμοσμένη στα παγκόσμια δεδομένα με το θέμα της ενέργειας.
      Η χώρα λοιπόν στερείται ενεργειακού σχεδιασμού, δεν συμμετέχει ενεργά σ’ αυτήν τη μεγάλη συζήτηση. Απεβλήθη από το Κιότο και επιπλέον…
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα να μου δώσετε ένα λεπτό παραπάνω.
      ΠΡΟΕΔΡΕΥΩΝ (Φίλιππος Πετσάλνικος): Δεν έχει ολοκληρωθεί ο χρόνος σας, κύριε συνάδελφε. 
      ΜΙΧΑΗΛ ΧΡΥΣΟΧΟΪΔΗΣ: Το ξέρω, κύριε Πρόεδρε, αλλά θα ήθελα λίγο χρόνο παραπάνω.
      ΠΡΟΕΔΡΕΥΩΝ (Φίλιππος Πετσάλνικος): Θα έχετε την ανοχή μου.
      ΜΙΧΑΗΛ ΧΡΥΣΟΧΟΪΔΗΣ: Όπως ξέρετε, επίσης, υπάρχει μία αταξία στο ζήτημα της αδειοδότησης κυρίως από τη Ρυθμιστική Αρχή Ενέργειας, η οποία ήδη έχει γνωμοδοτήσει χωρίς να έχετε εγκρίνει εσείς υπέρ της κατασκευής λιθανθρακικών εργοστασίων στη χώρα. Το ζήτημα είναι ότι αν λειτουργήσουν όλα αυτά τα πέντε, έξι, επτά –δεν ξέρω πόσα είναι- αντιλαμβάνεστε ότι εξαιτίας της πολιτικής ρύπων, θα είναι ζημιογόνα ή θα κληθούν να τα πληρώσουν οι καταναλωτές.
       Από την άλλη, όπως πολύ καλά επίσης γνωρίζετε, το πρόγραμμα προώθησης των Ανανεώσιμων Πηγών Ενέργειας στη χώρα αυτή τη στιγμή έχει βουλιάξει, ένα πρόγραμμα το οποίο έπρεπε να προχωρήσει, να δημιουργήσει χιλιάδες θέσεις εργασίας, να δημιουργήσει ευημερία στον τόπο, να δημιουργηθεί ένα know-how, νέες τεχνολογίες. Δυστυχώς, όλη αυτή η πραγματικότητα δεν απέβη ευτυχής για τη χώρα εξαιτίας ατυχών πολιτικών που εφαρμόστηκαν μέχρι σήμερα.
      Και έρχεται προχθές ο κ. Σουφλιάς και φέρνει το θέμα της πυρηνικής ενέργειας. Και επειδή προσωπικά τίποτα δεν δαιμονοποιώ και πρέπει να τα συζητούμε όλα στον τόπο μας χωρίς καμμία προκατάληψη, θέλω να πω στον κ. Σουφλιά ότι η πυρηνική ενέργεια δεν είναι πράσινη ενέργεια. Πρέπει να συμφωνήσουμε επίσης ότι η πυρηνική ενέργεια περικλείει πάρα πολλούς κινδύνους και είναι πάρα πολύ κοστοβόρα. Έχουμε, όπως πολύ σωστά είπατε, τον κίνδυνο διαχείρισης των αποβλήτων, έχουμε τον κίνδυνο των ατυχημάτων. Στην περιοχή μας, όπως είπατε, έχουν συμβεί δύο ατυχήματα. Ξέρετε πολύ καλά, κύριε Υπουργέ, η βόρεια Ελλάδα, απ’ όπου καταγόμαστε και εγώ και εσείς, πόσα έχει υποστεί, με το Τσέρνομπιλ και το Κοσλοντούι.
      Επίσης, υπάρχει μία σειρά από ζητήματα που έχουν να κάνουν με τη γεωγραφική θέση της χώρας και τη σεισμογένειά της. Εγώ θα σας δώσω πολύ γρήγορα δύο, τρία στοιχεία, επειδή αξίζει τον κόπο να τα ακούσετε. Για κάθε 1000 MW ηλεκτρικής ενέργειας δημιουργούνται είκοσι επτά τόνοι αποβλήτων υψηλής επικινδυνότητας. Και όταν το πλουτώνιο έχει περίοδο ημιζωής είκοσι τρεις χιλιάδες χρόνια, αντιλαμβάνεστε ότι κανείς δε μπορεί να αισθάνεται ασφαλής με τη διαχείριση των αποβλήτων.
      Επίσης, η πυρηνική ενέργεια εκπέμπει περισσότερη θερμότητα από τα θερμικά εργοστάσια. Και βέβαια το κόστος είναι τεραστίων διαστάσεων. Για την παραγωγή 1000 MW, πέρα από το κόστος κατασκευής που είναι δυσθεώρητο λόγω της σεισμογένειας, απαιτούνται εκατόν είκοσι τόνοι φυσικού ουρανίου το χρόνο και η Διεθνής Επιτροπή Ατομικής Ενέργειας λέει ότι όταν τα υπάρχοντα αποθέματα επαρκούν για εξήντα πέντε χρόνια και δεν υπάρχει τίποτα άλλο στη συνέχεια. Κόστιζε 10 δολάρια το ουράνιο το 2001 και 130 δολάρια το ουράνιο το κιλό σήμερα. Δηλαδή, έχει πάει τόσες φορές επάνω η αξία του ουρανίου.
      Τελειώνω με το εξής, κύριε Υπουργέ. Το είπατε κι εσείς, αλλά εγώ θέλω να το επεκτείνω, γιατί το έθεσα και στην ερώτησή μου. Τον τελευταίο καιρό γίνεται κάτι το οποίο θα το πληρώσει η χώρα τα επόμενα χρόνια. Σιγά-σιγά, δημιουργείται ένας κλοιός από πυρηνικούς αντιδραστήρες. Στην Τουρκία έγινε προκήρυξη πρόσφατα για έναν πυρηνικό αντιδραστήρα στο Ακούγιου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Στη Βουλγαρία ξεκίνησε να χτίζεται ήδη από μία θυγατρική της «GAΖPROM» πυρηνικός αντιδραστήρας. Οι Αλβανοί ενδιαφέρονται ζωηρά και έχουν υποβάλει αίτημα για κατασκευή πυρηνικού αντιδραστήρα. Οι Σκοπιανοί το ίδιο. Κάτω στη Μεσόγειο όλες οι χώρες το ίδιο.
      Το ερώτημα, λοιπόν, είναι το εξής: Η Ελλάδα έχει ασχοληθεί μ’ αυτό το ζήτημα; Έχει κάνει διαβουλεύσεις με τους γείτονές της; Πήγε στην Επιτροπή Ατομικής Ενέργειας, όπως δικαιούται από το Καταστατικό της και από το Διεθνές Δίκαιο, για να ζητήσει εξηγήσεις όσον αφορά το με ποιους όρους δημιουργούνται όλα αυτά τα εργοστάσια;
      Αυτά, λοιπόν, είναι κρίσιμα ερωτήματα, τα οποία πιστεύω ότι πρέπει να απαντηθούν. Το Σεπτέμβριο, η Ελλάδα στη Συνέλευση της Διεθνούς Επιτροπής Ατομικής Ενέργειας, κύριε Υπουργέ, θα πρέπει να είναι παρούσα και να θέσει τα ζητήματα, ενώ βεβαίως θα πρέπει επιτέλους να κατατεθεί στη Βουλή ο ενεργειακός σχεδιασμός της χώρας. 
      Σας ευχαριστώ, κύριε Πρόεδρε, για την ανοχή σας. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υπουργός Ανάπτυξης κ. Φώλιας. 
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Θέλω να ευχαριστήσω το συνάδελφο, κύριo Χρυσοχοΐδη, για την ευκαιρία που μας δίνει να συζητήσουμε στη Βουλή -έστω και με λίγα λόγια και πολύ σύντομα- ένα θέμα που μας ενδιαφέρει όλους και πιστεύω ότι είναι ένα σοβαρότατο θέμα που ξεπερνάει διαχωριστικές γραμμές κομμάτων ή ακόμα ότι αφορά όλο τον κόσμο, όλη την Ελλάδα. Μας αφορά όλους. 
      Θα μου επιτρέψετε να πω ότι δεν αναγνωρίζω το δικαίωμα σε κανέναν να διεκδικεί μεγαλύτερη ευαισθησία για το περιβάλλον από ό,τι οι υπόλοιποι και σαφέστατα δεν διεκδικώ εγώ μεγαλύτερη ευαισθησία από οποιονδήποτε άλλον. Άρα, έχουμε όλοι την ίδια ευαισθησία, γιατί μιλάμε για μας, μιλάμε για τα παιδιά μας, μιλάμε για τα εγγόνια μας. 
      Όσον αφορά τον ενεργειακό σχεδιασμό της χώρας μας, είχε κατατεθεί από τον προκάτοχό μου στη Βουλή ένας πρώτος σχεδιασμός τότε και επίκειται να κατατεθεί ο επικαιροποιημένος σχεδιασμός τις επόμενες ελάχιστες εβδομάδες. Σχεδιασμός υπάρχει, στρατηγική υπάρχει, όπως και έκθεση υπάρχει, η οποία είναι στην τελική μορφή επεξεργασίας. Ως εκ τούτου, είναι εύκολο να λέμε ότι δεν υπάρχει, αλλά εν πάση περιπτώσει σας διαβεβαιώ -για να είστε ήσυχος- ότι υπάρχει.  
      Όσον αφορά την αποβολή της Ελλάδας από το Κιότο, είμαι βέβαιος ότι γνωρίζετε, πως ο αρμόδιος συνάδελφός μου κ. Σουφλιάς με επάρκεια έχει τοποθετηθεί και έχει απαντήσει πάνω σ’ αυτό το θέμα. Νομίζω, λοιπόν, ότι δεν χρειάζεται περαιτέρω συζήτηση. 
      Όσον αφορά το πρόγραμμα των Α.Π.Ε., λέτε ότι έχει βουλιάξει. Έχουν πολύ μεγάλο ενδιαφέρον οι ανανεώσιμες πηγές ενέργειας για όλους τους Έλληνες, αλλά σαφέστατα και για μας, μιας που είναι μία μεγάλης προτεραιότητας ενέργεια, την οποία και υποστηρίζουμε και βοηθάμε να δημιουργήσουμε, για να μπορέσουμε να έχουμε αυτό που έχει ανάγκη ο τόπος μας. Βεβαίως, όμως, είναι κάτι καινούργιο και σαν καινούργιο ήταν και άγνωστο, αλλά προκάλεσε και πολύ μεγάλο ενδιαφέρον. Αυτό που προσπαθούμε είναι να τακτοποιήσουμε τις εκκρεμότητες, έτσι ώστε να μπει το νερό στο αυλάκι.
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Υπουργού) 
      Κύριε Πρόεδρε, αν μου επιτρέπετε, θα ήθελα και εγώ ένα λεπτό παραπάνω. 
      ΠΡΟΕΔΡΕΥΩΝ (Φίλιππος Πετσάλνικος): Βεβαίως, κύριε Υπουργέ. Θα έχετε μία σχετική ανοχή, γιατί το θέμα της ενέργειας και της πυρηνικής ενέργειας είναι πάρα πολύ κρίσιμο και πολύ μεγάλο. 
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Βεβαίως, κύριε Πρόεδρε, και σας ευχαριστώ πάρα πολύ. 
      Θέλω, λοιπόν, να σας διαβεβαιώσω ότι τουλάχιστον μπαίνει το νερό στο αυλάκι, κάτι το οποίο πριν πέντε χρόνια, αλλά και πιο πριν, δεν είχε γίνει ούτε σαν σχεδιασμός. Όμως, το θέμα είναι τι κάνουμε από εδώ και εμπρός. Για μένα δεν έχει σημασία τι δεν έγινε στο παρελθόν.  
      Όσον αφορά τα πυρηνικά, θέλω να σας διαβεβαιώσω ότι σύμφωνα με τη Συνθήκη για την Πυρηνική Ασφάλεια του Διεθνούς Οργανισμού Ατομικής Ενέργειας -την οποία η Ελλάδα έχει υπογράψει με πολλές γειτονικές χώρες- η διαβούλευση αναφορικά με ενδεχόμενες επιπτώσεις στην υγεία των κατοίκων και του περιβάλλοντός τους είναι υποχρέωση των χωρών στις οποίες λειτουργούν πυρηνικές εγκαταστάσεις και κάθε τρία χρόνια επαναλαμβάνεται. 
      Πρόσφατα, στις 15-17 Απριλίου ενεστώτος έτους στη Βιέννη, ολοκληρώθηκε η τέταρτη διαδικασία διαβούλευσης για τη σύμβαση πυρηνικής ασφάλειας, στο πλαίσιο της οποίας η ελληνική αντιπροσωπεία ενημερώθηκε επίσημα για τις πυρηνικές δραστηριότητες των γειτονικών χωρών. 
      Επίσης, η Ελληνική Επιτροπή Ατομικής Ενέργειας διατύπωσε επανειλημμένως στο παρελθόν αιτήματα προς τις γειτονικές χώρες, για να ενημερωθεί, αναφορικά με επιμέρους θέματα που σχετίζονται με τη λειτουργία των πυρηνικών εργοστασίων τους, αλλά έχει υπογράψει και διμερείς συμφωνίες με τη Βουλγαρία και τη Ρουμανία. 
      Επίσης, θα ήθελα να υπογραμμίσω ότι στο πλαίσιο της Ευρωπαϊκής Ένωσης από τα μέσα του 2007, έχει συσταθεί ομάδα υψηλού επιπέδου για την πυρηνική ασφάλεια και διαχείριση των καταλοίπων στα οποία συμμετέχει ενεργά το Υπουργείο Ανάπτυξης, με στόχο την εναρμόνιση των κανονισμών ασφαλείας πυρηνικών μονάδων και διαχείρισης πυρηνικών καταλοίπων στα κράτη-μέλη της Ευρωπαϊκής Ένωσης. 
      Παρακολουθούμε τα θέματα και η θέση μας είναι αυτή που διατύπωσα στην πρωτολογία μου. Όμως, έχουμε υποχρέωση να παρακολουθούμε το κάθε τι που γίνεται στη γειτονιά μας και έχουμε υποχρέωση να συζητάμε. 
      Δυστυχώς, στον τόπο μας πολλά θέματα είναι ταμπού. Πολλά θέματα αρνούμαστε να τα συζητήσουμε. Πολλά θέματα τα «κλειδώνουμε» ή τα ρίχνουμε κάτω από το χαλί, λες και συζητώντας τα και μοιράζοντας στον κόσμο τη δυνατότητα να κατανοήσει κάποιες έννοιες και κάποια δεδομένα, είναι κακό και διαμονοποιούμε πολλά πράγματα.
      Γι’ αυτό ακριβώς είπα ότι χαίρομαι και ευχαριστώ τον κ. Χρυσοχοϊδη, που με την ερώτησή του δίνει τη δυνατότητα να κουβεντιάσουμε κάποια πράγματα με ειλικρίνεια. Συμμεριζόμαστε τις ίδιες ανησυχίες και τις ίδιες αγωνίες. Εσείς –βλέπω- τοποθετείστε αρνητικά. 
      Ο συνάδελφός σας κ. Βρεττός το Δεκέμβρη του 2007 έβλεπε τα πράγματα προς τη θετική πλευρά. Είμαι έτοιμος να συζητήσω με οποιονδήποτε και νομίζω πως είναι προς όφελος του τόπου μας να γίνεται διάλογος κατατοπιστικός και διαφωτιστικός. Διότι –προς Θεού!- θα πρέπει να είμαστε σίγουροι ότι αυτά που γίνονται στη γειτονιά μας θα είναι με πλήρη ασφάλεια και με τήρηση με θρησκευτική ευλάβεια των όποιων όρων θέτει η Διεθνής Ατομική Επιτροπή. Διότι τι να το κάνω, αν δεν έχουμε πυρηνικά εργοστάσια στη χώρα μας, όταν γύρω-γύρω είμαστε περικυκλωμένοι με πυρηνικά εργοστάσια; Μήπως θα σηκώσουμε κανένα δίκτυ ασφαλείας, που δεν θα αφήσει –να κτυπήσω ξύλο- ενδεχόμενα αποτελέσματα μιας κακιάς ώρας να περάσουν τα σύνορά μας; Ή βάζοντας ταμπέλα «αποπυρηνικοποιημένη περιοχή» δεν θα έρθουν τα προβλήματα; 
      Όμως –και κλείνω με αυτό- χρειάζονται ξεκάθαρες κουβέντες. Για την Ελλάδα στον ενεργειακό προγραμματισμό μας δεν υπάρχει πυρηνική ενέργεια και οφείλω να το επαναλαμβάνω σε κάθε ευκαιρία. Όμως, από εκεί και πέρα νομίζω πως όλοι μας χρωστάμε να σπάμε τα ταμπού και να συζητάμε για πράγματα που δημιουργούν και αντιθέσεις. 
      Ευχαριστώ πολύ. 
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, η τρίτη με αριθμό 910/13-5-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με το επικείμενο κλείσιμο εργοστασίων του ομίλου «ΚΛΩΝΑΤΕΞ» στη Νάουσα κ.λπ. δεν συζητείται λόγω κωλύματος Υπουργού. 
      Η τέταρτη με αριθμό 901/13-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Μιχαήλ Παπαγιαννάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με καταχώρηση στον τύπο διαφήμισης του Υπουργείου και την επάρκεια του συστήματος καταγραφής των εκπομπών αερίων θερμοκηπίου στη χώρα μας κ.λπ. δεν συζητείται λόγω κωλύματος του Βουλευτή. 
      Επίσης, η πέμπτη με αριθμό 925/13-5-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Πολιτισμού, σχετικά με τα κρούσματα ντόπινγκ στον εφηβικό αθλητισμό κ.λπ. δεν συζητείται λόγω κωλύματος του Υπουργού. 
      Ερχόμαστε τώρα στις επίκαιρες ερωτήσεις δευτέρου κύκλου. 
      Πρώτη είναι η με αριθμό 895/13-5-2008 επίκαιρη ερώτηση του Βουλευτή της Νέας Δημοκρατίας κ. Σίμου Κεδίκογλου προς τον Υπουργό Υγείας και Κοινωνικής Αλληλεγγύης, σχετικά με την κάλυψη ολόκληρης της Εύβοιας από το δίκτυο των υπηρεσιών του Ε.Κ.Α.Β. κ.λπ.. 
      Η επίκαιρη ερώτηση του συναδέλφου κ. Κεδίκογλου έχει ως εξής: 
      «Η γεωγραφική διαμόρφωση του Νομού Ευβοίας –επίμηκες σχήμα- δημιουργεί σοβαρό ζήτημα στην επικοινωνία των άκρων (Βορείως και Νοτίως) με το Κέντρο, την Χαλκίδα. 
      Η δυσκολία της επικοινωνίας καθίσταται έως και κίνδυνος, όταν αντιμετωπίζονται προβλήματα υγείας, οσάκις χρειάζεται μετακίνηση ασθενών προς το Νοσοκομείο της Χαλκίδας. Το πρόβλημα εντείνεται από την κακή ποιότητα του οδικού δικτύου. 
      Ασφαλής μεταφορά ασθενών γίνεται μέσω των υπηρεσιών και των ασθενοφόρων του Ε.Κ.Α.Β.. 
      Εν τούτοις, το Ε.Κ.Α.Β. παρέχει υπηρεσίες μόνο μέσα στα διοικητικά όρια της Χαλκίδας. 
      Από τα άκρα της Βόρειας και Νότιας Εύβοιας οι ασθενείς μεταφέρονται με τα οχήματα των Κέντρων Υγείας και έχουμε τα γνωστά προβλήματα ποιότητας και επάρκειας. Κατά κανόνα οι οδηγοί των Κέντρων Υγείας και οι συνοδοί δεν είναι επαρκώς εκπαιδευμένοι. 
      Ερωτάται ο κύριος Υπουργός ποιες είναι οι προθέσεις της Κυβέρνησης ως προς το αίτημα να καλυφθεί ολόκληρη η Εύβοια από το δίκτυο των υπηρεσιών του Ε.Κ.Α.Β..» 
      Ο Υφυπουργός Υγείας και Κοινωνικής Αλληλεγγύης κ. Παπαγεωργίου έχει το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε. 
      Η επείγουσα προνοσοκομειακή περίθαλψη, δηλαδή οι υπηρεσίες που παρέχει το Εθνικό Κέντρο Άμεσης Βοήθειας, το Ε.Κ.Α.Β., αποτελεί μία από τις πιο σημαντικές παραμέτρους, έναν από τους εγκυρότερους δείκτες, αν θέλετε, για μία χώρα που φιλοδοξεί να έχει ένα καλά οργανωμένο, πλήρες και υψηλού επιπέδου από πλευράς παρεχομένων υπηρεσιών, σύστημα υγείας. 
      Η χώρα μας, προς αυτήν την κατεύθυνση κινούμενη τα τελευταία χρόνια και λόγω των πολλών προβλημάτων που υπήρχαν στην επείγουσα προνοσοκομειακή περίθαλψη, έκανε σημαντικά και γρήγορα βήματα, έτσι ώστε να μπορεί να παρέχει τις υπηρεσίες που επιβάλλεται να παρέχει.
      Αύξησε το ποσοστό των υπηρετούντων διασωστών στο Ε.Κ.Α.Β. κατά 40% περίπου. Έτσι σήμερα έχουμε έναν αριθμό τρεισήμισι χιλιάδων περίπου διασωστών και ένα στόλο αρκετά μεγάλο, ο οποίος καλύπτει το μεγαλύτερο ποσοστό της χώρας. 
      Υπάρχουν βέβαια περιοχές ανάμεσα σ’ αυτές και η Εύβοια, όπου η γεωγραφία όντως είναι ένα πρόβλημα στην ομαλή λειτουργία του όλου συστήματος της προνοσοκομειακής περίθαλψης.
      Και η Βόρεια Εύβοια και η Νότια Εύβοια πράγματι αντιμετωπίζουν μία δυσκολία σ’ αυτό τον τομέα και γι’ αυτό από την πλευρά του Υπουργείου καταβάλλεται κάθε προσπάθεια έτσι ώστε μια από τις περιοχές που δεν αντιμετωπίζει στο βαθμό που και εμείς θέλουμε το πρόβλημα, γρήγορα να το ξεπεράσει και να παρακολουθεί και τις άλλες περιοχές της χώρας.
      Σήμερα με ένα προσωπικό περίπου είκοσι δύο διασωστών που υπηρετούν στον ένα και μοναδικό τομέα που υπηρετεί στο Νομό της Εύβοιας και εδρεύει στη Χαλκίδα, καλύπτεται η όλη περιοχή του Νομού της Εύβοιας και επιπλέον στην όλη διαδικασία συμμετέχουν με τα ασθενοφόρα –συγκεκριμένα επτά ασθενοφόρα- τα Κέντρα Υγείας Ιστιαίας, Αλιβερίου, Μαντουδίου και το Νοσοκομείο της Χαλκίδας έτσι ώστε με υπεράνθρωπες προσπάθειες και όχι στο επίπεδο που θα θέλαμε, η επείγουσα προνοσοκομειακή περίθαλψη να λειτουργεί αποτελεσματικά. Όμως, αυτό δεν μας ικανοποιεί και γι’ αυτό προβλέπουμε μέσα από τον  διαγωνισμό, που είναι στην τελική του φάση, προμήθειες περίπου διακοσίων ασθενοφόρων και την έγκριση περίπου διακοσίων πενήντα διασωστών, που θα προκηρύξουμε, ώστε να καλύψουμε τα κενά της Εύβοιας, δημιουργώντας επιπρόσθετους τομείς που στη δευτερολογία μου και με τα επιπλέον στοιχεία που θα θέσετε, κύριε συνάδελφε, θα απαντήσω για να δώσω μια πλήρη εξήγηση.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ερωτών Βουλευτής κ. Κεδίκογλου.
      ΣΙΜΟΣ ΚΕΔΙΚΟΓΛΟΥ: Κύριε Υπουργέ, φαντάζομαι θα είστε σαφέστερος στη δευτερολογία σας.
      Θέλω να σας πω ότι την προηγούμενη εβδομάδα, την προηγούμενη Δευτέρα έγινε ένα συλλαλητήριο στη Βόρεια Εύβοια στην Ιστιαία. Στα σαράντα πέντε χρόνια της ζωής μου δεν έχω ξαναδεί περισσότερο κόσμο, περισσότερη αγωνία, περισσότερο άγχος. Ζητούσαν το στοιχειώδες, το ιερότερο δικαίωμα στην υγεία, στην περίθαλψη. 
      Δυστυχώς το Ε.Κ.Α.Β. δεν δραστηριοποιείται. Τα νοσοκομειακά ασθενοφόρα του Ε.Κ.Α.Β. δεν δραστηριοποιούνται εκτός της περιοχής της Χαλκίδας. Υπάρχει πρόβλημα. Με πολύ ηρωισμό οι άνθρωποι των κέντρων υγείας προσπαθούν να ανταπεξέλθουν, αλλά ούτε τα ασθενοφόρα είναι επαρκή, ούτε ο αριθμός των οδηγών. Εκεί θα ήθελα βραχυπρόθεσμα τη βοήθειά σας. Έχουμε ένα καλοκαίρι μπροστά μας που πενταπλασιάζεται ο πληθυσμός της Βόρειας Εύβοιας, από τις τριάντα χιλιάδες φθάνει τους εκατόν πενήντα χιλιάδες κατοίκους. Θέλουμε τη βοήθειά σας.
      Θα ήθελα να μας δώσετε ένα χρονικό ορίζοντα. Γνωρίζω ότι υπάρχουν καλά νέα από το Ε.Κ.Α.Β. για την προοπτική επέκτασής του. Αλλά θα ήθελα ένα χρονικό ορίζοντα. Τέλος θα ήθελα να σας ζητήσω ένα πράγμα που πρέπει να φροντίσουμε πρώτα: Την αεροδιακομιδή. Σε όλη τη Βόρεια Εύβοια δεν υπάρχει ένα ελικοδρόμιο. Νομίζω ότι είναι το πιο επείγον, γιατί σας γράφω για το άθλιο οδικό μας δίκτυο. Εκεί, όμως, δεν χάνονται μόνο ευκαιρίες ανάπτυξης, χάνονται και ανθρώπινες ζωές. Να μην ξαναχαθεί ανθρώπινη ζωή λόγω αυτής της απομόνωσης που έχει η Βόρεια Εύβοια, παρ’ ότι βρίσκεται σε απόσταση μόλις εκατόν τριάντα, εκατόν σαράντα χιλιομέτρων από την Αθήνα. Θα σας αναφέρω μόνο ένα περιστατικό. 
      Κάποια στιγμή είχαμε ένα θλιβερό συμβάν, ένα δυστύχημα. Ένα παλικάρι αιμορραγούσε. Και για να έρθει το ελικόπτερο, αυτό που θα γινόταν θα ήταν να μαζευτούν οι νταλίκες τη νύχτα να κάνουν ένα φωτεινό κύκλο στο γήπεδο του ποδοσφαίρου για να έρθει το ελικόπτερο με κίνδυνο τη ζωή των πιλότων. Είναι δίπλα σας ο Υφυπουργός Άμυνας. Φαντάζομαι ότι δεν θα ήθελε να βρεθεί σε ένα τέτοιο δίλημμα. Το παλικάρι που αιμορραγούσε κατέληξε και έτσι δεν χρειάστηκε να γίνει αυτή η ιδιότυπη επιχείρηση. Θα ήθελα να μην ξαναβρεθούμε σ’ αυτό το σημείο και θα ήθελα τη βοήθειά σας. Πρώτη προτεραιότητα με τη βοήθεια και του Υπουργείου Εθνικής Άμυνας να γίνει ένα ελικοδρόμιο στη βόρειο Εύβοια, να είναι το πρώτο από την επέκταση των υπηρεσιών του ΕΚΑΒ.
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει για δευτερολογία ο Υφυπουργός Υγείας και Κοινωνικής Αλληλεγγύης κ. Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      Θα συμφωνήσω, κύριε συνάδελφε, ότι έτσι είναι και το είπα και στην πρωτολογία μου. Θα επαναλάβω, όμως, ότι οι ανάγκες σ’ όλη την Ελλάδα ήταν τεράστιες. Εννιακόσιους εβδομήντα έξι διασώστες προσλάβαμε τα τελευταία τρία χρόνια.
      Το 40% των υπηρετούντων σήμερα στο Ε.Κ.Α.Β. προσλήφθηκε τα τελευταία τρία χρόνια και αυτό είναι μία πραγματικότητα αλλά δεν αρκεί. Ολοκληρώνεται ο διαγωνισμός για διακόσια ασθενοφόρα και είκοσι ολοκληρωμένες κινητές μονάδες. Το 2004 ήταν μόνο δύο. Σήμερα υπάρχουν δεκατρείς και λέμε να τις κάνουμε τριάντα τρεις - τριάντα πέντε. 
      Επιπλέον αναμένουμε την έγκριση διακοσίων πενήντα διασωστών, με την απόφαση που έχει ληφθεί για τη δημιουργία δύο νέων τομέων του Ε.Κ.Α.Β., έναν στη βόρεια Εύβοια και ένα στη νότια Εύβοια. Ο ένας τομέας έχει αποφασιστεί να γίνει στην περιοχή της Ιστιαίας, ο άλλος, δεν έχει ακόμα οριστικοποιηθεί και η πλέον πιθανή είναι η θέση του Αλιβερίου, έτσι ώστε στο στόλο που θα προκύψει από την προμήθεια και με το προσωπικό από τις νέες προσλήψεις, να μπορέσουμε να δημιουργήσουμε δύο καλά οργανωμένους τομείς, ώστε το πρόβλημα να αντιμετωπιστεί ριζικά, διότι, πράγματι, ούτε τα ασθενοφόρα, ούτε σήμερα τα μέλη του πληρώματος των ασθενοφόρων των κέντρων υγείας που ανέφερα, ούτε το νοσοκομείο είναι σε θέση να κάνουν σωστά τη δουλειά τους.
      	Όσον αφορά στο ελικοδρόμιο και τις αεροδιακομιδές, όπου η συνεργασία μας με το Υπουργείο Εθνικής Άμυνας είναι άριστη και με πάρα πολύ καλά αποτελέσματα, πράγματι είναι μέσα στους σχεδιασμούς μας, εκεί να δημιουργήσουμε ελικοδρόμιο, ώστε το μεγάλο πρόβλημα να αντιμετωπιστεί, μαζί δε με τη δημοπράτηση του νέου νοσοκομείου της Χαλκίδας, που ήταν όνειρο δεκαετιών, κύριοι συνάδελφοι, και όπου είχαμε την ευκαιρία και σ’ άλλη ερώτηση που εσείς προκαλέσατε, να το συζητήσουμε. 
      Επιπλέον, η μετατροπή του Κέντρου Υγείας Ιστιαίας σε μία μικρή νοσοκομειακή μονάδα ήδη μελετάται και τους επόμενους μήνες θα είναι έτοιμη για δημοπράτηση, ελπίζω στο τέλος Ιουνίου ή τον Ιούλιο. Τότε νομίζω, πως το όλο θέμα της παροχής υπηρεσιών υγείας στην Εύβοια, θα έλθει στο επίπεδο που εμείς φιλοδοξούμε και που δικαιούται ο λαός της Εύβοιας.
      Σας ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Θα συζητηθεί η δεύτερη με αριθμό 900/13-5-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την αναβάθμιση του κλάδου θεατρικών σπουδών κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Ο Πανελλήνιος Θεατρικός Σύλλογος Θεατρολόγων, ανακοίνωσε ότι θα πραγματοποιήσει συγκέντρωση διαμαρτυρίας. Ενώ οι θεατρικές σπουδές θα έπρεπε να ενισχυθούν για την ουσιαστική αναβάθμιση της εκπαίδευσης, δεν έγινε τίποτα. Ακόμα, είκοσι οργανικές θέσεις που είχαν συσταθεί προεκλογικά, παραμένουν κενές. Παρά τις συνεχείς υποσχέσεις του Υπουργού Παιδείας για το διορισμό θεατρολόγων σε όλες τις βαθμίδες της εκπαίδευσης, οι εκπαιδευτικοί του κλάδου Π.Ε.32 θεατρικών σπουδών, εξακολουθούν να αποκλείονται από τη δημόσια εκπαίδευση, με αποτέλεσμα οι περισσότεροι απ’ αυτούς να είναι άνεργοι ή στην καλύτερη περίπτωση να υποαπασχολούνται.
      Ερωτάται ο αρμόδιος Υπουργός:
      1. Τι προτίθεται να πράξει, για την καθιέρωση οργανικών θέσεων στον κλάδο Π.Ε.32 θεατρικών σπουδών σε όλες τις βαθμίδες της εκπαίδευσης;
      2. Τι προτίθεται να πράξει, για την αναβάθμιση του κλάδου θεατρικών σπουδών και την ένταξη των θεατρολόγων στην εκπαιδευτική διαδικασία;».
      Στην επίκαιρη ερώτηση του κυρίου συναδέλφου, θα απαντήσει ο Υφυπουργός Εθνικής Παιδείας και Θρησκευμάτων κ. Ταλιαδούρος.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
      Πρώτα απ’ όλα, θα ήθελα να ενημερώσω το Σώμα αναφορικά με το υπάρχον καθεστώς που διέπει τον κλάδο Π.Ε.32. Οι υποψήφιοι εκπαιδευτικοί του κλάδου Π.Ε.32 θεατρολόγοι, έχουν τη δυνατότητα να διδάξουν στα γενικά λύκεια σε πρώτη ανάθεση το μάθημα «Στοιχεία θεατρολογίας» και σ’ ό,τι αφορά στην πρωτοβάθμια εκπαίδευση, ως ωρομίσθιοι στο ολοήμερο πρόγραμμα του δημοτικού σχολείου, το οποίο αποτελεί μάθημα επιλογής για όλες τις τάξεις.
      Επίσης θα ήθελα να επισημάνω ότι η λειτουργία των καλλιτεχνικών σχολείων για πέμπτη συνεχή χρονιά, δημιουργεί θέσεις εργασίας για τους αποφοίτους τμημάτων θεατρικών σπουδών, αφού προσλαμβάνονται ως ωρομίσθιοι, με βάση τις εκάστοτε λειτουργικές ανάγκες των τριών καλλιτεχνικών σχολείων στην Ελλάδα.
      Δεύτερον, σχετικά με τις ενέργειες που έχουν γίνει μέχρι σήμερα, από πλευράς πολιτικής ηγεσίας του Υπουργείου Παιδείας για το μόνιμο διορισμό των πτυχιούχων θεατρολόγων στην εκπαίδευση, εκδόθηκε πέρυσι το Σεπτέμβριο υπουργική απόφαση, που αφορά την κάλυψη των είκοσι κενών οργανικών θέσεων. Παράλληλα, η αρμόδια υπηρεσία του Υπουργείου Παιδείας επικοινώνησε με τον Πανελλήνιο Επιστημονικό Σύλλογο Θεατρολόγων, προκειμένου να αποσταλούν οι οδηγίες σπουδών των τεσσάρων τμημάτων θεατρικών σπουδών που λειτουργούν στην Ελλάδα.
      Περαιτέρω δε, ζητήθηκε από το Παιδαγωγικό Ινστιτούτο γνωμοδότηση για να εξεταστεί η περίπτωση πρώτης ανάθεσης στα παρακάτω μαθήματα στους θεατρολόγους. Πρώτον, νεοελληνική λογοτεχνία έξι ώρες την εβδομάδα, δεύτερον αρχαία ελληνικά από μετάφραση έξι ώρες την εβδομάδα. 
      Επίσης η επιτροπή καλλιτεχνικών σχολείων, που είναι αρμόδια για τα εκπαιδευτικά θέματα των καλλιτεχνικών μαθημάτων των καλλιτεχνικών σχολείων, έχει καθορίσει ποια μαθήματα ανατίθενται στους ανωτέρω εκπαιδευτικούς. 
      Το σημαντικότερο όμως όλων, είναι ότι το Υπουργείο Παιδείας με πρόσφατο έγγραφό του 16.4.2008, έχει ζητήσει από το Παιδαγωγικό Ινστιτούτο τον καθορισμό εξεταστέας ύλης για τον κλάδο των θεατρολόγων, εν όψει του επικείμενου διαγωνισμού του Α.Σ.Ε.Π., από όπου θα καλυφθούν οι είκοσι θέσεις από τον πίνακα Α΄ των επιτυχόντων και διοριστέων και οκτώ θέσεις, από το 40% από τον ενιαίο πίνακα των αναπληρωτών. 
      Συνεπώς έχει δρομολογηθεί η διαδικασία, για την μόνιμη πρόσληψη των είκοσι οκτώ θεατρολόγων καθηγητών στη δημόσια εκπαίδευση και παράλληλα σε συνεργασία, επαναλαμβάνω, με το Παιδαγωγικό Ινστιτούτο, θα υπάρξει η γνωμοδότηση, για να δούμε σε ποια μαθήματα επιπλέον μπορεί να επεκταθεί η απασχόλησή τους. 
      ΠΡΟΕΔΡΕΥΩΝ (Φίλιππος Πετσάλνικος): Ο ερωτών Βουλευτής ο κ. Αλευράς έχει το λόγο. 
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, η επίκαιρη ερώτηση την οποία συζητούμε, μας δίνει την ευκαιρία να εστιάσουμε την προσοχή μας σε μια από τις σκοτεινές πτυχές του εκπαιδευτικού μας συστήματος, σκοτεινές, εξαιτίας της πολιτικής της Κυβέρνησης. Και το λέω αυτό, γιατί τούτη την ώρα είναι προφανής η αναντιστοιχία στην οποία βρίσκονται οι ανάγκες του εκπαιδευτικού συστήματος με τις εξαγγελίες του Υπουργού της Παιδείας, ο οποίος ευαγγελίζεται ότι θα λύσει το πρόβλημα της εκπαίδευσης, είτε με τη λειτουργία ιδιωτικών πανεπιστημίων είτε ανακοινώνοντας αορίστως νεφελώδεις εξαγγελίες για το εξεταστικό σύστημα, χωρίς διάλογο και χωρίς επεξεργασία. 
      Μια ουσιαστική αποτίμηση της πραγματικότητας όσον αφορά τους αποφοίτους των τμημάτων θεατρικών σπουδών, μας δείχνει ανάγλυφα το πρόβλημα, το οποίο με ωραία λόγια προσπάθησε να συγκαλύψει ο κύριος Υπουργός. 
      Αναφέρω χαρακτηριστικά –το είπε και ο ίδιος- ότι στα δημοτικά σχολεία απασχολούνται μονάχα ως ωρομίσθιοι ελάχιστοι άνθρωποι, οι οποίοι αμείβονται με μία γλίσχρα αμοιβή. 
      Πάμε παραπέρα. Το 1997, ξεκίνησε η προσπάθεια με τη Γενική Γραμματεία Νέας Γενιάς από την κυβέρνηση του ΠΑ.ΣΟ.Κ., για την ένταξη του μαθήματος των θεατρικών σπουδών στα σχολεία. Στη συνέχεια το 2000 κατοχυρώθηκαν τα επαγγελματικά δικαιώματα και μετά από τέσσερα χρόνια Κυβέρνησης της Νέας Δημοκρατίας, το 2007, έρχεται να συστήσει οργανικές θέσεις του ειδικού κλάδου που έχει δημιουργηθεί, στον πρωτοφανή αριθμό των είκοσι -όπως ομολόγησε και προηγούμενα ο κύριος Υπουργός- οργανικών θέσεων, λες και αυτό θα έλυνε το πρόβλημα. Παρά ταύτα οι είκοσι θέσεις μετά από τόσους μήνες παραμένουν κενές και ουσιαστικά δεν έχουμε καμμία διασφάλιση ότι και με τον επικείμενο διαγωνισμό του Α.Σ.Ε.Π. για την κάλυψη αυτών των θέσεων, το πρόβλημα θα λυθεί. 
      Το ερώτημα είναι απλό, κύριε Υπουργέ και πιστεύω ότι έχετε την ευαισθησία προσωπικά, να ασχοληθείτε με το θέμα και να μπορέσετε να δώσετε μία διέξοδο, να συσταθούν δηλαδή περισσότερες θέσεις. Να τεθεί ένας στόχος για την καθιέρωση μιας θέσης θεατρολόγου σε κάθε εκπαιδευτική μονάδα και μ' αυτόν τον τρόπο, να δοθεί σιγά-σιγά το κίνητρο για την ένταξη των αποφοίτων των τμημάτων αυτών στην εκπαίδευση, γιατί το αντικείμενο των σπουδών τους, είναι πάρα πολύ ζωτικό για την παιδεία των σημερινών παιδιών στο εκπαιδευτικό μας σύστημα, μια που σωστά αναγνωρίζετε ότι σχετίζεται με τη λογοτεχνία, αλλά και με την ιστορία της λογοτεχνίας. 
      Τέλος, θα ήθελα να κλείσω, κύριε Πρόεδρε, με δυο ακόμα επισημάνσεις για προβλήματα που υπάρχουν και τα οποία σχετίζονται: Πρώτον, στα μουσικά σχολεία που διδάσκεται η θεατρική αγωγή, δεν υπάρχει κανένας λόγος να συνεχίσει να διδάσκεται από ωρομίσθιους. Είναι μια εκμετάλλευση των εργαζομένων αυτό το πράγμα και πρέπει επιτέλους να απασχολήσει το Υπουργείο Παιδείας. 
      Όσον αφορά στα σχολεία δεύτερης ευκαιρίας, εδώ υπάρχει το εξής εντυπωσιακό. Ενώ προβλέπεται η κάλυψη των θέσεων από εκπαιδευτικούς του κλάδου των θεατρικών σπουδών, η τελευταία προκήρυξη της γενικής γραμματείας εκπαίδευσης ενηλίκων, προέβλεψε ως προσόν να είναι μόνιμοι εκπαιδευτικοί.
      Όταν δεν υπάρχουν μόνιμοι εκπαιδευτικοί, λοιπόν, του κλάδου Π.Ε.32, καλούνται να διδάξουν άνθρωποι, οι οποίοι δεν έχουν αυτά τα προσόντα και επομένως αποκλείονται πλέον από τα σχολεία δεύτερης ευκαιρίας. 
      Τα καλλιτεχνικά σχολεία που αναφέρετε είναι δυο και βρίσκονται στα σπάργανα. Το τρίτο σχολείο στο Αιγάλεω ακόμα δεν έχει λειτουργήσει. 
      Πιστεύω, κύριε Υπουργέ, ότι θα πρέπει, όπως επίσης και στο Ινστιτούτο Επαγγελματικής Κατάρτισης όπου υπάρχουν τα ίδια προβλήματα, να σκύψετε με μεγαλύτερο ενδιαφέρον πάνω στο πρόβλημα. Είναι πολύ σημαντικό για την ποιότητα της παρεχόμενης εκπαίδευσης. Πιστεύω ότι θα υπάρξει ένα σχέδιο για την ένταξη αυτών των ανθρώπων στην εκπαίδευση. 
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Ο Υφυπουργός Παιδείας, κ. Ταλιαδούρος έχει το λόγο για να δευτερολογήσει.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Θα ήθελα πρώτα απ’ όλα να πω ότι ο Υπουργός Παιδείας, ο κ. Στυλιανίδης όταν ανακοίνωσε τις αλλαγές για το εξεταστικό σύστημα, είπε ότι ο διάλογος θα γίνει καθ’ όλη την κυβερνητική περίοδο. Άρα δεν έκανε εξαγγελίες χωρίς διάλογο. Αντίθετα θα υπάρξει ένας πλήρης επαρκής διάλογος όπου θα μπορούν όλοι, κόμματα, φορείς, εμπλεκόμενοι, κοινωνία, να εκφράσουν τη γνώμη τους για ένα εξεταστικό σύστημα που θα ενισχύει το λύκειο και την αυτονομία του σε σχέση με τις εξετάσεις.
      ΑΘΑΝΑΣΙΟΣ ΑΛΕΥΡΑΣ: Πότε θα υποβληθεί το σχέδιο;
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ο διάλογος θα γίνει σ’ όλη αυτήν την κυβερνητική περίοδο. Και στην επόμενη θα έρθει το σχέδιο νόμου. 
      ΑΘΑΝΑΣΙΟΣ ΑΛΕΥΡΑΣ: Μετά το 2011.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Όποτε λήξει αυτή η κυβερνητική περίοδος. Διότι είναι ένα κρίσιμο θέμα και όπως είπατε και εσείς χρειάζεται διάλογος. Αυτό κάνουμε. Κάνουμε διάλογο. Γιατί για ένα θέμα που είναι μείζονος σημασίας, πρέπει να έχουμε ένα εξαντλητικό διάλογο, όταν σε άλλα κράτη όπως στις σκανδιναβικές χώρες, ο διάλογος για πολλά θέματα κρίσιμα εκπαίδευσης, διήρκησε και δέκα και έντεκα χρόνια, ώστε να υπάρξει η συναίνεση και η σύνθεση που η σημερινή κοινωνία απαιτεί από όλους μας, για τα κρίσιμα θέματα της παιδείας. 
      Σε ό,τι αφορά το αντικείμενο της ερώτησης, θα ήθελα να πω ότι είναι σημαντική τόσο η έκδοση της απόφασης που πρώτη φορά ιδρύονται και συνιστώνται οι είκοσι θέσεις από τον πίνακα α΄ και οι οκτώ από τον πίνακα β΄ και παράλληλα με το αίτημα, που υπέβαλε φέτος το Υπουργείο Παιδείας στο Παιδαγωγικό Ινστιτούτο για να καθορίσει την δυνατότητα επέκτασης. Όπως ξέρετε πάρα πολύ καλά χωρίς την σύμφωνη γνώμη του Παιδαγωγικού Ινστιτούτου το οποίο είναι αρμόδιο για τον καθορισμό της εκπαιδευτικής ύλης και τον αναγκών των μαθητών στα σχολεία και στο τι μαθήματα πρέπει να διδάσκονται, δεν μπορούμε να προχωρήσουμε σε νέα μαθήματα, σε καθορισμό νέας ύλης, σε προκηρύξεις νέων θέσεων. 
      Νομίζω, λοιπόν, ότι με τον διαγωνισμό του Α.Σ.Ε.Π. που θα γίνει τους προσεχείς μήνες, θα έχουμε τη διασφάλιση και την εισαγωγή για πρώτη φορά είκοσι από τον α΄ πίνακα και οκτώ από τον δεύτερο μονίμων εκπαιδευτικών αυτού του κλάδου και παράλληλα η συζήτηση με το Παιδαγωγικό Ινστιτούτο θα προχωρήσει για να επεκταθεί περαιτέρω η διδασκαλία και σ’ άλλα μαθήματα των πτυχιούχων του κλάδου ΠΕ32. 
      ΠΡΟΕΔΡΕΥΩΝ (Φίλιππος Πετσάλνικος): Σειρά έχει η τρίτη με αριθμό 917/13-5-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Μωραΐτη προς τον Υπουργό Περιβάλλοντος Χωροταξίας και Δημοσίων Έργων, σχετικά με την βελτίωση του Εθνικού Οδικού Δικτύου που συνδέει την Αμφιλοχία με την Λευκάδα κ.λπ.
      Συγκεκριμένα η επίκαιρη ερώτηση του κ. Μωραΐτη έχει ως εξής:
      «Μεγάλη επικινδυνότητα, παρουσιάζει το εθνικό οδικό δίκτυο που συνδέει την Αμφιλοχία με την Λευκάδα. Το υπάρχον οδικό δίκτυο, είναι χαραγμένο εδώ και σχεδόν πενήντα χρόνια με αποτέλεσμα να μην ανταποκρίνεται πλέον στις σύγχρονες ανάγκες.
      Τα προβλήματα είναι πολλά. Υπάρχουν πολλές στροφές, οι οποίες έχουν λάθος κλίση. Η ποιότητα του οδοστρώματος είναι κακή και σε πολλά σημεία, έχει δεκαετίες να ανανεωθεί. Επίσης και η σήμανση του δικτύου, είναι αντιστοίχως ελλιπέστατη.
      Θα πρέπει εδώ να σημειωθεί, πως από το συγκεκριμένο κομμάτι το οδικού δικτύου, διέρχεται μεγάλος όγκος κίνησης αφού βρίσκεται πάνω στον άξονα, που φτάνει μέχρι και την Ηγουμενίτσα-Κέρκυρα, υπάρχει στην περιοχή το αεροδρόμιο του Ακτίου, καθώς επίσης και από την στιγμή, που τους καλοκαιρινούς μήνες αυξάνει η τουριστική κίνηση με επίκεντρο τη Λευκάδα. 
      Μιλάμε, λοιπόν, για έναν επικίνδυνο δρόμο με μεγάλη κίνηση. Δυστυχώς τα έξι θανατηφόρα τροχαία δυστυχήματα και οι δεκάδες τραυματισμοί που έγιναν το τελευταίο διάστημα, δεν είναι τυχαίο γεγονός. 
      Ερωτάται ο κ. Υπουργός:
      1. Σε ποιες άμεσες παρεμβάσεις θα προχωρήσει η Κυβέρνηση για την βελτίωση του δρόμου;
      2. Προτίθεστε να προχωρήσετε σε χάραξη και κατασκευή νέου δρόμου;»
      Στην ερώτηση του κ. Μωραΐτη, θα απαντήσει ο Υφυπουργός Περιβάλλοντος, Χωροταξίας και Δημοσίων Έργων, κ. Ξανθόπουλος.
      	ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριε Βουλευτά, είναι, πράγματι, γεγονός ότι εδώ και πολλές δεκαετίες η επικοινωνία του λεγόμενου δυτικού άξονα από την Αμβρακία, Αμφιλοχία, κ.λπ. με τη Λευκάδα και την Πρέβεζα είναι κακή, δεν υπάρχει καμμία αμφιβολία. Ο υπάρχον δρόμος είναι, πράγματι, πολύ παλιός, έχει ελλιπή για τα σημερινά δεδομένα γεωμετρικά χαρακτηριστικά και συνεπώς ήθελε όχι μόνο βελτίωση επί τόπου, που δεν λύνει το πρόβλημα, αλλά ουσιαστικώς αντικατάσταση, με μία νέα καλή χάραξη. Αυτό έγινε και συγκεκριμένα μετά από την ανάθεση του έργου του δυτικού άξονα της Ιόνιας Οδού και παράλληλα μ’ αυτήν εδώ και περίπου τέσσερα χρόνια ανατέθηκε και η μελέτη του τμήματος που συνδέει το ΄Ακτιο, που είναι το προπύργιο της Πρέβεζας και γενικότερα πύλη πλέον της περιοχής με την περιοχή της Αμβρακίας, δηλαδή λίγο νοτιότερα της Αμφιλοχίας. 
      Η μελέτη αυτή έχει σχεδόν ολοκληρωθεί και ευχαρίστως σας λέω ότι πέραν του ότι είναι δρόμος μεγάλης ταχύτητας με άριστα γεωμετρικά χαρακτηριστικά, προβλέπεται επιπλέον να είναι και δρόμος ασφαλής. Δηλαδή έχουμε δύο και δύο τροχιές ανά κατεύθυνση, με ασφαλές διαχωριστικού τύπου New Jersey στη μέση. Άρα έχει ολοκληρωθεί η μελέτη και συνεπώς εντάσσεται και έχει ήδη ενταχθεί και στο Ε.Σ.Π.Α., δηλαδή στην τέταρτη προγραμματική περίοδο για κατασκευή. Με τον άξονα αυτόν, ουσιαστικά συνδέεται η Αμβρακία με το Άκτιο.
      Βεβαίως, οφείλαμε να φροντίσουμε και για την εκτροπή της κυκλοφορίας και την παράκαμψη προς Λευκάδα. Πράγματι, λοιπόν, με μία δεύτερη μελέτη, η οποία επίσης ανετέθη, φροντίζουμε για την ασφαλή σύνδεση του κόμβου από τη Βόνιτσα προς τη Λευκάδα και επίσης και τη σύνδεση μεταξύ Ακτίου και άξονα προς Λευκάδα εγκαρσίως. Δηλαδή, η κύρια γραμμή, είναι ο κλάδος Βόνιτσας – Λευκάδας, πρέπει όμως να μπορούμε να πάμε και στο Άκτιο και να μην κάνουμε όλη αυτήν την παράκαμψη. 
      Κύριε Βουλευτά, θα σας δώσω ένα χάρτη, για να δείτε ακριβώς τι περιλαμβάνει αυτή η δεύτερη μελέτη. 
      Η μελέτη αυτή πρακτικώς έχει συμβασιοποιηθεί εδώ και περίπου οκτώ μήνες και ελπίζουμε να είναι και αυτή έγκαιρα έτοιμη, ώστε το έργο αυτό να φιλοδοξήσει να ενταχθεί στην επόμενη προγραμματική περίοδο.
      Τα υπόλοιπα θα τα πω στην δευτερολογία μου, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ο ερωτών Βουλευτής κ. Μωραϊτης έχει το λόγο.
        ΝΙΚΟΛΑΟΣ ΜΩΡΑΪΤΗΣ: Κύριε Υπουργέ, φέρουμε σήμερα για συζήτηση με την επίκαιρη ερώτηση, ένα πολύ σοβαρό πρόβλημα, που, πραγματικά, απασχολεί δεκάδες χιλιάδες, μπορώ να πω εκατοντάδες χιλιάδες οδηγούς και πολίτες που διέρχονται, πραγματικά, απ’ αυτόν το δρόμο -καρμανιόλα. Μιλάμε για ένα οδικό δίκτυο, το οποίο κατά τη γνώμη μου είναι το χειρότερο της χώρας. Διέρχονται από αυτό το δίκτυο πέντε νομοί και πολλές φορές και έξι νομοί και ο Νομός της ‘Άρτας. Μετά τη ζεύξη του Ακτίου, πολλά αυτοκίνητα και από το Νομό Άρτας διέρχονται από αυτόν το δρόμο. Έχουμε την Αιτωλοακαρνανία, τη Λευκάδα, την Κέρκυρα, τη Θεσπρωτία. Μιλάμε για μεγάλο όγκο αυτοκινήτων. 
      Όπως αναφέρω και στην ερώτηση, δεν είναι τυχαίο που το τελευταίο διάστημα είχαμε έξι θανατηφόρα ατυχήματα. Είναι χειρότερο και από το πέταλο του Μαλιακού. Δεν γίνονται δυστυχήματα μόνο σε περιόδους αιχμής που αυξάνεται ο όγκος των αυτοκινήτων, αλλά καθημερινά, γιατί αυτό το δίκτυο, όπως είπα, χρονίζει μισό αιώνα. Με μία ψιχάλα γίνεται μία απέραντη τσουλήθρα. 
      Κατοικώ, ζω στην περιοχή. Είμαι από τη Βόνιτσα. Την Μεγάλη Παρασκευή είκοσι πέντε αυτοκίνητα εκτροχιάστηκαν από το οδόστρωμα και είχαμε δύο θανατηφόρα ατυχήματα. Εμείς πιστεύουμε ότι αυτές οι μελέτες θα πάνε αρκετά χρόνια πίσω, τουλάχιστον μία δεκαετία. Πιστεύουμε ότι αυτός ο δρόμος, χρήζει άμεσα κάποιων επιδιορθώσεων. 
      Κύριε Υπουργέ, δεν είναι τυχαίο ότι έχουμε σε κάποια σημεία του δρόμου πεντακόσια μέτρα ευθεία και φτάνουμε σε δύο απότομες στροφές και η σήμανση είναι στα τριάντα μέτρα πριν από τη στροφή. Αυτά νομίζω ότι μπορούν να γίνουν τώρα. Επομένως εμείς ζητάμε την άμεση επιδιόρθωση του δρόμου. Πιστεύουμε ότι είναι, πραγματικά, εγκληματικές οι ενέργειες δεκαετίες τώρα γι’ αυτό το οδικό δίκτυο, από το οποίο, όπως είπα, διέρχονται χιλιάδες αυτοκίνητα.
      Η παραϊόνια οδός, η οποία είπατε ότι θα γίνει, και με την παράκαμψη της Βόνιτσας προς τη Λευκάδα, θα πάρει, τουλάχιστον, μια δεκαετία. Κύριε Υπουργέ, νομίζω ότι έχετε χρέος απέναντι στους κατοίκους της περιοχής, στους χιλιάδες τουρίστες που κατακλύζουν τα Νησιά της Κέρκυρας και της Λευκάδας, να γίνει άμεσα, τώρα η επιδιόρθωση αυτού του δρόμου. Γιατί εάν περιμένουμε δεκαετίες ολόκληρες, δυστυχώς θα θρηνούμε καθημερινά θύματα.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός ΠΕ.ΧΩ.Δ.Ε. κ. Ξανθόπουλος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριε Βουλευτά, πρέπει να είμαστε, αν θέλετε, υπεύθυνοι και να σχεδιάζουμε και μεσοπρόθεσμα, αν θέλουμε να βρούμε λύσεις, που και εσάς θα σας ικανοποιήσουν και δεν θα είναι εμβαλωματικές.
      Πράγματι, υπάρχουν ανάγκες αμέσων βελτιώσεων και σας λέω ήδη ότι εδώ και μόλις δεκαπέντε μέρες δημοπρατήσαμε ένα έργο που είναι για συντήρηση και βελτίωση ασφαλτοτάπητα στον παλιό δρόμο, που είπατε για μερικές, κατ’ εμένα πρόχειρες, αλλά αναγκαίες βελτιώσεις.
      Αλλά επιτέλους δεν είναι αόριστη η ολοκλήρωση μελετών για την κατασκευή της Ιόνιας Οδού. Η Ιόνια Οδός, είτε μας αρέσει είτε όχι, και επειδή έχει και ισχυρό κίνητρο και ο παραχωρησιούχος, θα έχει τελειώσει σε τεσσεράμισι χρόνια από σήμερα.
      ΝΙΚΟΛΑΟΣ ΜΩΡΑΪΤΗΣ: Είναι παραϊόνια αυτή, κύριε Υπουργέ.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Η παραϊόνια οδός τώρα, που είναι το υπ’όψιν κομμάτι από την Αμβρακία μέχρι το Άκτιο, θα έχει τελειώσει οπωσδήποτε νωρίτερα, διότι θα είναι και ο βασικός άξονας τροφοδοσίας της Ιόνιας Οδού και γενικότερα του άξονα Βοράς - Νότος.
      Σας βεβαιώνω δε ότι το ότι ολοκληρώθηκε η μελέτη και πάμε για δημοπράτηση είναι μείζον θέμα, γιατί αυτός ο δρόμος που γίνεται, επαναλαμβάνω, είναι αυτοκινητόδρομος, δεν είναι δρόμος της δεκαετίας του ’50 και του ’60, όπως ο παλαιός.
      Συνεπώς αποδέχομαι και την αγωνία σας και την αγανάκτησή σας. Είναι, πράγματι αισχρή η κατάσταση εκεί, όπως ακριβώς το λέτε. Αλλά πέραν των εμβαλωματικών έργων λόγω της παλιάς χάραξης λύσεων που προωθούνται, ας προσπαθήσουμε όλοι, και εμείς και εσείς με την πίεσή σας, να φτιάξουμε γρήγορα το νέο δρόμο, που θα λύσει το πρόβλημα άπαξ διά παντός και μάλιστα κατά τρόπο που θα είναι και σύγχρονος και ασφαλής.
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Εισερχόμαστε τώρα στη συζήτηση της τέταρτης με αριθμό 903/13-5-2008 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Ιωάννη Μπανιά, προς τον Υπουργό Εθνικής Άμυνας, σχετικά με τις επιπτώσεις της πώλησης του Ο.Τ.Ε. για την εθνική άμυνα της χώρας μας.
      Η επίκαιρη ερώτηση του κυρίου συναδέλφου έχει ως εξής:
      «Είναι γενικώς παραδεκτό ότι οι τηλεπικοινωνίες αποτελούν κρίσιμο τομέα, τόσο για την οικονομική ανάπτυξη όσο όμως και για την εθνική άμυνα κάθε χώρας. Ακόμη και η κυβέρνηση των Ηνωμένων Πολιτειών Αμερικής, που διεθνώς εμφανίζεται ως υπέρμαχος της ελεύθερης αγοράς, επιδιώκει να εμποδίσει την εξαγορά μεγάλης αμερικανικής τηλεπικοινωνιακής επιχείρησης από τη «Deutsche Telekom», προβάλλοντας λόγους εθνικού συμφέροντος.
      Η μεταβίβαση του ελέγχου του Οργανισμού Τηλεπικοινωνιών Ελλάδας σε εταιρεία που δεν ελέγχεται από το ελληνικό κράτος, όπως είναι η «Deutsche Telekom», δημιουργεί επομένως την εύλογη απορία, αν και πώς έχει ληφθεί μέριμνα για την εξασφάλιση, εκτός από τα οικονομικά, και των αμυντικών συμφερόντων της Ελλάδας, με δεδομένο μάλιστα το προηγούμενο του σκανδάλου των υποκλοπών.
      Ερωτάται ο κύριος Υπουργός:
      1. Στις διαπραγματεύσεις για την αγορά μετοχών του Ο.Τ.Ε. από την «Deutsche Telekom» συμμετείχε το Υπουργείο Εθνικής Άμυνας;
      2. Πώς έχει προνοήσει η Κυβέρνηση, ώστε η ιδιωτικοποίηση του Ο.Τ.Ε. να μη δημιουργήσει κινδύνους για την Εθνική Άμυνα της χώρας;»
      Το λόγο έχει ο Υφυπουργός Εθνικής Άμυνας κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, θα ήθελα να πω, με αφορμήν αυτή την επίκαιρη ερώτηση του συναδέλφου μου και συμπατριώτη μου κ. Μπανιά ότι γενικώς και πρώτον, η στρατηγική συμφωνία του ελληνικού δημοσίου με τον Ο.Τ.Ε., προβλέπει πολύ περισσότερες διασφαλίσεις για το ελληνικό δημόσιο και τα συμφέροντά του, απ’ ό,τι η προηγούμενη κατάσταση του Ο.Τ.Ε. με το καθεστώς της καταστατικής μειοψηφίας του 34%.
      Δεύτερον, τα συμφέροντα των Ενόπλων Δυνάμεων, είναι πλήρως διασφαλισμένα μετά και από αυτήν τη στρατηγική συμφωνία, διότι ακριβώς σ’ αυτήν τη συμφωνία, αναφέρεται ρητώς πως και τα δύο μέρη της συμφωνούν, πως ο Ο.Τ.Ε. θα συμμορφώνεται απαρέγκλιτα με τις απαιτήσεις της ελληνικής Κυβερνήσεως, μεταξύ άλλων, σε θέματα εθνικής αμύνης, σε θέματα εθνικής ασφάλειας και δημοσίας τάξεως. 
      Ήθελα, επίσης, να πω ότι, πέραν αυτών των διασφαλίσεων, υπάρχει η πρακτική, μεγάλη, τεράστια, ακαταμάχητη διασφάλιση της τεχνολογικής προόδου, εις την οποία έχει προσχωρήσει εδώ και πολλά χρόνια ο Ελληνικός Στρατός και η οποία τεχνολογική πρόοδος, μας λέει ότι είναι άλλο πράγμα τα κυκλώματα που χρησιμοποιούν οι Ένοπλες Δυνάμεις και άλλο πράγμα η ασφάλεια των κυκλωμάτων.
      Τα κυκλώματα που χρησιμοποιούν οι Ένοπλες Δυνάμεις από τον πάροχο Ο.Τ.Ε., πρώτον, έχουν περιοριστεί σημαντικά τα τελευταία χρόνια, λόγω του ότι ένα μεγάλο μέρος των Ενόπλων Δυνάμεων, δεν καταφεύγει πλέον ούτε σε περιόδους ειρήνης, σε ενσύρματες μεθόδους επικοινωνίας, αλλά λόγου χάρη τα πτητικά μέσα, τα πλοία και ένα μεγάλο μέρος του Στρατού Ξηράς, όπως είναι τα άρματα μάχης ή τα αυτοκινούμενα πυροβόλα, χρησιμοποιούν είτε ασύρματα είτε δορυφορικά συστήματα. 
      Δεύτερον, εκεί που υπάρχει η αξιοποίηση των παλαιών συστημάτων ενσύρματης στατικής επικοινωνίας από το Στρατό Ξηράς, αυτό γίνεται μόνο σε περιόδους ειρήνης και πάντα κάτω από τις διασφαλίσεις του εθνικού κανονισμού ασφαλείας των επικοινωνιών, που ισχύει από το καλοκαίρι του 2004 και προβλέπει για όλες τις μεταδόσεις διαβαθμισμένων πληροφοριών την κρυπτασφάλιση. Προβλέπει, δηλαδή, ακόμη και σ’ αυτόν τον τομέα, που έχει συρρικνωθεί σημαντικά λόγω, κυρίως, των τεχνολογικών εξελίξεων, την κρυπτασφάλιση.
      Επίσης, για να καταδείξω τον περιορισμό αξιοποιήσεως αυτών των ενσυρμάτων μεθόδων, θα ήθελα να πω ότι από το 1990 έως σήμερα, τα κυκλώματα που χρησιμοποιεί, κυρίως, ο Στρατός Ξηράς ενσύρματης επικοινωνίας, έχουν περιοριστεί σε ποσοστό λιγότερο από 50%. Έχουν μειωθεί κατά 50%, όχι λόγω απαξιώσεως ή λόγω μειώσεως της επικοινωνίας, αλλά λόγω μετακινήσεως των συστημάτων επικοινωνίας, σε πιο σύγχρονες και ασφαλέστερες μεθόδους.
      Άρα από όλα αυτά, συνάγεται ότι και από τις προβλέψεις της συμφωνίας, αλλά και από τις προόδους της τεχνολογίας, που οι Ένοπλες Δυνάμεις παρακολουθούν με ρυθμούς οι οποίοι είναι αξιόλογοι, δεν υπάρχει κανένα θέμα από αυτήν τη συμφωνία για την ασφάλεια επικοινωνιών των Ενόπλων Δυνάμεων. Απεναντίας, οι Ένοπλες Δυνάμεις είναι σε θέση να κρυπτασφαλίζουν, να ασφαλίζουν, να εξασφαλίζουν το απόρρητο της μεταδόσεως των επικοινωνιών τους και σε καιρό ειρήνης και σε επιχειρησιακές εφαρμογές.
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ερωτών Βουλευτής, ο κ. Μπανιάς.
      ΙΩΑΝΝΗΣ ΜΠΑΝΙΑΣ: Κύριε Υπουργέ, εκείνο που μας ανησυχεί είναι ότι η Κυβέρνηση εκχωρεί τον Ο.Τ.Ε. σε ξένα συμφέροντα και αυτό, εκτείνεται μ’ όλη την γκάμα των προβλημάτων. Είναι κάτι το αναμφισβήτητο και τεκμηριώθηκε σ’ όλη τη διάρκεια της συζήτησης που έγινε τις προηγούμενες ημέρες στη Βουλή. Αυτό γίνεται μ’ έναν αντιδημοκρατικό τρόπο, με απολύτως αδιαφανείς διαδικασίες, γίνεται ερήμην του λαού και των εργαζομένων στον Ο.Τ.Ε., ερήμην της Βουλής και, μάλιστα, ερήμην ακόμη και των Βουλευτών της Συμπολίτευσης, αφού είναι βέβαιο, ακούγεται, γράφεται καθημερινά και δεν διαψεύστηκε ότι θα υπάρξει εδώ αυστηρή κομματική πειθαρχία, διότι ήδη έχουν διατυπωθεί οι αντιρρήσεις.
      Κατά τη γνώμη μου, τα δεδομένα είναι σαφή. Ο κ. Αλογοσκούφης και χθες που του ζητήθηκε, αλλά και σήμερα, δεν δέχεται να δώσει το τελικό κείμενο στη Βουλή. Τι κρύβει αυτό το πράγμα; Μπορεί κάποιος να σκεφθεί οτιδήποτε. 
      Το τίμημα είναι ευτελές –αυτό έχει τεκμηριωθεί από την προηγούμενη συζήτηση- το management δίδεται στους ξένους, η θέση και τα δικαιώματα των εργαζομένων, είναι φανερό ότι θα είναι πλέον στη νέα κατάσταση ιδιοκτησίας και διαχείρισης του Ο.Τ.Ε. περισσότερο ανασφαλή. Τα τιμολόγια, επίσης, είναι βέβαιο ότι θα αυξηθούν και ας μην ακούμε αυτά που ακούγαμε παλιά, ότι η ελεύθερη αγορά θα επιτρέψει να μειωθούν οι τιμές. Όλες οι τιμές έχουν τιναχθεί στον αέρα μ’ αυτήν την ελεύθερη αγορά.
      Βεβαίως, θα έχουμε και εκχώρηση δικαιωμάτων στο επίπεδο της εθνικής μας άμυνας. Ανεξάρτητα, δηλαδή, αυτού που λέτε -που δεν μας πείθει εμάς αυτό, δεν μας διαβεβαιώνει, δηλαδή- ότι θα υπάρξουν συστήματα, τα οποία δεν θα επιτρέψουν τη διαχείριση του Ο.Τ.Ε. να την έχει ξένη πολυεθνική επιχείρηση που ανήκει, όμως, σε ξένο κράτος, η«Deutsche Telekom», είναι φανερό ότι δημιουργεί μία δεύτερη μαύρη τρύπα, μετά τις υποκλοπές, για την εθνική μας ασφάλεια. Και μη μου πείτε ότι οι Ηνωμένες Πολιτείες της Αμερικής που δεν δέχτηκαν την  «Deutsche Telekom» να εξαγοράσει μία ιδιωτική μεν, διότι έτσι είναι εκεί τα πράγματα, επιχείρησή τους και επικαλέστηκαν και λόγους εθνικής ασφάλειας, δεν έχουν τα αντίστοιχα συστήματα. Αλίμονο! Οι Ηνωμένες Πολιτείες δεν έχουν τα αντίστοιχα συστήματα; Παρ’ όλα αυτά, δεν το δέχτηκαν αυτό το πράγμα.
      Εμείς, κύριε Πρόεδρε, ως ΣΥ.ΡΙΖ.Α., θα καταψηφίσουμε στη Βουλή -το έχουμε δηλώσει ήδη- αυτήν τη συμφωνία και θα παλέψουμε να επανέλθει ο Ο.Τ.Ε. στο ελληνικό δημόσιο και ως ιδιοκτησία και ως διαχείριση, γιατί αυτός είναι ο μόνος τρόπος, πέρα από διαβεβαιώσεις στην πράξη, συγκεκριμένα, που μπορεί να διασφαλίσει όλα τα συμφέροντά μας. Τα οικονομικά συμφέροντα, τα συμφέροντα των εργαζομένων, τα συμφέροντα της χώρας μας, τα συμφέροντα της εθνικής ασφάλειας της χώρας μας. 
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος):  Ο Υφυπουργός κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, δεν συμφωνώ με όσα υποστηρίζει ο κ. Μπανιάς και θα μπορούσα να αντιστρέψω, τα περί αυστηρής κομματικής πειθαρχίας, υπό την έννοια ότι γιατί, δηλαδή, προεξοφλεί ότι εμείς θα ψηφίσουμε, λόγω αυστηρής κομματικής πειθαρχίας και δεν είναι έτοιμος να δεχτεί ότι αυτά που λέει αυτός τα λέει, λόγω αυστηρής κομματικής πειθαρχίας;
      Δεν είναι, δηλαδή, μονοπώλιο οι αιτιάσεις απαραίτητα να στρέφονται, μόνο εναντίον της Κυβερνήσεως και ότι αυτή η ιστορία της αυστηρής πειθαρχίας αφορά μόνο την πλειοψηφία. Και υπό ποία έννοια, όσοι ψηφίσουν, υπέρ αυτής της συμφωνίας το κάνουν, παρά τη συνείδησή τους, ενώ όσοι καταγγέλλουν αυτή τη συμφωνία, το κάνουν, σύμφωνα με τη συνείδησή τους; Νομίζω ότι αυτό, αν μη τι άλλο, είναι υποτιμητικό και δείχνει μία ρατσιστική αντίληψη του Συνασπισμού, έναντι εκείνων οι οποίοι δεν συνάδουν με τις απόψεις του.
      Επιπλέον, θα ήθελα να πω ότι οι Ένοπλες Δυνάμεις έχουν απεξαρτηθεί, επαναλαμβάνω, από την έννοια της ταυτίσεως κυκλώματος και ασφάλειας κυκλώματος. Το κύκλωμα, το καλώδιο για να το πω έτσι απλά, το οποίο χρησιμοποιούν οι Ένοπλες Δυνάμεις, είναι διαφορετικό και ξεχωριστό θέμα από την ασφάλεια της πληροφορίας που διακινείται μέσω του καλωδίου, μεταξύ των δύο άκρων. Αυτό είναι εξασφαλισμένο -και δεν έχει να κάνει από ποιον δεχόμεθα αυτήν την παροχή του κυκλώματος-  εδώ και πολλά χρόνια χάρη στην τεχνολογική επίδοση των Ενόπλων Δυνάμεων και επαναλαμβάνω ότι σήμερα οι Ένοπλες Δυνάμεις χρησιμοποιούν ενσύρματη μέθοδο επικοινωνίας μόνο σ’ ένα μέρος των επικοινωνιών του Στρατού Ξηράς κι αυτό σε καιρό ειρήνης, αλλά και πάλι αυτού του είδους οι επικοινωνίες υπόκεινται στον εθνικό κανονισμό ασφάλισης επικοινωνιών που απαιτεί και εξασφαλίζει την κρυπτασφάλιση αυτών των μεταδόσεων. 
      Όλες οι άλλες επικοινωνίες των Ενόπλων Δυνάμεων, στο μεγαλύτερο δηλαδή ποσοστό, είναι αποκλειστικά στις Ένοπλες Δυνάμεις, τα διαχειρίζονται οι  Ένοπλες Δυνάμεις και είναι, είτε ασύρματες επικοινωνίες υψηλότατης τεχνολογίας, οι οποίες φθάνουν ακόμη και σε επικοινωνίες αναπηδούσης συχνότητας που σημαίνει ότι υπάρχουν επικοινωνίες στις οποίες αναπτύσσονται συχνότητες που πραγματοποιούν εκατοντάδες άλματα το δευτερόλεπτο, ώστε να είναι αδύνατον να παρακολουθηθούν και εν πάση περιπτώσει, οι μέθοδοι αυτές εξασφαλίζουν με άριστο και αποτελεσματικό τρόπο τα συμφέροντα των Ενόπλων Δυνάμεων.
       Δεν είναι συνεπώς κίνδυνος για τις Ένοπλες Δυνάμεις, το ότι υπάρχει μία μεταβίβαση του 3% των μετοχών του δημοσίου, προς γερμανική εταιρεία, ούτε η αλλαγή του μάνατζμεντ θα επηρεάσει την ασφάλεια των πληροφοριών, οι οποίες μεταδίδονται μέσω του εναπομείναντος ενσύρματου συστήματος επικοινωνιών των Ενόπλων Δυνάμεων. 
      Οι Ένοπλες Δυνάμεις είναι απόλυτα διασφαλισμένες και προς τούτο τις εξασφαλίζει και η πρόνοια της συμφωνίας μεταξύ δημοσίου και «Deutsche Telekom», η οποία λέει ότι σε θέματα Ενόπλων Δυνάμεων ο αντισυμβαλλόμενος οφείλει να παρακολουθεί και να συμμορφώνεται πλήρως προς τις απαιτήσεις του ελληνικού δημοσίου.
      Συνεπώς οι ανησυχίες που εξετέθησαν δεν ευσταθούν και η ελληνική πολιτεία έχει εξασφαλίσει ώστε οι επικοινωνίες των Ενόπλων Δυνάμεων να είναι ασφαλέστατες. 
      ΠΡΟΕΔΡΕΥΩΝ (Φίλιππος Πετσάλνικος): Τελευταία είναι η με αριθμό 926/13.5.2008 πέμπτη επίκαιρη ερώτηση  του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Εθνικής Παιδείας και Θρησκευμάτων, σχετικά με τον αποκλεισμό της Φοιτητικής Οργάνωσης Συναγερμού, που πρόσκειται στο ΛΑ.Ο.Σ., από τις φοιτητικές εκλογές στη Νομική Σχολή Αθηνών κ.λπ. 
      Η επίκαιρη ερώτηση του κυρίου συναδέλφου έχει ως εξής: 
      «Με ομόφωνη απόφαση όλων των φοιτητικών παρατάξεων του Δ.Σ. του φοιτητικού συλλόγου της Νομικής Αθηνών, απαγορεύτηκε η συμμετοχή της Φοιτητικής Οργάνωσης Συναγερμού (Φ.Ο.Σ.) που πρόσκειται στον ΛΑ.Ο.Σ., τις φοιτητικές εκλογές  στις 9/4/2008 στη Νομική Σχολή Αθηνών.
      Ερωτάται ο  Υπουργός:
      1. Στη βάση ποιων άρθρων του καταστατικού ελήφθη η απόφαση αντιδημοκρατικού αποκλεισμού του ψηφοδελτίου της Φ.Ο.Σ. Νομικής από τις εκλογές στις 9/4/2008 και ακολούθως στη βάση ποιου καταστατικού λειτουργεί ο Σύλλογος Φοιτητών Νομικής Αθηνών;
      2. Αληθεύει ότι οι φοιτητικοί σύλλογοι που δεν έχουν δικό τους καταστατικό λειτουργούν με βάση το καταστατικό της ΕΦΕΕ που από το 1974 αποτελεί νόμο του κράτους (Ν.Δ. 108/17-10-74) και αν ναι, σε ποιο άρθρο προβλέπεται «αρμοδιότητα αποκλεισμού» νομίμων φοιτητικών παρατάξεων από εκλογές; Αν δεν προβλέπεται τέτοιος αποκλεισμός και εν όψει του ότι τίθεται ζήτημα νομίμου συγκροτήσεως των πανεπιστημιακών οργάνων, στα οποία συμμετέχουν και εκπρόσωποι των φοιτητών, εκλεγέντες από παράνομη εκλογική διαδικασία, ποια μέτρα προτίθεστε να λάβετε προς αποκατάσταση της νομιμότητας;». 
      Το λόγο έχει ο Υφυπουργός Εθνικής Παιδείας και Θρησκευμάτων κ. Ταλιαδούρος.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Θα ήθελα να τονίσω ότι στο πλαίσιο της ακαδημαϊκής ελευθερίας και της πλήρους αυτοδιοίκησης των ανωτάτων εκπαιδευτικών ιδρυμάτων, όπως κατοχυρώνονται στο Σύνταγμα, η λειτουργία των φοιτητικών συλλόγων και συγκεκριμένα η διενέργεια φοιτητικών εκλογών, ανάγονται στην αρμοδιότητα και την ευθύνη του ίδιου του φοιτητικού κινήματος και των ανωτάτων εκπαιδευτικών ιδρυμάτων. Επομένως το Υπουργείο Παιδείας δεν θα μπορούσε να παρέμβει στη διενέργεια των φοιτητικών εκλογών, καθώς κάτι τέτοιο θα συνιστούσε προσβολή της ακαδημαϊκής ελευθερίας και του αυτοδιοίκητου των ανωτάτων εκπαιδευτικών ιδρυμάτων. 
      Εδώ, κύριε Πρόεδρε, θα ήθελα να επισημάνω και τα εξής: Η δημοκρατική αρχή αποτελεί το θεμέλιο του πολιτεύματός μας. Στη δημοκρατία η ελευθερία σκέψης και έκφρασης αποτελεί αδιαπραγμάτευτο δικαίωμα, το οποίο προστατεύεται και συνταγματικά με το άρθρο 14 του Συντάγματος. Επομένως η πολυφωνία σε συνδυασμό με την αρχή της πλειοψηφίας, καθώς και η ελεύθερη διακίνηση και έκφραση των ιδεών, αποτελούν την ουσία και την πραγμάτωση της δημοκρατικής αρχής. Σε μια δημοκρατική κοινωνία κάθε διαφορετική πολιτική ή επιστημονική άποψη πρέπει να ακούγεται.
      Τις αρχές αυτές ευαγγελίζεται και το Υπουργείο  Εθνικής Παιδείας και Θρησκευμάτων και μέσα σ’ αυτό το πλαίσιο θεωρούμε ότι πρέπει να κινείται και το φοιτητικό κίνημα. Η πανεπιστημιακή κοινότητα έχει ανάγκη από ένα φοιτητικό κίνημα διαλόγου, ένα φοιτητικό κίνημα ανοχής, σεβασμού και αλληλεγγύης, το οποίο να υπηρετεί ουσιαστικά την αρχή της δημοκρατίας και της ελεύθερης σκέψης και έκφρασης όλων. Οι φοιτητικές εκλογές αποτελούν την καρδιά του φοιτητικού κινήματος. Οι ίδιοι οι φοιτητές ατομικά, αλλά και μέσα από τα θεσμοθετημένα όργανά τους, θα πρέπει να εγγυώνται τη μαζικότητα της συμμετοχής, την μυστικότητα της ψήφου και το αδιάβλητο των διαδικασιών, έτσι ώστε να εξασφαλίζεται η απόλυτη δημοκρατική νομιμοποίηση των επιλογών των φοιτητών, χωρίς  κανέναν αποκλεισμό και πάντα με πνεύμα σεβασμού και ελευθερίας και με τον τρόπο αυτό να πραγματώνεται η αρχή και η ουσία της δημοκρατικής αρχής. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ερωτών Βουλευτής κ. Βορίδης.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε  Πρόεδρε.
      Κύριε  Υπουργέ, αφού νίψατε τας χείρας σας παραπέμποντας το ζήτημα στο αυτοδιοίκητο των ανωτάτων εκπαιδευτικών ιδρυμάτων, μετά μας κάνατε μία διάλεξη περί της αξίας της συμμετοχής. Εκτιμώ τη διάλεξη, αλλά ομολογώ ότι από την Κυβέρνηση εγώ θα προτιμούσα κάτι περισσότερο από διαλέξεις. Θα προτιμούσα να έλθει υπεύθυνα και να πει ότι  βεβαίως υφίσταται το αυτοδιοίκητο των πανεπιστημίων, αλλά το πλαίσιο της λειτουργίας όλου του πανεπιστημίου πρέπει να ρυθμιστεί από την έννομη τάξη. 
      Αναγνωρίζετε τη συμμετοχή των φοιτητών στα όργανα διοικήσεως. Να το πω διαφορετικά. Οι φοιτητικοί σύλλογοι κι αυτό που λέτε φοιτητικό κίνημα έχουν θεσμικό ρόλο και δεν είναι προς χάριν παιδιάς ούτε είναι για να κάνουν εκδρομές ούτε είναι ένας σύλλογος όπου απλώς συζητούν οι φοιτητές και λένε τις απόψεις τους. Έχουν θεσμικό ρόλο στη διοίκηση. Θα περίμενα, λοιπόν, να διασφαλίζεται το δικαίωμα του κάθε φοιτητή να συμμετέχει σ’ αυτήν τη συλλογική έκφραση που λέγεται φοιτητικός σύλλογος και ο οποίος έχει θεσμικό ρόλο και συμμετοχή στη διαμόρφωση των αποφάσεων των ανωτάτων εκπαιδευτικών ιδρυμάτων.
      Εσείς τι λέτε; Το αφήνουμε αυτό στο αυτοδιοίκητο. Και τι σημαίνει αυτό; Εάν αύριο λοιπόν μία μειοψηφία επιβάλει διά της βίας αποφάσεις, παρά ταύτα οι αποφάσεις αυτές που διαμορφώνονται διά της βίας έρχονται και εκπροσωπούνται μέσα στα όργανα που συγκροτούν τη βούληση των ανωτάτων εκπαιδευτικών ιδρυμάτων, εσάς αυτή η στρεβλή συγκρότηση δεν σας αφορά ως Υπουργείο Παιδείας; Το γεγονός ότι παραμορφώνεται η βούληση των φοιτητών, αυτό δεν σας αφορά, παρά νίπτετε τας χείρας σας; 
      Νομίζω ότι αυτή σας τη στάση, δυστυχώς, κύριε  Υπουργέ, την έχετε δείξει σε σειρά πραγμάτων. Και ως ένα σημείο, βεβαίως, φέρει την ευθύνη της η άκρα Αριστερά και η Αριστερά για την κατάντια των φοιτητικών κινημάτων και των ανωτάτων εκπαιδευτικών ιδρυμάτων, πλην όμως η δική σας ανοχή, η πολιτική του Ποντίου Πιλάτου, η πολιτική που νίπτει τας χείρας της βεβαίως φέρει κι αυτή την ευθύνη της.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Εθνικής Παιδείας και Θρησκευμάτων κ. Ταλιαδούρος.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα ήθελα να πω ότι το Υπουργείο Παιδείας κινείται στο πλαίσιο των νόμων και του Συντάγματος και δεν μπορεί να παραβεί τη διάταξη του Συντάγματος που προβλέπει για την αυτοδιοίκηση των ανωτάτων εκπαιδευτικών ιδρυμάτων. Σε κάθε περίπτωση, δεν μείναμε με σταυρωμένα τα χέρια. Η αρμόδια Διεύθυνση Σπουδών και Φοιτητικής Μέριμνας του Υπουργείου Παιδείας έχει αποστείλει έγγραφο τόσο προς τη Γραμματεία του Τμήματος Νομικής όσο και προς το Διοικητικό Συμβούλιο του Φοιτητικού Συλλόγου της Νομικής Αθηνών «ΘΕΜΙΣ» προκειμένου να μας ενημερώσουν για τον τρόπο που λειτούργησε και λειτουργεί ο Φοιτητικός Σύλλογος της Νομικής Σχολής Αθηνών καθώς και για την απόφαση περί μη συμμετοχής της φοιτητικής οργάνωσης «ΦΟΣ» στις εκλογές στις 9.4.2008 στη Νομική Σχολή. Μέχρι σήμερα δεν έχουμε λάβει απάντηση.
      Επίσης, δεν μείναμε επαναλαμβάνω με σταυρωμένα τα χέρια αλλά στην πρόσφατη αλλαγή του νόμου-πλαισίου στο άρθρο 22 παραγράφους 1 και 2 θεσπίσαμε κανόνες με τους οποίους επαναπροσδιορίζεται η εκπροσώπηση των φοιτητών στα διάφορα πανεπιστημιακά όργανα, καθορίζεται η διάρκεια, η διαδικασία ορισμού των εκπροσώπων των φοιτητών κατά τρόπο που να επιτρέπει την ομαλή και σταθερή εκπροσώπησή τους απαλείφοντας σχετικές αβεβαιότητες που κατά καιρούς είχαν σημειωθεί στις σχετικές διαδικασίες.
      Άρα, υπάρχει και θέσαμε το σχετικό πλαίσιο, ως είχαμε εκ του Συντάγματος δικαίωμα και αρμοδιότητα να πράξουμε, και απομένει στους ίδιους τους φοιτητές και στα ίδια τα ανώτατα εκπαιδευτικά ιδρύματα στο πλαίσιο του Συντάγματος και του άρθρου 16 να κάνουν πράξη τις νομοθετικές ρυθμίσεις, να εκδώσουν καταστατικά, κανονισμούς και όλα εκείνα τα οποία απαιτούνται ούτως ώστε η εκπροσώπηση των φοιτητών η οποία είναι αναγκαία –και τη θέλουμε, θέλουμε την έκφρασή τους, θέλουμε τη γνώμη τους, θέλουμε τη συμμετοχή τους- να είναι στο πλαίσιο της νομιμότητος, του Συντάγματος, της ελευθερίας και της δημοκρατίας για την οποία όλοι αγωνιζόμαστε και την οποία όλοι υπηρετούμε.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 32/24-1-2008 επερώτηση των Βουλευτών του ΠΑ.ΣΟ.Κ., κ.κ. Μάρκου Μπόλαρη, Χρήστου Αηδόνη, Αθανασίου (Νάσου) Αλευρά, Μιλένας Αποστολάκη, Δημητρίου Βαρβαρίγου, Αγγελικής (Άντζελας) Γκερέκου, Άννας Διαμαντοπούλου, Θάλειας Δραγώνα, Κωνσταντίνου Καρτάλη, Βασιλείου Κεγκέρογλου, Γεωργίου Λιάνη, Δημητρίου Λιντζέρη, Μιχαήλ Παντούλα, Ιωάννη Ραγκούση, Σοφίας Σακοράφα, Βασιλείου Τόγια, Τηλέμαχου Χυτήρη και Αποστόλου Κακλαμάνη, προς τον Υπουργό Εθνικής Παιδείας και Θρησκευμάτων, σχετικά με τα Τεχνολογικά Εκπαιδευτικά Ιδρύματα.
      Πριν ξεκινήσουμε τη συζήτηση θα ήθελα να σας γνωστοποιήσω ότι για τη συζήτηση αυτής της επερώτησης από το Γενικό Γραμματέα της Κοινοβουλευτικής Ομάδας της Νέας Δημοκρατίας κ. Ιωάννη Τραγάκη ορίζεται ως Κοινοβουλευτικός Εκπρόσωπος της Νέας Δημοκρατίας ο Βουλευτής Λέσβου κ. Γιαννέλης – Θεοδοσιάδης Ιωάννης. 
      Επίσης, ως Κοινοβουλευτικός Εκπρόσωπος του Κομμουνιστικού Κόμματος Ελλάδας κατά τη συζήτηση αυτής της επερώτησης ορίζεται από τον Κοινοβουλευτικό Εκπρόσωπο του Κομμουνιστικού Κόμματος Ελλάδας κ. Χαλβατζή Σπύρο η συνάδελφος Βουλευτής του Κ.Κ.Ε. κ. Εύα Μελά.
      Από τον Πρόεδρο του Συνασπισμού Ριζοσπαστικής Αριστεράς κ. Αλέξανδρο Αλαβάνο, κατά τη συζήτηση αυτής της επερώτησης ορίζεται Κοινοβουλευτικός Εκπρόσωπος του ΣΥ.ΡΙΖ.Α. ο Βουλευτής Θεσσαλονίκης κ. Τάσος Κουράκης.
      Επίσης, από τον Κοινοβουλευτικό Εκπρόσωπο του ΛΑ.Ο.Σ. κ. Ροντούλη Αστέριο ορίζεται στη συζήτηση αυτής της επερώτησης ως Κοινοβουλευτικός Εκπρόσωπος του ΛΑ.Ο.Σ. ο συνάδελφος κ. Βαΐτσης Αποστολάτος.
      Ο κ. Μάρκος Μπόλαρης έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, έχω ζητήσει το λόγο επί του Κανονισμού.
      ΠΡΟΕΔΡΕΥΩΝ (Φίλιππος Πετσάλνικος): Πριν δώσω το λόγο στον πρώτο επερωτώντα, τον κ. Μάρκο Μπόλαρη, βλέπω ότι έχει έρθει εδώ από τον Κοινοβουλευτικό Εκπρόσωπο του ΠΑ.ΣΟ.Κ., κ. Ευάγγελο Βενιζέλο, προσυπογεγραμμένη και από τον κ. Μάρκο Μπόλαρη, δηλαδή, και από δεύτερο Βουλευτή όπως προβλέπει ο Κανονισμός, αίτηση για να πάρει το λόγο επί του Κανονισμού.
      Ορίστε, κύριε Βενιζέλο, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, η επερώτηση των Βουλευτών του ΠΑ.ΣΟ.Κ. έχει αποδέκτη τον Υπουργό Παιδείας. Ο Υπουργός Παιδείας ο κ. Στυλιανίδης βλέπω ότι σήμερα απουσιάζει επιδεικτικά. 
      Τιμώ και αναγνωρίζω τις ικανότητες του Υφυπουργού Παιδείας που παρίσταται, όμως έχει γίνει κατ’ επανάληψη συζήτηση στην Αίθουσα αυτή και στη Διάσκεψη των Προέδρων για την υποχρέωση των Υπουργών να παρίστανται και να απαντούν αυτοπροσώπως στις επερωτήσεις.
      Η επερώτηση δεν είναι ερώτηση ή επίκαιρη ερώτηση. Είναι ένα βαρύ και οξύ μέσον άσκησης κοινοβουλευτικού ελέγχου. Επερωτάται η Κυβέρνηση διά του αρμοδίου Υπουργού για την πολιτική της. Ο Υφυπουργός που είναι αρμόδιος για τα Τ.Ε.Ι. ή τα Α.Ε.Ι. δεν είναι αρμόδιος για την άσκηση της νομοθετικής πρωτοβουλίας και για τη γενική πολιτική του Υπουργείου και συνολικά της Κυβέρνησης στα θέματα της εκπαίδευσης. Άρα, αναρμοδίως παρίσταται ο Υφυπουργός κατά τη συζήτηση μιας παρόμοιας επερώτησης.
      Συνιστά προσβολή για το Κοινοβούλιο και για την Αξιωματική Αντιπολίτευση η απουσία του κ. Στυλιανίδη. Η προσβολή αυτή επιτείνεται καθώς βρισκόμαστε στην παραμονή της έναρξης των πανελληνίων εξετάσεων. Οι οικογένειες και τα παιδιά αγωνιούν και  σήμερα θα έπρεπε να ακούσουν τον αρμόδιο Υπουργό να απευθύνεται και σ’ αυτούς από το Βήμα της Βουλής.
      Υπάρχει γενικευμένη αναστάτωση, κρίση στο χώρο της ανώτατης εκπαίδευσης και στον πανεπιστημιακό και στον τεχνολογικό τομέα. Βρίσκονται υπό κατάληψη σχολές και τμήματα. Μπορεί να παρακωλυθεί και πάλι η διεξαγωγή των πρυτανικών εκλογών αλλά και των εξετάσεων του Ιουνίου. Στο χώρο της παιδείας δοκιμάζεται το μοντέλο ανάπτυξης και η προοπτική της χώρας. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Βενιζέλο, φαντάζομαι ότι σε λίγο θα έχετε την ευκαιρία με μεγαλύτερη άνεση χρόνου να τα αναπτύξετε όλα αυτά.
      ΕΥΑΓΓΕΛΟΣ ΒΕΝΙΖΕΛΟΣ: Θεωρώ, κύριε Πρόεδρε, ότι είναι πραγματικά απαράδεκτο αυτήν τη στιγμή να μην είναι εδώ ο Υπουργός Παιδείας και να κρύβεται από την κατά κάποιο τρόπο υπηρεσιακή διαχείριση του θέματος από τον Υφυπουργό που είναι αρμόδιος για τα θέματα των Τ.Ε.Ι.
      Άρα σας παρακαλώ πάρα πολύ ακόμη και τώρα, αυτήν τη στιγμή να ζητηθεί από τον κ. Στυλιανίδη να έρθει εδώ κατά τη διάρκεια της συζήτησης. Να διατυπωθεί η αυστηρή παρατήρηση του Σώματος και του Προέδρου της Βουλής γι’ αυτήν την απουσία και να επανορθωθεί κατά τη διάρκεια της σημερινής συζήτησης για να μπορέσει η Κυβέρνηση να αρθρώσει ένα λόγο συγγνώμης προς τα παιδιά για την ταλαιπωρία που προκαλεί και σ’ αυτά και στις οικογένειές τους.
      ΠΡΟΕΔΡΕΥΩΝ (Φίλιππος Πετσάλνικος): Εκ μέρους του Προεδρείου δύσκολα θα μπορούσα να διαφωνήσω με την αναγκαιότητα να εκπροσωπείται η εκάστοτε κυβέρνηση στις επερωτήσεις από τους ίδιους τους Υπουργούς. Το λέω αυτό και από την προσωπική μου εμπειρία στο παρελθόν ως διατελέσας και Υπουργός και Υφυπουργός, γιατί μια από τις κορυφαίες εβδομαδιαίες διαδικασίες είναι όντως οι συζητήσεις των επερωτήσεων.
      Ωστόσο υπάρχουν περιπτώσεις όπου είναι αντικειμενικά αδύνατη η παρουσία του Υπουργού. Το θέμα είναι ιδιαίτερα σημαντικό. Αφορά τη νέα γενιά. Γι’ αυτό και θα δώσω το λόγο τώρα πριν ξεκινήσουμε τη συζήτηση στον κ. Ταλιαδούρο για μια σύντομη παρέμβαση, όπου φαντάζομαι ότι θα εξηγήσει και τους λόγους.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, από τον Κανονισμό δεν προβλέπεται να λάβει το λόγο η Κυβέρνηση.
      ΠΡΟΕΔΡΕΥΩΝ (Φίλιππος Πετσάλνικος): Το ξέρω, κύριε Βενιζέλο. Όμως δεν προβλεπόταν να έχετε και τη δικιά μου ανοχή για να αναπτύξετε διά μακρόν την αίτησή σας επί του Κανονισμού. Ας μην επιμείνουμε τόσο αυστηρά …
      ΕΥΑΓΓΕΛΟΣ ΒΕΝΙΖΕΛΟΣ: Θα παρακαλούσα όμως να επικοινωνήσετε με τον Πρόεδρο της Βουλής κι αυτός με τη σειρά του να επικοινωνήσει με τον Υπουργό Παιδείας για να επιβάλλει την κοινοβουλευτική τάξη. 
      ΠΡΟΕΔΡΕΥΩΝ (Φίλιππος Πετσάλνικος): Έχω την αίσθηση ότι ο κύριος Πρόεδρος της Βουλής παρακολουθεί από το κύκλωμα τη συζήτησή μας. 
      Ο κύριος Υφυπουργός έχει το λόγο για δυο λεπτά, για να δώσει μια απάντηση για την αντικειμενική, θέλω να πιστεύω, αδυναμία του κυρίου Υπουργού Παιδείας να προσέλθει. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κατ’ αρχάς θέλω να πω ότι κανείς δεν κρύβεται και περισσότερο ο Υπουργός Παιδείας κ. Στυλιανίδης. Ο Υπουργός Παιδείας όσες φορές χρειάστηκε παραβρέθηκε στην Αίθουσα και απήντησε σε ερωτήσεις και επερωτήσεις και συμμετείχε στο δημοκρατικό διάλογο στο Κοινοβούλιο.
      Σήμερα όμως είναι μια ημέρα κρίσιμη και επιβαρυμένη. Υπάρχουν κυβερνητικές και άλλες υποχρεώσεις όπως είναι η έναρξη των πανελλαδικών εξετάσεων διότι ξεκινάνε σήμερα το απόγευμα οι πανελλαδικές εξετάσεις στα εσπερινά λύκεια. Ίσως δεν το γνωρίζετε, κύριε Βενιζέλο. Και φοβάμαι ότι με την παρατήρησή σας, παρά τη δήλωσή σας, υποτιμάτε τη δική μου παρουσία εδώ που έχω την αρμοδιότητα για το υπό συζήτηση θέμα. Διότι δεν έχουμε γενικευμένη συζήτηση για την παιδεία. Συζητάμε για το ζήτημα που αναφέρεται στην επερώτηση για τα επαγγελματικά δικαιώματα των πτυχιούχων των Τ.Ε.Ι.. Είναι ένα θέμα που το χειρίζομαι τα τελευταία χρόνια. Σε κάθε περίπτωση θα ήθελα να σας επισημάνω ότι η πολιτική ηγεσία του Υπουργείου Παιδείας έχει ενιαία και σαφή θέση απ’ όλη την πολιτική ηγεσία την οποία και εκφράζω σήμερα σ’ αυτήν εδώ την Αίθουσα. 
      ΕΥΑΓΓΕΛΟΣ ΒΕΝΙΖΕΛΟΣ: Εφ’ όσον παρά τον Κανονισμό απάντησε ο κ. Ταλιαδούρος, θα ήθελα κι εγώ να πω ότι είναι η τρίτη κατά σειρά επερώτηση αρμοδιότητός του, που βρίσκει τον κ. Στυλιανίδη απόντα. Απουσιάζει συστηματικά. Η δε έναρξη των πανελληνίων εξετάσεων ήταν ένας παραπάνω λόγος για να είναι εδώ ο κύριος Υπουργός. Δεν θα συζητήσουμε μόνο για θέματα Τ.Ε.Ι.. Θα συζητήσουμε και για θέματα νομοθετικής πολιτικής, εκπαιδευτικής πολιτικής που ανήκουν στην αποκλειστική αρμοδιότητα του Υπουργού. 
      Σας τιμώ και σέβομαι τις ικανότητές σας, κύριε Υφυπουργέ. Αλλά τι να κάνουμε, αυτήν την περίοδο ο κ. Στυλιανίδης είναι Υπουργός. Και βλέπω ότι ήρθατε και προετοιμασμένος να απαντήσετε στην ένστασή μας. Απαντήσατε από χειρογράφου. Αυτό συνιστά περαιτέρω προσβολή, δηλαδή επίταση του δόλου, όπως λέμε στο Ποινικό Δίκαιο. Υπήρχε πολιτικός δόλος, υπήρξε οργάνωση της απουσίας του κ. Στυλιανίδη. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Βενιζέλο, ο κ. Ταλιαδούρος με σαφήνεια κατέθεσε τη δική του άποψη. Σε ό,τι αφορά δε τους τομείς αρμοδιότητας επειδή κι εγώ γνωρίζω ότι έχει τα θέματα της ανώτατης τεχνολογικής εκπαίδευσης στην αρμοδιότητά του επί χρόνια, φαντάζομαι ότι ως ασχολούμενος τόσα χρόνια είναι και ο πλέον κατάλληλος για να απαντήσει. 
      Αυτό επαναλαμβάνω, εκ μέρους του Προεδρείου ότι δεν σημαίνει ότι δεν πρέπει να είναι εδώ ο Υπουργός Εθνικής Παιδείας και Θρησκευμάτων. Ξαναλέω ότι στις επερωτήσεις που είναι κορυφαία διαδικασία είναι και δική μου ευχή να είναι παρόντες οι Υπουργοί οποιασδήποτε κυβέρνησης. Αυτό που λέω αφορά διαχρονικά την αναγκαιότητα της παρουσίας των Υπουργών. 
      Κύριε Ταλιαδούρο, θέλετε και πάλι να παρέμβετε; 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ναι, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, όμως, τρεις λέξεις μόνο για να ξεκινήσουμε. Αδημονούν οι επερωτώντες Βουλευτές να ξεκινήσει η συζήτηση. 
      Ορίστε, έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θέλω να πιστεύω ότι το αντικείμενο της σημερινής συζήτησης θα επικεντρωθεί στο κρίσιμο ζήτημα των επαγγελματικών δικαιωμάτων των πτυχιούχων των Τ.Ε.Ι. και δεν θα υποβαθμιστεί η αγωνία των χιλιάδων αυτών αποφοίτων με το να συζητήσουμε όλα τα ζητήματα της παιδείας. 
      Θέλω και ελπίζω ότι θα έχουμε μια γόνιμη και εποικοδομητική συζήτηση και μία ενημέρωση και από πλευράς Υπουργείου. Θέλουμε και τις απόψεις όλων των συναδέλφων, των επερωτώντων Βουλευτών, για το ζήτημα των επαγγελματικών δικαιωμάτων των αποφοίτων των Τ.Ε.Ι., που –επαναλαμβάνω- είναι κρίσιμο, σημαντικό και ταλαιπωρεί για χρόνια, για δεκαετίες θα έλεγα, πολλούς αποφοίτους των Τ.Ε.Ι. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε …
      ΠΡΟΕΔΡΕΥΩΝ (Φίλιππος Πετσάλνικος): Όχι, κύριε Βενιζέλο, σας παρακαλώ! Να δώσουμε το λόγο στον κ. Μπόλαρη. 
      ΕΥΑΓΓΕΛΟΣ ΒΕΝΙΖΕΛΟΣ: Μας κάνει και συστάσεις; Εμείς φέραμε το θέμα και τώρα ο κύριος Υφυπουργός μας κάνει συστάσεις πώς θα θέσουμε το θέμα; 
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριε Βενιζέλο.
      Κατ’ αρχάς, κύριε Ταλιαδούρο, εγώ δεν είμαι εκ των ομιλητών. Βέβαια, απευθυνθήκατε διά του Προεδρείου στους συναδέλφους, αλλά θα έλεγα να ξεκινήσουμε τη συζήτηση για να ακούσουμε με ιδιαίτερο ενδιαφέρον τους επερωτώντες Βουλευτές για τόσο σημαντικά θέματα, όπως είναι το θέμα της παιδείας. 
      Ο πρώτος επερωτών από το ΠΑ.ΣΟ.Κ. κ. Μάρκος Μπόλαρης έχει το λόγο για δεκαπέντε λεπτά.
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, νομίζω ότι είναι η μέρα τέτοια που επιβάλλει να ξεκινήσουμε στέλνοντας πολλές ευχές στους μαθητές οι οποίοι αύριο ξεκινούν τις εξετάσεις για την εισαγωγή τους στα ιδρύματα της τριτοβάθμιας εκπαίδευσης και στους γονείς που με περισσή αγωνία παρακολουθούν τα παιδιά.
      Κυρίες και κύριοι συνάδελφοι, στα τέσσερα χρόνια διακυβέρνησης της Νέας Δημοκρατίας ο Έλληνας πολίτης έχει γίνει πιο απαισιόδοξος. Στα τέσσερα αυτά χρόνια διαπιστώνει ότι η χώρα πορεύεται χωρίς όραμα, διαπιστώνει ότι υπάρχει αύξηση της διαφθοράς, παρακολουθεί την αναποτελεσματικότητα της Δημόσιας Διοίκησης, σημειώνει την υποβάθμιση που γίνεται στις ανεξάρτητες αρχές, βιώνει την αγριότερη μορφή επέλασης της κερδοσκοπίας και την αύξηση της ακρίβειας.
      Αντέδρασε σύσσωμος στην περικοπή των ασφαλιστικών του δικαιωμάτων και πίστευε ότι η υπόθεση του σκανδάλου με τα ομόλογα, της χωρίς εξήγηση πώλησης του Ο.Τ.Ε., θα συνιστούσε μια κορύφωση αυτής της προκλητικής κυβερνητικής πολιτικής. 
      Διαπιστώνει, όμως, τις τελευταίες ημέρες –από προχθές- ότι έσφαλε, βιάστηκε γιατί η κλιμάκωση των προκλήσεων συνεχίζεται. Αναφέρομαι, όπως καταλαβαίνετε, στην κατάθεση αγωγής από έναν επιχειρηματία σε βάρος του Προέδρου του ΠΑ.ΣΟ.Κ. για την οποία η Κυβέρνηση κρατά μια σιωπή διφορούμενη. 
      Σ’ αυτή, λοιπόν, την πρόκληση ο Εκπρόσωπος Τύπου του ΠΑ.ΣΟ.Κ. δήλωσε ότι: «Ο μεγάλος κερδισμένος διαμεσολαβητής στην εκχώρηση του Ο.Τ.Ε., ο κ. Βγενόπουλος, κάνει επίδειξη θράσους για λογαριασμό της Κυβέρνησης Καραμανλή. Ενθαρρυμένος από το νοσηρό περιβάλλον που έχει δημιουργήσει η Κυβέρνηση, νομίζει ότι μπορεί να καθορίζει την πολιτική ζωή του τόπου και να υπαγορεύει τι λένε οι εκλεγμένοι εκπρόσωποι του ελληνικού λαού. Προφανώς, προκαλεί, αν και είναι βαθύτατα εκτεθειμένος, για να συσκοτίσει την αλήθεια και να υπηρετήσει τα πολυπλόκαμα συμφέροντα, τα δικά του και όσων βρίσκονται από πίσω». 
      «Ο Πρόεδρος του ΠΑ.ΣΟ.Κ., συνεχίζει η δήλωση –την οποία επαναλαμβάνω εδώ, την πρώτη μέρα που λειτουργεί η Ολομέλεια της Βουλής- με γνώμονα τη συνείδησή του και την ελευθερία της γνώμης του, θα συνεχίσει να διατυπώνει τις θέσεις του για την προστασία του δημόσιου συμφέροντος, για την προστασία των δικαιωμάτων του ελληνικού λαού και για την αυτονομία της πολιτικής».
      Είναι σαφές, κυρίες και κύριοι συνάδελφοι, ότι η Κυβέρνηση με την ανοχή –δεν λέω με την παρότρυνση- τέτοιων ενεργειών υποθάλπει την υπονόμευση της λειτουργίας δημοκρατικών θεσμών. Και για να μην προτρέξει κανείς να απαντήσει και να εκτεθεί, υπενθυμίζω ότι, τους προηγούμενους μήνες, τα προηγούμενα χρόνια, Υπουργοί της Κυβέρνησης έχουν κάνει αγωγές σε Βουλευτές, ζητώντας αποζημίωση για το περιεχόμενο ερωτήσεων που κατατέθηκαν στη Βουλή, αρνούμενοι στην ουσία το δικαίωμα των Βουλευτών να ασκήσουν κοινοβουλευτικό έλεγχο.
      Αυτή, λοιπόν, η πρακτική που ξεκίνησε από πλευράς κυβερνητικών στελεχών κορυφώνεται τώρα από ιδιώτες κι αυτό είναι σαφές ότι παρεμποδίζει τη λειτουργία των δημοκρατικών θεσμών και γι’ αυτό το φαινόμενο είναι αποκλειστικά εκτεθειμένη και υπεύθυνη η Κυβέρνηση της Νέας Δημοκρατίας. 
      Κυρίες και κύριοι συνάδελφοι, από τα τέσσερα αυτά χρόνια που προηγήθηκαν οι πολίτες καταλαβαίνουν ότι η Κυβέρνηση είναι μια κυβέρνηση του «φαίνεσθαι» για τους πολλούς και του «είναι» για τους λίγους. Είναι μια κυβέρνηση που επιχειρεί επικοινωνιακά να πείσει τους πολλούς, ενώ επί της ουσίας λειτουργεί για τους λίγους. Είναι μια κυβέρνηση η οποία ενώ υποχρηματοδοτεί την παιδεία, ενώ επί τέσσερα χρόνια μειώνει το ποσοστό χρηματοδότησης στην παιδεία, ανακοινώνει μεταρρυθμίσεις. Στην ουσία, η ηγεσία του Υπουργείου Παιδείας –αναφέρομαι στον απουσιάζοντα Υπουργό- είναι αυτή η οποία χωρίς χρήματα επιχειρεί να πείσει τους πολίτες ότι γίνονται σπουδαία πράγματα σήμερα στον τομέα της παιδείας. Έτσι είχαμε ένα μπαράζ συνεντεύξεων του κυρίου Υπουργού, όπου αναφερόταν στο περιεχόμενο της σημερινής επερώτησης, για την οποία θεώρησε καλό να μην έρθει να απαντήσει. Και έτσι είδαμε να ρίχνει «βόμβες» επικοινωνιακού καθαρά περιεχομένου, με τις οποίες στην ουσία εμπαίζει τους πολίτες. 
      Θα μου επιτρέψετε να αναφερθώ σε τρεις από τις «βόμβες», η τελευταία εκ των οποίων αναφέρεται στη σημερινή επερώτηση και με την οποία λέει ο κύριος Υπουργός: «Εντός του έτους θα ανοίξουμε δημόσιο διάλογο» -είμαστε στο πρώτο έτος το οποίο διανύει αυτή η Κυβέρνηση για δεύτερη φορά- «για την αποδέσμευση του Λυκείου από την εισαγωγή στην τριτοβάθμια εκπαίδευση και την επόμενη κυβερνητική περίοδο» -δηλαδή μετά από τέσσερα χρόνια- «επί τη βάσει των συμπερασμάτων αυτού του διαλόγου θα εκδηλωθεί αντίστοιχα θεσμική, νομοθετική πρωτοβουλία, που ουσιαστικά θα διαμορφώνει το νέο σύστημα». Ποιον κοροϊδεύουνε; Στην επόμενη κυβερνητική περίοδο, όταν δεν θα είναι η Κυβέρνηση Καραμανλή και δεν θα είναι Υπουργός ο κ. Στυλιανίδης, θα αναλάβει πρωτοβουλία για να λύσει το θέμα; Και είναι αυτό «βόμβα», η οποία επηρεάζει τους Έλληνες πολίτες και δημοσιεύεται πρωτοσέλιδα σε εφημερίδες, -αφού έχει προηγηθεί, βέβαια, από πίσω κι ένα μπαράζ ολοσέλιδων καταχωρίσεων σε όλες τις μεγάλες εφημερίδες- δημοσίευμα  το οποίο έχει τρεις σειρές στην ουσία;
      Η δεύτερη μεγάλη «βόμβα» ήταν οι εξετάσεις –λέει- για την εισαγωγή στα ιδιωτικά πανεπιστήμια, οι οποίες θα γίνονται όπως ακριβώς και στα δημόσια. Καταλαβαίνετε εδώ τώρα πλέον το μέγεθος του εμπαιγμού. Καταλαβαίνει κανείς γιατί πριν από μία εβδομάδα είχε έρθει εδώ ο Υπουργός και μοίραζε χαρτιά για να παραπλανήσει την κοινή γνώμη, λέγοντας τελείως αβάσιμα επιχειρήματα για το Διεθνές Πανεπιστήμιο στην Ολυμπία. 
      Και η τρίτη μεγάλη «βόμβα» ήταν η εξής. Λέει ο κύριος Υπουργός: «Το 2008 εμείς θα κατοχυρώσουμε τα επαγγελματικά δικαιώματα αυτών των αποφοίτων». Αναφέρεται στους τριακόσιους πενήντα χιλιάδες αποφοίτους των Τ.Ε.Ι., που αναφέρονται σε τριάντα τέσσερα Τμήματα Τ.Ε.Ι. και έντεκα πανεπιστημιακά Τμήματα.
      Έχει πολύ μεγάλη σημασία το εξής, για να καταλάβουμε και το επίπεδο της σημερινής συζήτησης. Πριν να μπούμε στην Αίθουσα είδαμε ότι στο διαδίκτυο έχει αναρτηθεί η ομιλία του κυρίου Υφυπουργού, δηλαδή αυτή με την οποία θα μας απαντήσει σε όσα θα πούμε εμείς στην Αίθουσα αυτή. Αυτή η ομιλία έχει αναρτηθεί στο διαδίκτυο στις 18.14΄. Δείτε τώρα τι εκπληκτικά πράγματα λέει σ’ αυτή την ομιλία, την οποία θα μας διαβάσει σε λίγο ο κύριος Υφυπουργός, για τα επαγγελματικά δικαιώματα των αποφοίτων Τ.Ε.Ι.. Λέει, λοιπόν, σ’ ένα από τα σημεία: «Για την έκδοση των υπολοίπων προεδρικών διαταγμάτων, με τα οποία κατοχυρώνονται τα επαγγελματικά δικαιώματα, έχουν δρομολογηθεί τα κάτωθι:
      Πρώτον, το Σ.Α.Τ.Ε. έχει γνωμοδοτήσει για τα επαγγελματικά δικαιώματα των πτυχιούχων έντεκα Τμημάτων Πληροφορικής και λοιπά. Δεύτερον, τα επαγγελματικά δικαιώματα… Τρίτον… Τέταρτον, για τα επαγγελματικά δικαιώματα των πτυχιούχων δώδεκα τμημάτων της Σχολής Τεχνολογικών Εφαρμογών των Τ.Ε.Ι. λειτουργεί ήδη επιστημονική επιτροπή, το πόρισμα της οποίας αναμένεται, προκειμένου να εισαχθεί στο Σ.Α.Τ.Ε. για γνωμοδότηση». 
      Σας διαβάζω τώρα έγγραφο του Υπουργείου Παιδείας, για να δούμε τη συνέπεια. Το έγγραφο είναι του 2004. Αθήνα, 9 Ιανουαρίου 2004. Είναι έγγραφο του Υπουργείου Εθνικής Παιδείας, Διοικητικός Τομέας Τεχνολογικού Τομέα Ανωτάτης Εκπαίδευσης. Λέει, λοιπόν, αυτό το ενημερωτικό σημείωμα, το οποίο απευθύνεται στον Υπουργό ότι «στο Συμβούλιο Επικρατείας για γνωμοδότηση βρίσκονται τα σχέδια προεδρικών διαταγμάτων για επαγγελματικά δικαιώματα των πτυχιούχων των ακόλουθων δέκα τμημάτων». Θα τα καταθέσω στα Πρακτικά για να δείτε την ταυτότητα. 
      Αναφέρονται: Τμήματα Μηχανολογίας. Είναι αυτό που λέει ο Υπουργός ότι τώρα θα συστήσει επιτροπή για να τα συζητήσουμε. Ήταν στο Συμβούλιο Επικρατείας έτοιμα τα προεδρικά διατάγματα. Επίσης, Τμήματα Μηχανολογίας και στο ένα και στο άλλο, Ηλεκτρολογίας και στο ένα και στο άλλο, Ενεργειακής Τεχνολογίας και στο ένα και στο άλλο και συνεχίζει ο κατάλογος. 
      Η Κυβέρνηση, λοιπόν, είναι απολύτως εκτεθειμένη, γιατί επί τέσσερα και επιπλέον χρόνια δεν έχει κάνει απολύτως τίποτε και έρχεται εδώ σήμερα να μας πει ότι λειτουργεί ήδη Επιστημονική Επιτροπή. Όταν έχει γίνει διάλογος από το 2001 μετά την ψήφιση του νόμου για την ανωτατοποίηση των Τ.Ε.Ι. που κατέληξε σε κείμενα, συντάχθηκαν προεδρικά διατάγματα, πήγαν στο Συμβούλιο Επικρατείας. Έρχεται σήμερα ο Υπουργός να μας πει ότι λειτουργεί ήδη Επιστημονική Επιτροπή! 
      Θα μου επιτρέψετε, κυρίες και κύριοι συνάδελφοι, να μνημονεύσω τα εξής: Η Κυβέρνηση και ο Υπουργός τις προηγούμενες μέρες με το μπαράζ των συνεντεύξεων θέλησαν να δημιουργήσουν εικόνα παρέμβασης-μεταρρύθμισης για μία ακόμα φορά. Όμως, όπως του έχουμε πει επανειλημμένα, στην Αίθουσα αυτή, μεταρρυθμίσεις χωρίς χρηματοδότηση δεν μπορούν να γίνουν. Ξέρουν πάρα πολύ καλά οι συνάδελφοι που παρίστανται στην Αίθουσα και ασχολούνται με τις μορφωτικές υποθέσεις ότι υπάρχουν αναπληρωτές και ωρομίσθιοι καθηγητές οι οποίοι δεν έχουν πληρωθεί από το 2006, γιατί δεν έχει το Υπουργείο Παιδείας χρήματα. Τους υποσχέθηκε ο Υπουργός πριν από δύο μήνες ότι θα δώσει τα χρήματα, αλλά ακόμη δεν έχει κάνει καμμία εκταμίευση. Καταλαβαίνετε ότι πρόκειται για καθηγητές ωρομίσθιους, οι οποίοι περιμένουν να πάρουν ψίχουλα και δεν τα έχουν πάρει. 
      Ξέρουν πολύ καλά οι παριστάμενοι Βουλευτές της Επιτροπής Μορφωτικών Υποθέσεων ότι υπάρχει ένα τεράστιο ζήτημα, για χρήματα, με τη μεταφορά των μαθητών με τα σχολικά λεωφορεία, τα οποία δεν έχουν δοθεί και όπως καταλαβαίνετε, πρόκειται για μαθητές από περιοχές, οι οποίες είναι εκτός των κέντρων, είναι απομακρυσμένες και για οικογένειες που δεν έχουν τη δυνατότητα μεταφοράς με δικά τους μέσα. Συνεπώς, η άρνηση του Υπουργείου Παιδείας να εκταμιεύσει τα χρήματα και να δώσει τα 120.000.000 τα οποία οφείλει στις Νομαρχιακές Αυτοδιοικήσεις για να πληρωθούν οι οδηγοί των λεωφορείων, είναι ζήτημα κοινωνικής παρέμβασης. Και φτάσαμε στο σημείο τώρα, παραμονές των εξετάσεων, οι μαθητές να μην έχουν τη δυνατότητα να πάνε. 
      Ξέρετε, επίσης, πολύ καλά, κύριοι συνάδελφοι, ότι η τέταρτη χρηματική δόση του 2007 που έπρεπε να δοθεί στα σχολεία για λειτουργικές δαπάνες δεν χορηγήθηκε και δόθηκε η πρώτη δόση του 2008 μειωμένη κατά 30%. Εάν υπολογίσετε ότι φέτος τα σχολεία είχαν πολύ αυξημένα λειτουργικά έξοδα λόγω της αύξησης του πετρελαίου, καταλαβαίνετε ότι οι σχολικές επιτροπές και τα σχολεία έχουν αδυναμία να λειτουργήσουν, γι’ αυτό και υπάρχουν σχετικές ανακοινώσεις σήμερα που συζητούμε την επερώτηση από την Ο.Λ.Μ.Ε. και από Ε.Λ.Μ.Ε. όλης της χώρας. 
      Και φτάνουμε τώρα στην αποκορύφωση της επικοινωνιακής επίθεσης από πλευράς του Υπουργού Εθνικής Παιδείας, του κ. Στυλιανίδη, με τη δημοσίευση των  ολοσέλιδων καταχωρήσεων στις αθηναϊκές εφημερίδες τις προηγούμενες ημέρες. «Έξυπνο σχολείο» λέει ο κ. Στυλιανίδης. Ξέρετε ποιο είναι το «έξυπνο σχολείο»; Τον ρωτήσαμε επανειλημμένα και με ερωτήσεις στην Επιτροπή Μορφωτικών Υποθέσεων. «Έξυπνα σχολεία» έχει ονομάσει χάριν επικοινωνίας ο κ. Στυλιανίδης τα βιοκλιματικά κτήρια, τα βιοκλιματικά σχολεία, τα ηλιακά σχολεία, τα οποία έχουν νομοθετηθεί από την προηγούμενη κυβέρνηση και καταβάλλεται μια προσπάθεια να γίνουν όσο περισσότερα κτήρια γίνεται σε επίπεδο χώρας.
      Αυτό, λοιπόν, το «έξυπνο σχολείο» όταν το ακούει ο πολίτης, νομίζει ότι γίνεται κάποια παρέμβαση που έχει σχέση με τη λειτουργία του σχολείου, με τη λειτουργία του προγράμματος, με την αλλαγή στη σχέση καθηγητών-μαθητών, με την αναβάθμιση σε σχολικά βιβλία. Τίποτα απ’ όλα αυτά! «Έξυπνο σχολείο» είναι το βιοκλιματικό σχολείο. Η Κυβέρνηση έχει θεμελιώσει ένα μόνο απ’ αυτά τα σχολεία και με βάση αυτό κάνει επίθεση προπαγάνδας στην ελληνική κοινωνία.
      Κύριε Πρόεδρε, το κείμενο της επερώτησης είναι απολύτως γνωστό. Τριακόσιες πενήντα χιλιάδες απόφοιτοι των Τ.Ε.Ι. περιμένουν να υλοποιηθούν οι δεσμεύσεις και οι εξαγγελίες που γίνονται από τον κύριο Υπουργό –γίνονταν και από την προηγούμενη Υπουργό- για την αναγνώριση των επαγγελματικών δικαιωμάτων. Τέσσερα χρόνια δεν έγινε απολύτως τίποτα. Απολύτως τίποτα! 
      Περιμένουμε από τον παριστάμενο κύριο Υφυπουργό να μας πει συγκεκριμένα μέτρα, γιατί εδώ μας λέει για ανάληψη βημάτων για την αναγνώριση των επαγγελματικών δικαιωμάτων. Του λέω από τώρα ότι ζητούμε να μας πει πότε ξεκίνησαν αυτά τα βήματα, γιατί είναι βέβαιο ότι ξεκίνησαν, αφού κατατέθηκε τον περασμένο Ιανουάριο η συζητούμενη σήμερα υπόθεση.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑ.ΣΟ.Κ. κ. Ελένη-Μαρία Αποστολάκη.
      ΜΙΛΕΝΑ ΑΠΟΣΤΟΛΑΚΗ: Κύριε Υπουργέ, η σημερινή επερώτηση που οι Βουλευτές της Αξιωματικής Αντιπολίτευσης καταθέσαμε, γίνεται σ’ ένα πολύ συγκεκριμένο πλαίσιο που προσδιορίζεται από συγκεκριμένες πράξεις και πολιτικές δηλώσεις και είναι προφανές ότι οι τοποθετήσεις μας, η συζήτηση αυτής της επερώτησης θα γίνει εντός αυτού του πλαισίου.
      Είναι προφανές, λοιπόν –θα επαναλάβω- ότι η σημερινή μας επερώτηση γίνεται εντός αυτού του πλαισίου. Είναι, δυστυχώς, προφανέστερο ότι το υπηρεσιακό σημείωμα, το οποίο αποτελεί την απάντηση στην επερώτησή μας και το οποίο με έκπληξη είδαμε να έχετε ήδη αναρτήσει με εμπάργκο συγκεκριμένης ώρας, δεν συμπεριλαμβάνει αυτό το πλαίσιο. Είναι η γραφειοκρατική αντίληψη, με την οποία αντιμετωπίζετε αυτή τη μορφή του Κοινοβουλευτικού Ελέγχου. Είναι η απόλυτη περιφρόνησή σας σε αυτή τη μορφή κοινοβουλευτικού ελέγχου. 
      Θα μιλήσουμε πολιτικά, κοινοβουλευτικά και θα επιμείνουμε στο να έχουμε μια αντίστοιχη απάντηση και όχι ένα υπηρεσιακό έγγραφο, το οποίο θα έλθετε να αναγνώσετε. Και αυτό το πολιτικό πλαίσιο προσδιορίζεται από την κλιμάκωση μιας επίθεσης στη λειτουργία των θεσμών και στη λειτουργία του πολιτεύματος. 
      Αναφέρομαι στη δεύτερη στη σειρά αγωγή εναντίον αυτή τη φορά του Προέδρου της Αξιωματικής Αντιπολίτευσης της χώρας, μια αγωγή και μια πολιτική πράξη που αποτελεί μία συνεχιζόμενη προκλητική επίθεση εναντίον της λειτουργίας των θεσμών. Απέναντι σε αυτή την προκλητικά συνεχιζόμενη επίθεση πρέπει να υπάρξει μια ξεκάθαρη απάντηση απέναντι στον κ. Βγενόπουλο, απάντηση απέναντι στην Κυβέρνηση και στον Πρωθυπουργό. Το ΠΑ.ΣΟ.Κ. δεν φιμώνεται. Η Αντιπολίτευση δεν φιμώνεται. 
      Αλλά, πέραν αυτών, οι πολίτες, οι ενεργοί και σκεπτόμενοι πολίτες, το σύνολο της ελληνικής κοινωνίας, δεν αποπροσανατολίζεται. Αντιλαμβάνεται τι συμβαίνει και απέναντι σε αυτή την προσπάθεια εκφοβισμού, αποπροσανατολισμού είναι όρθιο, είναι σκεπτόμενο και θα δώσει, όταν κληθεί και όταν έλθει η ώρα, την απάντησή του.
      Η δεύτερη συνιστώσα που προσδιορίζει το πλαίσιο αυτό είναι οι τελευταίες δηλώσεις του Υπουργού Παιδείας, καλά ενορχηστρωμένες είναι αλήθεια, καλά προετοιμασμένες, που δημιουργούν ένα πλαίσιο. Και σε αυτό το πλαίσιο πρέπει να ενταχθεί και η συζήτηση της σημερινής επερώτησης. 
      Ο κύριος Υπουργός, μιλώντας προχθές σε γεύμα προς τιμή πρύτανη αμερικάνικου πανεπιστημίου, δήλωσε ότι το ελληνικό πανεπιστήμιο θα μπορέσει να βγει από το τέλμα, μόνο εφόσον ιδρυθούν ιδιωτικά πανεπιστήμια. Νομίζω ότι έκπληκτοι οι φοιτητές της χώρας μας, οι οικογένειες τους, τα μέλη του διδακτικού και επιστημονικού προσωπικού της χώρας, σύσσωμη η ελληνική κοινωνία άκουσε αυτή τη δήλωση του κ. Στυλιανίδη. Έκπληκτη με τον τρόπο με τον οποίο ο Υπουργός εκχωρεί σε εργοδότες και στα συμφέροντά τους την εξουσία, την οποία ο λαός δια της ψήφου του, τού έδωσε, προκειμένου να κάνει πολιτική στο χώρο της εκπαίδευσης. Διότι η ελληνική κοινωνία ψήφισε μια Κυβέρνηση, προκειμένου να προχωρήσει συγκεκριμένες πολιτικές αλλαγές στο χώρο και της εκπαίδευσης και ακούει τον Υπουργό του να λέει «στο χώρο της εκπαίδευσης, εμείς δεν μπορούμε να αντιμετωπίσουμε τα προβλήματα». 
      Ασφαλώς υπάρχουν δυσλειτουργίες και προβλήματα στο ελληνικό πανεπιστήμιο, δυσλειτουργίες που επιτάθηκαν επί των ημερών σας, γιατί επί τεσσεράμισι χρόνια με συνέπεια και σταθερότητα υποχρηματοδοτείτε το δημόσιο πανεπιστήμιο, γιατί επιδιώκετε το τέλμα του και το αδιέξοδό του και δηλώνετε, χωρίς καμμία αιδώ, ότι τίποτα δεν μπορεί να αποτελέσει λύση για τη δημόσια εκπαίδευση της χώρας, παρά μόνο οι ιδιώτες και τα κεφάλαιά τους. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα κάνω χρήση και του χρόνου της δευτερολογίας μου. 
      Ακούστε. Η συστηματική υπονόμευση του δημόσιου και δωρεάν χαρακτήρα της εκπαίδευσης έχει απέναντί της το σύνολο της ελληνικής κοινωνίας, που πιστεύει στη δημόσια και δωρεάν εκπαίδευση, που στη χώρα μας θεμελιώθηκε το 1964 από το Γεώργιο Παπανδρέου και που από τότε αποτελεί ένα σύμβολο κοινωνικής συνοχής και κοινωνικής δικαιοσύνης. Η ελληνική κοινωνία θέλει τις πολιτικές δυνάμεις της χώρας με τρόπο υπεύθυνο να την υπηρετήσουν, να την αναβαθμίσουν και να τη στηρίξουν. Και βλέπει με συνέπεια από την Κυβέρνησή σας μια ρητορεία, απ’ τη μία πλευρά σύμφωνη με αυτό το στόχο, αλλά στην πράξη βλέπει τη συστηματική άρνηση του δημόσιου και δωρεάν χαρακτήρα της εκπαίδευσης. 
      Ο χώρος της Ανώτατης Τεχνολογικής Εκπαίδευσης, η ακαδημαϊκή στήριξη και εξέλιξη των Τ.Ε.Ι., υπήρξε για τις κυβερνήσεις του ΠΑ.ΣΟ.Κ μια πολιτική επιλογή, μέσα από πλειάδα νομοθετικών παρεμβάσεων. Και αυτή η επιλογή αντικατόπτριζε μια σύγχρονη αντίληψη για την οργάνωση και την παραγωγή της γνώσης, εντός φυσικά του υφισταμένου συνταγματικού πλαισίου και πάντοτε σύμφωνα με τις νέες συνθήκες, με τις νέες ανάγκες που η κοινωνία και η αγορά είχαν δημιουργήσει,  μια νομοθετική παραγωγή που ξεκινάει από τον ιδρυτικό νόμο των Τ.Ε.Ι. και ολοκληρώνεται με το νόμο για την ανωτατοποίηση των Τ.Ε.Ι.. 
      Από τότε έχουμε το σχέδιο προεδρικών διαταγμάτων που κατευθύνεται στην εξασφάλιση επαγγελματικών δικαιωμάτων για τους αποφοίτους των σχολών αυτών, προκειμένου να κυρωθούν από τον Πρόεδρο της Δημοκρατίας, τις εκλογές που μεσολάβησαν και από τότε μια Κυβέρνηση που συστηματικά αγοράζει πολιτικό χρόνο, μια Κυβέρνηση που την ίδια στιγμή προωθεί συγκεκριμένες νομοθετικές πρωτοβουλίες καθόλου άσχετες με αυτή την αγορά πολιτικού χρόνου και την απαξίωση των Τ.Ε.Ι.. 
      Και αναφέρομαι στον περίφημο νόμο για τη βάση του δέκα. Δεκαοκτώ χιλιάδες εξακόσιες εβδομήντα οκτώ κενές θέσεις στα Τ.Ε.Ι., συστηματική υποχρηματοδότηση τους και την ίδια στιγμή, χιλιάδες νέα παιδιά, που ενώ υπάρχει ένας εθνικός πλούτος και μια δημόσια υποδομή με άδειες θέσεις, κατευθύνονται σε κέντρα ελευθέρων σπουδών. Την ίδια στιγμή τριακόσιες πενήντα χιλιάδες απόφοιτοι και φοιτητές των Τ.Ε.Ι. παραμένουν αιχμάλωτοι και όμηροί σας, ενώ εσείς οι ίδιοι επικαλείστε διαρκώς το τελευταίο διάστημα την πρόσφατη Οδηγία 36 της Ευρωπαϊκής Επιτροπής. 
      Δεν κοροϊδεύετε κανέναν. Όλοι ξέρουν πολύ καλά ποιος είναι ο απώτερος στόχος σας. Γνωρίζουμε πολύ καλά το ποια είναι η εξέλιξη σε σχέση με τα επαγγελματικά δικαιώματα αποφοίτων σχολών βάσει αυτής της οδηγίας. Προσπαθήσατε να μπερδέψετε και να αποπροσανατολίσετε την κοινή γνώμη, μιλώντας για ακαδημαϊκή ισοτιμία –πρόκειται για ισοτιμία που αναφέρεται στα επαγγελματικά δικαιώματα- και την ίδια στιγμή, ενώ γνωρίζετε ότι υπάρχει αυτό το νομοθετικό πλαίσιο, καθυστερείτε συστηματικά και σκόπιμα τη ρύθμιση των επαγγελματικών δικαιωμάτων των αποφοίτων των T.E.I., που τα βουλιάζετε καθημερινά στην ανυποληψία, δίνοντας δωρεάν υποσχέσεις.
      Σας θυμίζω τις υποσχέσεις σας για τα αυτόνομα μεταπτυχιακά. Σας θυμίζω ακόμη την «πυροσβεστική» σας κίνηση αμέσως μετά τον ξεσηκωμό που δημιουργήθηκε μετά την ψήφιση του νόμου για τη βάση του «10», δηλαδή τη σύσταση της Επιτροπής Στρατηγικού Σχεδιασμού, προκειμένου αυτή η Επιτροπή να έρθει και να εισηγηθεί για τη μετεξέλιξη, τη μετονομασία και τη συγχώνευση των Τμημάτων σε σχέση με την ισχυροποίηση των T.E.I.. 
      Τι κάνατε όλο αυτό το διάστημα; Κάνατε ένα μηδενικό. Ήταν πολύ συγκεκριμένη αυτή η επιλογή σας. Συγχρόνως, κραδαίνετε την οδηγία της Ευρωπαϊκής Επιτροπής, προκειμένου να λύσετε με το δικό σας τρόπο αυτό το ζήτημα.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Φίλιππος Πετσάλνικος): Τελειώνετε, κυρία Αποστολάκη.
      ΜΙΛΕΝΑ ΑΠΟΣΤΟΛΑΚΗ: Τελειώνω, κύριε Πρόεδρε.
      Ο δικός σας τρόπος συγκεφαλαιώνεται με μία πολύ συγκεκριμένη έννοια, δηλαδή το «ξήλωμα» και την αμφισβήτηση του δημόσιου και δωρεάν χαρακτήρα της παιδείας. Αυτός είναι ο στόχος σας και αυτόν υπηρετείτε είτε με τις πράξεις σας είτε με τις παραλείψεις σας.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑ.ΣΟ.Κ. κ. Άννα Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, θα ήθελα να ξεκινήσω την παρέμβασή μου με μία αναφορά στις σημερινές δηλώσεις του Κυβερνητικού Εκπροσώπου.
      Ο Κυβερνητικός Εκπρόσωπος αρνήθηκε, μετά από επανειλημμένες ερωτήσεις δημοσιογράφων, να καταδικάσει την πράξη αγωγής εναντίον του Αρχηγού της Αξιωματικής Αντιπολίτευσης.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Θα ήθελα να δηλώσω στο Κοινοβούλιο ότι θεωρούμε επικίνδυνο για τα πολιτικά ήθη και ύποπτο για τις σχέσεις της Κυβέρνησης με επιχειρήσεις, τη συστηματική άρνηση της Κυβέρνησης δια του Εκπροσώπου της να καταδικάσει τέτοιου είδους φαινόμενα.
      Σήμερα συζητούμε στη Βουλή ελλείψει του Υπουργού. Όμως, ο Υπουργός δεν λείπει καθόλου ως δημόσια παρουσία. Εδώ και αρκετές ημέρες παίρνουμε απαντήσεις για κάθε είδους θέμα, ανοίγουν όλα τα ζητήματα της παιδείας στην πρωτοβάθμια, στη δευτεροβάθμια, στην τριτοβάθμια, στο σύστημα εισαγωγικών εξετάσεων, στο θέμα των επαγγελματικών δικαιωμάτων, δια των εφημερίδων και διαδηλώσεων.
      Κύριε Υπουργέ, σας παρακαλούμε να μεταφέρετε στον κύριο Υπουργό ότι υπάρχουν πολύ σοβαρά ζητήματα και ως προς την πολιτική και ως προς τη θεσμική του λειτουργία. Πρώτον, δια των δηλώσεών του, με τις οποίες θεωρεί ως προϋπόθεση λειτουργίας και ανάπτυξης των δημοσίων πανεπιστημίων τη λειτουργία των μη κρατικών, παραιτείται του λειτουργήματός του και της αποστολής του, η οποία αποστολή του είναι πάνω απ’ όλα το δημόσιο σχολείο και το δημόσιο πανεπιστήμιο.
      Δια της μη συμμετοχής του στη Βουλή, προσβάλλει το Κοινοβούλιο, γιατί η ερώτηση, την οποία έχουμε θέσει από 24 Γενάρη έχει απαντηθεί τυπικά από τον Υπουργό σε συνέντευξή του στον «ΑΓΓΕΛΙΟΦΟΡΟ», σε συνέντευξή του στην «ΗΜΕΡΗΣΙΑ», σε δηλώσεις του σε συνέδριο, αλλά όχι στη Βουλή.
      Και τέλος, για μία ακόμα φορά, τινάζετε στον αέρα το ρόλο και την υπόσταση του Εθνικού Συμβουλίου Παιδείας. Εννοείται ότι ξεκινά μία δεύτερη θητεία του Εθνικού Συμβουλίου Παιδείας, όπου έχει ανακοινωθεί ότι θα συζητηθούν θέματα δευτεροβάθμιας εκπαίδευσης. Ως ΠΑ.ΣΟ.Κ. έχουμε καταθέσει την πρότασή μας για τις αλλαγές και τις μεταρρυθμίσεις στη δευτεροβάθμια εκπαίδευση και το πλαίσιο των αλλαγών που αφορούν τις εισαγωγικές εξετάσεις. Ο Υπουργός, με τον πλέον επιπόλαιο τρόπο, ανοίγει διάφορα σενάρια, χωρίς καμμία μελέτη πίσω του –είναι οφθαλμοφανές ότι δεν υπάρχει τίποτα πίσω απ’ αυτές τις προτάσεις- μην αφήνοντας χώρο στο Εθνικό Συμβούλιο Παιδείας να δημιουργήσει τις απαραίτητες προϋποθέσεις για συναινέσεις που είναι απαραίτητες στο χώρο της παιδείας.
      Σας υπενθυμίζω ότι αυτή η ίδια πρακτική οδήγησε την προηγούμενη περίοδο στο σύνολο της Αντιπολίτευσης και πολλών φορέων της εκπαίδευσης να αποχωρήσουν από το Εθνικό Συμβούλιο και ουσιαστικά να χαθεί κάθε δυνατότητα συναίνεσης σ’ αυτό το σοβαρό θέμα της δευτεροβάθμιας εκπαίδευσης. 
      Στο θέμα της Τεχνολογικής Εκπαίδευσης και των επαγγελματικών δικαιωμάτων, θα ήθελα να αναφερθώ σε δύο σοβαρές ημερομηνίες. Η πρώτη είναι το 2004, όταν ένας μεγάλος αριθμός προεδρικών διαταγμάτων κατετέθησαν για να μπορέσουν να δοθούν επαγγελματικά δικαιώματα σ’ αυτόν τον πολύ μεγάλο αριθμό των Τ.Ε.Ι. -ενενήντα τρεις σχολές- που μέχρι σήμερα δεν είχαν επαγγελματικά δικαιώματα. 
      Η δεύτερη ημερομηνία είναι ο Νοέμβριος του ’89, που ξέραμε ότι είναι ο χρόνος κατά τον οποίο έπρεπε να αρχίσει η εφαρμογή της ευρωπαϊκής οδηγίας 1989/536, που αφορά τα επαγγελματικά δικαιώματα σε ευρωπαϊκό επίπεδο. Δηλαδή, ξέραμε πολύ καλά ότι έρχεται μία οδηγία, η οποία θα μας επέβαλε σε μεγάλο βαθμό την αποδοχή επαγγελματικών δικαιωμάτων σχολών του εξωτερικού και εσείς επί τρία χρόνια δεν λειτουργήσατε στοιχειωδώς όχι πρωτογενώς –στο να φτιάξετε, δηλαδή, να δημιουργήσετε συναινέσεις και να παρουσιάσετε προεδρικά διατάγματα- αλλά να προχωρήσετε αυτά τα οποία ήταν ήδη έτοιμα, μετά από έναν διάλογο ο οποίος κράτησε τρία χρόνια, από το 2001 μέχρι το 2004. 
      Κύριε Υπουργέ, το ΠΑ.ΣΟ.Κ. ανέλαβε την πολιτική πρωτοβουλία να καταθέσει αυτή τη σημερινή επερώτηση, όπως και μια αντίστοιχη επερώτηση που αφορά τα δικαιώματα για τα Ανώτατα Εκπαιδευτικά Ιδρύματα, κυρίως γιατί είναι ένα θέμα κοινωνικής αδικίας. Είναι ένα θέμα με πολύ σοβαρές επιπτώσεις στους απόφοιτους και τις οικογένειές τους, είναι ένα θέμα με πολύ σοβαρές επιπτώσεις στην οικονομία. Δεν ξέρω αν είδατε τη σημερινή έρευνα, η οποία λέει ότι το 47% των επαγγελμάτων αιχμής δεν ανταποκρίνονται στη ζήτηση στην αγορά εργασίας στην Ελλάδα. 
      Έχουμε, λοιπόν, ένα πολύ σοβαρό οικονομικό, κοινωνικό, αναπτυξιακό πρόβλημα, στο οποίο δεν ανταποκριθήκατε επί τέσσερα χρόνια. Πολύ σωστά θα ρωτούσε κανείς, γιατί αυτό δεν ολοκληρώθηκε τα προηγούμενα χρόνια. Και σας υπενθυμίζω κι εγώ –όπως και οι δύο προηγούμενοι εισηγητές- ότι από το ’83 που έγινε ο νόμος για την Τεχνολογική Εκπαίδευση, έγιναν συνεχείς παρεμβάσεις, με στόχο να αντιμετωπιστούν τα πολλά και θεσμικά –και πολλά από αυτά συνταγματικά- προβλήματα που υπήρχαν με τα Τεχνολογικά Ιδρύματα και φθάσαμε μέχρι το σημείο, μετά από μεγάλο και δύσκολο κοινωνικό διάλογο με τους φορείς το 2004 να καταθέσουμε αυτές τις προτάσεις. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα ήθελα, σας παρακαλώ, τα δύο λεπτά της δευτερολογίας μου και θα ολοκληρώσω.   
      Ο πρώτος λόγος, λοιπόν, είναι για κοινωνικά, αναπτυξιακά και οικονομικά θέματα που αφορούν τη χώρα μας. Ο δεύτερος είναι γιατί είναι θεσμικό πρόβλημα, είναι νομοθετημένη ευθύνη το να αποδοθούν τα επαγγελματικά δικαιώματα στους αποφοίτους των Τ.Ε.Ι. και σε αρκετά από τα πανεπιστημιακά ιδρύματα, που αυτή τη στιγμή δεν έχουν επαγγελματικά δικαιώματα. 
      Όμως, κύριε Υπουργέ, θα ήθελα κι εγώ να απαντήσετε σ’ αυτό το σημείο το οποίο θα θέσω τώρα, γιατί στην ερώτηση που είδαμε και αφορά το εμπάργκο στο διαδίκτυο, δεν απαντάτε καθόλου.
      Εμείς δεν είπαμε να συζητήσουμε στη Βουλή το περιεχόμενο των επαγγελματικών δικαιωμάτων. Όμως, το περιεχόμενο από μόνο του είναι μία πάρα πολύ σοβαρή διαδικασία, γιατί το περιεχόμενο πρέπει να συμφωνείται με όλους τους κοινωνικούς φορείς, οι οποίοι παίρνουν μέρος στη διαβούλευση. Πρέπει να λαμβάνει υπόψη τα ακαδημαϊκά προσόντα, τα προγράμματα σπουδών και την επαγγελματική εμπειρία και πρέπει να δημιουργούνται συναινέσεις σε χώρους, οι οποίοι είναι λογικό ότι στην αγορά εργασίας έχουν μεταξύ τους συγκρούσεις. 
      Όμως, εμείς τουλάχιστον ως κόμμα της Αντιπολίτευσης δεν κατανοήσαμε –έστω και με προσκλήσεις στο Σ.Ε.Π.Ε.-  να υπάρχει τέτοιου είδους διάλογος. Υπάρχουν προτάσεις οι οποίες κατατέθηκαν από τα Τ.Ε.Ε., από τα Τ.Ε.Ι., από τις επαγγελματικές οργανώσεις των διαφόρων φορέων, ώστε να υπάρχουν εκείνες οι συναινέσεις οι οποίες οδηγούν στο προεδρικά διατάγματα ή καταλήξατε, σύμφωνα με πληροφορίες που έχουμε, σε κάποιες προτάσεις προεδρικών διαταγμάτων, όπου ουσιαστικά τινάζετε στον αέρα τις εσωτερικές συμφωνίες των επιμέρους φορέων;
      	Όσο, λοιπόν, σημαντική είναι η πρωτοβουλία και η ταχύτητα υλοποίησής της, για να έχουμε τα επαγγελματικά δικαιώματα που χρειάζονται, άλλο τόσο σημαντικό είναι το περιεχόμενο το οποίο πρέπει να βασίζεται σε πολύ σοβαρές κοινωνικές και επαγγελματικές συναινέσεις, κάτι για οποίο, φυσικά, δεν φημίζεται η Κυβέρνησή σας. 
      	Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      	ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ την κ. Διαμαντοπούλου. 
      	Το λόγο έχει ο Βουλευτής του ΠΑ.ΣΟ.Κ. κ. Κώστας Καρτάλης. 
      	ΚΩΝΣΤΑΝΤΙΝΟΣ ΚΑΡΤΑΛΗΣ: Κύριε Πρόεδρε, η συζήτηση που γίνεται σήμερα για την επερώτηση των Βουλευτών του ΠΑ.ΣΟ.Κ. σχετικά με τα επαγγελματικά δικαιώματα των αποφοίτων Τ.Ε.Ι. γίνεται μέσα σ’ ένα πλαίσιο που χαρακτηρίζεται από μια προσπάθεια ορισμένων στελεχών του ιδιωτικού κόσμου να φιμώσουν την ελεύθερη έκφραση των πολιτικών. 
      	Θα ήθελα να πω στους συναδέλφους και στον κύριο Υπουργό ότι στο βιβλίο της Πολιτικής και Κοινωνικής Αγωγής της Στ΄ Δημοτικού εκεί που περιγράφεται η λειτουργία της Βουλής και του πολιτεύματος γράφει ότι «η Βουλή ψηφίζει τους νόμους και παρακολουθεί την εφαρμογή τους» και ότι «στη Δημοκρατία τα πολιτικά κόμματα λειτουργούν ελεύθερα». 
      Κύριε Πρόεδρε, νομίζω ότι αυτό είναι η καλύτερη απάντηση προς τον κ. Βγενόπουλο. Θα πρότεινα ένα τέτοιο βιβλίο που διδάσκεται στα παιδιά της Στ΄ Δημοτικού, στα παιδιά των δώδεκα ετών, να το υπογράψουμε όλοι οι Βουλευτές, που συμφωνούμε ότι δεν πρέπει να φιμωνόμαστε και να το στείλουμε σε αυτούς που επιχειρούν δια των αγωγών είτε ανήκουν στην Κυβέρνηση είτε δεν ανήκουν, να φιμώσουν την ελευθερία του πολιτικού λόγου. 
      Σε ό,τι αφορά στη συγκεκριμένη επερώτηση, νομίζω ότι όλη η συζήτηση για την παιδεία θα μπορούσε να πάρει τον τίτλο «Το πάθος της Νέας Δημοκρατίας για ιδιωτικά Ανώτατα Εκπαιδευτικά Ιδρύματα», όπως και «Το πάθος για την εύρεση των νομικών εκείνων τεχνασμάτων, για να καταστρατηγηθεί το Σύνταγμα της χώρας και να υπάρχει μια παράκαμψη του άρθρου 16».
      Και όλα αυτά γίνονται με μια εγκατάλειψη του δημοσίου πανεπιστημίου -  αναφέρθηκαν σε αυτό οι προηγούμενοι ομιλητές- και με μια ρητορική κατεδάφιση, στην οποία συμμετέχουν πολλοί, δυστυχώς, από πολλές διαφορετικές παρατάξεις. Σε αυτήν τη ρητορική κατεδάφιση όσοι συμμετέχουν αναλαμβάνουν τεράστια ευθύνη για το δημόσιο πλούτο της χώρας και το δημόσιο αγαθό της παιδείας. 
      Τα πανεπιστήμια είναι τα πιο ζωντανά κύτταρα της σημερινής κοινωνίας. Έχουν προβλήματα, που, μπορεί να τα ξεπεράσουν. Είναι χώροι όσμωσης ιδεών, χώροι σύνθεσης, χώροι ποιότητας. Είναι χώροι όπου η πλειοψηφία των διδασκόντων παράγουν γνώση και τη διαδίδουν, γνώση, που, αν ήταν να αποτιμηθεί, θα άξιζε πολλές χιλιάδες χρυσές λίρες. 
      Και σήμερα ο Υπουργός Παιδείας αναφέρεται με δηλώσεις του στο γεγονός ότι τα μη κρατικά ανώτατα εκπαιδευτικά ιδρύματα θα αναβαθμίσουν τα δημόσια πανεπιστήμια. Προβαίνει μάλιστα, και σε μια άλλη δήλωση, την οποία διαβάζω, ότι η δημιουργία των μη κρατικών πανεπιστημίων επιτρέπει στους Έλληνες χορηγούς να επενδύσουν στην τριτοβάθμια εκπαίδευση, χωρίς να γίνονται υπερεργολάβοι ή υπάλληλοι ξένων συμφερόντων. 
      Με συγχωρείτε, αλλά υπάρχει κανένας Έλληνας που θέλει να χορηγήσει σήμερα ελληνικό πανεπιστήμιο, τμήμα του Πανεπιστημίου ή Πολυτεχνείου και του το απαγορεύει κανείς; Θα γίνει υπερεργολάβος; Θα εξυπηρετήσει κανένα ξένο συμφέρον, αν επιχορηγήσει ένα εργαστήριο του Εθνικού Μετσόβιου Πολυτεχνείου ή του Πανεπιστημίου Θεσσαλονίκης ή Θεσσαλίας; 
      Νομίζω ότι αυτό που γίνεται είναι μια προσπάθεια συστηματικής απαξίωσης, τη στιγμή που ξεχνάμε ότι όλοι οι γιατροί, οι μηχανικοί, οι δικηγόροι, οι άνθρωποι της πληροφορικής, που συμμετέχουν στην ανάπτυξη της χώρας και που συμμετείχαν στην επιτυχή διοργάνωση των Ολυμπιακών Αγώνων, είναι απόφοιτοι ελληνικών πανεπιστημίων.
      Η αντίφαση είναι τρομακτική και δεν μπορεί παρά να μην έχει παραλογισμό η άποψη του Υπουργείου Παιδείας για λόγους που, τους καταλαβαίνουμε. 
      Τα μη κρατικά πανεπιστήμια –λέει ο κ. Στυλιανίδης- αναβαθμίζουν τη δημόσια παιδεία. Πώς την αναβαθμίζουν; Δηλαδή αν τα αποδεχθούμε, θα αυξηθεί η χρηματοδότησή τους από το 3% στο 5%; Ξέρετε ποια είναι η διαφορά μεταξύ του 3% και του 5% του Α.Ε.Π. για την παιδεία; Είναι 4.000.000.000 ευρώ λιγότερα κατ’ έτος στην ελληνική παιδεία. Δηλαδή ο μέσος Έλληνας μαθητής και ο μέσος Έλληνας φοιτητής απολαμβάνει παιδείας, που είναι κατά τέσσερα δισεκατομμύρια ευρώ χαμηλότερη από την παιδεία που απολαμβάνει ο μέσος ευρωπαίος μαθητής και φοιτητής. Δηλαδή, αν γίνουν μη κρατικά πανεπιστήμια, η Κυβέρνηση θα κάνει το 3% σε 5%; 
      Θα συνεχίσετε το πρόγραμμα σχολικών βιβλιοθηκών που διακόπτετε; Θα ενισχύσετε εργαστήρια ελληνικών πανεπιστημίων, του δημοσίου πανεπιστημίου; Θα βελτιώσετε τις κτηριακές υποδομές, ώστε πραγματικά να υπάρχει αναλογία ενός διδάσκοντα με πενήντα φοιτητές και να υπάρχουν παραπάνω αμφιθέατρα; Θα φτιάξετε πιο πολλές φοιτητικές εστίες, τη στιγμή που σήμερα καλύπτουν μόνο το 7% των φοιτητών που έχουν ανάγκη; Θα δημιουργήσετε χώρους εργαστηρίων για την πληροφορική; Θα φτιάξετε αθλητικές εγκαταστάσεις στα πανεπιστήμια, που σήμερα δεν έχουν, γι’ αυτό και δεν  υπάρχει πανεπιστημιακός αθλητισμός; Θα αναγνωρίσετε τα επαγγελματικά δικαιώματα, αυτά που αναφέρθηκαν προηγουμένως, των Τ.Ε.Ι. αλλά και των σαράντα τεσσάρων τμημάτων Α.Ε.Ι. που είναι ακόμα σε εκκρεμότητα;
      Καταθέσαμε σήμερα μια επερώτηση. Είναι σαράντα τέσσερα τα τμήματα των Α.Ε.Ι., των πολυτεχνικών σχολών και πανεπιστημιακών τμημάτων που δεν έχουν αναγνωρισμένα επαγγελματικά δικαιώματα. Φοιτητές που τελειώνουν τις σπουδές τους, είναι απόφοιτοι στη συνέχεια και είναι εγκλωβισμένοι σε μια ομηρία εξαιτίας της ολιγωρίας του Υπουργείου Εθνικής Παιδείας να εξασφαλίσει αυτό που είναι αναφαίρετο δικαίωμά τους: να εργαστούν στο δημόσιο κυρίως, αλλά και στον ιδιωτικό τομέα σε ευρύτερη βάση. 
      Γιατί, λοιπόν, δεν τα κάνετε αυτά; Γιατί δεν βελτιώνετε το μισθολογικό καθεστώς των καθηγητών πανεπιστημίου, όταν οι μισθοί τους είναι χαμηλότεροι αναλογίκα από κάθε χώρα της Ευρωπαϊκής Ένωσης; 
      Άρα, αν δεχθούμε, υποθετικά, ότι θα γίνουν μη κρατικά πανεπιστήμια, όλα αυτά θα γίνουν; Θα αναβαθμιστεί έτσι το δημόσιο πανεπιστήμιο; Φοβάμαι ότι αναπτύσσετε μια ρητορική, κύριε Υφυπουργέ και κύριε Υπουργέ, που δεν είστε παρών, επιχειρώντας πρακτικά να πιέσετε τα ελληνικά πανεπιστήμια να υποχωρήσουν. Εγώ δεν θα ήθελα να το πω, αλλά η εικόνα που δίνετε είναι ενός εκβιασμού, ώστε να πειστούν τα πανεπιστήμια να υποχωρήσουν και έτσι να πάρουν χρήματα που εσείς έχετε υποχρέωση να τους διαθέσετε για να κάνουν αυτό που πρέπει. 
      Και αν συζητήσουμε για την έρευνα, ήσασταν εδώ, στο νομοσχέδιο της έρευνας και ξέρετε τις αντιδράσεις μας για το γεγονός ότι αφυδατώθηκε στο ελληνικό πανεπιστήμιο το δικαίωμα της έρευνας. Σήμερα δεν υπάρχουν οι πιστώσεις. Εγώ θα σας πω τη δική μου εμπειρία, γιατί ήμουν μέλος Δ.Ε.Π. του Πανεπιστημίου Αθηνών. Ήμουν, γιατί τώρα έχω αναστολή καθηκόντων. 
      Το ετήσιο ποσό που δικαιούμαι για έρευνα μέσα από τον προϋπολογισμό του Υπουργείου Εθνικής Παιδείας είναι 216 ευρώ. Κάντε, λοιπόν, εσείς τον υπολογισμό σας τι είδους έρευνα μπορεί να γίνει με 18 ευρώ το μήνα μέσα από το Πρόγραμμα Δημοσίων Επενδύσεων του Υπουργείου Εθνικής Παιδείας για την έρευνα. Και μετά μιλάμε ότι φταίνε οι συντεχνίες των καθηγητών, φταίνε οι φοιτητές, φταίει η αρρωστημένη νοοτροπία που υπάρχει στην Ελλάδα και γι’ αυτό το λόγο δεν προχωράει η παιδεία στη χώρα μας. 
      Εσείς δεν θέλετε να προχωρήσει η παιδεία στη χώρα μας γιατί θέλετε να δημιουργήσετε ένα χώρο για ιδιωτικά πανεπιστήμια. Και ξαφνικά προέκυψε η συζήτηση για τις πανελλαδικές εξετάσεις, λες και έχουμε λύσει όλα τα άλλα προβλήματα, λες και αύριο δεν θα πάνε παιδιά να εξεταστούν έχοντας στο μυαλό τους όλες αυτές τις ωραίες τοποθετήσεις και ότι θα προκύψει η Δ΄ Λυκείου. Άραγε, σε ποια κτήρια για τους νέους φοιτητές που θα έχουν δοκιμαστικό έτος;
      Νομίζω ότι η κατάσταση είναι απογοητευτική με καθαρά δικιά σας ευθύνη. Δεν αγαπάτε τη δημόσια παιδεία. Είστε πεπεισμένοι ότι πρέπει να δημιουργήσετε ιδιωτικά ανώτατα εκπαιδευτικά ιδρύματα. Δεν υπάρχει χώρος για ιδιωτικά ανώτατα εκπαιδευτικά ιδρύματα. Δεν υπάρχει χώρος στη χώρα μας να δημιουργηθούν όσο δεν δίδετε βάρος και δεν ενισχύετε το δημόσιο πανεπιστήμιο. Σήμερα το δημόσιο πανεπιστήμιο δεν έχει τις παροχές που πρέπει να έχει, δεν υπάρχει κανένα περιθώριο παρά μόνο για δημόσια πανεπιστήμια. 
      Σε ό,τι αφορά στους φοιτητές και σε συνελεύσεις που γίνονται σε όλα τα πανεπιστήμια της χώρας για τις πρυτανικές εκλογές, εγώ μπορώ να σας πω ότι αυτό που πιστεύω πως πρέπει να γίνει είναι τα πανεπιστήμια να είναι ανοιχτά. Γιατί μόνο έτσι αποκτούν την αξία που εσείς προσπαθείτε να τους πάρετε. Εσείς προσπαθείτε να τα απαξιώνετε και δυστυχώς, κάποιες σχολές κλείνουν και βοηθούν τα επιχειρήματά σας. 
      Τα πανεπιστήμια πρέπει να είναι ανοιχτά και από τους διδάσκοντες και από τους φοιτητές για να δείχνουν τη δύναμη την οποία έχουν, τη δύναμη ενός δημοσίου αγαθού, του δημοσίου αγαθού της παιδείας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε συνάδελφε.
      Κλείνουμε τον κύκλο των πρωτολογιών των επερωτώντων Βουλευτών με το συνάδελφο του ΠΑ.ΣΟ.Κ. στο Νομό Ηρακλείου τον κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, ζούμε μια πρωτόγνωρη για τη χώρα περίοδο. Καθετί κοινωνικό αποδομείται. Καθετί δημόσιο ξεπουλιέται. Η χώρα οδηγείται σε αδιέξοδο. Ταυτόχρονα όλοι οι πολίτες και ιδιαίτερα αυτοί που ανήκουν στα χαμηλά και μεσαία εισοδήματα, βιώνουν την οικονομική εξαθλίωση. Κερδισμένοι φαίνεται να είναι μόνο ή κυρίως, το μεγάλο κεφάλαιο, οι τραπεζίτες, οι μεγαλοεισαγωγείς, οι μεσάζοντες και οι κάθε λογής κερδοσκόποι. 
      Μπροστά σ’ αυτήν την κατάσταση το ΠΑ.ΣΟ.Κ. έχει επιλέξει να αγωνιστεί μαζί με τους πολίτες για να σταματήσει ο κατήφορος της χώρας. Η Κυβέρνηση δείχνει να θέλει να μας φιμώσει. Ο κ. Βγενόπουλος δεν ξεκίνησε από μόνος του, δεν προχώρησε στις αγωγές χωρίς την ενθάρρυνση και την καθοδήγηση ουσιαστικά της Κυβέρνησης. Πρώτοι είχαν ανοίξει το δρόμο τα κυβερνητικά και ανώτερα στελέχη που διορίζονται σε οργανισμούς και αρχές. Άνθρωποι που δεν θέλουν ή δεν αντέχουν τον κοινοβουλευτικό έλεγχο. 
      Χαρακτηριστικό παράδειγμα είναι η αγωγή εις βάρος μου και εις βάρος άλλων τεσσάρων συναδέλφων του ΠΑ.ΣΟ.Κ., ύψους 2.500.000 ευρώ, από τον πρόεδρο και ένα μέλος της Εθνικής Αναλογιστικής Αρχής που διορίστηκαν από τον κ. Τσιτουρίδη. Τους απαντούμε: Όσες αγωγές και αν καταθέτουν δεν θα μας φιμώσουν. Η διαφάνεια, η αποκάλυψη των σκανδάλων και της διασπάθισης του δημόσιου χρήματος είναι, όχι μόνο δικαίωμά μας, αλλά και υποχρέωση. Μια ιερή υποχρέωση που απορρέει από την εντολή που λάβαμε στις 16 Σεπτέμβρη για δυναμική και τεκμηριωμένη Αντιπολίτευση.
      Κύριε Πρόεδρε, καταθέτω το κείμενο της αγωγής για να είναι σε γνώση του Προεδρείου, το οποίο πραγματικά έχει το δικό του μερίδιο στις παραπέρα ενέργειες τις οποίες αναμένουμε.
      (Στο σημείο αυτό ο Βουλευτής κ. Βασίλειος Κεγκέρογλου καταθέτει για τα Πρακτικά το προαναφερθέν έγγραφο , το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Κυρίες και κύριοι συνάδελφοι, βαδίζουμε τον πέμπτο χρόνο με Κυβέρνηση της Νέας Δημοκρατίας και η παιδεία δεν ξέφυγε από την οπισθοδρόμηση. Η Νέα Δημοκρατία και ο κ. Καραμανλής προσωπικά επικαλούνται συνεχώς τη μεταρρύθμιση και στην καλύτερη περίπτωση έχουμε στασιμότητα. Οι δαπάνες για την εκπαίδευση και την έρευνα συνεχώς μειώνονται. Όμως στη σύγχρονη, έντονα ανταγωνιστική εποχή, στις νέες ευρωπαϊκές και διεθνείς εξελίξεις, όποιος δεν επενδύει στη γνώση, όποιος δεν επενδύει στην έρευνα, μένει πίσω.
      Προτεραιότητά μας πρέπει να είναι η επένδυση στην παιδεία. Μόνο έτσι θα δώσουμε τη δυναμική που χρειάζεται στην οικονομία, στην περιφερειακή ανάπτυξη σε όλη την παραγωγική αλυσίδα, προκειμένου να εξασφαλίσουμε εργασία και απασχόληση στους νέους και στις νέες, αλλά κυρίως για να οδηγήσουμε στην περαιτέρω ανάπτυξη τη χώρα.
      Η αδυναμία της Κυβέρνησης να ανταποκριθεί σ’ αυτό το σύγχρονο αίτημα και οι δεσμεύσεις της απέναντι σε συγκεκριμένα ιδιωτικά συμφέροντα που επενδύουν στην παιδεία, την οδήγησαν στη συνειδητή επιλογή της απαξίωσης της δημόσιας εκπαίδευσης. 
      Με την κυβερνητική πολιτική το δημόσιο πανεπιστήμιο και τα Τ.Ε.Ι. αντί να αναβαθμιστούν οδηγούνται στο κλείσιμο. Όμως αναβαθμισμένα πανεπιστήμια και Τ.Ε.Ι., δεν μπορεί να είναι τα κλειστά πανεπιστήμια, τα κλειστά Τ.Ε.Ι. 
      Εμείς, κυρίες και κύριοι συνάδελφοι, όλων των πτερύγων, δεν συναινούμε με την παράδοση των πανεπιστημίων, των πολυτεχνείων και των Τ.Ε.Ι. σε συντηρητικές διοικήσεις που δεν θα αντιδρούν στην υποβάθμιση της δημόσιας εκπαίδευσης που επιχειρεί η Κυβέρνηση. Γι’ αυτό, έχουμε καλέσει και καλούμε για άλλη μια φορά όλες τις προοδευτικές δυνάμεις της εκπαιδευτικής κοινότητας να προχωρήσουν μπροστά και να στηρίξουν την εκλογή προοδευτικών διοικήσεων. 
      Η Κυβέρνηση σήμερα δυναμιτίζει το κλίμα στα πανεπιστήμια με τις εμπρηστικές δηλώσεις του κ. Στυλιανίδη, προκειμένου να συγκαλύψει την αποτυχία της Κυβέρνησης να δώσει λύσεις στα προβλήματα που αντιμετωπίζουν τα ιδρύματα της τριτοβάθμιας εκπαίδευσης στη χώρα μας. Ένα σημαντικό πρόβλημα από αυτά είναι τα επαγγελματικά δικαιώματα των αποφοίτων. Καταθέσαμε αυτήν την επερώτηση για τα επαγγελματικά δικαιώματα των αποφοίτων των Τ.Ε.Ι.. Και όπως ανακοινώθηκε και προηγουμένως, καταθέσαμε σήμερα και άλλη επερώτηση για τα επαγγελματικά δικαιώματα που εκκρεμούν για τους απόφοιτους των Α.Ε.Ι.. Και όλα αυτά, γιατί το τοπίο που δημιουργήθηκε για την επαγγελματική αποκατάσταση χιλιάδων νέων που αποφοιτούν κάθε χρόνο, είναι πραγματικά απογοητευτικό. Τα επαγγελματικά δικαιώματα τριακοσίων πενήντα χιλιάδων και πάνω πτυχιούχων φοιτητών των Τεχνολογικών Εκπαιδευτικών Ιδρυμάτων βρίσκονται σε εκκρεμότητα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Θα πάρω και τη δευτερολογία μου, κύριε Πρόεδρε.
      Η θολή επαγγελματική ταυτότητα έχει ως αποτέλεσμα να αποκλείονται οι αιτήσεις τους σε διάφορες υπηρεσίες και φορείς, οι οποίες αγνοούν ακόμα και την ύπαρξη των σχολών τους, ενώ δεν έχουν δικαίωμα συμμετοχής σε πολλούς διαγωνισμούς. Έτσι, είτε μένουν άνεργοι, είτε υποαπασχολούνται για πολλά-πολλά χρόνια. Το ίδιο ισχύει και για αποφοίτους πολλών τμημάτων των Α.Ε.Ι.. 
      Κυρίες και κύριοι συνάδελφοι, το ζήτημα της κατοχύρωσης των επαγγελματικών δικαιωμάτων των πτυχιούχων της τριτοβάθμιας εκπαίδευσης, πανεπιστημιακής και τεχνολογικής κατεύθυνσης, δεν πρέπει να εξετάζεται κάτω από το πρίσμα των συντεχνιακών αντιλήψεων που επικρατούσαν τον προηγούμενο αιώνα. 
      Στο ανταγωνιστικό περιβάλλον του παγκόσμιου καταμερισμού εργασίας που διαμορφώθηκε, πρέπει να δώσουμε προτεραιότητα στην ενίσχυση του επιστημονικού προσωπικού της χώρας μας. Είναι ανάγκη να θωρακιστεί το πλαίσιο των επαγγελματικών δικαιωμάτων των αποφοίτων των ελληνικών ιδρυμάτων.  Διαφορετικά, με βάση τη δυνατότητα ελεύθερης διακίνησης επιστημόνων στις χώρες της Ευρωπαϊκής Ένωσης, οι Έλληνες πτυχιούχοι λόγω των αγκυλώσεων και των παραλείψεων των ελληνικών κυβερνήσεων, θα βρεθούν σε δυσμενή θέση έναντι των συναδέλφων τους από άλλες χώρες της Ευρωπαϊκής Ένωσης, που διαθέτουν ίδια ή και σε πολλές περιπτώσεις λιγότερα προσόντα.
      Τα Τεχνολογικά Εκπαιδευτικά Ιδρύματα που ιδρύθηκαν στη χώρα μας από το 1983 αποτελούν την τεχνολογική κατεύθυνση της τριτοβάθμιας εκπαίδευσης. Είναι η προσαρμογή που έγινε τότε στα ευρωπαϊκά εκπαιδευτικά δεδομένα. Ωστόσο, η συντριπτική πλειοψηφία των πτυχιούχων Τ.Ε.Ι. και όλων των τμημάτων που ιδρύθηκαν στην πορεία των χρόνων παραμένει και σήμερα χωρίς ξεκάθαρα επαγγελματικά δικαιώματα παρά τη ρητή υποχρέωση της πολιτείας για έκδοση προεδρικών διαταγμάτων γι’ αυτόν τον σκοπό. Η απαξίωση με την οποία η Κυβέρνηση αντιμετωπίζει το συγκεκριμένο θέμα είναι χαρακτηριστική. 
      Από το 2004 μέχρι σήμερα, ενώ μέσα από τον Κοινοβουλευτικό Έλεγχο και με διάφορες παρεμβάσεις μας έχουμε ζητήσει την έκδοση των προεδρικών διαταγμάτων, που ήταν ήδη επεξεργασμένα, που ήταν στο τελικό στάδιο της έκδοσης για τριάντα και πλέον επαγγελματικές ειδικότητες και τμήματα των Τ.Ε.Ι., αυτό δεν έγινε και παραπέμπεται συνεχώς στο μέλλον. Τέσσερα χρόνια τώρα έχουν εκδοθεί μόνο δύο προεδρικά διατάγματα για Τ.Ε.Ι. και τρία προεδρικά διατάγματα για πανεπιστήμια. 
      Το Συμβούλιο Ανώτατης Παιδείας συγκλήθηκε στις 2 Απριλίου, λίγες μέρες πριν τις φοιτητικές εκλογές και τότε το Υπουργείο ανακοίνωσε ότι θα συνεδριάσει το Συμβούλιο Ανώτατης Τεχνολογικής Εκπαίδευσης προκειμένου να δει εντός των επόμενων εβδομάδων, όπως λέει χαρακτηριστικά η ανακοίνωση, το θέμα των αποφοίτων των Τ.Ε.Ι.. Όμως, στην πρόσφατη συνέντευξη διαβάσαμε ότι ο κύριος Υπουργός ανακοίνωσε και μετέθεσε αυτήν την ημερομηνία για το απώτερο μέλλον. 
      Η Κυβέρνηση δεν αντιμετωπίζει με τη δέουσα σοβαρότητα αυτό το θέμα που αφορά το μέλλον χιλιάδων νέων. Την καλούμε για άλλη μία φορά να προχωρήσει άμεσα στην έκδοση των προεδρικών διαταγμάτων για την κατοχύρωση των επαγγελματικών δικαιωμάτων όπως οφείλει, των επεξεργασμένων ήδη προεδρικών διαταγμάτων. 
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ο Υφυπουργός Παιδείας κ. Ταλιαδούρος έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Παρακολούθησα με προσοχή όλους τους αγορητές και διαπίστωσα ότι για όλα μίλησαν, για όλα αναφέρθηκαν, εκτός από τα επαγγελματικά δικαιώματα, το πρόβλημα, που οφείλεται, πώς επιλύεται, πώς αντιμετωπίζεται.
       Θα ήθελα όμως –επειδή έγινε αναφορά στις δηλώσεις του Υπουργού Παιδείας- να σας διαβάσω δήλωση που έκανε ο Υπουργός Παιδείας, ο κ. Στυλιανίδης, στις 9 Μαΐου σχετικά με τα θέματα στα οποία αναφερθήκατε.
      Είπε ο κύριος Υπουργός: «Προσωπικά πιστεύω στις δυνατότητες και στις δυνάμεις του ελληνικού δημόσιου πανεπιστημίου. Άλλωστε από αυτό αποφοίτησα κι εγώ και βρήκα το δρόμο στη συνέχεια. Θλίβομαι όταν βλέπω λεχθέντα από εμένα να αλλοιώνονται και να δημιουργείται -σκοπίμως πιστεύω- η εντύπωση πως η πολιτική ηγεσία του Υπουργείου Παιδείας επιδιώκει να απαξιώσει το δημόσιο πανεπιστήμιο». Αυτά σε ό,τι αφορά το δημόσιο πανεπιστήμιο και είμαστε ανοιχτοί, κύριοι συνάδελφοι, όποτε θέλετε να έλθουμε εδώ και να συζητήσουμε τα του δημοσίου πανεπιστημίου, πως μπορεί να βελτιωθεί η λειτουργία του, πως μπορεί να αναβαθμιστεί, γιατί κι εμείς γι’ αυτό το δημόσιο πανεπιστήμιο αγωνιζόμαστε. 
      Σήμερα, όμως, το αντικείμενο της επερώτησης είναι τα επαγγελματικά δικαιώματα των πτυχιούχων των Τ.Ε.Ι.. Και η ρητορεία εκτός αυτών των θεμάτων φαντάζει σε αυτούς που μας ακούν και αγωνιούν. Οι εκατοντάδες χιλιάδες πτυχιούχοι και τα μέλη της Ακαδημαϊκής Κοινότητας των Τ.Ε.Ι. μπορούν να θεωρήσουν υποκριτικό το ενδιαφέρον σας από την επερώτηση που κατατέθηκε, όταν οι αγορητές δεν αναφέρθηκαν σχεδόν καθόλου σε αυτό το θέμα. Ευτυχώς που θα υπάρχουν και τα Πρακτικά της Βουλής και θα διαβάσουν και θα κάνουν τις δικές τους αξιολογήσεις.
      Κυρίες και κύριοι συνάδελφοι του ΠΑ.ΣΟ.Κ., θα ήθελα πρώτα απ’ όλα να σας ευχαριστήσω για τη σημερινή επερώτηση, η οποία μας δίνει μία πρώτης τάξεως ευκαιρία από τη μία πλευρά να σας ενημερώσουμε και να έχετε μία πλήρη και σφαιρική εικόνα για το έργο της Κυβέρνησης και του Υπουργείου Παιδείας στο θέμα των επαγγελματικών δικαιωμάτων και από την άλλη να σας παρουσιάσουμε –διότι φαίνεται ότι το αγνοείτε- τις δικές σας τραγικές παραλείψεις ως κυβέρνηση στα έτη 1994 με 2004. 
      Σήμερα επιχειρούμε μεθοδικά, συγκροτημένα και με τρόπο σύμφωνο με το Σύνταγμα και τη νομολογία του Συμβουλίου της Επικρατείας να επιλύσουμε το πρόβλημα και να καλύψουμε όλα τα λάθη και τις παραλείψεις του παρελθόντος. 
      Επιτρέψτε μου, λοιπόν, να κάνω μία σύντομη αναδρομή. Θα ήθελα να πω ότι από το 1994 έως το 2004 οι κυβερνήσεις του ΠΑ.ΣΟ.Κ. αντί να επιλύσουν το πρόβλημα, το περιέπλεξαν. Επί δέκα χρόνια χιλιάδες απόφοιτοι αφέθηκαν στην τύχη τους. Είναι χαρακτηριστικό ότι το 1994, όταν κατατέθηκε από το Τεχνικό Επιμελητήριο προσφυγή στο Συμβούλιο της Επικρατείας για την ακύρωση του προεδρικού διατάγματος 318, η τότε ηγεσία του Υπουργείου Παιδείας με διαρκείς αναβολές στην εκδίκαση της συγκεκριμένης υπόθεσης δεν θέλησε να δώσει λύση σ’ αυτήν την εκκρεμότητα. Όχι μόνο αυτό, αλλά με το υπ’ αριθμό 11639/94 έγγραφο του τότε Υπουργού ΠΕ.ΧΩ.Δ.Ε. κ. Λαλιώτη διατάχθηκαν όλες οι δημόσιες υπηρεσίες και κυρίως οι πολεοδομίες για τη μη εφαρμογή του διατάγματος. Στη συνέχεια η μη εφαρμογή του διατάγματος ισχυροποιήθηκε με έγγραφο της Γενικής Γραμματείας του Υ.ΠΕ.ΧΩ.Δ.Ε. και με έγγραφο της Γενικής Διεύθυνσης Πολεοδομίας του Υ.ΠΕ.ΧΩ.Δ.Ε. τα οποία επανέλαβαν αυτήν τη ρητή εντολή. 
      Περί ποίας συνέπειας ομιλείτε όταν εκδίδεται από τη μία πλευρά ένα προεδρικό διάταγμα και από την άλλη μέλος της Κυβέρνησης, ο Υπουργός του Υ.ΠΕ.ΧΩ.Δ.Ε., ζητεί τη μη εφαρμογή του προεδρικού διατάγματος της δικής του Κυβέρνησης; Καταθέτω στα Πρακτικά αυτές τις αποφάσεις του κ. Λαλιώτη.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεν φτάνει αυτό. Εκτός απ’ αυτά τα έγγραφα η κυβέρνηση του ΠΑ.ΣΟ.Κ. το 1994 το ίδιο ακριβώς διάστημα με υπογραφή του κ. Παπανδρέου και του κ. Λαλιώτη υποβάλλουν σχέδια προεδρικών διαταγμάτων με τα οποία ζητούν την ανάκληση του κατατεθέντος προεδρικού διατάγματος 318. Καταθέτω στα Πρακτικά και για την ενημέρωσή σας τα σχετικά σχέδια προεδρικών διαταγμάτων τα οποία απερρίφθησαν από το Συμβούλιο της Επικρατείας. Η κίνηση αυτή είναι ενδεικτική της προχειρότητας και της επιπολαιότητας με την οποία αντιμετωπιζόταν το ζήτημα.
      (Στο σημείο αυτό ο Υφυπουργός Εθνικής Παιδείας και Θρησκευμάτων καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Συνεπώς θα έλεγα ότι είναι τουλάχιστον υποκρισία να εγκαλείται η παρούσα ηγεσία να απολογηθεί για δήθεν πολιτική ατολμία, για δήθεν ευθυνοφοβία.
      Θα ήθελα να έλθω και στην ουσία επειδή μας είπατε γιατί δεν προωθήσαμε τα διατάγματα τα οποία εν σχεδίω είχαν καταρτιστεί το 2004. Θα σας ενημερώσω γιατί φαίνεται ότι αγνοείτε ότι το Συμβούλιο της Επικρατείας εν όψει έκδοσης αποφάσεως επί του π.δ. 318/1994 με αποφάσεις του δεν επεξεργαζόταν κανένα από τα σχέδια των προεδρικών διαταγμάτων τα οποία είχαν αποσταλεί προς έγκριση και επεστράφησαν όλα στο Υπουργείο Παιδείας. Το Μάρτιο του 2005 εκδόθηκε η υπ’ αριθμόν 678 απόφαση με την οποία ακύρωσε την παράγραφο 2 του άρθρου 1 του προεδρικού διατάγματος που στην ουσία καθόριζε το σύνολο των επαγγελματικών δικαιωμάτων των πτυχιούχων Τ.Ε.Ι. τμημάτων πολιτικών, δομικών έργων, έργων υποδομής και τοπογραφίας. 
      Παράλληλα, η απόφαση αυτή έθεσε και σε αμφιβολία τη συνταγματική «ανωτατοποίηση» των Τ.Ε.Ι. και από την άλλη πλευρά καθόρισε με σαφήνεια το νομικό πλαίσιο εντός του οποίου και μόνο σύμφωνα με τους ορισμούς και τις επιταγές της απόφασης 378 του Συμβουλίου της Επικρατείας είναι δυνατή η αναγνώριση των επαγγελματικών δικαιωμάτων των Τ.Ε.Ι..
      Θα ήθελα επ’ αυτού να αναφερθώ λίγο παραπάνω και να πω ότι ο ν. 1404/1983 προβλέπει την ένταξη των Τ.Ε.Ι. στην τριτοβάθμια εκπαίδευση. Χρησιμοποιεί όμως όρο που δεν συναντάται στο Σύνταγμα. Στο Σύνταγμα δεν γίνεται αναφορά για τριτοβάθμια εκπαίδευση, αλλά για ανώτερη και ανώτατη.
      Ο ν. 2916/2001 προέβλεψε μεν τον ανώτατο χαρακτήρα των ιδρυμάτων, δεν εξασφάλισε όμως την ουσιαστική τους ένταξη στην ανώτατη βαθμίδα γιατί αυτός ο ν. 2916 ήταν τροποποιητικός του 1404/83, ο οποίος ήταν εκτελεστικός της παραγράφου 7 του άρθρου 16 του Συντάγματος ο οποίος προβλέπει ανώτερες επαγγελματικές σχολές τριετούς φοιτήσεως και όχι ανώτατες. Γι’ αυτό ετέθη και σε αμφισβήτηση η «ανωτατοποίηση» και δεν μπορούσαν να προωθηθούν τα προεδρικά διατάγματα. 
      Μετά την έκδοση της αποφάσεως αυτής το Μάρτιο του 2005 η πολιτεία είχε πράγματι την υποχρέωση να προχωρήσει και να προωθήσει την έκδοση επαγγελματικών δικαιωμάτων, όπως είπα πριν, σύμφωνα με τα οριζόμενα στην απόφαση αυτή του Συμβουλίου της Επικρατείας η οποία καθόρισε με σαφήνεια το νομικό πλαίσιο μέσα στο οποίο ήταν δυνατή η αναγνώριση των επαγγελματικών δικαιωμάτων των πτυχιούχων των Τ.Ε.Ι..
      Επομένως η ηγεσία του Υπουργείου Παιδείας δεν προτίμησε την επιπόλαιη και επιφανειακή αντιμετώπιση του ζητήματος. Επεδίωξε και επιδιώκει την ουσιαστική επίλυση του προβλήματος προσεγγίζοντας το ζήτημα με την δέουσα σοβαρότητα και λαμβάνοντας υπ’ όψιν τα επιστημονικά δεδομένα το σκεπτικό της απόφασης του Συμβουλίου της Επικρατείας ώστε και επαγγελματικά δικαιώματα να δώσει και να αποκλείσει με τον οποιονδήποτε τρόπο την εκ νέου αμφισβήτηση του ανώτατου χαρακτήρα των Τ.Ε.Ι.. Και έτσι θα δώσουμε μόνιμη λύση σ’ αυτό το πρόβλημα. 
      Τα βήματα που κάναμε ήταν τα εξής: Πρώτον, να στηρίξουμε, να ενδυναμώσουμε και να θεμελιώσουμε συνταγματικά, νομικά, τον ανώτατο χαρακτήρα των Τ.Ε.Ι.. Και να επιδιώξουμε την αναβάθμιση του επιπέδου σπουδών. Γι’ αυτό προχωρήσαμε πρώτα σε νομοθετικές ρυθμίσεις. Ψηφίσαμε τον ν. 3404/2005 και πρέπει να σας πω ότι ο νόμος αυτός είχε την ευρύτατη συναίνεση όλης της κοινότητας των Τ.Ε.Ι., των καθηγητών, των μελών των Τ.Ε.Ι.. 
      Με αυτήν την ρύθμιση εξασφαλίσαμε και διασφαλίσαμε την ακαδημαϊκότητα των ιδρυμάτων, των Τ.Ε.Ι. και την προαγωγή της ποιότητάς τους. Ενισχύθηκε η αυτονομία και η αυτοδιοίκηση. Τα προγράμματα σπουδών καταρτίζονται πλέον από τα Τ.Ε.Ι. ενώ αυτό δεν γινόταν πριν. Συστήθηκαν εξακόσιες τριάντα νέες θέσεις εκπαιδευτικού προσωπικού, τετρακόσιες νέες θέσεις ειδικού προσωπικού, εξασφαλίστηκαν πιστώσεις επιπλέον για προκήρυξη οχτακοσίων θέσεων εκπαιδευτικού προσωπικού. 
      Και σημαντικότερο για το θέμα που μας αφορά, τα επαγγελματικά δικαιώματα, καθορίστηκε το περιεχόμενο σπουδών για εκατόν πενήντα τέσσερα τμήματα των Τ.Ε.Ι. κάτι που σύμφωνα με την απόφαση του Συμβουλίου της Επικρατείας αποτελούσε την αναγκαία προϋπόθεση για τον καθορισμό των επαγγελματικών δικαιωμάτων των αποφοίτων των Τ.Ε.Ι. κάτι το οποίο όλα τα προηγούμενα χρόνια δεν είχατε κάνει. Πώς θα εκδίδοντο επαγγελματικά δικαιώματα αν δεν υπήρχαν εγκεκριμένα περιεχόμενα σπουδών των εκατόν πενήντα τεσσάρων τμημάτων.
      Στην συνέχεια, σύμφωνα με την απόφαση, απαιτείτο ο καθορισμός του περιεχομένου σπουδών που κάναμε, απαιτείτο γνωμοδότηση του Σ.Α.Τ.Ε. και ύστερα να προωθηθεί το προεδρικό διάταγμα για τα επαγγελματικά δικαιώματα. Πέραν αυτών, δόθηκε η δυνατότητα να κάνουν τα ιδρύματα εφαρμοσμένη έρευνα κάτι το οποίο βοήθησε στην ουσιαστική τους ένταξη στην ανώτατη βαθμίδα της εκπαίδευσης και αποτελούσε πάγιο αίτημα των ιδρυμάτων. 
      Ενώ με τον ν. 2916/2001 προβλεπόταν η δυνατότητα σύμπραξης των Τ.Ε.Ι. με πανεπιστήμια της ημεδαπής ή της αλλοδαπής από το 2001 μέχρι το 2004 καμμία υπουργική απόφαση που να ενέκρινε οποιοδήποτε κοινό μεταπτυχιακό πρόγραμμα των Τ.Ε.Ι. με ανώτατα εκπαιδευτικά ιδρύματα δεν είχε υπογραφεί. Στον πρώτο μήνα υπογράψαμε την υπουργική απόφαση και εκδόθηκαν τα Φ.Ε.Κ. αναγνώρισης μεταπτυχιακών σπουδών και λειτουργίας. 
      Σήμερα λειτουργούν τριάντα επτά προγράμματα μεταπτυχιακών σπουδών σε σύμπραξη Τ.Ε.Ι. με πανεπιστήμιο του εσωτερικού και είκοσι τέσσερα προγράμματα μεταπτυχιακών σπουδών σε σύμπραξη Τ.Ε.Ι. με πανεπιστήμια του εξωτερικού. Το σχέδιο νόμου δε για τα μεταπτυχιακά μετά την διαβούλευση που είχαμε με την σύνοδο των πρυτάνεων και την σύνοδο των προέδρων των Τ.Ε.Ι. και τις απόψεις τις οποίες ακούσαμε και μας υπεβλήθησαν πριν από λίγο καιρό έχει σχεδόν ολοκληρωθεί. Βρίσκεται στην νομοπαρασκευαστική επιτροπή του  Υπουργείου Παιδείας ώστε σύντομα να πάρει το δρόμο για την Βουλή. 
      Ελέχθη ότι εγκαταλείφθηκαν τα ιδρύματα και δεν χρηματοδοτήθηκαν. Λυπούμαι αλλά οι αριθμοί σας διαψεύδουν. Η χρηματοδότηση των Τ.Ε.Ι. για λειτουργικές δαπάνες αυξήθηκε από 85.000.000 ευρώ που ήταν το 2003 σε 158.000.000 ευρώ το 2007, δηλαδή μια αύξηση της τάξεως του 70%. Σε ό,τι αφορά στην χρηματοδότηση για την σίτιση των σπουδαστών αυξήθηκε από 16.240.000 ευρώ το 2003 σε 25.850.000 ευρώ το 2007. Δηλαδή, μια αύξηση της τάξεως του 60%. 
      Μετά απ’ αυτά ψηφίστηκε ο ν. 3549/2007. Εδώ είναι το σημαντικό. Ο νόμος αυτός είναι εκτελεστικός της παραγράφου 5 του άρθρου 16 του Συντάγματος η οποία αφορά την ανωτάτη εκπαίδευση. Και εκεί ενσωματώθηκε τροπολογία με την οποία καθορίστηκε ότι η ανώτατη εκπαίδευση στην πατρίδα μας αποτελείται από δυο τομείς, τον πανεπιστημιακό και τον τεχνολογικό.
      Έτσι, βάσει του άρθρου 2, παράγραφος 1 α΄ αυτού του νόμου, τα Τ.Ε.Ι. αποτελούν ρητά πλέον Ανώτατα Εκπαιδευτικά Ιδρύματα, με βάση την παράγραφο 5 και όχι την παράγραφο 7 του άρθρου 16 του Συντάγματος. 
      Οριοθετήθηκε, λοιπόν, ο χώρος της ανώτατης εκπαίδευσης. Έχουμε διάκριση σε πανεπιστημιακό και τεχνολογικό τομέα. Έτσι, επιλύθηκε ένα χρόνιο πρόβλημα που μάστιζε, διαιρούσε, και έφερνε σε σύγκρουση την ακαδημαϊκή κοινότητα. 
      Μάλιστα, η διάταξη αυτή που είχαμε συμπεριλάβει στο νόμο, έχει συμπεριληφθεί και στην προτεινόμενη αναθεώρηση του άρθρου 16 του Συντάγματος για να επιλυθεί και συνταγματικά, πλην, όμως, για λόγους στενά κομματικούς, κυρίες και κύριοι συνάδελφοι του ΠΑ.ΣΟ.Κ., αποχωρήσατε από την εν λόγω ψηφοφορία, ενώ οι συνάδελφοι του ΣΥ.ΡΙΖ.Α. και του Κ.Κ.Ε. δεν ασχολήθηκαν καν με αυτήν τη διάταξη, αφού δήλωσαν ότι καταψηφίζουν συνολικά την αναθεώρηση του άρθρου 16, άρα καταψηφίζουν και αυτήν την ρύθμιση την οποία είχαμε εντάξει. 
      Ταυτόχρονα, μετά την έκδοση της απόφασης 678/2005 του Συμβουλίου της Επικρατείας, θέσαμε σε προτεραιότητα τη διαδικασία διαβούλευσης για την έκδοση των επαγγελματικών δικαιωμάτων των πτυχιούχων των Τ.Ε.Ι. μέσα από ένα ευρύ διάλογο και συγκρότηση ανά τομέα ειδικών επιστημονικών επιτροπών,  στις οποίες συμμετείχαν καθηγητές των Τ.Ε.Ι., καθηγητές των πανεπιστημίων, εκπρόσωποι των επαγγελματικών ενώσεων (Ε.Ε.Τ.Ε.Μ., Τ.Ε.Ε. και άλλων), προκειμένου να έχουμε τη σύνθεση και την κατά το δυνατόν συναίνεση όλων των φορέων σε ό,τι αφορά το επιστημονικό περιεχόμενο των επαγγελματικών δικαιωμάτων. Στη συνέχεια προωθούνται στο Σ.Α.Τ.Ε..
      Ειδικότερα, για να είμαι πιο συγκεκριμένος γιατί ακούστηκαν και ανακρίβειες προηγουμένως, στα Τ.Ε.Ι. της χώρας λειτουργούν σήμερα ενενήντα τρεις ειδικότητες. Μέχρι σήμερα έχουν εκδοθεί προεδρικά διατάγματα για πενήντα εννέα ειδικότητες και εκκρεμούν για τριάντα τέσσερις. Για δέκα ειδικότητες και όχι δύο εξεδόθησαν τα επαγγελματικά δικαιώματα το έτος 2006. Αφορούν οκτώ Τμήματα της Σχολής Διοίκησης και Οικονομίας και το Τμήμα Σχεδιασμού και Παραγωγής Ενδυμάτων, καθώς και το Τμήμα Σχεδιασμού και Τεχνολογίας Ξύλου και Επίπλου. 
      Για την έκδοση των υπόλοιπων Προεδρικών Διαταγμάτων -είναι ιδιαίτερο χρήσιμο να πληροφορηθείτε την πορεία αυτή- έχουν δρομολογηθεί τα εξής: Πρώτον, το Σ.Α.Τ.Ε. έχει γνωμοδοτήσει για τα επαγγελματικά δικαιώματα των πτυχιούχων έντεκα Τμημάτων της Πληροφορικής των Τ.Ε.Ι., ύστερα από ομόφωνο πόρισμα δύο επιτροπών. 
      Το σχετικό Προεδρικό Διάταγμα έχει υπογραφεί από τον Υπουργό Εθνικής Παιδείας και Θρησκευμάτων, καθώς και από τους συναρμόδιους Υπουργούς Οικονομικών και Ανάπτυξης και έχει ήδη προωθηθεί για επεξεργασία στο Συμβούλιο της Επικρατείας. Συνεπώς τα έντεκα αυτά τμήματα σύντομα θα έχουν κατοχυρωμένα επαγγελματικά δικαιώματα. 
      Δεύτερον, για τα επαγγελματικά δικαιώματα των πτυχιούχων τεσσάρων τμημάτων της Σ.Τ.Ε.Φ., αυτά δηλαδή που είχαν ακυρωθεί από το Συμβούλιο της Επικρατείας, λειτούργησαν τρεις επιστημονικές επιτροπές, στις οποίες συμμετείχαν καθηγητές όλων των βαθμίδων, εκπρόσωποι και μέλη πολλών εμπλεκομένων φορέων. Έχει γνωμοδοτήσει το Σ.Α.Τ.Ε., έχει λήξει ο διάλογος με τους εμπλεκόμενους φορείς και ήδη το σχετικό Προεδρικό Διάταγμα έχει υπογραφεί από τον Υπουργό Εθνικής Παιδείας και Θρησκευμάτων. Σε ό,τι αφορά την αρμοδιότητα του Υπουργείου Εθνικής Παιδείας, έχουν ολοκληρωθεί όλες οι απαιτούμενες ενέργειες. 
      Τρίτον, έχει λειτουργήσει επιστημονική επιτροπή για τη διαμόρφωση εισήγησης για τα επαγγελματικά δικαιώματα των πτυχιούχων άλλων έξι Τμημάτων Τεχνολογίας-Γεωπονίας και κατατέθηκε και το σχετικό πόρισμα. Το εν λόγω πόρισμα θα εισαχθεί για γνωμοδότηση στην επόμενη, εντός των αρχών του Ιουνίου, συνεδρίαση του Σ.Α.Τ.Ε..
      Τέταρτον, για τα επαγγελματικά δικαιώματα πτυχιούχων δώδεκα τμημάτων της Σχολής Τεχνολογικών Εφαρμογών των Τ.Ε.Ι. λειτουργεί ήδη επιστημονική επιτροπή. Αναμένεται ολοκλήρωση του έργου της, προκειμένου εντός του επόμενου μήνα να καταθέσει στο Σ.Α.Τ.Ε. το σχετικό πόρισμα που θα εισαχθεί για συζήτηση. 
      Τέλος, θα εισαχθούν για γνωμοδότηση, γιατί έχει ολοκληρωθεί η συζήτηση στις επιστημονικές επιτροπές, τα σχετικά πορίσματα για τα επαγγελματικά δικαιώματα των πτυχιούχων των Τμημάτων Ανακαίνισης και Αποκατάστασης Κτηρίων, Επιχειρηματικού Σχεδιασμού και Πληροφοριακών Συστημάτων, Εσωτερικής Αρχιτεκτονικής, Διακόσμησης και Σχεδιασμού Αντικειμένων. 
      Έτσι, με αυτόν τον συγκεκριμένο και σαφή σχεδιασμό και χρονοδιάγραμμα που σας ανέφερα, όπως τόνισε κατ’ επανάληψη ο Υπουργός Εθνικής Παιδείας, εντός του 2008 όσον αφορά στην αρμοδιότητα του Υπουργείου Παιδείας θα έχουν αντιμετωπιστεί όλες ανεξαιρέτως οι εκκρεμότητες της διαδικασίας καθορισμού των επαγγελματικών δικαιωμάτων για όλα τα τμήματα των Τ.Ε.Ι..
      Και επειδή άκουσα πριν από λίγο ότι κατατέθηκε σήμερα και επερώτηση σχετικά με τα επαγγελματικά δικαιώματα των πτυχιούχων των πανεπιστημίων, θα ήθελα να σας πω ότι έχει ήδη εκδοθεί προεδρικό διάταγμα για τον καθορισμό των επαγγελματικών δικαιωμάτων που εκκρεμούσε επί χρόνια της Σ.Ε.Μ.Φ.Ε. του Εθνικού Μετσόβιου Πολυτεχνείου.
      Και σχετικά και με τα υπόλοιπα προεδρικά διατάγματα θα ήθελα να σας πω ότι έχει ολοκληρωθεί η διαδικασία στο Σ.Α.Π.Ε., στο Συμβούλιο Ανωτάτης Πανεπιστημιακής Εκπαίδευσης, και έχουν σταλεί στο Συμβούλιο της Επικρατείας ήδη σχέδια προεδρικών διαταγμάτων για τα εξής τμήματα: Τμήμα Εφαρμοσμένων Μαθηματικών του Πανεπιστημίου Κρήτης, Τμήματα Επιστήμης και Τεχνολογίας Υλικών των Πανεπιστημίων Πατρών, Κρήτης και Ιωαννίνων, Τμήματα Ηλεκτρολόγων Μηχανικών και Μηχανικών Ηλεκτρονικών Υπολογιστών του Εθνικού Μετσόβιου Πολυτεχνείου, του Αριστοτελείου Πανεπιστημίου Θεσσαλονίκης, του Πανεπιστημίου Πατρών και του Δημοκρίτειου Πανεπιστημίου Θράκης, Τμήμα Μηχανικών Ηλεκτρονικών Υπολογιστών και Πληροφορικής του Πανεπιστημίου Πατρών, Τμήμα Επιστήμης και Τεχνολογίας Τηλεπικοινωνιών του Πανεπιστημίου Πελοποννήσου, Τμήμα Πληροφορικής και Τηλεπικοινωνιών του Πανεπιστημίου Αθηνών, Τμήμα Βιοχημείας και Βιοτεχνολογίας του Πανεπιστημίου Θεσσαλίας. Αυτά βρίσκονται ήδη στο Συμβούλιο της Επικρατείας για επεξεργασία, άρα ουσιαστικά έληξε το ζήτημα από πλευράς Υπουργείου Παιδείας.
      Δεύτερον, στο Σ.Α.Π.Ε., επειδή ολοκληρώθηκε η συζήτηση στις αρμόδιες επιτροπές που με μεθοδικότητα και προσοχή συστήσαμε, έχουν υποβληθεί για γνωμοδότηση οι προτάσεις των εξής τμημάτων: Τμήματα Χημείας του Εθνικού Καποδιστριακού Πανεπιστημίου Αθηνών, του Αριστοτελείου Πανεπιστημίου Θεσσαλονίκης, του Πανεπιστημίου Πατρών, του Πανεπιστημίου Ιωαννίνων, του Πανεπιστημίου Κρήτης, Τμήματα Κοινωνιολογίας του Παντείου Πανεπιστημίου, του Πανεπιστημίου Αιγαίου και του Πανεπιστημίου Κρήτης, Τμήμα Βιολογίας του Πανεπιστημίου Κρήτης, Τμήμα Διαχείρισης και Περιβάλλοντος του Πανεπιστημίου Ιωαννίνων, Τμήμα Οργάνωσης και Διαχείρισης Αθλητισμού του Πανεπιστημίου Πελοποννήσου.
      Και παράλληλα, προωθούμε και μετονομασίες τμημάτων, να είναι πιο κοντά και πιο συμβατές με τα σημερινά αντικείμενα. Το σχέδιο προεδρικού διατάγματος για το Τμήμα Βιολογικών Εφαρμογών και Τεχνολογιών του Πανεπιστημίου Ιωαννίνων έχει επιστρέψει από την ΚΕ.Ν.Ε. και γίνονται οι ανάλογες προσαρμογές. Επίσης, για προγράμματα όπως Ελληνικός Πολιτισμός, Ευρωπαϊκός Πολιτισμός και Ισπανική Γλώσσα και Πολιτισμός του Ελληνικού Ανοικτού Πανεπιστημίου έχουν συγκροτηθεί ομάδες εργασίας και εκπονούν τα σχέδια προεδρικών διαταγμάτων, για να μπουν σε επόμενες συνεδριάσεις του Σ.Α.Π.Ε..
      Κυρίες και κύριοι συνάδελφοι, με τη λεπτομερή αυτή αναφορά θέλησα να καταδείξω τη μεγάλη προσπάθεια και το έργο που έγινε αυτό το διάστημα στο Υπουργείο Εθνικής Παιδείας και Θρησκευμάτων, προκειμένου να πετύχουμε την ουσιαστική ανωτατοποίηση των Τ.Ε.Ι. και να προωθήσουμε με τρόπο συστηματικό, μεθοδικό και σύννομο και όχι αποσπασματικό και πρόχειρο τα επαγγελματικά δικαιώματα τόσο των πτυχιούχων των Τ.Ε.Ι. όσο και των πτυχιούχων των πανεπιστημίων.
      Επιδίωξή μας, επιδίωξη της ηγεσίας του Υπουργείου Εθνικής Παιδείας και Θρησκευμάτων είναι η εξεύρεση των λύσεων εκείνων που θα βοηθήσουν τα ιδρύματα να ξεπεράσουν τα όποια προβλήματά τους και να συνεχίσουν την ανελικτική πορεία τους, για να καθιερωθούν στην κοινωνία ως ισότιμα μέλη της ανώτατης βαθμίδας της εκπαίδευσης της χώρας μας.
      Οι προθέσεις φάνηκαν ξεκάθαρα με το ν.3549, με τον οποίο καθιερώθηκαν ρητά πλέον τα Τ.Ε.Ι. ως ιδρύματα ανωτάτης εκπαίδευσης κατά την έννοια του άρθρου 16, παράγραφος 5 του Συντάγματος. Άλλωστε και οι σχέσεις των Τ.Ε.Ι. και του Υπουργείου Εθνικής Παιδείας και Θρησκευμάτων θα έλεγα ότι είναι πάρα πολύ καλές και αυτό οφείλεται στην αμοιβαία εμπιστοσύνη που έχει αναπτυχθεί μεταξύ πολιτικής ηγεσίας, διοικήσεως των ιδρυμάτων, των συνδικαλιστικών οργάνων με τα οποία συνεχώς βρισκόμαστε σε ανοικτό διάλογο, σε ανοικτή συζήτηση, σε ανοικτή διαβούλευση και προωθούμε τα ζητήματα των ιδρυμάτων.
      Θεωρούμε ότι δια μέσου ενός διαλόγου, ενός ειλικρινούς διαλόγου, που έχει αναπτυχθεί μεταξύ των φορέων αυτών, τα θετικά αποτελέσματα για τα Τ.Ε.Ι. είναι προφανή, είναι πανθομολογούμενα από την εκπαιδευτική κοινότητα. Τα αιτήματα των ιδρυμάτων είναι πλέον αιτήματα για τη βελτίωση μιας ήδη καλής κατάστασης που επικρατεί στο χώρο των Τ.Ε.Ι..
      Με τα ζητήματα αυτά ολοκλήρωσα την παρουσίαση και είμαι στη διάθεσή σας. Θα καταθέσω στα Πρακτικά και ενημερωτικό σημείωμα για το πόσες επιτροπές συγκροτήθηκαν, πώς δούλεψαν και ποιοι συμμετείχαν στις επιτροπές που προχώρησαν τα θέματα των επαγγελματικών δικαιωμάτων, για να διαφανεί κατά τον πλέον και σαφή τρόπο ότι αυτό το διάστημα έγινε ένας διάλογος πλήρης, σαφής με όλα τα μέλη της ακαδημαϊκής κοινότητας, στην προσπάθεια να ευρεθεί η σύνθεση και η συναίνεση για να αντιμετωπιστεί το ζήτημα των επαγγελματικών δικαιωμάτων που για χρόνια ολόκληρα είχε αφεθεί και οι πτυχιούχοι υφίσταντο την αβελτηρία της προηγούμενης Κυβέρνησης, υφίσταντο τις παλινωδίες, τις ανακλήσεις και τις πρόχειρες προσεγγίσεις αυτών των τόσο σοβαρών θεμάτων. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Ευάγγελος Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές, είμαι βέβαιος ότι σύσσωμη η Βουλή στέλνει ευχές για αντοχή και καλή επιτυχία σε όλα τα παιδιά, κορίτσια και αγόρια, που διαγωνίζονται από σήμερα, από αύριο πρωί οι περισσότεροι, για μια θέση στο ελληνικό δημόσιο πανεπιστήμιο, στα ελληνικά δημόσια Τ.Ε.Ι..
      Μακάρι για κάθε ένα από τα παιδιά αυτά να βρεθεί μια θέση κάτω από τον ήλιο της χώρας μας, να βρεθεί μια θέση στην Τριτοβάθμια Εκπαίδευση και αργότερα μια θέση στην αγορά εργασίας. 
      Κυρίες και κύριοι συνάδελφοι, η προσβολή των θεσμών αρχίζει πια να προσλαμβάνει διαστάσεις ενδημικές. Η Κυβέρνηση δεν σέβεται το Κοινοβούλιο, δεν σέβεται τη δικαιοσύνη, δεν σέβεται την Αντιπολίτευση, το ρόλο των πολιτικών κομμάτων. Έχουμε διαρκώς κρούσματα σε διάφορα επίπεδα, από τη σημερινή προκλητική και επαναλαμβανομένη για τρίτη φορά απουσία του κυρίου Υπουργού Εθνικής Παιδείας και Θρησκευμάτων από τη συζήτηση μιας επερώτησης αρμοδιότητάς του, μέχρι την προκλητική σιωπή της Κυβέρνησης απέναντι στο φαινόμενο των αγωγών του κ. Βγενόπουλου, που στρέφεται εναντίον πολιτικών Αρχηγών και θέτει τον εαυτό του στο επίκεντρο της πολιτικής αντιπαράθεσης και άρα της θεμιτής δημόσιας κριτικής. Απέφυγε μόνο να στραφεί κατά του Πρωθυπουργού, παρ’ ότι η Κυβέρνηση είναι αυτή που τον θεώρησε, και εντός και εκτός Βουλής, αναξιόπιστο ως εταίρο, άρα και ως επενδυτή στον Ο.Τ.Ε.. Και αν κάποιος έχει προσβάλει την εταιρεία που διευθύνει ο κ. Βγενόπουλος, αυτή είναι πρωτίστως η Κυβέρνηση η οποία όμως φρόντισε μέσω του υπερτιμήματος που εισέπραξε η «MIC» χάρη στους χειρισμούς της Κυβέρνησης, να τον αποζημιώσει για την προσβολή αυτή.
      Ο κύριος Υπουργός Παιδείας, απουσιάζει από μια συζήτηση κρίσιμη για τον τομέα του, κρίσιμη για τη χώρα, για το μοντέλο ανάπτυξης, για τη συνοχή της κοινωνίας μας, ενώ πριν από λίγες μέρες στη διάρκεια της συζήτησης για την Αναθεώρηση του Συντάγματος θεώρησε ότι έχει πρόσφορο έδαφος να στραφεί κατά του ΠΑ.ΣΟ.Κ., κατά του ΠΑ.ΣΟ.Κ. που απουσίαζε από τη συζήτηση, προκειμένου να μονολογήσει, χωρίς να λάβει απάντηση, παραποιώντας τις θέσεις του ΠΑ.ΣΟ.Κ., τις θέσεις και τις δικές μου προσωπικά, κάτι που δεν τιμά τον Υπουργό Εθνικής Παιδείας και Θρησκευμάτων, κάτι που προσβάλλει την κοινοβουλευτική και πολιτική δεοντολογία.
      Κυρίες και κύριοι Βουλευτές, η Κυβέρνηση ενσυνειδήτως τροφοδοτεί την κρίση στο χώρο της εκπαίδευσης, τροφοδοτεί την κρίση σε όλες τις βαθμίδες. Όταν την παραμονή της έναρξης των Πανελλαδικών Εξετάσεων, μέσα σ’ ένα κλίμα εύλογης αγωνίας των διαγωνιζομένων και των οικογενειών τους, ο κύριος Υπουργός Εθνικής Παιδείας και Θρησκευμάτων, θεωρεί ότι είναι κατάλληλη στιγμή να εξαγγείλει αλλαγή του τρόπου εισαγωγής με την προσθήκη ενός τέταρτου έτους στο Λύκειο. Αντιλαμβάνεσθε ότι δεν υπάρχει πια κοινωνική ευαισθησία. 
      Τη στιγμή που σε πολλά πανεπιστήμια υπάρχει ανοιχτή κρίση, υπάρχουν καταλήψεις, όταν διακυβεύεται το κύρος των Πρυτανικών Εκλογών, όταν αναπτύσσονται φαινόμενα βίας και ο Υπουργός Παιδείας, αντί να εμφανιστεί ως θεματοφύλακας του δημοσίου πανεπιστημίου, έρχεται να εκφράσει το ενδιαφέρον του και πάλι για τα περιβόητα μη κρατικά μη κερδοσκοπικά Α.Ε.Ι., λες και αυτό είναι η προτεραιότητα της ελληνικής κοινωνίας, τότε ο ίδιος ο Υπουργός τροφοδοτεί την κρίση.
      Ποιες είναι, άραγε, οι προτεραιότητες της Κυβέρνησης στον πιο ευαίσθητο κοινωνικό και πολιτικό χώρο, αυτόν της παιδείας; Προτεραιότητα είναι μήπως τα επαγγελματικά δικαιώματα των αποφοίτων των Κέντρων Ελευθέρων Σπουδών, των αποφοίτων Βρετανικών Πανεπιστημίων που διήλθαν ορισμένα εξάμηνα σε Ελληνικά Κέντρα Ελευθέρων Σπουδών ή προτεραιότητα είναι να ολοκληρώσουμε τη νομοθεσία, τις κανονιστικές ρυθμίσεις για τα επαγγελματικά δικαιώματα χιλιάδων αποφοίτων των Ελληνικών Πανεπιστημίων και των Ελληνικών Τ.Ε.Ι.; 
      Ποια είναι η προτεραιότητα;  Να πείσουμε την κοινωνία ότι προσβλέπουμε στο δημόσιο πανεπιστήμιο, να διασφαλίσουμε την ποιότητά του, την ανταγωνιστικότητά του, την ομαλή λειτουργία του, την επαγγελματική αποκατάσταση των πτυχιούχων του, το αντίκρισμα το ακαδημαϊκό και το επαγγελματικό των πτυχίων ή να ανοίγουμε συνεχώς τη συζήτηση για την αναθεώρηση του άρθρου 16 του Συντάγματος, λες και το πρόβλημα της παιδείας στη χώρα μας και, ιδίως, της ανώτατης εκπαίδευσης είναι πρόβλημα συνταγματικό. Λες και αυτό είναι το ζητούμενο, λες και δεν μπορούμε μέσα στο υφιστάμενο συνταγματικό πλαίσιο να αναλάβουμε ως πολιτεία τις πρωτοβουλίες που απαιτούνται, ώστε να χειραφετηθεί το δημόσιο πανεπιστήμιο, να χειραφετηθούν τα Τ.Ε.Ι., να διαμορφώσουν τη δική τους ανταγωνιστική φυσιογνωμία μέσα στο πλαίσιο μίας πλήρους αυτοδιοίκησης, που όχι απλώς την εξαγγέλλουμε, αλλά και την σεβόμαστε; 
      Δεν μπορεί να απαντήσει η Κυβέρνηση, γιατί ουσιαστικά ψεύδεται. Η προτεραιότητά της είναι η υπονόμευση, δυστυχώς, του δημοσίου πανεπιστημίου, η απαξίωσή του, η εμπέδωση της πεποίθησης στην κοινή γνώμη ότι δεν σώζεται το δημόσιο πανεπιστήμιο, ότι δεν σώζονται τα δημόσια Τ.Ε.Ι. και ότι μόνο μέσα από την ανάπτυξη «ανταγωνιστικών» θεσμών, δηλαδή μη κρατικών ή ιδιωτικών ιδρυμάτων-επιχειρήσεων, μπορεί να βρεθεί η λύση στο μεγάλο πρόβλημα της Τριτοβάθμιας Εκπαίδευσης στη χώρα μας. 
      Εάν η Κυβέρνηση δεν αλλάξει νοοτροπία, εάν δεν πιστέψει η ίδια ότι έχει υποχρέωση να υπερασπιστεί το δημόσιο πανεπιστήμιο και τα Τ.Ε.Ι., εάν δεν υπερασπιστούμε όλοι μαζί το δημόσιο σχολείο, τότε θα έχουμε καταργήσει τα πιο κρίσιμα, ευαίσθητα, θεμελιώδη χαρακτηριστικά της ελληνικής κοινωνίας, αυτά που της προσδίδουν τη δυνατότητά της να προσαρμόζεται σε καταστάσεις, αυτά που επέτρεψαν σε γενιές Ελλήνων να βελτιώσουν την κατάστασή τους μέσα σε μία γενιά, να ξεκινήσουν από φτωχικές αγροτικές οικογένειες και να εξελιχθούν κοινωνικά, επαγγελματικά, πολιτικά, αυτό που έδωσε ως ένα βαθμό στην Ελλάδα τη σημερινή της φυσιογνωμία. 
      Δεν θα μας συγχωρέσει η ιστορία, κύριε Υφυπουργέ, εάν επί των ημερών μας εδώ, στη Βουλή των Ελλήνων, και επί των ημερών της Κυβέρνησή σας το δημόσιο πανεπιστήμιο και τα δημόσια Τ.Ε.Ι. απαξιωθούν, εάν εκπέσουν στη συνείδηση των ίδιων των πολιτών, εάν οι φοιτητές και οι σπουδαστές αντιληφθούν ότι αυτό που κάνουν είναι άχρηστο, εάν νιώσουν εγκαταλελειμμένοι, εάν νιώσουν ότι δαπανούν τα καλύτερα χρόνια της ζωής τους χωρίς να έχουν προοπτική. 
      Είμαστε υποχρεωμένοι, λοιπόν, να δώσουμε σ’ αυτά τα παιδιά ασφάλεια, ελπίδα, προοπτική. Και το λιγότερο που πρέπει να γίνει, είναι να διασφαλίσουμε την ομαλή και ακώλυτη λειτουργία των δημοσίων Ανωτάτων Εκπαιδευτικών Ιδρυμάτων, Πανεπιστημιακών και Τεχνολογικών, να παρεμποδίσουμε την ανάπτυξη και την καλλιέργεια φαινομένων βίας, να πάψουμε εμείς οι ίδιοι ως πολιτεία, να πάψετε εσείς ως Κυβέρνηση να προβοκάρετε με δηλώσεις, που στη συνέχεια γίνονται η θρυαλλίδα προκειμένου να ξεσπάσουν αντιδράσεις, οι οποίες τελικά καταλύουν την ομαλή λειτουργία των Πανεπιστημίων και των Τ.Ε.Ι..
      Κυρίες και κύριοι συνάδελφοι, ο Υφυπουργός Παιδείας προηγουμένως, στη λεπτομερή παρουσίαση που έκανε, ουσιαστικά είπε ένα και μόνο πράγμα. Ότι από το 1994, έως το 2004, υπήρξε μία απαράδεκτη σε διάρκεια αντιδικία, ενώπιον του Συμβουλίου της Επικρατείας για το νομικό καθεστώς των Τ.Ε.Ι., στο πλαίσιο του άρθρου 16 του Συντάγματος και για τα επαγγελματικά δικαιώματα των αποφοίτων των Τ.Ε.Ι.. 
      Δεν έχω κανένα πρόβλημα να ομολογήσω και να πω με τον πιο έντονο τρόπο ότι αυτή η δεκαετής αντιδικία είναι απαράδεκτη για μια ευνομούμενη πολιτεία, για ένα σύγχρονο κράτος δικαίου. Η ελληνική δικαιοσύνη έχει τις δικές της ευθύνες, γιατί δημιουργεί και αναπαράγει παρόμοια φαινόμενα. Είναι τεράστιο πρόβλημα το γεγονός ότι πρέπει να περάσουν δέκα ολόκληρα χρόνια, προκειμένου να έχουμε μία οριστική εκκαθάριση τέτοιων υποθέσεων. Αυτό είναι ένα πρόβλημα που θέλει ριζοσπαστική και ριζική αντιμετώπιση, με δικονομικές ρυθμίσεις, τις οποίες είχα την ευκαιρία πριν λίγες εβδομάδες να παρουσιάσω εδώ, κατά τη συζήτηση του τελευταίου νόμου που ψήφισε η Αίθουσα, για την επιτάχυνση της διοικητικής δίκης. 
      Όμως, καλώς ή  κακώς, το 2005 με τη γνωστή απόφαση της ολομέλειας του Συμβουλίου της Επικρατείας το ζήτημα αυτό εκκαθαρίστηκε και ως προς τη νομική φύση των Τ.Ε.Ι., που είναι Ανώτατα Εκπαιδευτικά Ιδρύματα, σύμφωνα με το άρθρο 16, παράγραφος 5 του Συντάγματος, αλλά και ως προς τη συνταγματική και γενικότερα νομική βάση των επαγγελματικών δικαιωμάτων των αποφοίτων των Τ.Ε.Ι.. 
      Εμείς εγκαλούμε την Κυβέρνηση, την επερωτούμε και τη μεμφόμαστε, γιατί επί τρία ολόκληρα χρόνια με εκκαθαρισμένο το νομικό ζήτημα, δεν έκανε όλα όσα έπρεπε να κάνει, προκειμένου να αντιμετωπισθούν αυτά τα προβλήματα. Δεν μπορούμε μετά από πέντε χρόνια κυβερνητικής θητείας της Νέας Δημοκρατίας, μετά από δύο εκλογικές νίκες της Νέας Δημοκρατίας, δύο εντολές που έλαβε ο κ. Καραμανλής από τον ελληνικό λαό, να ακούμε εδώ τους Υπουργούς και τους Υφυπουργούς της Κυβέρνησης, να ασχολούνται με τις ευθύνες του ΠΑ.ΣΟ.Κ. και να αδυνατούν να αναλάβουν τη δική τους ευθύνη. 
      Λοιπόν, τα πράγματα είναι πάρα πολύ απλά. Ναι, κακώς υπήρξε αυτή η μακρά αντιδικία, κακώς έπρεπε να περιμένουμε δέκα ολόκληρα χρόνια το Συμβούλιο της Επικρατείας. Από το 2005, όμως, μέχρι το 2008, έχουν περάσει τρία ολόκληρα χρόνια χαμένα για τα Τ.Ε.Ι. και για τα επαγγελματικά δικαιώματα των πτυχιούχων τους, ενώ τα σχέδια των προεδρικών διαταγμάτων ήταν έτοιμα -παραδόθηκαν έτοιμα το 2004- και ήταν πάρα πολύ εύκολο να επιταχυνθεί η διαδικασία έκδοσης των διαταγμάτων αυτών.
       Αλλά δεν είναι μόνο τα Τ.Ε.Ι., είναι και τα Α.Ε.Ι.. Για πάνω από είκοσι  κατηγορίες, θα έλεγα, τμημάτων, δεν υπάρχουν διασφαλισμένα επαγγελματικά δικαιώματα για τα Α.Ε.Ι.. Δεν έχω ακούσει, όμως, ποτέ να γίνεται δημόσιος λόγος για το θέμα αυτό. Έχω ακούσει πολλές φορές τον Υπουργό Εθνικής Παιδείας και Θρησκευμάτων, τον Υπουργό Οικονομίας και Οικονομικών, τον ίδιο τον κ. Καραμανλή, να αναφέρονται στην κοινοτική οδηγία για τα επαγγελματικά δικαιώματα των αποφοίτων των λεγομένων κολλεγίων, για τα επαγγελματικά δικαιώματα των παιδιών που σπουδάζουν σε επιχειρήσεις που με το σύστημα της δικαιόχρησης παρέχουν εκπαιδευτικές υπηρεσίες στο όνομα δημοσίων Βρετανικών Πανεπιστημίων. Αυτό ξέρει η κοινή γνώμη, αυτό ξέρουν οι δημοσιογράφοι και οι άλλοι διαμορφωτές της κοινής γνώμης. Δεν ξέρουν ότι έχουμε δεκάδες τμημάτων των Τ.Ε.Ι. και τουλάχιστον τρεις δεκάδες τμημάτων των Α.Ε.Ι., χωρίς επαγγελματικά δικαιώματα. 
      Αυτή είναι η μεγάλη κοινωνική και θεσμική ευθύνη της Κυβέρνησής σας, κύριε Υπουργέ, και γι’ αυτό καλείστε να δώσετε εξηγήσεις σήμερα στη Βουλή. Και κυρίως, καλείστε να κάνετε όλα όσα πρέπει, προκειμένου να καλυφθεί το κενό και να διορθωθεί η κατάσταση αυτή. Δεν μας αρκούν δηλώσεις, δεν μας αρκεί μία διαβεβαίωση ρητορικού χαρακτήρα, πρέπει ταχύτατα να εκδοθούν τα αναγκαία διατάγματα. 
      Στο κάτω-κάτω, φέρτε ένα νόμο στη Βουλή και ρυθμίστε απευθείας εκ του νόμου τα θέματα αυτά, κάτι που μπορεί να γίνει γρηγορότερα από τη δυστυχώς μακρόσυρτη διαδικασία της έκδοσης κανονιστικών προεδρικών διαταγμάτων και κυρίως, πείτε με καθαρό και σαφή πολιτικό λόγο, ότι προτεραιότητα μας είναι το δημόσιο πανεπιστήμιο, το δημόσιο Τ.Ε.Ι., τα επαγγελματικά δικαιώματα των αποφοίτων. 
      Επειδή είμαστε παραμονές εισαγωγικών εξετάσεων, θέλω από το Βήμα αυτό να απευθυνθώ σε όλες τις κατηγορίες παιδιών που τελειώνουν την ελληνική Δευτεροβάθμια Εκπαίδευση. Εάν θεωρούμε ότι η ζήτηση για θέσεις στην Τριτοβάθμια Εκπαίδευση είναι μεγαλύτερη από την προσφορά, εάν θεωρούμε ότι πρέπει να αντιμετωπίσουμε πλήρως και να εκμηδενίσουμε την αναγκαστική φοιτητική μετανάστευση –δεν αναφέρομαι στα παιδιά που ούτως ή άλλως θέλουν, γιατί έχουν την κοινωνική και οικονομική άνεση να σπουδάσουν στο εξωτερικό- εάν θέλουμε να την καταργήσουμε ούτως ή άλλως και εάν θέλουμε να αντιμετωπίσουμε τα παιδιά που κάθε χρόνο καταφεύγουν στην μετά-λυκειακή εκπαίδευση, στα λεγόμενα κολλέγια, στα Κέντρα Ελευθέρων Σπουδών, ας αυξήσουμε τις θέσεις στην ελληνική Τριτοβάθμια Εκπαίδευση. Ας δούμε, επιτέλους, που υπάρχει το πρόβλημα. 
      Στα περισσότερα τμήματα θα μπορούσε κάλλιστα όποιος επιθυμεί να εγγραφεί και να δούμε με ποιόν τρόπο στα περιζήτητα τμήματα –εκεί όπου απαιτούνται υψηλοί βαθμοί, εκεί όπου είναι μεγάλος ο ανταγωνισμός- θα μπορούσε να γίνει επιλογή με δικαίωμα δεύτερης και τρίτης ευκαιρίας. 
      Δεν μπορεί όμως να ισχυριζόμαστε, ότι για το πρόβλημα της φοιτητικής μετανάστευσης και για το πρόβλημα των κολεγίων, δηλαδή ουσιαστικά μίας εσωτερικής μετανάστευσης εκτός δημοσίου πανεπιστημίου και δημοσίων Τ.Ε.Ι., φταίει το δημόσιο Πανεπιστήμιο και το δημόσιο Τ.Ε.Ι.. Φταίει η ανυπαρξία εκπαιδευτικής πολιτικής και φταίνε οι σκόπιμα καλλιεργούμενες παρεξηγήσεις στο δημόσιο λόγο, οι οποίες αναπαράγονται διαρκώς γιατί υπάρχει ένας και μόνο πολιτικός και ιδεοληπτικός στόχος, όταν προέρχεται από μια Κυβέρνηση συντηρητική, με σκληρά ταξικά αντανακλαστικά, όπως η Κυβέρνηση του κ. Καραμανλή: η υπονόμευση και η απαξίωση του δημόσιου πανεπιστημίου. Έ, ας σταματήσει, λοιπόν, αυτό! Αυτό είναι μια προσβολή στη νοημοσύνη των Ελλήνων, είναι μια προσβολή στις αρχές της ισότητας και της αξιοκρατίας και αυτές τις προσβολές η κοινωνία κατά βάθος –και λέω κατά βάθος γιατί, δυστυχώς, παροδικά φαίνεται να μην υπάρχουν αντανακλαστικά- δεν τις ανέχεται. Αυτό ας το αντιληφθείτε, κύριε Υπουργέ, και εσείς και ο Πρωθυπουργός σας!
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστούμε.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Ιωάννης Γιαννέλης – Θεοδοσιάδης, Βουλευτής Λέσβου.
      ΙΩΑΝΝΗΣ ΓΙΑΝΝΕΛΗΣ – ΘΕΟΔΟΣΙΑΔΗΣ: Ευχαριστώ, κύριε Πρόεδρε.
      Να ευχηθούμε και εμείς στα παιδιά τα οποία διαγωνίζονται, καλή επιτυχία και ό,τι το καλύτερο γι’ αυτά.
      Μου έκανε εντύπωση, ότι όλοι σχεδόν οι επερωτώντες Βουλευτές του ΠΑ.ΣΟ.Κ. ξέφυγαν από το θέμα τους και ασχολήθηκαν με την αγωγή του κ. Βγενόπουλου εναντίον του Αρχηγού της Αξιωματικής Αντιπολίτευσης κ. Παπανδρέου. Είναι θεμιτό να στηρίζετε και να υπερασπίζετε τον Πρόεδρό σας, όμως η αναφορά στην Κυβέρνηση θεωρώ ότι είναι υποκριτική και υποβολιμαία.
      Πιστεύετε ότι αυτή η Κυβέρνηση ή οποιαδήποτε άλλη κυβέρνηση, έχει τη δυνατότητα να προσδιορίσει τον τρόπο με τον οποίο ο οποιοσδήποτε πολίτης ασκεί τα συνταγματικά, κατοχυρωμένα δικαιώματά του, δίκαια ή άδικα; 
      ΒΑΣΙΛΕΙΟΣ ΚΕΓΚΕΡΟΓΛΟΥ: Όταν πρόκειται για Κυβερνητικά στελέχη.
      ΙΩΑΝΝΗΣ ΓΙΑΝΝΕΛΗΣ – ΘΕΟΔΟΣΙΑΔΗΣ: Σας παρακαλώ!
      Πιστεύετε ότι μπορεί η νομοθετική εξουσία να ασκήσει επιρροή στον κάθε πολίτη; Πιστεύετε ότι η Κυβέρνηση, μπορεί να ασκήσει οποιαδήποτε επιρροή; Υπάρχουν τα δικαστήρια τα οποία θα αποφανθούν. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Ο Πρόεδρος της Ανεξάρτητης Αρχής είναι πολίτης;
      ΙΩΑΝΝΗΣ ΓΙΑΝΝΕΛΗΣ – ΘΕΟΔΟΣΙΑΔΗΣ: Τι θέλετε; Να παρέμβει η Κυβέρνηση σ’ έναν ιδιώτη, ο οποίος ασκεί αγωγή εναντίον ενός πολιτικού προσώπου, οποιουδήποτε πολιτικού προσώπου;
      ΒΑΣΙΛΕΙΟΣ ΚΕΓΚΕΡΟΓΛΟΥ: Ο Μιχαλολιάκος είναι πολίτης;
      ΠΡΟΕΔΡΕΥΩΝ (Αναστάσιος Νεράντζης): Κύριε Κεγκέρογλου, σας παρακαλώ. Κανένας δεν διέκοψε κανέναν άλλον.
      ΙΩΑΝΝΗΣ ΓΙΑΝΝΕΛΗΣ – ΘΕΟΔΟΣΙΑΔΗΣ: Άλλωστε και ο Κυβερνητικός Εκπρόσωπος έκανε τη δήλωσή του και  για την περίπτωση του κ. Τσίπρα και για την περίπτωση του κ. Γεώργιου Παπανδρέου. Δεν είναι θέμα της Κυβέρνησης ή της Βουλής.
      Για το συγκεκριμένο θέμα όμως, που επερωτάτε σήμερα την Κυβέρνηση, θα ήθελα να πω ότι ο χώρος τον οποίο επιλέξατε για να ελέγξετε την Κυβέρνηση και να επερωτήσετε τον αρμόδιο Υπουργό, δεν είναι ο κατάλληλος χώρος, δεν είναι ο χώρος στον οποίο έχετε και τις καλύτερες των επιδόσεών σας.
      Υπάρχουν άλλα κομμάτια της πολιτικής ζωής στα οποία είχατε καλές επιδόσεις και θα μπορούσατε να το πράξετε. Στο θέμα της παιδείας όχι, όμως. Γιατί η Τριτοβάθμια Εκπαίδευση έχει υποστεί τα πάνδεινα από τη δική σας κυβέρνηση, από τις δικές σας παλινωδίες τόσο στα χρόνια που θητεύσατε στην εξουσία όσο και τώρα ως Αντιπολίτευση. Ως κυβέρνηση διότι τότε οι Υπουργοί Παιδείας αναιρούσε ο ένας τις  πολιτικές αποφάσεις του άλλου  και ως Αντιπολίτευση τώρα διότι στερείστε προγράμματος, στερείστε πολιτικής γραμμής πλεύσης και δεν έχετε μια συγκεκριμένη γραμμή πάνω στα θέματα της παιδείας. Απεδείχθη πάρα πολλές φορές αυτό. 
      Και, δυστυχώς, η πολιτική σας ιστορία φαίνεται ότι δεν έχει καλή σχέση με την πολιτική σας μνήμη. Δεν θυμάστε τι κάνατε στο παρελθόν, πώς λειτουργούσατε ως κυβέρνηση και πώς λειτουργείτε τώρα ως Αντιπολίτευση. Το χειρότερο δε όλων είναι ότι δεν έχετε την πολιτική ευθύτητα, δεν έχετε την ντομπροσύνη, όταν κάπου διαπράττετε ένα λάθος, να το παραδεχθείτε δημόσια. Το σφάλλειν είναι ανθρώπινο. Όλοι κάνουμε λάθη. Αντί, όμως, να αλλάζετε πορεία και να μην είστε δίγλωσσοι τις περισσότερες φορές, θα ήταν καλό να είχατε μια συγκεκριμένη γραμμή πλεύσης. 
      Δυστυχώς, φοβάμαι ότι το ΠΑ.ΣΟ.Κ. γίνεται ο ουραγός της Αριστεράς. Το είπαν και άλλοι αυτό. Το επαναλαμβάνω και εγώ σήμερα διότι προσπαθείτε να ξεπεράσετε τα δικά σας τα προβλήματα βγαίνοντας πάνω από ορισμένες θέσεις των αριστερών κομμάτων.
       Και βέβαια συμμερίζεσθε την ακραία άποψη κάποιων μικρότερων κομμάτων, κάποιου συγκεκριμένου κόμματος το οποίο λέει ότι δεν θα εφαρμόσει το νόμο-πλαίσιο. Δεν μπόρεσα να το καταλάβω αυτό ποτέ. Πώς λέτε ότι η Μειοψηφία θα ελέγξει την Πλειοψηφία; Ένας νόμος που ψηφίστηκε από το Εθνικό Κοινοβούλιο μ’ αυτήν τη συγκεκριμένη Πλειοψηφία δεν θα εφαρμοστεί; Ποια είναι η εικόνα που παρουσιάζουμε προς τα έξω ως Βουλή, ως πολιτικοί άνδρες αυτού του τόπου, ως ταγοί αυτού του τόπου, όταν καλούμε τους πολίτες να μην εφαρμόσουν το συγκεκριμένο νόμο τον οποίο ψήφισε αυτή η Κυβέρνηση; Κακός ο νόμος κατά την άποψή σας; Όταν γίνετε κυβέρνηση, να τον αλλάξετε. Dura lex, sed lex. Πώς να το κάνουμε; Ας μην παρουσιάζουμε, όμως, αυτή την άθλια εικόνα προς τα έξω, προς τους νέους ανθρώπους, ότι δια της βίας ο νόμος δεν θα εφαρμοστεί. Θα εφαρμοστεί, διότι η πολιτεία έχει χίλιους τρόπους να υποβάλει τον τρόπο κατά τον οποίο θα εφαρμόζεται ένας νόμος.
      Έτσι, λοιπόν, κύριοι συνάδελφοι, θέλω να πιστεύω ότι κάνετε ζημιά στην Τριτοβάθμια Εκπαίδευση. Ζημιώσατε ιδιαίτερα τους φοιτητές των Τ.Ε.Ι..  Γι’ αυτούς για τους οποίους πράγματι σήμερα χύνετε κροκοδείλια δάκρυα, αυτούς ακριβώς τους ζημιώσατε εσείς. Σας είπε ο Υπουργός, προηγουμένως, με ποιον τρόπο τους ζημιώσατε και θα τον επαναλάβω και εγώ. 
      Πράγματι ο νόμος με τον οποίο συστήθηκαν τα Τ.Ε.Ι. ήταν ο ν. 1404/1983. Πολύ καλά κάνατε και τα συστήσατε και μπράβο σας που το κάνατε τότε. Όμως, από εκεί και πέρα αφήσατε τα πράγματα στην τύχη τους. Είχατε τότε μια λογική  -ήσασταν στα επάνω σας ως ΠΑ.ΣΟ.Κ. τότε επί Ανδρέα Παπανδρέου- ότι κάθε πόλη και πανεπιστήμιο, κάθε χωριό και Τ.Ε.Ι.. Σωστό. Ήταν εύηχο το σύνθημά σας, ακουγόταν πάρα πολύ σωστά ιδίως προς τη νεολαία. Ακουγόταν σωστά, όμορφα. Όμως, τα εγκαταλείψατε στην τύχη τους από εκεί και πέρα και δεν εξασφαλίσατε τα επαγγελματικά τους δικαιώματα. Τους δίνατε ένα πτυχίο χωρίς αντίκρισμα. 
      Τους αφήσατε, λοιπόν, χωρίς κατοχύρωση των επαγγελματικών τους δικαιωμάτων. Γιατί συνέβη αυτό; Όπως λέτε και μέσα στην επερώτησή σας, στο άρθρο 25 υπήρχε η υποχρέωση της πολιτείας ένα εξάμηνο πριν βγει η πρώτη «φουρνιά» των φοιτητών να εκδοθεί το σχετικό προεδρικό διάταγμα. 
      Έκτοτε μόνο το 1989 –τότε τον περισσότερο χρόνο νομίζω ότι ήταν κυβέρνηση η Νέα Δημοκρατία- εξεδόθησαν αρκετά προεδρικά διατάγματα. Όμως, στη συνέχεια εγκαταλείψατε τα πράγματα στην τύχη τους. Την περίοδο του 1994 μέχρι το 2004 που αναλάβαμε εμείς την εξουσία εκδόθηκαν μόνο οκτώ προεδρικά διατάγματα. Και είπε πριν ο κ. Βενιζέλος για μας, ότι μπορείτε τώρα δια νόμου να καλύψετε το πρόβλημα που υπάρχει και να μην έχουμε το πρόβλημα των προεδρικών διαταγμάτων και να ψηφίσουμε ένα νόμο. Επί δέκα χρόνια, κύριε Βενιζέλο, δεν είχατε αυτή τη δυνατότητα να ψηφίσετε ένα σχετικό νόμο, ώστε να μην παρέλθει αυτή η δεκαετία και να βρίσκονται σήμερα σε δύσκολη θέση τα παιδιά που αποφοιτούν από τα Τ.Ε.Ι.; 
      Δεν το πράξατε, κύριοι του ΠΑ.ΣΟ.Κ.. Τώρα κατηγορείτε την Κυβέρνηση για κάτι που εσείς δεν κάνατε. Είναι συνήθης αυτή η διγλωσσία σας. Όταν επιτυγχάνουμε κάτι στο οποίο εσείς αποτύχατε, συνεχίζετε να δημαγωγείτε και να κατηγορείτε τη Νέα Δημοκρατία. Το ίδιο κάνατε και στην περίπτωση του Ο.Τ.Ε. και στα Ανώτατα Εκπαιδευτικά Ιδρύματα, στα μη κρατικά πανεπιστήμια. Φυγομαχήσατε και φύγατε από τη Βουλή, χωρίς να έρθετε να υπερασπιστείτε το άρθρο 16, την δική σας άποψη. Αυτό το έκαναν τα μικρά κόμματα και μπράβο τους που ήρθαν, αγωνίστηκαν. Να δούμε αν θα περάσει η άποψή τους. 
      Νομίζω, λοιπόν, ότι αδικείτε και την Κυβέρνηση και τον Υπουργό μ’ αυτήν την επερώτηση. Τους αδικείτε, γιατί μόνο το 2006, όπως σας είπε ο Υπουργός, εξεδόθησαν δύο ή τρία προεδρικά διατάγματα που κάλυψαν δέκα επαγγέλματα απ’ αυτά που αναφέρονται στα Τεχνολογικά Εκπαιδευτικά Ιδρύματα. 
      ΠΡΟΕΔΡΕΥΩΝ (Αναστάσιος Νεράντζης):   Ο Πρόεδρος ο κ. Κακλαμάνης έχει ζητήσει το  λόγο.
      Ορίστε, κύριε Πρόεδρε, έχετε το λόγο.
       ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θέλω να απαντήσω ευθύς αμέσως στον αγαπητό συνάδελφο και Κοινοβουλευτικό Εκπρόσωπο της Νέας Δημοκρατίας. Αυτά είναι τα μειονεκτήματα της νεότητος, αγαπητέ συνάδελφε, διότι ασφαλώς το 1983 πριν από εικοσιπέντε χρόνια δεν θα ήσασταν σε θέση τότε να γνωρίζετε τι εσήμανε η κατάργηση των περίφημων Κ.Α.Τ.Ε.Ε. και η ίδρυση των Τ.Ε.Ι., τα οποία με το νόμο 1404 του οποίου ήμουν εισηγητής ως αρμόδιος Υπουργός ….
      ΙΩΑΝΝΗΣ ΘΕΟΔΟΣΙΑΔΗΣ-ΓΙΑΝΝΕΛΛΗΣ:  Σας συνεχάρην γι’ αυτό.
      ΑΠΟΣΤΟΛΟΣ ΚΑΚΛΑΜΑΝΗΣ: Σας ευχαριστώ.
      Αλλά η τότε κυβέρνηση του Ανδρέα Παπανδρέου και εγώ ως Υπουργός Εθνικής Παιδείας και Θρησκευμάτων δεν περιοριστήκαμε μόνο στο να ψηφίσουμε ένα νόμο. Επί τέσσερα χρόνια και μέχρι της αποχωρήσεώς μου από το Υπουργείο Εθνικής Παιδείας και Θρησκευμάτων σας πληροφορώ ότι συνετελέστη μία πραγματική επανάσταση που αφορούσε και την κοινωνία μας και την οικονομία της χώρας. Δυστυχώς, είμαστε η μόνη χώρα στη Νοτιοανατολική Ευρώπη και στη Δυτική Ευρώπη, αλλά και στις χώρες του πρώην υπαρκτού σοσιαλισμού, όπου και η Τεχνική και Επαγγελματική Εκπαίδευση, η Δευτεροβάθμια και η Τριτοβάθμια Τεχνολογική Εκπαίδευση, δυστυχώς, ήταν και εξακολουθούν σε σημαντικό βαθμό να είναι υποβαθμισμένες στη συνείδηση των απλών ανθρώπων, της ελληνικής οικογένειας, της νεολαίας μας, σε σχέση με το μονόδρομο Δευτεροβάθμιας Εκπαίδευσης και Πανεπιστημίου.
      Εκεί κατά κανόνα η κατάληξη είναι τίτλοι σπουδών άνευ αντικρίσματος, όχι στις πραγματικές σπουδές –δεν θα θίξω αυτό το θέμα- αλλά σε ό,τι αφορά την προένταξη στην παραγωγή, στην επαγγελματική απασχόληση και κοινωνική καταξίωση των νέων ανθρώπων. 
      Θέλω να πληροφορήσω, κύριε Πρόεδρε, τον αγαπητό συνάδελφο ότι τα Τεχνολογικά Εκπαιδευτικά Ιδρύματα, όπως ιδρύθηκαν, αποτελούσαν τον τεχνολογικό τομέα της Τριτοβάθμιας Εκπαίδευσης, ισότιμο με τα πανεπιστήμια, διότι ο ίδιος νόμος καθόριζε κριτήρια για το διδακτικό, το εκπαιδευτικό προσωπικό των Τεχνολογικών Εκπαιδευτικών Ιδρυμάτων ανάλογα των πανεπιστημίων, ώστε να έχουν την τύχη, και ο ν. 1404 και τα Τ.Ε.Ι. που είχαν τα πανεπιστήμια και ο ν. 1268, με τον οποίο έγιναν οι μεγάλες αλλαγές στην πανεπιστημιακή εκπαίδευση, που αν είχαμε εμμείνει σ’ αυτές –και οι κυβερνήσεις του ΠΑ.ΣΟ.Κ. και οι κυβερνήσεις των τριάμισι ετών, από τον Ιούνιο του 1989 μέχρι τον Σεπτέμβριο του 1993- θα είχαμε πολύ καλύτερα πανεπιστήμια. 
      Δυστυχώς, όμως εδώ υπάρχει και η ευθύνη και των κομμάτων, την οποία βλέπουμε και σήμερα. Και αν υπάρχει κάτι στο οποίο εγώ -και στο νόμο της κ. Γιαννάκου και τώρα στην εφαρμογή του- συμφώνησα και συμφωνώ, είναι η συμμετοχή των φοιτητών -διότι αυτή ήταν η βασική αρχή του νόμου-πλαισίου για τα πανεπιστήμια, όπως και του νόμου-πλαίσιου για τα Τ.Ε.Ι., του ν. 1404- η μαζική συμμετοχή των φοιτητών, όχι των εκπροσώπων ενός σε κάθε τμήμα ή σχολή ή κάθε ίδρυμα. 
      Αυτό είναι μια πτυχή του σημερινού προβλήματος. Και σ’ αυτό, όπως γνωρίζετε, το ΠΑ.ΣΟ.Κ., με συναίσθηση της ευθύνης του, τοποθετείται θετικά υπέρ της συμμετοχής των φοιτητών και δεν νίπτει τας χείρας του, όπως κάνει άλλη πλευρά του πολιτικού μας φάσματος ή δεν συμβάλλει στην πυροδότηση μιας νέας έκρηξης στα πανεπιστήμια, κύριε Πρόεδρε, που οφείλεται κατά μεγάλο ποσοστό –δεν είναι εδώ, ο κ. Υπουργός, δυστυχώς για να μιλήσω πιο ελεύθερα- στην επιπολαιότητα το λιγότερο των πολιτικών χειρισμών. 
      Είχα πει στο μακαρίτη Τρίτση κάτι που ισχύει για όλους τους Υπουργούς Παιδείας. Ο Υπουργός Παιδείας βρίσκεται σ’ ένα χώρο με αντικείμενα εύθραυστα και μεγάλης αξίας, που, αν από εκεί που βρίσκεται πετάει πέτρες στους διερχόμενους, κινδυνεύει πολύ γρήγορα να γίνουν όλα «γυαλιά καρφιά». Αυτό να πείτε στον κ. Υπουργό, τον κ. Στυλιανίδη ο οποίος, όπως σωστά παρατήρησε ο κ. Βενιζέλος, παραμονές των γενικών εξετάσεων για την εισαγωγή στα πανεπιστήμια και τα Τ.Ε.Ι., επιπολαιότατα –επαναλαμβάνω- εξαγγέλλει τα εξής: 
      Ανακοινώνει πρώτα-πρώτα την αντικατάσταση μελών της Κεντρικής Επιτροπής των εξετάσεων. Το ίδιο λάθος είχατε κάνει και πρόπερσι, ακριβώς λίγο πριν αρχίσουν αυτές οι εξετάσεις. Εξαγγέλλει επίσης αλλαγή του συστήματος. 
      Για να πει ότι θα προστεθεί ένα έτος. Κι εγώ θα θυμίσω ότι είχατε καταργήσει για κόστος 300.000.000 δραχμών περίπου το 1989, η Υπουργός Παιδείας, τότε, και ο κ. Παλαιοκρασσάς ως Υπουργός Οικονομικών, με μία μονοκονδυλιά τα μεταλυκειακά προπαρασκευαστικά κέντρα στα οποία είχαν ενσωματωθεί οι περισσότεροι εκπαιδευτικοί των διαφόρων φροντιστηρίων για τα Πανεπιστήμια και την τεχνολογική εκπαίδευση τότε. Αυτό το θεσμό που σύμφωνα με τα στοιχεία του Υπουργείου Εθνικής Παιδείας και Θρησκευμάτων είχε πλήρη επιτυχία, από τα διάφορα φροντιστήρια, των υποψηφίων για την εισαγωγή στα Πανεπιστήμια και στα Τ.Ε.Ι. τον καταργήσατε, επαναλαμβάνω, το 1989 διότι κόστιζε 250-300.000.000 δραχμές. 
      Τώρα, λοιπόν, λέτε θα προσθέσουμε ένα έτος στο λύκειο ή θα βάλουμε ένα προπαρασκευαστικό έτος στα Πανεπιστήμια και στα Τ.Ε.Ι.. Πού; Στην  Ελλάδα  που -συνεχίζεται και επί των ημερών σας- όποιος μπήκε και κάθισε σε μία καρέκλα, μα είτε για τρεις μήνες γιατί έτσι προσελήφθη είτε οπωσδήποτε είναι εντελώς προσωρινή αυτή η κατάστασή του, θεωρεί εαυτόν μόνιμο. Ποιόν θα αποφασίσουν τα πανεπιστήμια και στην κατάσταση αυτή που τα αφήνετε και σε αυτή που τα οδηγείτε, να πουν αύριο μετά τη φοίτηση στο προπαρασκευαστικό έτος ότι «τώρα είναι ώρα να φύγεις;». 
      Ακόμη, κύριε Πρόεδρε, είναι χαρακτηριστικό ότι και στα πανεπιστήμια και στα Τ.Ε.Ι. στις γραπτές εξετάσεις, τα γραπτά σε ό,τι αφορά τα στοιχεία του εξεταζομένου, είναι ακάλυπτα. Αυτό είναι πρωτοτυπία που θα μπορούσε να είχε κάποια αξία πριν από πάρα πολλές δεκαετίες, όπου ήταν γνωστοί και αξιολογούνταν οι φοιτητές από τους ίδιους τους καθηγητές που δίδασκαν. Τώρα ακούγονται χίλια δύο πράγματα σε ό,τι αφορά τον τρόπο βαθμολόγησης και προώθησης των παιδιών στα πανεπιστήμια και στα Τ.Ε.Ι..
      Κύριε Πρόεδρε, ήθελα κλείνοντας να θέσω αυτό το τεράστιο για μένα ζήτημα κοινοβουλευτικής τάξης. Αφορά τη λειτουργία και το κύρος του Κοινοβουλίου. Τιμώ τον κ. Ταλιαδούρο -και το γνωρίζει- και όλους τους συναδέλφους, στους οποίους ως Υφυπουργούς έχουν μεταβιβαστεί –όπως και στους γενικούς γραμματείς και στους γενικούς διευθυντές- αρμοδιότητες των Υπουργών. Όμως υπάρχει η διάταξη του Συντάγματος που ορίζει ποιοι αποτελούν το Υπουργικό Συμβούλιο και ποιοι είναι υπεύθυνοι έναντι της Βουλής για τις αποφάσεις που λαμβάνουν, για την πολιτική που εφαρμόζουν. Είναι οι Υπουργοί. Εδώ έχουμε αυτά τα τέσσερα χρόνια και πλέον φθάσει στο σημείο να κυριαρχήσει πια μία παράδοση που σημαίνει ότι μπορεί εδώ οι Βουλευτές να επερωτούν αλλά θα απαντήσει ο Υπουργός με τον Υφυπουργό. Αυτό συνέβη και πριν από λίγες ημέρες για το τεράστιο θέμα της ακρίβειας και του οργίου των μονοπωλίων και των καρτέλ με τον κύριο Υπουργό Ανάπτυξης που έστειλε, τον Υφυπουργό του, ο οποίος, χωρίς καμμία στήριξη, καμμία δυνατότητα να έχει κάποιο αποτέλεσμα, προσπαθεί. Λοιπόν, και ο κ. Ταλιαδούρος σωστά ήρθε να μας πει αυτά που υπηρεσιακά μας είπε γιατί είναι και περιορισμένες οι αρμοδιότητές του. 
      Εδώ τίθενται πολιτικά ζητήματα, τι είδους παιδεία θέλετε. Θέλετε αυτό που γίνεται στην υγεία, όπου οργιάζουν τα διάφορα ιδιωτικά κέντρα υγείας; Θέλετε αυτή να είναι η κατάληξη και του δημόσιου εκπαιδευτικού μας συστήματος; Δεν μπορώ να φανταστώ, κύριε Πρόεδρε, ότι αυτό που ως νέος φοιτητής είχα υποστεί  -οι εγγραφές μου γίνονταν κατά το Δεκέμβρη ή Γενάρη μήνα αφού έπρεπε να πάρω και το δώρο Χριστουγέννων γιατί ως εργαζόμενος φοιτητής δεν είχα άλλη δυνατότητα- θα ίσχυε και σήμερα. 
      Αυτό, δηλαδή, έπειτα από πενήντα χρόνια, επιφυλάσσετε για τα παιδιά των νεοτέρων, για τα εγγόνιά μας; Η Ελλάδα έχει ανάγκη από την έρευνα και γενικά τις μεταπτυχιακές σπουδές στα πανεπιστήμια, στα Τ.Ε.Ι.; Εσείς προβλέπετε δίδακτρα. Τι σημαίνει αυτό; Έτσι θα ανταγωνιστείτε αυτό που λέτε, τα μη κρατικά, ιδιωτικά, μη κερδοσκοπικά πανεπιστήμια; 
      Δείτε τι γίνεται με τα διάφορα ιδιωτικά κέντρα υγείας. Χρήμα ρέει, κύριε Πρόεδρε, στα μέσα ενημέρωσης. Το πιο ασήμαντο περιστατικό παρουσιάζεται ως πρώτο θέμα στα δελτία ειδήσεων, διότι αυτό προάγει τον κάθε επιχειρηματία που εμπορεύεται την υγεία του κοσμάκη. Όποιο περιστατικό συμβεί σ’ ένα κρατικό νοσοκομείο, αυτό προβάλλεται βέβαια προς την αντίθετη κατεύθυνση. 
      Κύριε Πρόεδρε, κλείνω ανακοινώνοντας στο Σώμα κάτι το οποίο ο κ. Ταλιαδούρος ίσως το γνωρίζει, γιατί ήμασταν μαζί στη Γενική Συνέλευση της Επιστημονικής Ένωσης Τεχνολογικής Εκπαίδευσης Μηχανικών, όπου μας παραπονέθηκαν ότι ζητούσαν επί ενάμιση χρόνο να τους δεχθεί ο Υπουργός Περιβάλλοντος, Χωροταξίας και Δημοσίων Έργων και δεν τους εδέχετο. Κι εσείς δείξατε προθυμία και εγώ πήρα τον κύριο Υπουργό, τον παρακάλεσα, και μου υπεσχέθη ότι σε μια εβδομάδα θα τους δει οπωσδήποτε. Συνολικά, κύριε Πρόεδρε, έχουν περάσει τρία χρόνια. Η διοίκηση του Τεχνικού Επιμελητηρίου Ελλάδος, αυτός ο «βραχνάς» για την ελληνική κοινωνία και οικονομία, που κάποτε αποτελούσε προπομπό για σοβαρές διεργασίες και ανακατατάξεις στην ελληνική κοινωνία, σήμερα αποτελεί την πλέον σκληρή συντεχνία. Εκεί, κύριε Θεοδοσιάδη, σκόνταφτε και κάθε προσπάθεια για τα Τ.Ε.Ι.. Αυτή είναι η πραγματικότητα. Και σκόνταφτε και επί ΠΑ.ΣΟ.Κ. και τώρα επί Νέας Δημοκρατίας. Διότι αυτοί οι οποίοι ελέγχουν και το Τεχνικό Επιμελητήριο είναι γνωστοί μεγαλομελετητές και μεγαλοκατασκευαστές των οποίων, κύριε Πρόεδρε, είναι δέσμια και αυτή η Κυβέρνηση. Ο κ. Σουφλιάς δέχεται επανειλημμένως και ανταποκρίνεται πλήρως σ’ αυτά τα συμφέροντα, είτε συντεχνιακά είναι είτε οικονομικά, μεγαλοκατασκευαστών και άλλων, που ελέγχουν και την ενημέρωση του ελληνικού λαού, αλλά όσον αφορά την έκφραση των αποφοίτων των τεχνολογικών εκπαιδευτικών ιδρυμάτων, αγαπητέ κύριε Θεοδοσιάδη, απαξιοί επί τρία χρόνια να δεχθεί έστω και για λίγο στο γραφείο του να ακούσει τα αιτήματά τους, στα οποία αναφέρθηκαν εδώ οι συνάδελφοί μου και δεν νομίζω ότι πρέπει εγώ να σας απασχολήσω άλλο. Άλλωστε και ο χρόνος της ομιλίας μου έχει λήξει προ πολλού.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Μελά έχει το λόγο. 
      ΠΑΝΑΓΙΩΤΑ - ΕΥΑ ΜΕΛΑ: Ευχαριστώ, κύριε Πρόεδρε.
      Είναι φανερό, κύριοι Βουλευτές, ότι με αφορμή τη σημερινή συζήτηση για τα επαγγελματικά δικαιώματα των αποφοίτων των Τ.Ε.Ι., που επανέρχονται συνεχώς, γίνεται μια συστηματική προσπάθεια αποπροσανατολισμού από τα πραγματικά προβλήματα που γεννάει η υλοποίηση της πολιτικής της Ευρωπαϊκής Ένωσης από την Κυβέρνηση σήμερα αλλά και από την προηγούμενη κυβέρνηση του ΠΑ.ΣΟ.Κ. στο χώρο της παιδείας αλλά και της εργασίας. 
      Για παράδειγμα, γίνεται προσπάθεια να παρουσιαστεί και μέσα από το κείμενο της επερώτησης του ΠΑ.ΣΟ.Κ. ότι για την ανεργία των αποφοίτων φταίει το ότι είναι σε εκκρεμότητα τα επαγγελματικά δικαιώματα των αποφοίτων των Τ.Ε.Ι.. Πρόσφατα η Κυβέρνηση της Νέας Δημοκρατίας μέσω του Υπουργού Παιδείας ανακοίνωσε τη θέσπιση επαγγελματικών δικαιωμάτων σε πενήντα έξι Τμήματα των Α.Ε.Ι. – Τ.Ε.Ι. επισημαίνοντας ότι συναντούν απλά κάποιες δυσκολίες στην αγορά της εργασίας. Η ουσία όμως, κύριοι Βουλευτές, είναι μια: η σταθερή και επίμονη προσπάθεια να υλοποιηθούν οι κατευθύνσεις της Μπολόνια, να προσαρμόσουν και να υποτάξουν την εκπαίδευση, ιδιαίτερα την ανώτατη, στη στρατηγική της Λισαβόνας, προκειμένου να υπερασπίσει τα κέρδη του μεγάλου κεφαλαίου και να ενισχύσει την ανταγωνιστικότητα των επιχειρήσεων και την κερδοφορία τους. Και αυτήν την πολιτική υλοποιεί σήμερα η Νέα Δημοκρατία, όπως την είχε υλοποιήσει παλιότερα και το ΠΑ.ΣΟ.Κ..
      Με όλα αυτά τα μέτρα προωθείται η δημιουργία τριών κύκλων σπουδών, όπου στον πρώτο κύκλο παρέχονται γενικόλογες σπουδές που θα διαμορφώνουν μια πλατιά μάζα φθηνού, ευέλικτου εργατικού δυναμικού, χωρίς δικαιώματα, χωρίς προσδοκίες από το χώρο της εργασίας. Αυτή την ανάγκη υπηρετεί η περιβόητη σύνδεση της εκπαίδευσης των πανεπιστημίων με την αγορά.
      Να θυμίσουμε ότι η Διακήρυξη της Μπολόνια και οι μετέπειτα αποφάσεις έχουν βασικό στόχο την πλήρη ιδιωτικοποίηση της εκπαίδευσης και να θυμίσουμε επίσης ότι η Διακήρυξη της Μπολόνια για την ανώτατη εκπαίδευση έγινε το 1999. 
      Ακριβώς, λοιπόν, αυτή την πολιτική της υποβάθμισης της ανώτατης εκπαίδευσης υπηρετούσε και η υποτιθέμενη ανωτατοποίηση των Τ.Ε.Ι., η οποία όχι μόνο δεν έλυσε κανένα ουσιαστικό πρόβλημα, αλλά αντίθετα όξυνε τα προβλήματα δραματικά, αφού η ανωτατοποίηση, κύριοι Βουλευτές, δεν γίνεται με βαφτίσια, αλλά με βάση έναν σχεδιασμό που πρέπει να γίνεται στη βάση των επιστημονικών αντικειμένων και με αύξηση κονδυλίων και υποδομών, πράγμα που δεν έγινε.
      Άλλωστε και σήμερα η Ευρωπαϊκή Ένωση προωθεί με διάφορα μέτρα τη δημιουργία μιας «σούπας» –κυριολεκτικά- μεταλυκειακής, όπου θα εμπλέκονται τα πάντα, από τα Ινστιτούτα Επαγγελματικής Κατάρτισης και τα Κέντρα Ελευθέρων Σπουδών μέχρι τα πανεπιστημιακά ιδρύματα, γιατί αυτό θα διασφαλίζει –όπως ισχυρίζεται- τη μέγιστη κινητικότητα και ευελιξία τόσο στην εκπαίδευση όσο και στην αγορά εργασίας. Και αυτό για εμάς πλήττει την ίδια την επιστήμη, πλήττει τους σπουδαστές και φέρνει συγκρούσεις μεταξύ των αποφοίτων των διαφόρων σχολών.
      Οι κυβερνήσεις του ΠΑ.ΣΟ.Κ. στα προηγούμενα χρόνια έφτιαχναν τμήματα με βάση το νέο ευρωπαϊκό προσανατολισμό, αξιοποιώντας τα ευρωπαϊκά κονδύλια, για να δώσουν μεταξύ άλλων ώθηση στην υποταγή της ανώτατης εκπαίδευσης στις δυνάμεις της αγοράς, πράγμα που λεγόταν και επίσημα. Επικαλείται μάλιστα το ΠΑ.ΣΟ.Κ. με τη συγκεκριμένη επερώτηση και τη σχετική διάταξη του ν. 2916/2001, όπου αναφέρεται ότι τα επαγγελματικά δικαιώματα πρέπει να έχουν θεσπιστεί έξι μήνες πριν την πρώτη αποφοίτηση. 
      Στην πράξη, αυτό που ζουν οι σπουδαστές –και έχει ζήσει η επιστημονική κοινότητα- είναι ότι φτιάχτηκαν τμήματα με τη συνένωση αποσπασματικών γνώσεων από διάφορα επιστημονικά αντικείμενα ή με τον κατακερματισμό επιστημονικών αντικειμένων. Στην πορεία διαμορφωνόταν το πρόγραμμα σπουδών και όταν αποκτούσαν μάζα αποφοίτων, έψαχναν οι κυβερνήσεις να δουν τι μπορούν να κάνουν και πού θα απασχολήσουν αυτούς τους αποφοίτους.
      Χαρακτηριστικό είναι και περιγράφεται αυτό μέσα στα ίδια τα προεδρικά διατάγματα που αφορούν τα Τ.Ε.Ι.. Ακόμα και τα επαγγελματικά δικαιώματα που δόθηκαν στο παρελθόν και τα οποία το ΠΑ.ΣΟ.Κ. επικαλείται, στις περισσότερες των περιπτώσεων αναλώνονται σε περιγραφές τού τι θα μπορούσε να κάνει ο πτυχιούχος άμα έβρισκε δουλειά. Μα, αυτό ακριβώς είναι το πρόβλημα, κύριοι Βουλευτές. Δεν βρίσκει ο απόφοιτος δουλειά! 
      Για παράδειγμα, η περιγραφή τού τι μπορεί να κάνει ο απόφοιτος των Ιατρικών Εργαστηρίων ή της Νοσηλευτικής δεν του εξασφαλίζει δουλειά, όταν υπάρχουν είκοσι χιλιάδες και πλέον κενές θέσεις εργασίας σε ιατρικό και νοσηλευτικό προσωπικό στο Εθνικό Σύστημα Υγείας. Γιατί αυτή είναι η πολιτική της Νέας Δημοκρατίας σήμερα, αυτή είναι η ουσία!
      Ενδεικτικά σταχυολογώ από τα προεδρικά διατάγματα που ήδη υπάρχουν και που αναφέρονται στα Τ.Ε.Ι. για κάποιους αποφοίτους και περιγράφουν το τι έχουν δικαίωμα να κάνουν. Αναφέρεται, για παράδειγμα, στη Σχολή Επαγγελμάτων Υγείας-Πρόνοιας: κάλυψη σωματικών και πνευματικών αναγκών των ασθενών, στη Σχολή Τεχνολογικών Εφαρμογών: ενεργοποίηση και παύση ενεργοποίησης μηχανήματος, στη Σχολή Τεχνολογίας Γεωπονίας: συγκομιδή, συσσώρευση και μεταφορά αγροτικών προϊόντων.
      Η Κυβέρνηση σήμερα, κύριοι Βουλευτές, συνεχίζοντας την ίδια πολιτική προχωρά ακόμα παραπέρα από το ΠΑ.ΣΟ.Κ.. Ιδιαίτερα στα Τ.Ε.Ι. με αφορμή τη βάση του «10», το νόμο-πλαίσιο, αξιοποιώντας το νομοθετικό πλαίσιο του παρελθόντος, προωθεί την αναμόρφωση των προγραμμάτων σπουδών με στόχο την ακόμα μεγαλύτερη υποβάθμισή τους.
      Το αποτέλεσμα είναι να αλλάζει το περιεχόμενο σπουδών πολλών τμημάτων, εφόσον αφαιρούνται τα αναγκαία εργαστήρια, αλλά και θεωρητικά μαθήματα, προκειμένου να μειωθεί το κόστος σπουδών. Συγχωνεύονται τμήματα και σε άλλα αλλάζουν τελείως το αντικείμενο των σπουδών. Μάλιστα η Κυβέρνηση καλεί τα ιδρύματα, το εκπαιδευτικό προσωπικό και τους σπουδαστές, να αποφασίζουν για όλα αυτά, αναλαμβάνοντας τα ίδια την ευθύνη και το ρίσκο της όποιας αποτυχίας, ενώ η Κυβέρνηση απαλλάσσεται από την αποκλειστική ευθύνη να σχεδιάζει και να χρηματοδοτεί.
      Είναι φανερό ότι η Κυβέρνηση, με τη σύμφωνη γνώμη του ΠΑ.ΣΟ.Κ., ετοιμάζεται να εφαρμόσει την ευρωπαϊκή οδηγία 36 του 2005 που έχει ξεσηκώσει θύελλα αντιδράσεων στα Α.Ε.Ι. και στα Τ.Ε.Ι. της χώρας, δίνοντας ένα ακόμη χτύπημα στα όποια επαγγελματικά δικαιώματα των αποφοίτων, αφού με τη συγκεκριμένη οδηγία, εξισώνονται τριετείς σπουδές με τετραετείς, ακόμη και με πενταετείς, πιέζοντας φυσικά προς τα κάτω τα δικαιώματα όλων. Προφανώς τα μεγαλύτερα θύματα είναι οι ίδιοι οι απόφοιτοι. 
      Ταυτόχρονα, με την επιχειρούμενη εφαρμογή της οδηγίας αυτής, η Κυβέρνηση παρακάμπτει στην πράξη το άρθρο 16 με την αναγνώριση των ιδιωτικών πανεπιστημίων, των ιδιωτικών κολεγίων και των διαφόρων κέντρων και την ισοτιμία τους με τα Α.Ε.Ι. της χώρας.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ένα λεπτό, κύριε Πρόεδρε, παρακαλώ. 
      ΠΡΟΕΔΡΕΥΩΝ (Αναστάσιος Νεράντζης): Αρκεί να είναι ένα λεπτό, παρακαλώ. 
      ΠΑΝΑΓΙΩΤΑ - ΕΥΑ ΜΕΛΑ: Αυτό που απαιτείται κατά τη γνώμη μας είναι το εξής. Τα επαγγελματικά δικαιώματα συνδέονται άμεσα με το δικαίωμα για μόνιμη και σταθερή δουλειά για όλους. Στη βάση αυτή απαιτείται ένα σχέδιο που θα αξιοποιήσει όλο το εργατικό δυναμικό. Απαιτείται ένα σχέδιο ανάπτυξης που θα αξιοποιεί και θα αναπτύσσει τις παραγωγικές δυνατότητες και θα στοχεύει στην πλήρη κάλυψη των σύγχρονων λαϊκών αναγκών, με βάση την εξέλιξη των επιστημών.
      Σε ένα τέτοιο σχέδιο ανάπτυξης προς όφελος του λαού, θα πρέπει να οργανώνεται και η εκπαίδευση της χώρας. Με άλλα λόγια, πρώτα να καθορίζεται το τι θέλουμε να κάνει ο απόφοιτος και αυτό να κατοχυρώνεται με την απόκτηση του πτυχίου του και μόνο, χωρίς κανένα μηχανισμό πιστοποίησης, χωρίς καμμιά άλλη απολύτως προϋπόθεση. Με βάση, λοιπόν, αυτόν το σκοπό του συγκεκριμένου τμήματος, να καθορίζεται το πρόγραμμα σπουδών, η χρονική τους διάρκεια. 
      Αν για την αυτόνομη άσκηση του επαγγέλματος ο απόφοιτος χρειάζεται την ολοκληρωμένη γνώση ενός επιστημονικού αντικειμένου, το τμήμα αυτό θα πρέπει να εντάσσεται στην ανώτατη εκπαίδευση. Αν απαιτείται η απόκτηση γνώσεων στη βάση ενός συγκεκριμένου γνωστικού αντικειμένου που συνιστά απλώς επάγγελμα, -βεβαίως όχι φθηνή και ευέλικτη κατάρτιση μιας χρήσης- το τμήμα αυτό θα πρέπει να εντάσσεται σε έναν κύκλο επαγγελματικών σχολών, αποκλειστικά δημόσιων και δωρεάν, οι οποίες θα καλύπτουν όλα τα επαγγέλματα και θα δίνουν στον απόφοιτο όλη την απαραίτητη γνώση για να μπορεί να ανταποκριθεί με πληρότητα στην άσκησή του. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Αυτό που θέλουμε να πούμε είναι ότι γι’ αυτό το σχέδιο υπεύθυνη είναι η Κυβέρνηση. Δεν μπορεί αυτός ο σχεδιασμός να γίνει στο επίπεδο του κάθε ιδρύματος. Απαιτείται ένας συνολικός σχεδιασμός, όπου τα τμήματα των Τ.Ε.Ι. …
      ΠΡΟΕΔΡΕΥΩΝ (Αναστάσιος Νεράντζης): Βλέπω ότι δεν συγκινείστε από το κουδούνι. Σας παρακαλώ, έχετε μιλήσει δύο λεπτά επιπλέον. Ολοκληρώστε επιτέλους! Από κείμενο διαβάζετε, που δεν επιτρέπεται. Μπορείτε να προσδιορίσετε το χρόνο. 
      ΠΑΝΑΓΙΩΤΑ - ΕΥΑ ΜΕΛΑ: Εντάξει, κύριε Πρόεδρε, ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ.
      ΑΠΟΣΤΟΛΟΣ ΚΑΚΛΑΜΑΝΗΣ: Διαβάζουν κείμενο παλαιοί Βουλευτές, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Αυτό νομιμοποιεί την παρανομία, κύριε Πρόεδρε; Εσείς, εγώ και ο κ. Βενιζέλος και τινές άλλοι, δεν κάνουμε ποτέ χρήση αυτού, τηρούντες και εξ αυτού του λόγου τον Κανονισμό. 
      ΑΠΟΣΤΟΛΟΣ ΚΑΚΛΑΜΑΝΗΣ: Να το λέτε, όμως, σε όλους και στους παλαιούς. 
      ΠΡΟΕΔΡΕΥΩΝ (Αναστάσιος Νεράντζης): Όντως. Άλλωστε εγώ το έθεσα μόνο εν συναρτήσει προς την υπέρβαση του χρόνου. Όποιος διαβάζει κείμενο, μπορεί να προσδιορίζει και το χρόνο που θα τελειώσει. 
      ΕΥΑΓΓΕΛΟΣ ΒΕΝΙΖΕΛΟΣ: Σύμφωνοι, αλλά να είμαστε σε όλους δίκαιοι.
      ΠΑΝΑΓΙΩΤΑ - ΕΥΑ ΜΕΛΑ: Ναι, αλλά είστε ελαστικός σε ορισμένες περιπτώσεις, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Κουράκης. 
      ΑΝΑΣΤΑΣΙΟΣ ΚΟΥΡΑΚΗΣ: Ευχαριστώ, κύριε Πρόεδρε. 
      Κύριε Υπουργέ, κυρίες και κύριοι συνάδελφοι, είναι αξιοσημείωτη μια δήλωση του κ. Στυλιανίδη -δείχνει τη φιλοσοφία του ανδρός- σε χθεσινή συνέντευξη, που στην ερώτηση, η οποία είναι με δεδομένη την άποψη που προ ημερών διατύπωσε για τα πανεπιστήμιά μας, «θα ενθαρρύνατε σήμερα τα παιδιά σας να φοιτήσουν στα δημόσια πανεπιστήμια ή θα επιλέγατε τη λύση του εξωτερικού;» ο κύριος Υπουργός απαντά με ειλικρίνεια ως πατέρας, αλλά ξεχνάει ότι είναι Υπουργός Παιδείας και οφείλει να υπηρετεί το Σύνταγμα και το δημόσιο πανεπιστήμιο.
      Λέει, λοιπόν, στην απάντησή του: «Θα ενθάρρυνα τα παιδιά μου να επιδιώξουν τις προπτυχιακές σπουδές τους να τις κάνουν σε ελληνικό δημόσιο πανεπιστήμιο και τις μεταπτυχιακές στο εξωτερικό».
      Προφανώς, ο κύριος Υπουργός αγνοεί ότι ο ίδιος και πολλοί άλλοι εκ των συμπολιτών μας έχουν τη δυνατότητα να στείλουν τα παιδιά τους ιδίοις εξόδοις στο εξωτερικό, αλλά το σύνολο σχεδόν του ελληνικού λαού δεν έχει αυτήν τη δυνατότητα. Προφανώς ζει σ’ έναν άλλο κόσμο, όπου θεωρεί ότι η ταξική καταγωγή και η οικονομική δυνατότητα είναι αυτά που καθορίζουν το αν κάποιος έχει την ίδια ευκαιρία σ’ αυτό το αγαθό που λέγεται γνώση και μόρφωση.
      Βεβαίως, στην Ελλάδα, δυστυχώς, οι μεταπτυχιακές σπουδές εδώ και πάρα πολλά χρόνια έχουν έναν έντονο ταξικό χαρακτήρα, καθώς ορίζονται δίδακτρα για να μπορέσει κάποιος να αντιμετωπίσει αυτές τις σπουδές.
      Στο ζήτημα της συνέντευξης ο κύριος Υπουργός χρησιμοποιεί μία άκρως αποκαλυπτική ορολογία και λέει «θεωρώ ότι η αναθεώρηση του άρθρου 16 και η απελευθέρωση της αγοράς…» -ναι, κυρίες και κύριοι συνάδελφοι, της αγοράς!- «… στην τριτοβάθμια εκπαίδευση θα τονώσει λόγω άμιλλας ακόμα περισσότερο τις δημιουργικές δυνάμεις του ελληνικού δημόσιου πανεπιστημίου».
      Προφανώς έχει σύγχυση ο κύριος Υπουργός ότι είναι άλλο πράγμα το πανεπιστήμιο και η γνώση και άλλο πράγμα είναι η αγορά. Προφανώς ζούμε σε μία κοινωνία της αγοράς, αλλά θα έλεγα ότι δεν χρειάζεται με τόσο απροκάλυπτο τρόπο να το δηλώνει και ο κύριος Υπουργός, παρ’ όλο που η ίδια πρακτική που ακολουθεί, το αποδεικνύει. Και δύο, τρεις ώρες πριν από τώρα, βγαίνοντας από το Μαξίμου, μετά τη συνάντηση που είχε με τον κύριο Πρωθυπουργό, ο κ. Στυλιανίδης δήλωσε ότι χρειάζεται να βρεθούν διασταλτικές ερμηνείες του Συντάγματος, ώστε να ιδρυθούν ιδιωτικά πανεπιστήμια και διατύπωσε την άποψη ότι θα βρεθούν και επιχειρηματίες χορηγοί.
      Καταλαβαίνετε, λοιπόν, ότι βρισκόμαστε μπροστά σ’ έναν εξαιρετικά άγριο και επιθετικό καπιταλισμό, όπου το ζήτημα της παιδείας υπόκειται σ’ αυτούς τους κανόνες. Πρέπει, βέβαια, να πούμε ότι αυτή η εξαιρετική επιθετικότητα που δείχνει τελευταία ο κ. Στυλιανίδης ενάντια στο ελληνικό δημόσιο πανεπιστήμιο προέρχεται σε κάποιο βαθμό από την ενίσχυση από πλευράς του ΠΑ.ΣΟ.Κ., όταν η κ. Διαμαντοπούλου δηλώνει μπροστά στις κινητοποιήσεις που υπάρχουν αυτήν τη στιγμή στα πανεπιστήμια ότι θα πρέπει να αναθεωρηθεί το άρθρο 16 και να ανοίξει ο δρόμος στο ιδιωτικό πανεπιστήμιο.
      Δικαίωμά τους, βέβαια, αλλά να ξέρουμε ότι αυτή η στάση του κ. Στυλιανίδη έχει «προλειανθεί» και ευνοείται απ’ όλο αυτό το «έδαφος» που ανέπτυξα προηγουμένως.
      Σχετικά με το θέμα που συζητούμε, βεβαίως και τα T.E.I. ιδρύθηκαν το 1983 από το ΠΑ.ΣΟ.Κ., αλλά αυτή η ίδρυση με τον τρόπο που έγινε, καθόλου δεν έδωσε τέλος στη στρεβλή εξέλιξη της τεχνολογικής εκπαίδευσης στη χώρα μας, όπως ισχυρίζεται το κείμενο της επερώτησης. Θα λέγαμε ότι περισσότερο την ενσωμάτωσε και την αναπαρήγαγε τόσο σε δομικό επίπεδο, δηλαδή στον τρόπο με τον οποίο είναι διαρθρωμένες οι σπουδές, όσο και με το ότι «φυτεύτηκαν» T.E.I. –συγγνώμη για την έκφραση- σε κάθε μικρή πόλη για λόγους μικροκομματικών εντυπώσεων. 
      Έτσι, λοιπόν, είχαμε απόφοιτους πολλών ταχυτήτων ακόμα και σε τομείς που η παραγωγική διαδικασία δεν το επέβαλε. Το επέβαλε, όμως, η ανάγκη του κεφαλαίου για ύπαρξη εργατικού δυναμικού με λιγότερα δικαιώματα, λιγότερες απαιτήσεις, μικρότερους μισθούς.
      Και, βεβαίως, η θεσμοθέτηση επαγγελματικών δικαιωμάτων σ’ ένα τέτοιο σύστημα παύει να βασίζεται στη λογική ανάλυση των επιστημονικών αντικειμένων των παραγωγικών και κοινωνικών αναγκών και μετατρέπεται σε μία τυπική υποχρέωση του κράτους που στην ουσία, ακόμα και σ’ αυτό δεν ανταποκρίθηκε.
      Στη δεύτερη φάση ανάπτυξης των T.E.I., τα πράγματα έγιναν λίγο χειρότερα. Σε συνέπεια με τη γενικότερη πολιτική για την υποβάθμιση της δημόσιας τριτοβάθμιας εκπαίδευσης, οι κυβερνήσεις προχώρησαν στη δημιουργία διαφόρων τμημάτων T.E.I. και Α.Ε.Ι. με εξαιρετικά υποβαθμισμένο περιεχόμενο. Είναι αυτό που χρησιμοποιούσαμε ως έκφραση και λέγαμε «τμήματα της τιποτολογίας» που δεν θεράπευαν κανένα γνωστικό αντικείμενο και φυσικά έγιναν χωρίς κανέναν σχεδιασμό και ανάγκη διδασκαλίας αυτών των αντικειμένων σε επίπεδο τριτοβάθμιας εκπαίδευσης. 
      Μάλιστα, επί υπουργίας Αρσένη, αυτή η πολιτική έφθασε στο απόγειο της, όταν μέσω των προγραμμάτων, όπως είναι το Ε.Π.Ε.Α.Ε.Κ., πολλαπλασιάστηκαν αυτά τα τμήματα, καθώς και τα αλήστου μνήμης Προγράμματα Σπουδών Επιλογής που ευτυχώς το φοιτητικό κίνημα τα έστειλε με συνοπτικές διαδικασίες στο «χρονοντούλαπο της ιστορίας», όπως συνήθιζε να λέει το ΠΑ.ΣΟ.Κ.. 
      Βέβαια, μετά από όλα αυτά ήταν αναμενόμενο τα επαγγελματικά δικαιώματα αυτών των νέων τμημάτων να είναι εξαιρετικά περίπλοκη υπόθεση, αφού πλέον είχαμε απομακρυνθεί από το πρότυπο των στοιχειωδώς –έστω- ολοκληρωμένων γνωστικών αντικειμένων. 
      Και το 2001 έρχεται η μεγάλη νομοθετική αλλαγή για τα Τ.Ε.Ι. με τη μορφή πάλι της ψευδεπίγραφης ανωτατοποίησης, χωρίς να αλλάξει τίποτα στο σχεδιασμό, στη λειτουργία και στα αντικείμενα που διδάσκουν, χωρίς να ανοίξει καθόλου η συζήτηση για το ποια σχέση έπρεπε να έχουν τα Τ.Ε.Ι. με τα Α.Ε.Ι., τι ανάγκες εξυπηρετεί το καθένα, γιατί απορρίφθηκε για μία ακόμα φορά η ιδέα της ενιαίας, δημόσιας και δωρεάν τριτοβάθμιας εκπαίδευσης και επιλέχθηκαν ξανά ψευδεπίγραφα σχήματα μιας κατ’ όνομα ανώτατης αλλά δισυπόστατης εκπαίδευσης. 
      Τέλος, έχουμε την περίοδο της Νέας Δημοκρατίας, η οποία βεβαίως βρήκε ένα έδαφος μέσα σε μία άναρχη και υποβαθμισμένη ταυτότητα των Τ.Ε.Ι. και συνέχισε την ίδια κατεύθυνση, όπου τα Τ.Ε.Ι. ήταν και είναι στραμμένα στα βραχυπρόθεσμα συμφέροντα της αγοράς με εργασιακές σχέσεις, οι οποίες καταστρατηγούνται και, βεβαίως, οι απόφοιτοι είναι σε ένα συνεχές κυνήγι πιστωτικών μονάδων και πιστοποιήσεων για πράγματα που μέχρι χθες καλύπτονταν από το πτυχίο τους. 
      Συμπερασματικά, θα λέγαμε ότι για το Συνασπισμό Ριζοσπαστικής Αριστεράς και τις δυνάμεις που αγωνίζονται μέσα στο εκπαιδευτικό κίνημα για τη διασφάλιση και τη διεύρυνση του δημόσιου χαρακτήρα της παιδείας, σήμερα δεν επερωτάται μόνο η Νέα Δημοκρατία για την πολιτική της. Η επερώτηση πρέπει να απευθυνθεί συνολικά για την πολιτική που ακολουθήθηκε εδώ και είκοσι πέντε χρόνια στο ζήτημα των Τ.Ε.Ι. και από τα δύο κόμματα με τις διαφορές, αλλά και με τις ταυτίσεις τους.     
      Θεωρούμε ότι η χώρα πρέπει να προχωρήσει στην άρση του διχασμού της ανώτατης εκπαίδευσης θεσμοθετώντας ενιαία, δημόσια και δωρεάν τριτοβάθμια εκπαίδευση. 
      Φυσικά, για να γίνει αυτό, χρειάζεται τα Τ.Ε.Ι. να αλλάξουν κάτι παραπάνω από την ταμπέλα τους. Πρέπει να διατεθούν χρήματα, πρέπει να εμπλουτιστεί το προσωπικό τους -να θυμίσουμε ότι σήμερα ένα τεράστιο ποσοστό είναι έκτακτοι διδάσκοντες με σχέση σύμβασης- να αναβαθμιστούν μέσα από ακαδημαϊκές διαδικασίες τα προγράμματα σπουδών και να διευρυνθούν, ώστε να αντιστοιχούν σε κατά το δυνατόν αυτόνομα επιστημονικά αντικείμενα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)  
      Σε ενάμισι λεπτό τελειώνω, κύριε Πρόεδρε. 
      Σ’ αυτή, λοιπόν, την προοπτική, θα πρέπει να αντιμετωπιστεί και να επιλυθεί συνολικά το ζήτημα των επαγγελματικών δικαιωμάτων που αποτελεί απόρροια όλης αυτής της πολιτικής και όχι απλώς ένα παρεμπίπτον ζήτημα. 
      Εκτιμούμε, ως Συνασπισμός Ριζοσπαστικής Αριστεράς, ότι πρέπει πάραυτα να ανταποκριθεί η πολιτεία στις υποχρεώσεις της, αναγνωρίζοντας συγκεκριμένα επαγγελματικά δικαιώματα για όσα Τ.Ε.Ι. δεν έχουν. 
      Επίσης, πρέπει να αναγνωρίσουμε ότι είναι απαράδεκτο εν έτει 2008 το ελληνικό κράτος να ιδρύει τμήματα Τ.Ε.Ι., χωρίς να έχει προβλέψει τα επαγγελματικά δικαιώματα των αποφοίτων. 
      Είναι αδιανόητο, κυρίες και κύριοι συνάδελφοι, ένα καινούργιο τμήμα να αρχίζει να δέχεται φοιτητές, αλλά το κράτος να υποχρεούται να εκδώσει προεδρικά διατάγματα για τα επαγγελματικά δικαιώματα τέσσερα χρόνια μετά. Δηλαδή, εκατοντάδες άνθρωποι να σπουδάζουν, χωρίς να ξέρουν αν και ποια επαγγελματικά δικαιώματα θα έχουν ή αν θα κολλήσει σε κάποια γρανάζια η υπόθεσή τους.   
      Τέλος, θα ήθελα να πω ότι είναι αναγκαίο ο αγώνας των σπουδαστών των Τ.Ε.Ι. για τα επαγγελματικά τους δικαιώματα να είναι συνδεδεμένος με τους συνολικούς αγώνες για την ανατροπή της πολιτικής, της υποβάθμισης  της τριτοβάθμιας εκπαίδευσης που θέλει να παράγει πτυχία χαμηλού κύρους με περιορισμένα αντικείμενα αφήνοντας τους απόφοιτους ανυπεράσπιστους στην αγριότητα της αγοράς εργασίας.
      Είναι σημαντικό να στηριχθούν από όλους τους φοιτητές οι κινητοποιήσεις των Α.Ε.Ι. και Τ.Ε.Ι. ενάντια στα τετραετή επιχειρησιακά προγράμματα που έχουν στόχο να μετατρέψουν τα πανεπιστήμια από αυτόνομα ιδρύματα σε παραρτήματα του Υπουργείου Παιδείας. Εμείς θεωρούμε ότι αυτή η πολιτική, η πολιτική αγοράς, όπως είπα προηγουμένως, που ακολουθεί το Υπουργείο Παιδείας πρέπει να καταδικαστεί. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε και εμείς. 
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Βαΐτσης Αποστολάτος. 
      Κύριε Αποστολάτε, εάν επιθυμείτε, συμφωνούμε να μιλήσετε από τη θέση σας και καθήμενος.  
      ΒΑΪΤΣΗΣ ΑΠΟΣΤΟΛΑΤΟΣ: Ευχαριστώ πάρα πολύ, κύριε Πρόεδρε.  
      Κύριε Πρόεδρε, κύριοι συνάδελφοι, κύριε Υπουργέ, δέχθηκα να μιλήσω σήμερα σ’ αυτήν την Αίθουσα γι’ αυτό το θέμα, γιατί νομίζω ότι τα δύο βασικά πράγματα που κάνουν τη ζωή καλύτερη είναι το «ψωμί και η παιδεία». 
      Και το λέω αυτό, γιατί ζούμε σ’ αυτούς τους χαλεπούς καιρούς της ανεργίας, την πείνας και της ανέχειας. Η έλλειψη παιδείας και η μη κατοχύρωση αυτών οι οποίοι κατάφεραν να σπουδάσουν επαγγελματικά ήταν στοιχειωδώς η αφορμή για να συμμετέχω σ’ αυτή τη συζήτηση μ’ αυτό το ρόλο. 
      Ομολογώ ότι άκουσα καταπληκτικά πράγματα. Συντάσσομαι πλήρως με τη θέση της επερώτησης της Αξιωματικής Αντιπολίτευσης, κύριε Υπουργέ, παρά το γεγονός ότι με πολύ φιλιππικό και πανηγυρικό λόγο και τεκμηριωμένα θα έλεγα ως προς τους νόμους, τους αριθμούς και τα χρόνια, θελήσατε να πείτε ότι είναι υποκριτική η στάση του σήμερα. 
      Ο Νέστωρ της Αίθουσας αυτής, ο αξιότιμος κ. Κακλαμάνης είπε ότι από το 1983 μέχρι σήμερα έχουν γίνει φοβερά λάθη, τόσο από το ΠΑ.ΣΟ.Κ. όσο και από τη Νέα Δημοκρατία, στην εφαρμογή αυτών των νόμων, προκειμένου αυτά τα  περίπου τριακόσιες πενήντα χιλιάδες παιδιά, σίγουρα πάνω από εκατό χιλιάδες απόφοιτοι των Τ.Ε.Ι. σήμερα, να μην μπορούν να βρουν δουλειά, να μην μπορούν να έχουν ελπίδα, ασφάλεια και προοπτική, όπως επιτυχώς ο κ. Βενιζέλος σας θύμισε. 
      Βρίσκω εξαιρετικά πολύτιμες, τις πάντα με μία ανθρώπινη διάσταση, ποίησης όμως, παρατηρήσεις της συναδέλφου του Κ.Κ.Ε., για τη δύναμη του εφικτού των προτάσεων που κάνει. Δεν ξέρω πόσο είναι εφικτές. 
      Θέλω να πω ότι όλα αυτά είναι πάρα πολύ καλά, αλλά το ζήτημα είναι, τα παιδιά που μας ακούν και οι γονείς τους, τα παιδιά, αγόρια και κορίτσια, όπως πάλι επιτυχώς ειπώθηκε για τη χώρα τούτη, θέλουν να δουν τα παιδιά τους να βγάζουν ένα μηνιάτικο, σίγουρα πάνω από 700 ευρώ και θέλουν να δουν το αγαθό της γνώσης και της μόρφωσης, να  μπορέσει να δώσει καρπούς, όχι μόνο στον εαυτό τους, στην οικογένειά τους, αλλά και στην οικονομική προοπτική της ύπαρξης αυτής της χώρας, αυτού του έθνους, αυτής της πατρίδας. 
      Δεν αμφιβάλλω καθόλου και ειδικά προς το ευγενικό πρόσωπό σας για τις προθέσεις που είναι προφανείς και  καταφανείς, όπως είπατε. Αλλά σας θυμίζω -και όχι χαριτολογώντας- ότι ο δρόμος για την κόλαση είναι στρωμένος με καλές προθέσεις.
      Τις απλές σημειώσεις μου, που είδα, ούτε λίγο ούτε πολύ μοιάζουν με αυτές που άκουσα, θα σας πω ότι έχουμε κληθεί κυριολεκτικά γι’ αυτό το καυτό θέμα που αφορά την εκπαίδευση, την παιδεία, που είναι πάντα σημαντικό αλλά χρήζει ουσιαστικών, εφαρμόσιμων και άμεσων κυρίως λύσεων. 
      Στο σημερινό ανταγωνιστικό περιβάλλον, Τ.Ε.Ι. ή πανεπιστήμια ήσσονος προσπάθειας είναι καταδικασμένα σε θάνατο. Ζούμε σε μία κοινωνία γνώσης που έχει πάρα πολύ υψηλές και ταχύτατες απαιτήσεις. Και η χώρα μας δεν ανταποκρίνεται σ’ αυτές και η μεταρρύθμιση της ανώτερης παιδείας είναι επιτακτική ανάγκη. Πρέπει να ξεκινήσει αυτή δε από την επίλυση χρόνιων προβλημάτων, που όλοι είπαμε, ακούσαμε, όπως αυτό της αναγνώρισης των επαγγελματικών δικαιωμάτων, που πλήττουν τη σημασία και την ουσία της αξιοποίησης του αγαθού της γνώσης και της μόρφωσης, για να μπορούμε να κάνουμε λόγο πια για ελληνικό πανεπιστήμιο μέγιστης προσπάθειας και απόδοσης και κυρίως, ίσων ευκαιριών. 
      Το ζήτημα της ανωτατοποίησης των Τ.Ε.Ι., που στα χαρτιά σαφώς έχει γίνει πραγματικότητα με προεδρικά διατάγματα που έχουν εκδοθεί για πάρα πολλές ειδικότητες, είναι ανάγκη να λυθεί, να εφαρμοστεί, καλύπτοντας, όμως, όλο το φάσμα των ειδικοτήτων. Οι δέκα που μας είπατε, καταλαβαίνετε φαντάζομαι και μόνος σας, όχι  μόνο δεν φτάνουν αλλά δεν κάνουν τίποτε. 
      Η σημερινή κατάσταση βρίσκει τους Έλληνες φοιτητές που φοιτούν σε τριάντα ένα από τις ενενήντα τρεις ειδικότητες των Τ.Ε.Ι., να μην έχουν θεσμοθετημένα, επαναλαμβάνω και εγώ, δικαιώματα επαγγελματικά. Υποβαθμίζονται οι προσπάθειές τους, υπονομεύεται ο κόπος και όλη η δουλειά τους. Τους καλούμε να ζήσουν μέσα σε ένα κλίμα αστάθειας και αβεβαιότητας, σε έναν κόσμο που έχει γίνει τραγικός ως προς αυτές τις δυο διαστάσεις. Κατά συνέπεια τους σπρώχνουμε με έμμεσο τρόπο σε πανεπιστήμια ξένα, που φυσικό και επόμενο είναι να τα εμπιστευτούν περισσότερο.
      Το πρόβλημα γίνεται ακόμη μεγαλύτερο σήμερα εν όψει της εφαρμογής της οδηγίας 05/36 της Ευρωπαϊκής Ένωσης, που θα φέρει όντως σε δεινή κατάσταση, όπως και εσείς αναφέρετε στην επερώτησή σας, χιλιάδες πτυχιούχων των Τ.Ε.Ι., οι οποίοι αν και έχουν πτυχίο ανώτατης σχολής του δημόσιου εκπαιδευτικού συστήματος, δεν μπορούν να έχουν ίσες επαγγελματικές ευκαιρίες με τους αποφοίτους αντίστοιχων ξένων ιδιωτικών σχολών. Αυτή η πραγματικότητα δεν είναι αποτέλεσμα μόνο της μη κατοχύρωσης των δικαιωμάτων, που είναι το μεγαλύτερο πρόβλημα, αλλά και άλλων ανεπαρκειών που επιβάρυναν ανέκαθεν το έργο των Τ.Ε.Ι., όπως η έλλειψη καθηγητών και επιστημονικού προσωπικού, η μη αναγνώριση του υπάρχοντος εκπαιδευτικού έργου, η έλλειψη βιβλίων, αναξιοπρεπείς κτηριακές εγκαταστάσεις.
      Σας άκουσα να λέτε για πολλά καλά «θα» και κάποια λίγα που έχουν γίνει. Χαίρομαι γι’ αυτά που έχουν γίνει, αλλά το έργο που έχετε μπροστά σας είναι μεγάλο και είναι όλο δικό σας. 
      Με όλα αυτά που συμβαίνουν δεν υπάρχουν άλλοθι. Στρέφονται και καταφεύγουν οι νέοι σε τεχνητούς, ψεύτικους, ναρκωτικούς παραδείσους και θα μιλάμε πιο συχνά για πλατιά αυτοκτονικούς ιδεασμούς και δεν είμαι απ’ αυτούς που καταστροφολογούν και θα αυξάνεται ο αριθμός της εγκληματικότητας.
      Νομίζω ότι υπάρχει μια πολύ απλή απάντηση. Είναι η παιδεία αλλά η εξασφάλισή της με όλα αυτά τα πολλά που σας είπαμε εδώ. 
      Είναι πραγματικά άδικο όλα αυτά τα παιδιά που επιλέγουν να κάνουν κάτι σωστό και δίκαιο να πληρώνουν τα όνειρα και τις φιλοδοξίες τους με τον τρόπο που υφίσταται σήμερα. Η άρση αυτής της αδικίας είναι δουλειά του Υπουργείου σας. Εξασφαλίστε τους, κατοχυρώστε τους και κάντε ό,τι καλύτερο μπορείτε για να δικαιωθούν. 
      Εγώ για τη μέρα που ξεκινάει αύριο, θα πω καλό κουράγιο, καλή επιτυχία στα παιδιά, αγόρια και κορίτσια, για ασφάλεια, ελπίδα και προοπτική.
      Σας ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε συνάδελφε.
       Ο κ. Μπόλαρης έχει το λόγο για να δευτερολογήσει.
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
      Καταθέσαμε τον Ιανουάριο την επερώτηση που συζητούμε σήμερα γιατί έχοντας συμπληρώσει ο Υπουργός Παιδείας πέντε μήνες στο Υπουργείο είχε κάνει πάρα πολλές δηλώσεις, όπως είπε προηγουμένως και ο Κοινοβουλευτικός μας Εκπρόσωπος, ο Βαγγέλης Βενιζέλος, για την αναγνώριση των επαγγελματικών δικαιωμάτων των Κ.Ε.Σ., αλλά καμμία απολύτως δήλωση για την αναγνώριση των επαγγελματικών δικαιωμάτων των αποφοίτων των Τ.Ε.Ι. που είναι τριακόσιοι πενήντα χιλιάδες και των αποφοίτων πανεπιστημιακών σχολών, οι οποίες είναι επίσης πολλές δεκάδες χιλιάδες.
      Από τη στιγμή που κατατέθηκε η επερώτηση και στη συνέχεια, είχαμε δηλώσεις οι οποίες έδειχναν ότι στο Υπουργείο Εθνικής Παιδείας κινείται κάτι. Βέβαια σήμερα ο παριστάμενος Υπουργός αναγκάστηκε να κάνει βουτιά στο παρελθόν, να πάει σε κινήσεις, δηλώσεις, πρωτοβουλίες και ενέργειες του 1994 για να δικαιολογήσει τη δική του αδράνεια. 
      Θέλω, όμως, να σας πω ότι απέτυχε. Απέτυχε γιατί στην ομιλία του επιχείρησε με ένα τρικ, με ένα τέχνασμα, να πει ότι το Υπουργείο έχει πάρει πρωτοβουλίες το τελευταίο διάστημα για την αναγνώριση των επαγγελματικών δικαιωμάτων. Γιατί είναι σαφές ότι οι απόφοιτοι των Τ.Ε.Ι. και όσοι είναι σήμερα στα Τ.Ε.Ι., στις σχολές που δεν έχουν επαγγελματικά δικαιώματα, αυτό περιμένουν από το Υπουργείο, μια ρητή δήλωση που να λέει ότι ναι, υπάρχει η πολιτική βούληση για να λήξει αυτό το θέμα. 
      Ποιο ήταν λοιπόν, το τρικ, κύριε Πρόεδρε; Ο Υπουργός χώρισε τα επαγγελματικά δικαιώματα σε σχολές. Μας είπε, στην πρώτη κατηγορία για τα τμήματα της Πληροφορικής ότι έχει προωθηθεί σχέδιο προεδρικού διατάγματος στο Συμβούλιο της Επικρατείας για επεξεργασία. Είδα τα τμήματα τα οποία μνημονεύει και ξαναέρχομαι στο έγγραφο του Υπουργείου Παιδείας, το οποίο έχει ημερομηνία 9 Ιανουαρίου 2004 και διαπιστώνω ότι όλα τα τμήματα υπάρχουν εκεί και υπάρχει σχέδιο προεδρικού διατάγματος ήδη από το 2004, από τις 9 Ιανουαρίου.
      Δεύτερη κατηγορία είναι αυτά, τέσσερα τμήματα όλα και όλα της Σ.Τ.ΕΦ., για τα οποία υπήρξε αντιδικία στο Συμβούλιο της Επικρατείας, Πολιτικών Δομικών Έργων, Πολιτικών Έργων, Υποδομής, Τοπογραφίας κ.λπ.. Αυτά ήταν μπλοκαρισμένα στο Σ.τ.Ε.
       Μας λέει λοιπόν ο Υπουργός, ότι έχει λήξει ήδη ο σχετικός διάλογος με τους εμπλεκόμενους φορείς. Η απόφαση όμως του Σ.τ.Ε. που αφορούσε αυτά τα τμήματα, όπως είπε ο Βαγγέλης Βενιζέλος προηγουμένως, είναι του 2005. 
      Τρίτη κατηγορία είναι αυτή που αφορά ανθοκομεία κ.λπ.. Μας λέει πάλι ο Υπουργός σήμερα ότι έχει λειτουργήσει επιστημονική επιτροπή.
       Από το έγγραφο του Υπουργείου του 2004 στις 9 Ιανουαρίου, επί κυβέρνησης ΠΑ.ΣΟ.Κ., μαθαίνουμε, ότι γι’ αυτά τα τμήματα ήταν έτοιμα για συνυπογραφή τα προεδρικά διατάγματα από τα συναρμόδια Υπουργεία. 
      Πάμε στην τέταρτη κατηγορία, που μας λέει ότι λειτουργεί ήδη  επιστημονική επιτροπή σήμερα, για τα οποία μαθαίνουμε από το Υπουργείο πάλι, ότι το 2004 τα μισά ήταν στο Σ.τ.Ε. έτοιμα και για τα άλλα μισά είχε πάρει το Σ.τ.Ε. απόφαση αναβολής.  
      Καλό λοιπόν το τρικ, αλλά επιχείρησε απλώς να κρύψει την έλλειψη πρωτοβουλίας από πλευράς του Υπουργείου τα προηγούμενα τρία χρόνια για να λύσει το θέμα και νομίζω πως επιχειρεί να καλύψει και την έλλειψη ρητής πολιτικής βούλησης για να διευθετηθεί το θέμα. 
      Γιατί, κύριε Πρόεδρε, διαπίστωσα, πως ο Υπουργός συνεχώς επαναλάμβανε και υπογράμμιζε ότι όσον αφορά το Υπουργείο Παιδείας είμαστε έτοιμοι. Τα στείλαμε για συνυπογραφή στα συναρμόδια.
       Εάν έχει γίνει ο διάλογος και πήραν μέρος όλοι οι φορείς, όπως μας διαβεβαιώνει, έχει λήξει το θέμα ή θα χρειαστεί να επανέλθουμε μετά από μερικούς μήνες με επερωτήσεις σε άλλα Υπουργεία συναρμόδια για να μάθουμε τι συμβαίνει;
      Θα ήθελα να πω σχολιάζοντας, ότι ο κύριος Υπουργός δεν ακολούθησε αυτήν την τακτική της διγλωσσίας μόνο στο θέμα των επαγγελματικών δικαιωμάτων των Τ.Ε.Ι.. Υπήρξαν αντίστοιχες δηλώσεις του και προχθές ακόμα που μας έλεγε για την άμιλλα μεταξύ ιδιωτικών πανεπιστημίων με τα δημόσια, όταν αποφεύγει να πάρει θέση και να ξεκαθαρίσει τι θα γίνει με τη χρηματοδότηση των πανεπιστημίων, με τη συνεχή υποχρηματοδότηση. Δηλαδή, βάζει μπροστά την κοινωνία, προπαγανδίζει άμιλλα μεταξύ ιδιωτικού και δημοσίου, όταν ο ίδιος δεν φροντίζει να χρηματοδοτήσει το δημόσιο πανεπιστήμιο και τα δημόσια Τ.Ε.Ι.. Αυτά είναι τεράστια ζητήματα. Δεν είναι άστοχες κουβέντες. Δείχνουν σαν τροχιοδεικτικά βλήματα, για το πού θέλει να πάει η Κυβέρνηση τα θέματα της παιδείας. Δηλαδή τι θέλει να κάνει; Να έχουμε μία συνεχή διολίσθηση και να παραδίδονται κομμάτια από το δημόσιο τομέα της παιδείας στον ιδιωτικό. Και αυτό δεν συμβαίνει μόνο στον τομέα της τριτοβάθμιας εκπαίδευσης, το είδαμε να γίνεται και στην τεχνική εκπαίδευση και στη δευτεροβάθμια, ακόμα και στα νηπιαγωγεία με την περσινή ψήφιση του νομοσχεδίου. 
      Όμως, κύριε Πρόεδρε, η ουσία είναι ότι η ελληνική οικογένεια έχει επωμισθεί τεράστια βάρη. Και λένε οι μελέτες που δημοσιεύθηκαν προχθές, ότι η ελληνική οικογένεια, ο Έλληνας πολίτης κατέβαλε το 40% για τη λειτουργία της δημόσιας παιδείας στην Ελλάδα. Αυτό λοιπόν τι σημαίνει; Το ποσό το οποίο ανακοινώθηκε είναι 4,2 δισεκατομμύρια ευρώ, 1,5 τρισεκατομμύριο δραχμές.
       Αντί λοιπόν ο Υπουργός Παιδείας, η παριστάμενη ηγεσία του Υπουργείου Παιδείας να πουν στην ελληνική οικογένεια πως θα αρθεί αυτό το βάρος, ανακοινώνουν το εξής εκπληκτικό: ότι θα κάνουν μεταρρύθμιση την επόμενη τετραετία! Βγαίνουν την παραμονή των εξετάσεων και μας λένε ότι δεν θα κάνουμε τίποτε γι’ αυτόν τον τομέα, όπου εκεί είναι το μεγάλο κόστος. Το μεγάλο κόστος της ελληνικής οικογένειας που είναι: Φροντιστήρια, προετοιμασίες, ξένες γλώσσες, ηλεκτρονικοί υπολογιστές, μουσική. Ποια είναι η παρέμβαση που κάνει το Υπουργείο Παιδείας απέναντι σε όλα αυτά τα τεράστιαα ζητήματα, από τα οποία υποφέρει η ελληνική οικογένεια και δεν μπορεί να ανταποκριθεί; Λέει ότι θα κάνω για τέσσερα χρόνια διάλογο και την επόμενη κυβερνητική περίοδο θα συζητήσω τι θα κάνω. Εάν αυτό θεωρείτε ότι είναι υπεύθυνη πολιτική την παραμονή της έναρξης των πανελλαδικών εξετάσεων, εάν δηλαδή αυτό είναι το μήνυμα το οποίο θέλει να στείλει η ηγεσία του Υπουργείου Παιδείας, το λάβαμε. Είναι σαφές.
      Θα κλείσω λέγοντας το εξής: Πριν από λίγες μέρες βγήκε μία ανακοίνωση από τη Δ.Α.Κ.Ε. των μηχανικών με την οποία λένε στον Υπουργό Παιδείας ότι οι δηλώσεις που έκανε στη ΝΕΤ σχετικά με τα πανεπιστήμια και τα Τ.Ε.Ι. δεν είναι απλώς εσφαλμένες, είναι εγκληματικές. Κύριε Υφυπουργέ, είναι οι δηλώσεις που έκανε ο Υπουργός σας στις 6 Μαΐου στο ραδιόφωνο της ΝΕΤ, και το αισθάνθηκε η Δ.Α.Κ.Ε. των μηχανικών, στην οποία δήλωνε ότι τα κατασκευαστικά τμήματα είναι σε επίπεδο βοηθών μηχανικών, δείχνοντας για μία ακόμα φορά ποια είναι η πολιτική βούληση, τι υποκρύπτουν αυτές οι συνεχείς δηλώσεις του Υπουργού και κατά πόσο πιστεύει όταν λέει ότι θα στηρίξει το δημόσιο πανεπιστήμιο. Και οι πράξεις του και οι δηλώσεις του δείχνουν αυτό ακριβώς που λέχθηκε προηγουμένως, δηλαδή ότι η Κυβέρνηση κινείται στη λογική απαξίωσης της δημόσιας παιδείας στην Ελλάδα.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο συνάδελφο.
      Ο κύριος Υπουργός έχει το λόγο για να δευτερολογήσει.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Θα ήθελα να αναφερθώ σε ορισμένα ζητήματα τα οποία ελέχθησαν από τους συναδέλφους στη Βουλή. Πρώτα απ’ όλα ετέθη το ζήτημα του ποια είναι η προτεραιότητα που δίνουμε. Η απάντηση είναι ότι η προτεραιότητά μας είναι η στήριξη, η βελτίωση και η αναβάθμιση της δημόσιας εκπαίδευσης. Αυτό δεν το λέμε απλά ρητορικά, το έχουμε αποδείξει με πράξεις. Πρώτα απ’ όλα, οι θεσμικές μας ρυθμίσεις ενισχύουν την αυτοδιοίκηση των ιδρυμάτων, τα εφοδιάζουν με εσωτερικό κανονισμό λειτουργίας και τα ιδρύματα θα αποκτούν πλέον πλαίσιο αξιολόγησης και κοινωνικής λογοδοσίας που έλειπε όλα αυτά τα χρόνια. Οι ρυθμίσεις αυτές δίνουν τη δύναμη στα ανώτατα εκπαιδευτικά ιδρύματα να πορευθούν στο νέο σύγχρονο ανταγωνιστικό περιβάλλον. 
      Δεύτερον, αυξήθηκε η χρηματοδότηση. Η ανώτατη εκπαίδευση χρηματοδοτείται με το 1,3% επί του Α.Ε.Π., πλέον των όσων πόρων διατίθενται από την Ευρωπαϊκή Ένωση. Το 1,3% μας κατατάσσει στις πέντε πρώτες χώρες στην Ευρωπαϊκή Ένωση από πλευράς χρηματοδότησης. Είναι ενδεικτικό, μιας και μιλάμε για τα Τ.Ε.Ι., ότι οι δαπάνες για τις λειτουργικές δαπάνες των ιδρυμάτων αυξήθηκαν την τετραετία της Νέας Δημοκρατίας κατά 70% και κατά 60%, όπως είπα στην πρωτολογία μου, αυξήθηκαν οι δαπάνες για τη σίτιση. Από την άλλη πλευρά, ενισχύθηκαν τα πανεπιστήμια αυτό το διάστημα με δύο χιλιάδες νέους καθηγητές και τα Τ.Ε.Ι. με οκτακόσιους νέους καθηγητές. Αυτά είναι μερικά στοιχεία ενδεικτικά της στήριξης που παρέχουν ουσιαστικά η πολιτεία και η Κυβέρνηση στα ανώτατα εκπαιδευτικά ιδρύματα της πατρίδας μας.
      Από την άλλη πλευρά, εν όψει και της συζήτησης που έγινε στη Βουλή για την αναθεώρηση του άρθρου 16 του Συντάγματος, διατυπώθηκε και από τον Υπουργό και απ’ όλους μας που ήμασταν εδώ η θέση της Νέας Δημοκρατίας ότι είμαστε υπέρ της αναθεώρησης του άρθρου 16 και την εισαγωγή σ’ αυτό των μη δημόσιων και μη κερδοσκοπικών ανώτατων εκπαιδευτικών ιδρυμάτων και να αρθεί αυτό το curiosum της ελληνικής έννομης τάξης που απηχεί κάποιες παλιές εποχές της δεκαετίας του 1950 και κάτι σκοταδιστικές περιόδους άκρατου συντηρητισμού και να ακολουθήσουμε κι εμείς τα βήματα που υπάρχουν σε όλη την Ευρώπη. Πρέπει να πω ότι μόνο στην Ελλάδα υπάρχει αυτή η πρωτοτυπία της συνταγματικής απαγόρευσης ανώτατων εκπαιδευτικών ιδρυμάτων.
      Θα ήθελα επίσης να πω στο δεύτερο θέμα ότι ελέχθη πως τα τρία χρόνια από το 2005 μέχρι σήμερα ήταν χρόνια χαμένα σε ό,τι αφορά την προσπάθεια για ρύθμιση των επαγγελματικών δικαιωμάτων με το επιχείρημα ότι η απόφαση 678 του 2005 ξεκαθάρισε το θέμα. Αυτό είναι λάθος. Η απόφαση 678 του 2005 έθεσε το ζήτημα και έθεσε το πρόβλημα και είπε με ποιον τρόπο πρέπει να καθορίζονται τα επαγγελματικά δικαιώματα και έκρουσε τον κώδωνα του κινδύνου για τον ανώτατο χαρακτήρα των ιδρυμάτων.
      	Συνεπώς από το 2005 και ύστερα, όπως είπα και στην πρωτολογία μου, έγιναν συγκεκριμένα και συγκροτημένα βήματα για να αρθεί η συνταγματική αμφισβήτηση και το 2007 θεσπίστηκε η διάταξη στο νόμο-πλαίσιο που φέραμε με την οποία τα Τ.Ε.Ι. υπάγονται ουσιαστικά στην παράγραφο 5 του άρθρου 16 του Συντάγματος και όχι στην παράγραφο 7 του άρθρου 16, όπως ήταν με το ν. 1404.
      Ο ν. 1404 μπορεί να ήταν μεν ένα σημαντικό βήμα για την ένταξη των Τ.Ε.Ι. στην τριτοβάθμια εκπαίδευση, ο όρος, όμως, «τριτοβάθμια εκπαίδευση» δεν είχε ανταπόκριση στο σχετικό άρθρο του Συντάγματος και δημιουργούσε πρόβλημα συνταγματικό περί του χαρακτήρα των ανώτατων αυτών ιδρυμάτων, των Τ.Ε.Ι..
      Εμείς, με μία μεθοδικότητα και με το νόμο του 2005 και κυρίως με το νόμο του 2007 επιλύσαμε αυτό το ζήτημα. Παράλληλα, ξεκινήσαμε το διάλογο για να καθορίσουμε τα επαγγελματικά δικαιώματα, δεδομένου ότι όλα τα προεδρικά διατάγματα του 2004, με απόφαση του Συμβουλίου της Επικρατείας, είχαν κριθεί ότι έπρεπε να επιστραφούν. Μετά την έκδοση της απόφασης του Συμβουλίου της Επικρατείας κρίθηκε ότι αυτά δεν πληρούσαν τους όρους και τις προϋποθέσεις σύνταξης επαγγελματικών δικαιωμάτων που όριζε το Συμβούλιο της Επικρατείας.
      Εν όψει αυτών οφείλαμε να κάνουμε διάλογο με όλους τους φορείς, με όλη την ακαδημαϊκή κοινότητα. Να γίνουν και να συνταχθούν τα προγράμματα και τα περιεχόμενα σπουδών εκατόν πενήντα τεσσάρων τμημάτων των Τ.Ε.Ι., τα οποία δεν υπήρχαν. Πώς θα εκδόσεις προεδρικά διατάγματα για επαγγελματικά δικαιώματα τα οποία απορρέουν από τα προγράμματα και τα περιεχόμενα σπουδών, όταν τα ιδρύματα δεν είχαν; Είναι σαφές.
      Άρα, λοιπόν, λύσαμε και αυτό το θέμα, λύσαμε το συνταγματικό ζήτημα, προχωρήσαμε το διάλογο. Εκδόθηκαν και δημοσιεύτηκαν οι δέκα ειδικότητες το 2006. Έχουμε στείλει στο Συμβούλιο της Επικρατείας άλλες έντεκα ειδικότητες της πληροφορικής που ολοκληρώθηκαν όλες αυτές οι συζητήσεις. Ολοκληρώνεται η συζήτηση σε πολλά θέματα επαγγελματικών δικαιωμάτων πολλών ειδικοτήτων στις επιστημονικές επιτροπές και το Σ.Α.Τ.Ε. τον Ιούνιο θα αρχίσει να επιλαμβάνεται αυτών των ζητημάτων. 
      Ελέχθη, επίσης, ότι δεν έγινε κουβέντα και συζήτηση για τα επαγγελματικά δικαιώματα των πανεπιστημίων. Στο τέλος της πρωτολογίας μου αναφέρθηκα σε μια σειρά επαγγελματικών δικαιωμάτων τμημάτων πανεπιστημίων, τα οποία τόσα χρόνια δεν είχαν. Εμείς το λύσαμε. Για άλλα μεν εξεδόθησαν τα προεδρικά διατάγματα όπως στο Τμήμα του Πολυτεχνείου, άλλα δε βρίσκονται στο Σ.Α.Τ.Ε. για την ολοκλήρωση της συζήτησης και του διαλόγου για να προχωρήσουν μετά στο Συμβούλιο της Επικρατείας. 
      Άρα, μέσα στο 2008, όπως έχει κατ’ επανάληψη δηλώσει ο Υπουργός Παιδείας κ. Στυλιανίδης, όλα τα επαγγελματικά δικαιώματα όλων των τμημάτων πανεπιστημίων και Τ.Ε.Ι. θα έχουν είτε εκδοθεί είτε θα βρίσκονται στο Συμβούλιο της Επικρατείας για την επεξεργασία τους, άρα θα έχουν ολοκληρωθεί. 
      Ελέχθη, επίσης, ότι έγινε εξαγγελία εν όψει των εξετάσεων για τον τρόπο αλλαγής του εξεταστικού συστήματος από τον Υπουργό Παιδείας, ενώ άλλος αγορητής του ΠΑ.ΣΟ.Κ. είπε ότι δεν γίνεται διάλογος και γιατί να γίνεται διάλογος τέσσερα χρόνια.
      Κυρίες και κύριοι συνάδελφοι, αυτό το οποίο είπε ο Υπουργός Παιδείας είναι ότι ανοίγει ο διάλογος. Ο καθένας μπορεί να καταθέσει τις απόψεις του, τις προτάσεις του για το πώς θα αλλάξει στο μέλλον ο τρόπος εισαγωγής στα ανώτατα εκπαιδευτικά ιδρύματα. Ο νόμος θα έρθει μετά τη λήξη του διαλόγου στην επόμενη θητεία της Βουλής, ώστε να δώσουμε επαρκή χρόνο για διάλογο, να μη θορυβηθεί κανείς, να μην υπάρξει κάποια απόφαση η οποία θα ανατρέψει τους σχεδιασμούς των νέων μας. 
      Ελέχθη πάλι ότι τα περιεχόμενα και τα προγράμματα σπουδών είναι ελλιπή, είναι ξεπερασμένα. Πρέπει να σας πω ότι αυτά δεν καθορίζονται από το Υπουργείο Παιδείας. Στο πλαίσιο της αυτοδιοίκησης των ιδρυμάτων τα περιεχόμενα σπουδών καθορίζονται από τα ίδια τα τμήματα.
      Κλείνοντας, θα ήθελα να πω το εξής: Προσωπικά θεωρώ ότι η σημερινή συζήτηση και τα συμπεράσματά της στηρίζουν την προσπάθεια που κάνει η Κυβέρνηση να ολοκληρώσει τις διαδικασίες έκδοσης των επαγγελματικών δικαιωμάτων και ότι η πλειοψηφία της Βουλής των Ελλήνων θα είναι κοντά, θα είναι δίπλα σε αυτήν την κυβερνητική προσπάθεια για έκδοση επαγγελματικών δικαιωμάτων. Δεν πρόκειται να στηρίξει εκείνες τις φωνές που με διάφορα προσχήματα για τους δικούς τους λόγους δεν θα ήθελαν αυτή η προσπάθεια να τελεσφορήσει.
      Εκτιμώ ότι το δια ταύτα αυτής της συζήτησης είναι ότι όλες οι πτέρυγες της Βουλής θα είναι δίπλα στην προσπάθεια της Κυβέρνησης, που ολοκληρώνεται αυτό το διάστημα, για έκδοση επαγγελματικών δικαιωμάτων σε όλα τα τμήματα των Τ.Ε.Ι. και σε όλα τα τμήματα των πανεπιστημίων.
      Σας ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Βενιζέλος, προκειμένου να δευτερολογήσει.
      Ορίστε, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, εκτιμώ τη φιλότιμη προσπάθεια που έκανε ο κύριος Υπουργός με το κλείσιμο της ομιλίας του να εκπέμψει έναν τόνο θετικό, αισιόδοξο και συναινετικό.
      Πράγματι χρειάζεται συναίνεση, εθνική συναίνεση για την παιδεία. Χρειάζεται μακροπρόθεσμη εκπαιδευτική στρατηγική. Χρειάζεται διάλογος, χρειάζεται να επιμείνουμε στην εφαρμογή βασικών νομοθετημάτων. Δεν πρέπει να υπάρχουν παλινωδίες, δεν πρέπει να υπάρχουν νευρικότητες. Τον τόνο όμως τον δίνει πάντα η Κυβέρνηση.
      Γι’ αυτό θέλω και από το Βήμα αυτό να καλέσω και να παρακαλέσω τον ίδιο τον αρμόδιο Υπουργό Παιδείας να συμβάλει στη διαμόρφωση του αναγκαίου κλίματος, παύοντας αυτές τις ανεύθυνες και πρόχειρες δηλώσεις που συχνά πυκνά κάνει ευκαίρως ή ακαίρως. Ο ίδιος ο Υπουργός Παιδείας με συνεντεύξεις, με παρεμβάσεις, με υπαινιγμούς τροφοδοτεί την κρίση στο πανεπιστήμιο, στην κρίση στα Τ.Ε.Ι., την κρίση στα λύκεια.
      Πρέπει να αποτρέψουμε το νέο κλίμα καταλήψεων. Πρέπει να προστατεύσουμε την ομαλή λειτουργία του δημοσίου πανεπιστημίου. Πρέπει να ανακόψουμε το κύμα απαξίωσης των δημοσίων πανεπιστημίων και των δημοσίων σχολείων. Και αυτό μπορεί να γίνει εύκολα, αν η Κυβέρνηση πάψει η ίδια να δημιουργεί εύλογες υποψίες, που στη συνέχεια γίνονται το λάβαρο κινητοποιήσεων, που οδηγούν στη διακοπή της λειτουργίας των πανεπιστημίων και τελικά στην έκπτωση του δημοσίου πανεπιστημίου.
      Έχει ευθύνη η Κυβέρνηση, έχουν ευθύνη όλα τα πολιτικά κόμματα. Και το ΠΑ.ΣΟ.Κ., όπως τονίστηκε, έχει αναλάβει τη δική του ευθύνη. Στηρίζει την άμεση και αυτοπρόσωπη συμμετοχή των φοιτητών. Στηρίζει όλες τις διαδικασίες που είναι διαδικασίες ακαδημαϊκής συμμετοχής στο σύγχρονο πανεπιστήμιο των ομάδων, που είναι ένα πανεπιστήμιο θεσμός, θεσμός δημοκρατίας, εγγυητής ελευθερίας, παραγωγός γνώσης, μηχανισμός έρευνας, στην πρωτοπορία ενός σύγχρονου μεταβιομηχανικού και ανταγωνιστικού μοντέλου ανάπτυξης.
      Αλλά για να εφαρμόσει μια παρόμοια πολιτική η Κυβέρνηση, πρέπει και να την πιστέψει. Ουσιαστικά υπάρχει, κύριε Πρόεδρε, πρόβλημα πολιτικής βούλησης και για την ακρίβεια υπάρχει πρόβλημα πολιτικής ιδεολογίας. Αυτό το κράμα νεοσυντηρητισμού και νεοφιλελευθερισμού που εκπέμπει ο κ. Καραμανλής και η Κυβέρνησή του δεν μπορεί να συγκροτήσει και να εφαρμόσει ένα μοντέλο ανάπτυξης που έχει στο επίκεντρό του τη γνώση, την πληροφορία, την έρευνα, την καινοτομία, άρα το πανεπιστήμιο, άρα τα ανώτατα εκπαιδευτικά ιδρύματα πανεπιστημιακής και τεχνολογικής κατεύθυνσης.
      Αυτήν την υπηρεσία θέλουμε να προσφέρει προς το παρόν ο κύριος Υπουργός της Παιδείας. Να πάψει να υπονομεύει, να πάψει να προκαλεί, να πάψει να προβοκάρει. Δεν είναι δυνατόν την παραμονή των εισαγωγικών εξετάσεων να ανοίγουμε θέμα για τα ίδια τα κριτήρια και της διαδικασίες εισαγωγής στο πανεπιστήμιο, έστω και αν παραπέμπει η Κυβέρνηση στην επόμενη των εκλογών, άρα σε μια άλλη κυβέρνηση, που αγωνιζόμαστε και θέλουμε να μην είναι κυβέρνηση της Νέας Δημοκρατίας, αλλά να είναι μια προοδευτική, ριζοσπαστική κυβέρνηση, που μπορεί να δώσει ξανά αισιοδοξία και ανάσα στην κοινωνία. Είναι η κατάλληλη στιγμή τώρα, τη στιγμή που τα παιδιά και οι οικογένειες ζουν την αγωνία των εξετάσεων, να υπάρχουν αυτές οι συζητήσεις για την τύχη του λυκείου;
      Και εγώ προσωπικά έχω διατυπώσει την άποψη ότι θα έπρεπε να επεκταθεί το γυμνάσιο, να έχουμε ένα τετραετές γυμνάσιο και ένα διετές ακαδημαϊκό λύκειο, κατά τα πρότυπα του Ακαδημαϊκού Διεθνούς Απολυτηρίου, προσαρμοσμένο φυσικά στα ελληνικά δεδομένα, ώστε τα παιδιά να νιώθουν ότι φοιτούν σε άλλης κατηγορίας ιδρύματα, που έχουν φύγει πια από τη στενή λογική της πειθαρχίας της δευτεροβάθμιας εκπαίδευσης. Και εγώ θα ήθελα τα θέματα των εξετάσεων να είναι διαφορετικής νοοτροπίας και φιλοσοφίας. Και είναι πάρα πολύ εύκολο μέσα από την ίδια την εξεταστική διαδικασία να επηρεάσεις τη νοοτροπία και τη φιλοσοφία και της ίδιας της εκπαιδευτικής διαδικασίας, αλλά δεν είναι η στιγμή να ανοίξουμε αυτήν τη συζήτηση.
      Είναι, αντιθέτως, η στιγμή να πούμε ότι δεν είναι συνταγματικό το πρόβλημα της παιδείας στη χώρα μας. Όπως το ίδιο το άρθρο 16 έδωσε τη νομική βάση, για να λυθεί το πρόβλημα της φυσιογνωμίας των Τ.Ε.Ι., έτσι, το ίδιο το άρθρο 16, όπως έχει, μπορεί να επιτρέψει την αναβάθμιση του ελληνικού δημόσιου πανεπιστημίου, έτσι ώστε αυτό να κινείται ανταγωνιστικά, με υψηλά ποιοτικά κριτήρια σε διεθνές επίπεδο. 
      Θέλω να τονίσω στο σημείο αυτό ότι το ατόπημα του κ. Στυλιανίδη να επικαλείται απόψεις μου επανελήφθη και σήμερα σε συνομιλία που είχε με δημοσιογράφους, ενώ γνωρίζει πάρα πολύ καλά ότι η θέση που διατυπώνω και πολιτικά και επιστημονικά είναι πάρα πολύ απλή. Το ελληνικό δημόσιο πανεπιστήμιο ήταν και είναι δημόσιο και όχι κρατικό. Το δημόσιο πανεπιστήμιο στην Ελλάδα, ακριβώς επειδή περιβάλλεται με τις εγγυήσεις της πλήρους αυτοδιοίκησης και της ακαδημαϊκής ελευθερίας, δεν είναι κρατική υπηρεσία, αλλά αυτοτελές, πλήρως αυτοδιοικούμενο νομικό πρόσωπο δημοσίου δικαίου. Και φυσικά, μπορεί ο νόμος να ιδρύσει τέτοια νομικά πρόσωπα δημοσίου δικαίου και με την πρωτοβουλία και τη χρηματοδότηση άλλων φορέων, που είναι οι ίδιοι νομικά πρόσωπα δημοσίου δικαίου, όπως για παράδειγμα η Τοπική Αυτοδιοίκηση ή οι δικηγορικοί σύλλογοι. 
      Όμως, η πρόκληση που απευθύνω είναι πάντα η ίδια. Πού είναι ο μεγάλος εθνικός ευεργέτης, ο χορηγός; Πού είναι ο διάδοχος των μεγάλων ευεργετών που ίδρυσαν το Μετσόβιο Πολυτεχνείο; Πού είναι ο διάδοχος του Χαροκόπου ή του Πάντου, πού είναι ο διάδοχος των Εμπορικών Επιμελητηρίων της Θεσσαλονίκης και του Πειραιά, που ίδρυσαν τις βιομηχανικές σχολές των δύο πόλεων, που τώρα είναι το Πανεπιστήμιο Πειραιώς και το Πανεπιστήμιο Μακεδονίας; Δεν υπάρχει αυτός ο χορηγός. 
      Και όταν ο κύριος Υπουργός συναντάται με τον πρόεδρο του Yale πρέπει με αξιοπρέπεια, εθνική και ακαδημαϊκή, να μιλά για την πραγματική κατάσταση στο ελληνικό πανεπιστήμιο. Γιατί, όταν ένας πρόεδρος μεγάλου αμερικανικού πανεπιστημίου ακούει τον όρο «ιδιωτικό πανεπιστήμιο», θεωρεί ότι πρόκειται για ένα μη πολιτειακό πανεπιστήμιο, που έχει τη μορφή ιδρύματος, κληροδοτήματος, με τεράστια περιουσία, με αυτοδιοίκηση, με ακαδημαϊκό κύρος. Δεν αντιλαμβάνεται ότι, όταν στην Ελλάδα γίνεται συζήτηση για ιδιωτικό εκπαιδευτικό ίδρυμα, εννοούμε μία επιχείρηση, η οποία παρέχει υπηρεσίες χωρίς εγγυήσεις ακαδημαϊκής ποιότητας, χωρίς έλεγχο. 
      Σε τελευταία ανάλυση, τα πράγματα είναι πάρα πολύ απλά. Όταν έχεις ακαδημαϊκές διαδικασίες εκλογής καθηγητών, όπως προβλέπονται στο δημόσιο πανεπιστήμιο, και όταν έχεις υποχρεωτική εισαγωγή φοιτητών μέσω του συστήματος των εισαγωγικών εξετάσεων, με κριτήριο το βαθμό, την ικανότητα και όχι με κριτήριο το οικογενειακό εισόδημα, έχεις θεσμούς δημόσιους, θεσμούς που υπηρετούν το δημόσιο συμφέρον, θεσμούς διαφανείς, θεσμούς που διασφαλίζουν την αξιοκρατία, την ίση πρόσβαση. Αυτό είναι το ζητούμενο και αυτό τελικά υπηρετεί και τα αναπτυξιακά συμφέροντα και τις προοπτικές της χώρας. Γιατί το διανοητικό κεφάλαιο που έχει αυτή η χώρα –και το διανοητικό κεφάλαιο είναι τα παιδιά μας, οι μαθητές, οι φοιτητές, οι σπουδαστές- πρέπει να το σέβεσαι, να το τιμάς, να το προστατεύεις. Και αυτό το πετυχαίνεις, όταν φέρεσαι με αξιοκρατία και ισότητα. Όταν δεν υπάρχουν αυτά τα στοιχεία, δεν υπάρχει το δημόσιο αγαθό της παιδείας, όπως το θέλει και το Σύνταγμα και όλος ο πολιτισμός, ο ευρωπαϊκός, ο νομικός και πολιτικός πολιτισμός της γηραιάς ηπείρου. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ο Υφυπουργός κύριος Ταλιαδούρος έχει το λόγο. 
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ήθελα να πω ότι κατά τη συζήτηση στη Βουλή, για την αναθεώρηση του άρθρου 16 του Συντάγματος, την προηγούμενη εβδομάδα, είχαμε θέσει τους όρους, τις προϋποθέσεις και τα κριτήρια, τα οποία θα πρέπει να υπάρχουν και να συντρέχουν, ώστε τα μη δημόσια πανεπιστήμια να μπορούν να λειτουργήσουν. Και είχαμε πει και τρόπο εισαγωγής στα πανεπιστήμια αυτά. Είχαμε πει και για τις υποτροφίες, για να  μπορούν και οι ασθενέστεροι να παρακολουθούν, είχαμε θέσει όλα αυτά τα ζητήματα και τα κριτήρια. 
      Από κει και πέρα, αυτό το οποίο είπε και ο κύριος Υπουργός, είναι αυτό που επαναλάβατε και σήμερα, κύριε Βενιζέλο, ότι οι φορείς της Τοπικής Αυτοδιοίκησης, δηλαδή νομικά πρόσωπα δημοσίου δικαίου, μπορεί να ιδρύσουν Ιδρύματα Ανώτατης Εκπαίδευσης. 
      Κυρίες και κύριοι συνάδελφοι, κλείνοντας, θα ήθελα να πω ότι έχουμε κατ’ επανάληψη δηλώσει, τη στήριξη που η Κυβέρνηση δίνει στο δημόσιο ανώτατο εκπαιδευτικό ίδρυμα και το έχουμε κάνει και έμπρακτα, όπως είπα και πριν. 
      Επίσης, έχουμε κατ’ επανάληψη δηλώσει ότι πεποίθησή μας είναι ότι για να βελτιωθούν οι δομές και να επιλυθούν τα προβλήματα που όλοι αναγνωρίζουμε ότι έχει σήμερα το δημόσιο ανώτατο εκπαιδευτικό ίδρυμα, τα πανεπιστήμια και τα Τ.Ε.Ι., απαιτείται εθνική συναίνεση, εθνική σύνθεση και εθνική συνεννόηση. 
      Για το λόγο αυτό, σας προσκαλούμε να προσέλθετε και πάλι στον εθνικό διάλογο, μέσα από το θεσμοθετημένο όργανο, το Εθνικό Συμβούλιο Παιδείας, από το οποίο το ΠΑ.ΣΟ.Κ. είχε αποχωρήσει. 
      Σας καλούμε να ανακαλέσετε την απόφαση αποχώρησης και έμπρακτα να δείξετε και να αποδείξετε, ότι συμμετέχετε σε αυτό το διάλογο και με προτάσεις, με θέσεις, με στοιχειοθετημένες απόψεις να έρθετε στο Ε.ΣΥ.Π. να συζητήσουμε για το καλό του τόπου. 
      Η παιδεία ενώνει όλα τα κόμματα και όλες τις παρατάξεις. Οι αντίθετες απόψεις μπορούν να αποτελέσουν μια καλή σύνθεση για το μέλλον του τόπου. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Και εμείς σας ευχαριστούμε. 
      Κυρίες και κύριοι συνάδελφοι, κηρύσσεται περαιωμένη η συζήτηση της υπ’ αριθμόν 32/24-1-2008 επερωτήσεως Βουλευτών του ΠΑ.ΣΟ.Κ., προς τον Υπουργό Εθνικής Παιδείας και Θρησκευμάτων, σχετικά με τα Τεχνολογικά Εκπαιδευτικά Ιδρύματα. 
      Κύριοι συνάδελφοι έχουν διανεμηθεί τα Πρακτικά των συνεδριάσεων της Τρίτης 6 Μαΐου 2008 (απόγευμα) και της Τετάρτης 7 Μαΐου 2008 (πρωί) και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Συνεπώς τα Πρακτικά των συνεδριάσεων της Τρίτης 6 Μαΐου 2008 (απόγευμα) και της Τετάρτης 7 Μαΐου 2008 (πρωί) επικυρώθηκαν.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 22.25’ λύεται η συνεδρίαση για αύριο ημέρα Τρίτη 20 Μαΐου 2008 και ώρα 18.00΄, με αντικείμενο εργασιών του Σώματος: ειδική συνεδρίαση της Ολομέλειας της Βουλής, με αφορμή την εορτασμό της Ευρωπαϊκής Ημέρας της Θάλασσας, αφιερωμένη στη Θάλασσα και τη Ναυτιλία, σύμφωνα με την ειδική ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  





