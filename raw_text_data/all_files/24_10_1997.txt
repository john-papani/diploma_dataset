Π Ρ Α Κ Τ Ι Κ Α    Β Ο Υ Λ Η Σ
 
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΙΕ'
Παρασκευή 24 Οκτωβρίου 1997
 
Αθήνα, σήμερα στις 24 Οκτωβρίου 1997, ημέρα Παρασκευή και ώρα 10.24' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ.ΠΑΝΑΓΙΩΤΗ Ν.ΚΡΗΤΙΚΟΥ
ΠΡΟΕΔΡΕΥΩΝ (Παναγιώτης N.Kρητικός): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Γ. Καλαντζή, Βουλευτή Καβάλας, τα ακόλουθα:
Α' ΚΑΤΑΘΕΣΗ ΑΝΑΦΟΡΩΝ
1)Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία η Κοινότητα Πύργου Τριφυλίας του Νομού Μεσσηνίας υποβάλλει προτάσεις αναφορικά με την εφαρμογή του προγράμματος συνενώσεων των ΟΤΑ "Ι.Καποδίστριας" στην περιοχή της.
2)Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Κοινότητα Καροπλεσίου Καρδίτσας υποβάλλει προτάσεις αναφορικά με την εφαρμογή του προγράμματος συνενώσεων των ΟΤΑ "Ι.Καποδίστριας" στην περιοχή της.
3)Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Συκουρίου του Νομού Λάρισας υποβάλλει προτάσεις αναφορικά με την εφαρμογή του προγράμματος συνενώσεων των ΟΤΑ "Ι.Καποδίστριας" στην περιοχή της.
4)Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία η Κοινότητα Σουλίου του Νομού Κορινθίας υποβάλλει προτάσεις αναφορικά με την εφαρμογή του προγράμματος συνενώσεων των ΟΤΑ "Ι.Καποδίστριας" στην περιοχή της.
5)Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία το Τεχνικό Επιμελητήριο της Ελλάδας Τμήμα Ανατολικής Κρήτης προτείνει μέτρα αξιοποίησης του χώρου της πρώην Αμερικανικής βάσης Γουρνών Ηρακλείου.
6)Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Τεχνικό Επιμελητήριο της Ελλάδας διαμαρτύρεται για την επιχειρούμενη μείωση των εισοδημάτων των Διπλωματούχων Μηχανικών Δημοσίων Υπαλλήλων με την περικοπή των πόρων 6ο/οο και 7ο/οο.
7)Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία το Τεχνικό Επιμελητήριο Ελλάδας Τμήμα Ανατολικής Κρήτης υποβάλλει προτάσεις για τα έργα υποδομής στο Νομό Ηρακλείου του Β'Κ.Π.Σ. 94-99.
8)Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Πανελλήνια Επιτροπή Αναπληρωτών καθηγητών Α'βάθμιας και Β'βάθμιας εκπαίδευσης ζητεί το διορισμό των μελών της.
9)Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια Επιτροπή Αναπληρωτών καθηγητών Α'βάθμιας και Β'βάθμιας εκπαίδευσης ζητεί το διορισμό των μελών της.
10)Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η 'Ενωση Αστυνομικών Υπαλλήλων του Νομού Ηρακλείου ζητεί την ικανοποίηση θεσμικών, εργασιακών και οικονομικών αιτημάτων των μελών του.
11)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Καθηγητές Πανεπιστημίου Ιωαννίνων ζητούν την ίδρυση Θεολογικής Σχολής στο Πανεπιστήμιο.
12)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κυρία Μ.Κουλαξίδου, κάτοικος Θεσ/νίκης, ζητεί να της επιτραπεί ο εκτελωνισμός αυτοκινήτου της.
13)Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία ο κ. Α.Αμανατίδης ζητεί να εγκριθεί η εγκατάσταση του γιού του Π.Αμανατίδη σε κατάστημα της λαχαναγοράς Θεσ/νίκης.
14)Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Σύλλογος Γονέων και Κηδεμόνων 2ου Δημοτικού Σχολείου Αγίου Κων/νου Αιτωλ/νίας ζητεί την άμεση τοποθέτηση δασκάλων στις κενές θέσεις του Σχολείου.
15)Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Λαογραφικός - Πολιτιστικός Σύλλογος Μεσολογγίου ζητεί να συμπεριληφθεί η Πλευρώνα στο πρόγραμμα προστασίας αρχαιολογικών χώρων.
16)Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο κ. Μ.Καρχιμάκης, τ.Βουλευτής Λασιθίου, ζητεί την ίδρυση και λειτουργία αυτόνομων ΙΕΚ στη Σητεία και τη Νεάπολη Νομού Λασιθίου.
17)Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η κυρία Σ.Ταβλά - Κυριακάκη, ακτινολόγος, ζητεί να συνάψει σύμβαση με το ΙΚΑ για τη μέτρηση οστικής μάζας.
18)Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο κ. Μ.Καρχιμάκης, τ.Βουλευτής Λασιθίου, ζητεί να μην καταργηθούν τα παραρτήματα του ΙΓΜΕ.
19)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Χοιροτρόφων Βορείου Ελλάδος "Ο ΦΙΛΙΠΠΟΣ" ζητεί τη ρύθμιση των χρεών των μελών της προς την ΑΤΕ.
20)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύνδεσμος Προσωπικού Καθαριότητας Δημοσίων Καταστημάτων και Ιδιωτικών Επιχειρήσεων ζητεί την αλλαγή του εργασιακού καθεστώτος των εργαζομένων στην καθαριότητα των Σχολείων.
21)Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Ιδιοκτητών Συνεργείων Επισκευής Αυτοκινήτων Φωκίδας ζητεί την ένταξη του Νομού Φωκίδας στην Α' Ζώνη, ως προβληματικού.
22)Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία η Κοινότητα Κοκκωνίου Κορινθίας ζητεί να μην επιτραπεί η μεταβίβαση ακίνητης περιουσίας του ΑΣΟ στις συνεταιριστικές οργανώσεις αλλά στις κοινότητες που ευρίσκονται τα ακίνητα.
23)Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Αναπληρωτών Εκπαιδευτικών Νομού Κοζάνης ζητεί τα μέλη του να εξαιρεθούν από οποιοδήποτε νέο σύστημα διορισμών.
24)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Καταστηματαρχών Κουρέων και Κομμωτών Θεσ/νίκης και περιχώρων ζητεί τη χωρίς παρεκκλίσεις εφαρμογή του Π.Δ. 148/94.
25)Ο Βουλευτής Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία ο κ. Μ.Καρχιμάκης, τ.Βουλευτής Λασιθίου, ζητεί τη στελέχωση με προσωπικό του εθνικού σταδίου Αγίου Νικολάου Λασιθίου.
26)Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύλλογος Ανθρώπων τρίτης ηλικίας ζητεί οικονομική ενίσχυση για την ανέγερση ενός νέου σύγχρονου γηροκομείου στην Κέρκυρα.
27)Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία το Λιμενικό Ταμείο Κέρκυρας υποβάλλει προτάσεις αναφορικά με την υλοποίηση του έργου της διαμόρφωσης λιμένα υποδοχής σκαφών αναψυχής στην τοποθεσία από Κορακοφωλιά έως Καφέ Γυαλί.
28)Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δημοτικός Συνδυασμός Πανυδραϊκή Συνεργασία ζητεί την πλήρωση των κενών οργανικών θέσεων του ταχυδρομικού γραφείου 'Υδρας (ΕΛΤΑ).
29)Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Ρουβά του Νομού Ηρακλείου ζητεί χρηματοδότηση από το ΕΤΕΡΠΣ του 1997 για την εκτέλεση κοινοτικού έργου στην περιοχή του.
30)Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Ν.Α. Ηρακλείου ζητεί να μη μεταφερθεί η Ειδική Αστυνομική Υπηρεσία Δίωξης Εγκλήματος από το Ασήμι στο Ηράκλειο Κρήτης.
31)Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας που αναφέρεται σε παράνομους διορισμούς στο Νομό Ηρακλείου.
32)Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η 'Ενωση Αγροτικών Συνεταιρισμών Ν.Ορεστιάδας ζητεί την επίλυση του προβλήματος της αποθήκευσης του αραβοσίτου της σοδειάς του 1997 στην Ορεστιάδα 'Εβρου.
33)Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η κυρία Χρυσούλα Αποστολίδου, κάτοικος Κυψέλης Αίγινας, ζητεί να δοθούν κίνητρα για την ανάπτυξη της μελισσοκομίας στα νησιά του Αργοσαρωνικού.
34)Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κορώνου του Νομού Κυκλάδων προτείνει την ίδρυση περιφερειακού σταθμού καταπολέμησης της θαλάσσιας ρύπανσης στη Νάξο.
35)Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία η Συντεχνία Αρτοποιών Μεσσηνίας διαμαρτύρεται για τις νομοθετικές ρυθμίσεις του κλάδου οι οποίες ευνοούν μόνο τις αρτοβιομηχανίες και Super Market.
36)Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Νέας Σάντας Κιλκίς ζητεί να παραμείνει αυτόνομη.
37)Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Πανελλήνιος Σύλλογος Επιμελητών Εισπράξεων ΤΕΒΕ ζητεί τη μετατροπή της σύμβασης των μελών του σε αορίστου χρόνου.
38)Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία οι Κοινότητες Αμυγδαλέας, Κουτσοχέρου, Μάνδρας και Ραχούλας Λάρισας ζητούν να μην ορισθεί ως έδρα του νέου Δήμου η Κοινότητα Κοιλάδας.
39)Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία οι Κάτοικοι του Δήμου Δίου Πιερίας ζητούν να ορισθεί ως έδρα του νέου Δήμου.
40)Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Εργατοϋπαλληλικό Κέντρο Ελασσόνας ζητεί να ξεκινήσει η ανόρρυξη λιγνίτη στην περιοχή του.
41)Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Οικολογικός Σύλλογος Αυλίδας "Περιβαλλοντική Δράση" ζητεί την αξιοποίηση των αρχαιοτήτων της Αυλίδας Εύβοιας.
42)Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων 3ου Δημοτικού Σχολείου Χαλκίδας Εύβοιας ζητεί να παραχωρηθεί δωρέαν δημόσιος χώρος για την ανέγερση νέου κτιρίου για τη στέγαση του σχολείου.
43)Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η παράνομη αμμοληψία από το Ληλάντιο Πεδίο Εύβοιας.
44)Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή νέων αιθουσών και η αρχιτεκτονική αναβάθμιση των Δικαστηρίων Χαλκίδας Εύβοιας.
45)Ο Βουλευτής Φλωρίνης κ. ΧΑΡΑΛΑΜΠΟΣ ΠΑΠΑΘΑΝΑΣΙΟΥ κατέθεσε αναφορά με την οποία η ΠΟΑΣΥ ζητεί τη χορήγηση αποζημίωσης στο αστυνομικό προσωπικό που είναι αρμόδιο για την ασφάλεια των βουλευτών.
46)Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Κονταριώτισσας του Νομού Πιερίας υποβάλλει προτάσεις αναφορικά με την εφαρμογή του προγράμματος συνενώσεως των ΟΤΑ "Ι.Καποδίστριας" στην περιοχή της.
47)Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Δήμος Δίου Πιερίας υποβάλλει προτάσεις αναφορικά με την εφαρμογή του προγράμματος συνενώσεως των ΟΤΑ "Ι.Καποδίστριας" στην περιοχή της.
48)Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία Μικροπωλητές Πόντιοι του Δήμου Αθήνας ζητούν να τους χορηγηθεί η άδεια άσκησης του επαγγέλματός τους.
49)Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Κάσου του Νομού Δωδεκανήσου υποβάλλει προτάσεις αναφορικά με την εφαρμογή του προγράμματος συνενώσεως των ΟΤΑ "Ι.Καποδίστριας" στην περιοχή του.
50)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Εργατοϋπαλλήλων Ελληνικών Καυσίμων Ορυκτελαίων Ανώνυμης Βιομηχανικής και Εμπορικής Εταιρείας υποβάλλει προτάσεις για τη μετοχοποίηση του Ομίλου ΔΕΠ.
51)Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Ασφαλιστών Β.Ελλάδας διαμαρτύρεται για τις ενέργειες του Γραφείου Διεθνούς Ασφάλισης που αφορούν σε παραχώρηση εγγράφων της Σκοπιανής Ασφαλιστικής Εταιρείας "MAKEDONIJA" με αναγραφή των Σκοπίων ως "Δημοκρατία της Μακεδονίας".
52)Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η 'Ενωση Λειτουργών Μέσης Εκπαίδευσης ζητεί να μην εφαρμοσθεί ο νέος νόμος για την Παιδεία και να αρχίσει διάλογος για τα θέματα της εκπαίδευσης.
53)Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Γεωργοκτηνοτροφικός Συνεταιρισμός Λάμαρης - Στροπώνων Εύβοιας ζητεί τη λήψη μέτρων για την αντιμετώπιση εκτάκτων αναγκών της περιοχής του κατά τη χειμερινή περίοδο.
54)Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δ/ντής του 19ου Δημοτικού Σχολείου Χαλκίδας Εύβοιας ζητεί οι δημόσιοι υπάλληλοι και οι οικογένειές τους να έχουν ιατροφαρμακευτική κάλυψη στο εξωτερικό.
55)Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία Γονείς και Κηδεμόνες 3ου Δημοτικού Σχολείου Χαλκίδας ζητούν την προσωρινή μεταστέγαση του σχολείου.
56)Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Νοσοκομείο - Κέντρο Υγείας Κύμης Εύβοιας ζητεί την άμεση τοποθέτηση γιατρού στο ΙΚΑ Κύμης για τον έλεγχο αδειών ανικανότητας.
57)Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το ΠΟΑΣΥ ζητεί τη χορήγηση αποζημίωσης στο αστυνομικό προσωπικό, αρμόδιο για τους βουλευτές.
58)Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η Συντονιστική Επιτροπή Αγώνα Συνταξιουχικών Οργανώσεων Ελλάδας ζητεί την επανασύνδεση των κατωτέρων συντάξεων με τα είκοσι ημερομίσθια του ανειδίκευτου εργάτη.
59)Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η 'Ενωση Ζαγορισίων Αθηνών ζητεί τα Ζαγοροχώρια να παραμείνουν αυτόνομα.
60)Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία το RADIO ENA CHANNEL Καβάλας υποβάλλει προτάσεις σχετικά με τη διανομή αδειών τηλεοπτικών συχνοτήτων.
61)Η Γενική Συνομοσπονδία Εργατών Ελλάδος με ψήφισμά της το οποίο επέδωσε στον κύριο Πρόεδρο της Βουλής των Ελλήνων ζητεί τη ριζική αναθεώρηση της συνθήκης του Μάαστριχτ, εφαρμογή του 35ώρου χωρίς μείωση των αποδοχών και αύξηση των κατωτάτων συντάξεων στο 80% του μισθού του ανειδίκευτου εργάτη.
Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 8/2-7-97 ερώτηση δόθηκε με το υπ' αριθμ. 1458/8-9-97 έγγραφο από τον Υφυπουργό Εθνικής 'Αμυνας η ακόλουθη απάντηση:
"Σε απάντηση της 8/2-7-97 ερώτησης που κατέθεσε ο Βουλευτής κ. Ε. Χαϊτίδης με θέμα τη μετακίνηση Ελληνικού Τάγματος στην Αλβανία καθώς και τα μέτρα που πρόκειται να λάβει το ΥΠΕΘΑ για την προστασία των ακριτικών περιοχών από την Αλβανική μαφία, σας πληροφορούμε τα εξής:
Το σχέδιο ανάπτυξης δυνάμεων (στις οποίες ανήκει και η ΕΛΔΑΛ), στο Αλβανικό έδαφος, προήλθε κατόπιν ενεργειών, διαπραγματεύσεων και συμφωνίας των χωρών που έλαβαν μέρος στη συνολική σχεδίαση των επιχειρήσεων. Στα πλαίσια αυτά τα Ελληνικά Τμήματα ανεπτύχθησαν στην Κεντρική και Νότιο Αλβανία (Τίρανα, Αυλώνα, Ελμπασάν).
Σε ό,τι αφορά τα μέτρα προστασίας των ακριτικών περιοχών από τη δράση της Αλβανικής μαφίας, σας γνωρίζουμε τα εξής:
Από ενάρξεως της εκρύθμου καταστάσεως στη γείτονα χώρα, ελήφθησαν άμεσα αυξημένα μέτρα ασφαλείας, επιτηρήσεως, και περιπολίας καθ' όλη την έκταση της Ελληνο-Αλβανικής μεθορίου. Ειδικότρα, αυξήθηκαν τα όργανα ασφαλείας των Μονάδων Προκαλύψεως και ενισχύθηκε το προσωπικό των μονάδων της VIII Μεραρχίας Πεζικού. Επιπροσθέτως, μεταστάθμευσαν στην περιοχή της Ηπείρου Ειδικές Δυνάμεις και τηρούνται σε ετοιμότητα ελικόπτερα, με αποστολή αναγνωρίσεων, για διάθεσή τους στην εν λόγω Μεραρχία. Πέραν αυτών, μετά τη δυσμενή εξέλιξη των γεγονότων και σύμφωνα με τα υπάρχοντα σχέδια, έχουν ληφθεί επί πλέον μέτρα που αφορούν την ενίσχυση των φυλακίων Κακαβιάς και Κρυσταλοπηγής όπως και των τοπικών Μονάδων προκαλύψεως, με σκοπό την ανάπτυξη ειδικών ομάδων ελέγχου και την ενεργοποίηση επί πλέον φυλακίων, παρατηρητηρίων και περιπόλων με ειδικά οχήματα, συσκευές και μέσα.
Η Ηγεσία του Υπουργείου Εθνικής 'Αμυνας θεωρεί τα έως σήμερα ληφθέντα μέτρα ως επαρκή για την προστασία της Ελληνο-Αλβανικής μεθορίου. Πέραν τούτου το ΥΠ.ΕΘ.Α. ευρίσκεται σε ετοιμότητα λήψεως επιπροσθέτων προληπτικών μέτρων, εάν τούτο απαιτηθεί ανάλογα με τις διαμορφούμενες στο μέλλον συνθήκες.
Ο Υφυπουργός
ΔΗΜΗΤΡΙΟΣ ΑΠΟΣΤΟΛΑΚΗΣ"
2. Στην με αριθμό 40/2-7-97 ερώτηση δόθηκε με το υπ' αριθμ. 1464/29-8-97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτ. 40/2-7-97 που κατατέθήκε στη Βουλή από τους Βουλευτές κ. Μ. Μπόσκου και κ. Μ. Κωστόπουλο, για τα θιγόμενα σ' αυτήν θέματα, σας πληροφορούμε ότι σας έχουμε ενημερώσει με το αριθμ. 1230/8-7-97 έγγραφό μας, φωτ/φο του οποίου σας επισηνάπτουμε.
Ο Υπουργός
ΜΙΛΤΙΑΔΗΣ ΠΑΠΑΙΩΑΝΝΟΥ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
3. Στην με αριθμό 69/2-7-97 ερώτηση δόθηκε με το υπ' αριθμ. 1464/8-9-97 έγγραφο από τον Υφυπουργό Εθνικής 'Αμυνας η ακόλουθη απάντηση:
"Σε απάντηση της 69/2-7-97 ερώτησης που κατέθεσε ο Βουλευτής κ. Ν. Κατσαρός στη Βουλή των Ελλήνων, σχετικά με τη διαδικασία που εφαρμόζεται για την εισαγωγή τέκνων πολυτέκνων στα Ανώτατα Στρατιωτικά Εκπαιδευτικά Ιδρύματα και συγκεκριμένα σε αυτά που εισέρχονται κατόπιν προσφυγής και δικαιώσεως των από τα Διοικητικά Δικαστήρια, σας πληροφορούμε τα εξής:
Οι ενέργειες της Διοικήσεως δεν είναι αυθαίρετες, αλλά προσδιορίζονται από το περιεχόμενο των ακυρωτικών αποφάσεων, στις οποίες και αναφέρονται οι παράμετροι εκείνοι που πρέπει να συνεκτιμηθούν, προκειμένου οι εν λόγω αποφάσεις να καταστούν εκτελεστές. Σύμφωνα με τις μέχρι τώρα αποφάσεις οι παράμετροι αυτοί είναι οι εξής:
α. Η ιδιότητα του ή της αιτούσας (τέκνα πολυτέκνων).
β. Η βαθμολογία που συγκέντρωσε στις γενικές εξετάσεις.
γ. Η σειρά προτιμήσεων του ή της ενδιαφερόμενης.
δ. Τυχόν μετακινήσεις ορισμένων υποψηφίων από την ειδική κατηγορία στη γενική σειρά.
ε. Κλήση του ή της αιτούσας για κατάθεση στην εν λόγω σχολή και τμήμα, εφόσον κατέχει την κατάλληλη θέση στον πίνακα εισακτέων.
Πέραν δε της προαναφερθείσας αξιολογήσεως, η διοικητική πρακτική στηρίζεται στην υπ' αριθμ. 8 Γνωμάτευση της 25ης/21-5-96 συνεδριάσεως του Συμβουλίου Αρχηγών Γενικών Επιτελείων (ΣΑΓΕ) με την οποία καθορίστηκε ότι οι δικαιούμενοι να εισαχθούν στην Στρατιωτική Σχολή Αξιωματικών Σωμάτων (ΣΣΑΣ) μετά από ακυρωτικές αποφάσεις των διοικητικών δικατηρίων, θα εισάγονται από την αρχή του επόμενου ακαδημαϊκού έτους. Σημειώνεται δε ότι η υπόψη γνωμάτευση υπαγορεύτηκε από λόγους πραγματικούς, αφού οι περισσότερες ακυρωτικές αποφάσεις περιέρχοντο στη διοίκηση για εκτέλεση στο μέσο ή στη λήξη του ακαδημαϊκού έτους που εκδικαζόταν η αίτηση, με αποτέλεσμα να μην είναι δυνατή η ένταξη και προσαρμογή των δικαιωθέντων στις σχολές στο παραπάνω χρονικό διάστημα. Στο σημείο αυτό είναι αναγκαίο να επισημανθεί, ότι πέραν της φοιτήσεως στην οικεία Ιατρική σχολή του Αριστοτελείου Πανεπιστημίου Θεσσαλονίκης, οι σπουδαστές της ΣΣΑΣ είναι υποχρεωμένοι να καλύψουν και θέματα στρατιωτικής αγωγής και εκπαίδευσης, δεδομένου ότι οι αποφοιτούντες από τη σχολή ονομάζονται μόνιμοι Αξιωματικοί. Η στρατιωτική αυτή εκπαίδευση δεν μπορεί να γίνει παρά μόνο με τη φοίτηση από το πρώτο έτος στη ΣΣΑΣ.
Εντούτοις, οι ίδιοι οι δικαιωθέντες αναπτύσσοντας προσωπική πρωτοβουλία και παραβλέποντας το γεγονός ότι η διοίκηση δεν εξαντλεί όλα τα ένδικα μέσα που δικαιούται να ασκήσει (εν προκειμένω έφεση στο Συμβούλιο της Επικρατείας), επιτυγχάνουν την εγγραφή τους απ' ευθείας στα οικεία τμήματα του ΑΠΘ παραβαίνοντας κατά αυτό τον τρόπο τις διατάξεις των άρθρων 14 και 15 του προεδρικού διατάγματος 197/1993, τα οποία ορίζουν ότι η εγγραφή των δικαιωθέντων στα τμήματα που εισάγονται, γίνεται μέσω της σχολής στην οποία επέτυχαν να εισαχθούν, δηλ. μέσω της ΣΣΑΣ και όχι αυτοβούλως.
Κατά συνέπεια, καθίσταται σαφές ότι οι ενέργειες της διοικήσεως είναι σύννομες και απόρροια του νομικού και κανονιστικού πλαισίου που ρυθμίζει τη συγκεκριμένη ενότητα των σχέσεων, μεταξύ ιδιωτών και διοίκησης. Προς τούτο, η διοίκηση θα συνεχίσει, στη βάση όλων των προαναφερθεισών προϋποθέσεων, να εφαρμόζει πιστά τη διαδικασία εκτελέσεως των δικαστικών ακυρωτικών αποφάσεων και να συμμορφώνεται με το περιεχόμενό τους.
Ο Υφυπουργός
ΔΗΜΗΤΡΙΟΣ ΑΠΟΣΤΟΛΑΚΗΣ"
4. Στην με αριθμό 102/2-7-97 ερώτηση δόθηκε με το υπ' αριθμ. 811/15-9-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 102/2-7-1997 που κατέθεσε η Βουλευτής κ. Ανδριανή Λουλέ, σας γνωρίζουμε τα ακόλουθα:
Προϋπόθεση διορισμού ενός εκπαιδευτικού είναι:
α) Η σειρά του στην επετηρίδα (ν. 1566/1985) και
β) Η βεβαίωση παρακολούθησης εισαγωγικής επιμόρφωσης (π.δ. 250/1992).
Εισαγωγική επιμόρφωση όμως δεν λειτούργησε κατά τα σχολικά έτη 1994-95 και 1995-96 με αποτέλεσμα πολλοί εκπαιδευτικοί, που προηγούνται στην επετηρίδα του κλάδου τους, να παραλείπονται και να διορίζονται οι επόμενοι, επειδή πληρούσαν την προϋπόθεση της εισαγωγικής επιμόρφωσης.
Αυτό συνέβη τόσο στους διορισμούς του 1995, όσο και στους διορισμούς του 1996.
Το Υπουργείο Παιδείας αποφάσισε την εφαρμογή προγράμματος εισαγωγικής επιμόρφωσης, προκειμένου να δοθεί η ευκαιρία και σ'αυτούς που δεν διορίστηκαν εξαιτίας της έλλειψης εισαγωγικής επιμόρφωσης να διεκδικήσουν επί ίσοις όροις το διορισμό τους.
'Ετσι πράγματι κλήθηκαν οι ενδιαφερόμενοι να υποβάλουν σχετική αίτηση.
Για την πληρέστερη και την κατά το δυνατό ταχύτερη ενημέρωσή τους φροντίσαμε ώστε η είδηση να μεταδοθεί ακόμα και από τα Κεντρικά Δελτία Ειδήσεων των ραδιοφωνικών και τηλεοπτικών σταθμών.
Σύμφωνα με το π.δ. 250/1992 (ΦΕΚ 138 Α'), κατά τους διορισμούς προηγούνται οι υποψήφιοι που έχουν αποκτήσει πιστοποιητικό εισαγωγικής επιμόρφωσης.
'Οπως εύκολα συνάγεται οι επιμορφωθέντες θα προηγηθούν μόνο έναντι αυτών που δεν έχουν πιστοποιητικό εισαγωγικής επιμόρφωσης.
Η σειρά μεταξύ των επιμορφωθέντων θα καθορισθεί από τη σειρά εγγραφής τους στην επετηρίδα.
Συνεπώς το ταχύρυθμο αυτό εισαγωγικό επιμορφωτικό σεμινάριο διασφάλισε την τήρηση της επετηρίδας, η οποία θα καταστρατηγείτο εάν διορίζονταν και φέτος οι νεώτεροι.
Τέλος, σας γνωρίζουμε ότι σύμφωνα με το Τεχικό Δελτίο Ενέργειας 1.3α "Επιμόρφωση Εκπαιδευτικών", τα επόμενα χρόνια η εισαγωγική επιμόρφωση θα απευθύνεται στους νεοδιόριστους εκπαιδευτικούς και θα υλοποιείται σε 3 φάσεις (στην αρχή, στα μέσα και στο τέλος της σχολικής χρονιάς).
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
5. Στην με αριθμό 171/3-7-97 ερώτηση δόθηκε με το υπ' αριθμ. 355/9-9-97 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της ερώτησης 171/3-7-97 των Βουλευτών κυρίων Κόρακα και Παναγιώτου, που αφορά στην κατασκευή αθλητικών εγκαταστάσεων στην περιοχή Φάρκαινα της Χίου, σας πληροφορούμε ότι το αίτημα θα εξετασθεί εφόσον ο Δήμος λάβει παραχωρητήριο, από το Υπουργείο Υγείας, Πρόνοιας, του χώρου στον οποίο αναφέρεσθε.
Με την ευκαιρία αυτή θα θέλαμε να σας ενημερώσουμε ότι ήδη έχουν προγραμματισθεί η κατασκευή αποδυτηρίων και περίφραξης γηπέδου στην Κοινότητα Συκιάδα καθώς και εργασίες στο γήπεδο ποδοσφαίρου της Κοινότητας Αμάδων.
Ο Υφυπουργός
ΑΝΔΡΕΑΣ ΑΘ. ΦΟΥΡΑΣ"
6. Στην με αριθμό 227/7-7-97 ερώτηση δόθηκε με το υπ' αριθμ. 1475/5-8-97 έγγραφο από τον Υπουργό Εθνικής 'Αμυνας η ακόλουθη απάντηση:
"Σε απάντηση της 227/7-7-97 ερώτησης που κατέθεσε ο Βουλευτής κ. Α. Παπαδόγγονας, σχετικά με τα μέτρα που προτίθεται το Υπουργείο Εθνικής 'Αμυνας να λάβει για την ορθή εκτέλεση της Στρατιωτικής Εκπαίδευσης και την ανύψωση του ηθικού και κύρους των Ενόπλων Δυνάμεων, σας γνωρίζεται ότι:
Από τον Ιούνιο του 1994, με απόφαση του κ. Υπουργού Εθνικής 'Αμυνας, ελήφθησαν συγκεκριμένα μέτρα για την ενίσχυση των Μονάδων Εκστρατείας, κυρίως με εξοικονόμηση προσωπικού από τα μεγάλα αστικά κέντρα. Επίσης, έχει εγκριθεί η πρόσληψη 2.400 ΕΠΥ για το έτος 1997 και 2.000 για το 1998.
Για την επαύξηση της επιχειρησιακής ετοιμότητας των μονάδων αυτών και ιδιαίτερα εκείνων που βρίσκονται στην παραμεθόριο περιοχή, προγραμματίζεται ανά δίμηνο η επάνδρωση της αμυντικής τοποθεσίας τους, ούτως ώστε να ενημερώνεται το νεοτοποθετούμενο προσωπικό στην αποστολή του για την εφαρμογή των πολεμικών σχεδίων. Στη δραστηριότητα αυτή συμμετείχε και ο Λοχίας Σπύρος Ρωμιόπουλος μαζί με τους λοιπούς νεοτοποθετηθέντες στη Μονάδα Οπλίτες. Σημειώνεται δε, ότι οι νεοεισερχόμενοι απαλλάσσονται από κάθε υπηρεσία, εκτός εκπαίδευσης, τις επτά πρώτες ημέρες, προκειμένου να εγκλιμαστιθούν και να προσαρμοσθούν στο νέο περιβάλλον. Ο εν λόγω Λοχίας είχε συμπληρώσει εννέα ημέρες στη Μονάδα, πριν από το τραγικό συμβάν. Εκ των ανωτέρω συνάγεται, ότι η απόφαση της Διοίκησης του 640 ΤΠ, για τη συμμετοχή του στη διεξαχθείσα επάνδρωση αμυντικής τοποθεσίας, ήταν σύμφωνη με τις από μακρού εφαρμοζόμενες οδηγίες εκπαίδευσης του Γενικού Επιτελείου Στρατού.
Αναφορικά με τις διαδικασίες που ακολουθήθηκαν, αμέσως μετά την ανεύρεση του νεκρού Λοχία, από τη Στρατιωτική Υγειονομική Υπηρεσία, σας πληροφορούμε ότι:
Ο Σπύρος Ρωμιόπουλος εξετάσθηκε στο σημείο που βρέθηκε από το Στρατιώτη Υγειονομικού Χατζησάββα Ιορδάνη, ιατρό του 640 ΤΠ, όπου διαπιστώθηκε πτωματική ακαμψία, μη ύπαρξη σφυγμού και καρδιακών παλμών. Στη συνέχεια μεταφέρθηκε στο Κέντρο Υγείας του Σουφλίου με φορειοφόρο όχημα M/S του 640 ΤΠ συνοδεία του παραπάνω ιατρού και του Λοχαγού Βακάκη Σπυρίδωνα, όπου του έγινε ηλεκτροκαρδιογράφημα και επιβεβαιώθηκε ο θάνατός του. Κατόπιν, διακομίσθηκε στο Πανεπιστημιακό Κρατικό Νοσοκομείο Αλεξανδρούπολης, με ασθενοφόρο όχημα του 640 ΤΠ και τους ίδιους συνοδούς για νεκροψία - νεκροτομή.
Είναι φανερό ότι οι ευθύνες, πειθαρχικές ή ποινικές, που ενδεχόμενα προκύψουν για όργανα της Διοίκησης, θα αποδοθούν σε αυτα μετά τη δικαστική εκκαθάριση και οριστική διελεύκανση της υπόθεσης.
Σχετικά με τη σύγχυση την οποία τα ΜΜΕ έχουν προκαλέσει στο εξεταζόμενο θέμα, σας γνωρίζεται ότι το ΓΕΣ εξέδωσε τις απαραίτητες ανακοινώσεις τύπου την 19 και 20 Ιουνίου 1997. Την επόμενη μέρα, 21 Ιουνίου, η υπόθεση παραπέμφθηκε στην ανεξάρτητη Στρατιωτική Δικαιοσύνη και άρχισε η διενέργεια κύριας ανάκρισης. Το ΓΕΣ δεν είχε πλέον την αρμοδιότητα να εκδόσει επίσημη ανακοίνωση τύπου επί της ουσίας. Εν τούτοις, με συμμετοχή του εκπροσώπου τύπου του στο κεντρικό δελτίο ειδήσεων του ΣΚΑΙ την 21 Ιουνίου και με τοποθέτηση του ιδίου προς όλα τα ΜΜΕ, την 23 Ιουνίου, αποσαφηνίστηκαν τα μέτρα που είχαν ληφθεί για την εξασφάλιση της αντικειμενικότητας των ερευνών στο διοικητικό επίπεδο, της συνδρομής προς τη Στρατιωτική Δικαιοσύνη και της ανθρώπινης επαφής του ΓΕΣ με την οικογένεια.
Τελειώνοντας θα πρέπει να τονισθεί, ότι οι κάτοικοι των παραμεθορίων περιοχών αγαπούν το προσωπικό των Ενόπλων Δυνάμεων, προσβλέπουν με εμπιστοσύνη σε αυτό και δεν επηρεάζονται από μεμονωμένα ατυχή περιστατικά. Η παρουσία δε του Στρατού στις περιοχές αυτές και η καθημερινή επαφή και συνύπαρξη με τους ανθρώπους τους, εξυψώνει το Εθνικό φρόνημα και εμπεδώνει το αίσθημα ασφαλείας, απαραίτητη προϋπόθεση για την επιβίωσή τους.
Ο Υπουργός
ΑΘ. ΑΠ. ΤΣΟΧΑΤΖΟΠΟΥΛΟΣ"
7. Στην με αριθμό 309/10-7-97 ερώτηση δόθηκε με το υπ' αριθμ. 50/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 309/10.7.97 που κατέθεσε ο Βουλευτής κ. Γ. Β. Γαρουφαλιάς, σας πληροφορούμε τα εξής:
Η περιφερειακή υπηρεσία του ΥΠ.ΓΕ. "Περιφερειακό Κέντρο Προστασίας Φυτών και Ποιοτικού Ελέγχου Βόλου" εφαρμόζει πρόγραμμα γεωργικών προειδοποιήσεων για τις σημαντικότερες καλλιέργειες και τους κυριώτερους εχθρούς και ασθένειες στις περιοχές δικαιοδοσίας του.
Ειδικότερα στην περιοχή της Αγιάς Λάρισας λειτουργεί αυτόματος μετεωρολογικός σταθμός με βάση τα στοιχεία του οποίου δίνονται οδηγίες από το Π.Δ.Κ.Φ. και Π.Ε. Βόλου για το χρόνο, κατάλληλα φάρμακα κλπ. καταπολέμησης των κυριωτέρων εχθρών και ασθενειών των μηλοειδών (μηλιάς, αχλαδιάς) που είναι και οι επικρατούσες καλλιέργειες στην περιοχή.
Το έντυπο οδηγιών αυτό στέλνεται σε περίπου 50 γεωργούς στην περιοχή που είναι το σύνολο σχεδόν των καλλιεργητών μηλοειδών στην περιοχή.
Επίσης στην περιοχή υπάρχει συσκευή προσδιορισμού αριθμού ασκοσποριών της ασθένειας των μηλοειδών "φουζικλάδιο" και πειραματικός ακάρεων σε συνεργασία του Π.Κ.Π.Φ. και Π.Ε. Βόλου με το Μπενάκειο Φυτοπαθολογικό Ινστιτούτο.
Επί πλέον από τη Δ/νση Αγροτικής Ανάπτυξης της Νομαρχιακής Αυτοδιοίκησης Λάρισας δίνονται οδηγίες για την κατάλληλη εποχή ψεκασμού και του κατάλληλου φαρμάκου για τις λιγότερο σημαντικές καλλιέργειες της περιοχής (ροδακινιές, κερασιές).
Για τις ανάγκες φυτοπροστασίας της εν λόγω περιοχής θα εξεταστεί η δυνατότητα σταθμού Γεωργικών Προειδοποιήσεων.
Ο Υπουργός
ΣΤΕΦ. ΤΖΟΥΜΑΚΑΣ"
8. Στην με αριθμό 322/11-7-97 ερώτηση δόθηκε με το υπ' αριθμ. 8931/1-9-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην αριθμ. 322/11-7-97 ερώτηση, που κατέθεσε στη Βουλή των Ελλήνων ο Βουλευτής κ. Π. Μελάς, με θέμα τη μείωση των ημερών νοσηλείας, σας αναφέρουμε τα ακόλουθα:
Ο στόχος του Υπουργείου μας είναι η αναβάθμιση των παρεχομένων υπρεσιών υγείας με στελέχωση των Νοσοκομείων από το απαραίτητο Ιατρικό και Νοσηλευτικό Προσωπικό και με την κάλυψη των ελλείψεων από πλευράς υλικοτεχνικής υποδομής. Στα αποτελέσματα της επίτευξης του στόχου αυτού, θα είναι και η μείωση στα αναγκαία όρια των ημερών νοσηλείας του ασθενούς και επομένως και της ταλαιπωρίας του.
Ο Υφυπουργός
ΕΜΜ. ΣΚΟΥΛΑΚΗΣ"
9. Στην με αριθμό 337/11-7-97 ερώτηση δόθηκε με το υπ' αριθμ. 34879/15-9-97 έγγραφο από την Υφυπουργό Ανάπτυξης η ακόλουθη απάντηση:
"Σε απάντηση της ερώτησης 337/11-7-97 που κατέθεσε κ. Ν.Τσιαρτσιώνης, σας γνωρίζουμε τα ακόλουθα:
Μετά την απελευθέρωση της αγοράς στο χώρο της λιπασματοβιομηχανίας, ο κλάδος αντιμετωπίζει σοβαρά προβλήματα, αφού η κατανάλωση λιπασμάτων δεν προβλέπεται να αυξηθεί και οι εξαγωγικές δυνατότητες είναι περιορισμένες.
Το Υπουργείο μας ειδικότερα από το 1994 μέχρι σήμερα με μελέτες και οδηγίες επιδιώκει τη στήριξη και συνεργασία των επιχειρήσεων του κλάδου του λιπάσματος (άτυπες συμφωνίες του 1995 και 1996).
Αναφορικά με την ΑΕΒΑΛ, είναι γνωστό ότι, όλο αυτό το διάστημα λειτουργικά στηρίχθηκε από την ΕΤΒΑ, λόγω πολύ κακής οικονομικής κατάστασης και συσσώρευσης χρεών.
Κατά το 1996 πραγματοποιήθηκε αριθμός μελετών βιωσιμότητας με τελικό συμπέρασμα ότι το σύνολο των προϋποθέσεων για τη λειτουργία της, δεν είναι δυνατόν να αντιμετωπισθεί από τον υπάρχοντα μέτοχο που είναι η ΕΤΒΑ, αλλά ούτε η ΣΥΝΕΛ μπορεί να δεσμευτεί για τη διακίνηση του λιπάσματος.
Μετά την πραγματοποίηση δύο άκαρπων διαγωνισμών, αποφασίστηκε η διακοπή της λειτουργίας της ΑΕΒΑΛ και η είσοδός της σε καθεστώς ειδικής εκκαθάρισης. Εκτιμάται ότι στα τέλη Οκτωβρίου η εταιρία θα μπορεί να εισέλθει σε καθεστώς ειδικής εκκαθάρισης. Στο πλαίσιο αυτό δίδεται η δυνατότητα διενέργειας τριών διεθνών διαγωνισμών με σύντομες διαδικασίες και εφόσον υπάρξει αξιόπιστος επιχειρηματικός φορέας, θα είναι δυνατή η μεταβίβαση της εταιρίας απαλλαγμένης από κάθε χρέος, με στόχο την επαναλειτουργία της με νέους όρους και νέες προοπτικές.
Σ' αυτή τη φάση κύριο μέλημα του Υπουργείο μας, που παρακολουθεί στενά το θέμα, είναι η τύχη του προσωπικού της ΑΕΒΑΛ, για το οποίο έχουν προβλεφθεί ειδικά κοινωνικά μέτρα. Στα μέτρα αυτά περιλαμβάνονται επιχορηγήσεις για όσους επιθυμούν να ενταχθούν σε διαδικασίες κατάρτισης, ειδική ενίσχυση για εκείνους που επιθυμούν να ξεκινήσουν νέο επάγγελμα, ενισχυμένο επίδομα ανεργίας και κάλυψη των εισφορών του ΙΚΑ.
Η Υφυπουργός
ΑΝΝΑ ΔΙΑΜΑΝΤΟΠΟΥΛΟΥ"
10. Στην με αριθμό 430/17-7-97 ερώτηση δόθηκε με το υπ' αριθμ. 364/9-9-97 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της ερώτησης 430/17-7-97 του Βουλευτή κ. Θ. Κατσανέβα, σας πληροφορούμε ότι ήδη ξεκίνησε η μελέτη για την δημιουργία αίθουσας Βαρέων αθλημάτων στο Δήμο Α. Λιοσίων, έργο ύψους 2.000.000.000 δρχ., που πιστεύουμε ότι θα καλύψει τις ανάγκες της ευρύτερης περιοχής του Λεκανοπεδίου.
Σχετικά με τη δημιουργία του Κλειστού Γυμναστηρίου Μπάσκετ στη συμβολή των οδών Θηβών και Λυκαβηττού σας γνωρίζουμε ότι το όλο θέμα θα αντιμετωπισθεί στα πλαίσια του Σχεδιασμού έργων έτους 1998.
Ο Υφυπουργός
ΑΝΔΡΕΑΣ ΑΘ. ΦΟΥΡΑΣ"
11. Στην με αριθμό 441/17-7-97 ερώτηση δόθηκε με το υπ' αριθμ. 2780/11-9-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 441/17-7-97 που κατατέθηκε στη Βουλή, από τους Βουλευτές κ.κ. Ανδρ. Λουλέ και Σπ. Δανέλλη, αναφορικά με υγειονομικά προβλήματα που δημιουργούνται στην Κοινότητα Νέας Αλικαρνασσού Κρήτης, από καταυλισμό Ρομά (Τσιγγάνων) στη περιοχή, σας γνωρίζουμε, σύμφωνα με το σχετικό (γ), ότι:
Η Δ/νση Δημ. Υγείας, από το έτος 1993 εμβολιάζει συστηματικά τα τσιγγανόπουλα με όλα τα υποχρεωτικά εμβόλια. Από το Παν/κό Νοσοκομείο Κρήτης, δηλώθηκε μόνο ένα κρούσμα ηπατίτιδας τύπου Α'. σε παιδί ηλικίας εννέα ετών. Εμβολιάστηκαν τα μέλη της οικογένειας του και παράλληλα δόθηκαν οδηγίες για την τήρηση των στοιχειωδών κανόνων καθαριότητας.
Επίσης, κατά συχνά χρονικά διαστήματα, Επόπτες Δημ. Υγείας επισκέπτονται τον καταυλισμό και σε συνεργασία με το Δήμο φροντίζουν για την απομάκρυνση των απορριμμάτων.
Το συναρμόδιο Υπουργείο Εσωτερικών, Δημόσιας Διοίκησης και Αποκέντρωσης, παρακαλείται να απαντήσει στα θέματα αρμοδιότητάς του.
Ο Υφυπουργός
ΕΜΜ. ΣΚΟΥΛΑΚΗΣ"
12. Στην με αριθμό 472/18-7-97 ερώτηση δόθηκε με το υπ' αριθμ. 870/15-9-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση υπ' αριθμ. 472/18-7-97 που κατέθεσαν οι Βουλευτές κ. Πέτ. Κουναλάκης και κ. Ανδρ. Λουλέ, σας γνωρίζουμε τα ακόλουθα:
Προϋπόθεση διορισμού ενός εκπαιδευτικού είναι:
α) Η σειρά του στην επετηρίδα (Ν. 1566/1985) και
β) Η βεβαίωση παρακολούθησης εισαγωγικής επιμόρφωσης (Π.Δ. 250/92).
Εισαγωγική επιμόρφωση όμως δεν λειτούργησε κατά τα σχολικά έτη 1994-95 και 1995-96 με αποτέλεσμα πολλοί εκπαιδευτικοί, που προηγούνται στην επετηρίδα του κλάδου τους, να παραλείπονται και να διορίζονται οι επόμενοι, επειδή πληρούσαν την προϋπόθεση της εισαγωγικής επιμόρφωσης.
Αυτό συνέβη τόσο τους διορισμούς του 1995, όσο και στους διορισμούς του 1996.
Το Υπουργείο Παιδείας αποφάσισε την εφαρμογή προγράμματος εισαγωγικής επιμόρφωσης, προκειμένου να δοθεί η ευκαιρία και σ' αυτούς που δεν διορίστηκαν εξαιτίας της έλλειψης εισαγωγικής επιμόρφωσης να διεκδικήσουν επί ίσοι όροις το διορισμό τους.
'Ετσι πράγματι κλήθηκαν οι ενδιαφερόμενοι να υποβάλουν σχετική αίτηση.
Για την πληρέστερη και την κατά το δυνατό ταχύτερη ενημέρωσή τους φροντίσαμε ώστε η είδηση να μεταδοθεί ακόμα και από τα Κεντρικά Δελτία Ειδήσεων των ραδιοφωνικών και τηλεοπτικών σταθμών.
Σύμφωνα με το Π.Δ. 250/1992 (ΦΕΚ 138 Α'), κατά τους διορισμούς προηγούνται οι υποψήφιοι που έχουν αποκτήσει πιστοποιητικό εισαγωγικής επιμόρφωσης.
'Οπως εύκολα συνάγεται οι επιμορφωθέντες θα προηγηθούν μόνο έναντι αυτών που δεν έχουν πιστοποιητικό εισαγωγικής επιμόρφωσης.
Η σειρά μεταξύ των επιμορφωθέντων θα καθορισθεί από τη σειρά εγγραφής τους στην επετηρίδα.
Συνεπώς το ταχύρυθμο αυτό εισαγωγικό επιμορφωτικό σεμινάριο διασφάλισε την τήρηση της επετηρίδας, η οποία θα καταστρατηγείτο εάν διορίζονταν και φέτος οι νεότεροι.
Τέλος, σας γνωρίζουμε ότι σύμφωνα με το Τεχνικό Δελτίο Ενέργειας 1.3α "Επιμόρφωση Εκπαιδευτικών", τα επόμενα χρόνια η εισαγωγική επιμόρφωση θα απευθύνεται στους νεοδιόριστους εκπαιδευτικούς και θα υλοποιείται σε 3 φάσεις (στην αρχή, στα μέσα και στο τέλος της σχολικής χρονιάς.
Ο Υφυπουργός
ΙΩΑΝ. ΑΝΘΟΠΟΥΛΟΣ"
13. Στην με αριθμό 475/18-7-97 ερώτηση δόθηκε με το υπ' αριθμ. 82/26-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 475/18-7-97 που κατέθεσαν οι Βουλευτές κύριοι Α. Κανταρτζής, Β. Μπούτας σας πληροφορούμε τα εξής:
Σχετικά με την καθυστέρηση πληρωμής των καπνών της περιοχής Τρικάλων, οι υπηρεσίες του Οργανισμού Καπνού του ΥΠΕΓΕ έχουν ήδη αρχίσει να συγκεντρώνουν στοιχεία για τους μεταποιητές που δεν κατέβαλαν εμπρόθεσμα την εμπορική αξία των καπνών.
Μετά την ολοκλήρωση της συγκέντρωσης των στοιχείων θα κληθούν οι μεταποιητές από την Επιτροπή που προβλέπεται στην Υπ. Απόφαση 17001/4-6-97 και στην συνέχεια θα
εισηγηθεί την επιβολή κυρώσεων.
Ο Υπουργός
ΣΤΕΦ. ΤΖΟΥΜΑΚΑΣ"
14. Στην με αριθμό 503/22-7-97 ερώτηση δόθηκε με το υπ' αριθμ. 91/3-9-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 503/22.7.97 που κατέθεσε ο Βουλευτής κ. Ν. Κατσαρός για τα θέματα της αρμοδιότητάς μας, σας στέλνουμε φωτοαντίγραφο το αριθμ. 7907/6.8.97 απαντητικό έγγραφο της Γενικής Δ/νσης της Ε.Β.Ζ. Θεσ/νίκης σχετικό με το θέμα.
Ο Υπουργός
ΣΤ. ΤΖΟΥΜΑΚΑΣ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
15. Στην με αριθμό 509/22-7-97 ερώτηση δόθηκε με το υπ'αριθμ. 92/3-9-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 509/22-7-97 που κατέθεσε ο Βουλευτής κ. Κεδίκογλου για τα θέματα της αρμοδιότητάς μας, σας πληροφορούμε τα εξής:
Το Υπουργείο Γεωργίας, όπως κάθε χρόνο, συγκεντρώνει στοιχεία για τις ζημιές που προκαλούνται στη γεωργία από πυρκαϊές κατά το τρέχον έτος και μετά το πέρας της θερινής περιόδου, οπότε θα έχει μορφώσει, σαφή και ολοκληρωμένη εικόνα της έκτασης και του ύψους των ζημιών αυτών σε επίπεδο χώρας, θα εξετάσει τη δυνατότητα και αναγκαιότητα λήψης μέτρων υπέρ των πληγέντων παραγωγών.
Για άμεση διευκόλυνση των ζημιωθέντων αγροτών, η ΑΤΕ κατά πάγια τακτική της παρέχει στους παραγωγούς που γεωργοκτηνοτροφικές τους εκμεταλλεύσεις ζημιώνονται από πυρκαϊές, δυσμενείς καιρικές συνθήκες και λοιπά αίτια, τις απαραίτητες πιστωτικές διευκολύνσεις (αναστολή εξόφλησης ληξιπρόθεσμων οφειλών και χορήγηση νέων δανείων), για να μπορέσουν να αντιμετωπίσουν οικονομικές τους δυσχέρειες από τις ζημιές που έπαθαν και να συνεχίσουν ομαλά την παραγωγική τους δραστηριότητα.
Τα αντιπλημμυρικά έργα δεν αποτελούν αντικείμενο αρμοδιότητας του Υπ. Γεωργίας.
Ο Υπουργός
ΣΤΕΦ. ΤΖΟΥΜΑΚΑΣ"
16. Στην με αριθμό 511/22-7-97 ερώτηση δόθηκε με το υπ'αριθμ. 93/3-9-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 511/22.7.97 που κατέθεσε ο Βουλευτής κ. Δ.Κ. Σαρρής, σας πληροφορούμε τα εξής:
Με την ΔΒD24/20β2/735/30.7.97 Απόφαση Δ/νσης Τεχνικών Μελετών και Κατασκευών του ΥΠΓΕ εγκρίθηκαν τα ανασυνταχθέντα συμβατικά οικονομικά τεύχη και ΕΣΥ του έργου "Κατασκευή φράγματος Ινίου Μαχαιρά Νομού Ηρακλείου" στα οποία συμπεριλαμβάνεται και ο ηλεκτρομηχανολογικός εξοπλισμός του έργου.
Με την ΔΑ 8ΑΒ/5.8.97 Υπουργική απόφαση εγκρίθηκε διάθεση πίστωσης 2,1 δις δρχ. για την δημοπράτηση του έργου στο σύνολό του.
Ο Υπουργός
ΣΤΕΦ. ΤΖΟΥΜΑΚΑΣ"
17. Στην με αριθμό 520/22-7-97 ερώτηση δόθηκε με το υπ' αριθμ. 34880/15-9-97 έγγραφο από την Υφυπουργό Ανάπτυξης η ακόλουθη απάντηση:
"Σε απάντηση της ερώτησης 520/22-7-97 που κατέθεσαν οι Βουλευτές κ.κ. Σ. Παναγιώτου και Μ. Μπόσκου σας γνωρίζουμε τα ακόλουθα:
Μετά την απελευθέρωση της αγοράς στον χώρο της λιπασματοβιομηχανίας, ο κλάδος αντιμετωπίζει σοβαρά προβλήματα, αφού η κατανάλωση λιπασμάτων δεν προβλέπεται να αυξηθεί και οι εξαγωγικές δυνατότητες είναι περιορισμένες.
Το Υπουργείο μας ειδικότερα από το 1994 μέχρι σήμερα με μελέτες και οδηγίες επιδιώκει τη στήριξη και συνεργασία των επιχειρήσεων του κλάδου του λιπάσματος (άτυπες συμφωνίες του 1995 και 1996).
Αναφορικά με την ΑΕΒΑΛ, είναι γνωστό ότι, όλο αυτό το διάστημα λειτουργικά στηρίχθηκε από την ΕΤΒΑ, λόγω πολύ κακής οικονομικής κατάστασης και συσσώρευσης χρεών.
Κατά το 1996 πραγματοποιήθηκε αριθμός μελετών βιωσιμότητας με τελικό συμπέρασμα ότι το σύνολο των προϋποθέσεων για τη λειτουργία της, δεν είναι δυνατόν να αντιμετωπισθεί από τον υπάρχοντα μέτοχο που είναι η ΕΤΒΑ, αλλά ούτε η ΣΥΝΕΛ μπορεί να δεσμευτεί για τη διακίνηση του λιπάσματος.
Μετά την πραγματοποίηση δύο άκαρπων διαγωνισμών, αποφασίστηκε η διακοπή της λειτουργίας της ΑΕΒΑΛ και η είσοδός της σε καθεστώς ειδικής εκκαθάρισης. Εκτιμάται ότι στα τέλη Οκτωβρίου η εταιρία θα μπορεί να εισέλθει σε καθεστώς ειδικής εκκαθάρισης. Στο πλαίσιο αυτό δίδεται η δυνατότητα διενέργειας τριών διεθνών διαγωνισμών με σύντομες διαδικασίες και εφόσον υπάρξει αξιόπιστος επιχειρηματικός φορέας, θα είναι δυνατή η μεταβίβαση της εταιρίας απαλλαγμένης από κάθε χρέος, με στόχο την επαναλειτουργία της με νέους όρους και νέες προοπτικές.
Σ' αυτή τη φάση κύριο μέλημα του Υπουργείου μας, που παρακολουθεί στενά το θέμα, είναι η τύχη του προσωπικού της ΑΕΒΑΛ, για το οποίο έχουν προβλεφθεί ειδικά κοινωνικά μέτρα. Στα μέτρα αυτά περιλαμβάνονται επιχορηγήσεις για όσους επιθυμούν να ενταχθούν σε διαδικασίες κατάρτισης, ειδική ενίσχυση για εκείνους που επιθυμούν να ξεκινήσουν νέο επάγγελμα, ενισχυμένο επίδομα ανεργίας και κάλυψη των εισφορών του ΙΚΑ.
Η Υφυπουργός
ΑΝΝΑ ΔΙΑΜΑΝΤΟΠΟΥΛΟΥ"
18. Στην με αριθμό 531/23-7-97 ερώτηση δόθηκε με το υπ' αριθμ. 1490/5-9-97 έγγραφο από τον Υφυπουργό Εθνικής 'Αμυνας η ακόλουθη απάντηση:
"Σε απάντηση της 531/23-7-97 ερώτησης που κατέθεσε ο Βουλευτής κ. Δ. Σιούφας στη Βουλή των Ελλήνων, με θέμα την αποστολή Στρατιωτικών αεροσκαφών για τη μεταφορά συγγενών των Θυμάτων και Αγνοουμένων της Κυπριακής Τραγωδίας σας γνωρίζονται τα εξής:
Επί την ευκαιρία των επετειακών εκδηλώσεων της τουρκικής εισβολής στην Κύπρο διατέθηκαν δύο αεροσκάφη της Πολεμικής Αεροπορίας για τη μεταφορά συλλόγων πολεμιστών και συγγενών αγνοουμένων. Ειδικότερα, διατέθηκε ένα α/φος C-130 στις 18/7/97 για τη μεταφορά των εξής προσώπων:
1/ Τεσσάρων (4) ατόμων του Πανελληνίου Συλλόγου Οικογενειών Πεσόντων Αεροπόρων.
2/ Εννέα (9) ατόμων της Πανελληνίας Επιτροπής Γονέων και Συγγενών Αδήλωτων Αιχμαλώτων και αγνοουμένων Κυπριακής Τραγωδίας.
3/ Είκοσι έξι (26) ατόμων του Συλλόγου ΕΛΔΥΚ 74.
4/ Είκοσι έξι (26) ατόμων του Συλλόγου ΕΛΔΥΚ-ΕΛΔΥΚ3.1
5/ Είκοσι επτά (27) ατόμων του Συλλόγου ΚΟΜΜΑΝΤΟΣ 74.
Επιπροσθέτως, διατέθηκε άλλο ένα α/φος C-130 στις 19/7/97 για την αποκλειστική μεταφορά Σαράντα πέντε (45) ατόμων της Πανελλήνιας Επιτροπής Γονέων και Συγγενών Αδήλωτων Αιχμαλώτων και Αγνοουμένων Κυπριακής Τραγωδίας.
Συναφώς, αναφέρεται ότι, κατά τις αντίστοιχες εκδηλώσεις του παρελθόντος έτους είχε διατεθεί, για τη μεταφορά των μελών της Πανελλήνιας Επιτροπής Γονέων και Συγγενών Αδήλωτων Αιχμαλώτων και Αγνοουμένων Κυπριακής Τραγωδίας, ένα α/φος από την Κυπριακή Δημοκρατία, καθώς και ένα α/φος C-130 από την Πολεμική Αεροπορία για τη μεταφορά των υπολοίπων συλλόγων. Ανάλογο α/φος δεν διατέθηκε εφέτος από την Κυπριακή Δημοκρατία.
'Οπως ανάγεται εκ των ανωτέρω, το Υπουργείο Εθνικής 'Αμυνας όχι μόνο διαθέτει Εθνική μνήμη αλλά και πατριωτική ευαισθησία, η οποία γίνεται σαφής κατά την άσκηση της γενικότερης Αμυντικής πολιτικής για την επίλυση των Εθνικών μας θεμάτων. Μία πολιτική η οποία έχει σαν σκοπό την διασφάλιση των κυριαρχικών μας δικαιωμάτων και προαγωγή των Εθνικών μας στόχων.
Ο Υφυπουργός
ΔΗΜΗΤΡΙΟΣ ΑΠΟΣΤΟΛΑΚΗΣ"
19. Στην με αριθμό 535/23-7-97 ερώτηση δόθηκε με το υπ' αριθμ. 98/3-9-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 535/23.7.97 που κατέθεσαν οι Βουλευτές κ.κ. Α. Τασούλας, Στ. Παναγιώτου σας πληροφορούμε τα εξής:
Το αίτημα της Κοιν. Κάτω Λαψίστας Ν. Ιωαννίνων για τη Δημιουργία άρδευσης Υψηλής Ζώνης θα εξετασθεί στα πλαίσια της συνολικής ανακαίνισης - εκσυγχρονισμού των δικτύων ολόκληρου του Λεκανοπεδίου Ιωαννίνων.
Ο Υπουργός
ΣΤΕΦ. ΤΖΟΥΜΑΚΑΣ"
20. Στην με αριθμό 536/23-7-97 ερώτηση δόθηκε με το υπ' αριθμ. 3462/11-9-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Σε απάντηση της αρ. 536/23.7.97 ερώτησης προς τη Βουλή των Ελλήνων, των Βουλευτών κυρίων Απ. Τασούλα και Μ. Μπόσκου, αναφορικά με κοινωνική προστασία σεισμοπαθών κατοίκων περιοχής Κόνιτσας, σας πληροφορούμε ότι, σύμφωνα με τα στοιχεία που μας έδωσε η Δ/νση Κοινων. Πρόνοιας της Νομ/κής Αυτ/σης Ιωαννίνων, η έκτακτη οικονομική βοήθεια μέχρι σήμερα έχει χορηγηθεί σε 749 δικαιούχους και έχουν διατεθεί για το σκοπό αυτό 149.800.000 δρχ.
Η καταβολή του έκτακτου οικονομικού βοηθήματος και στους υπόλοιπους δικαιούχους θα ολοκληρωθεί με την αποστολή από τη Δ/νση Κοινων. Πρόνοιας Ιωαννίνων ονομαστικών καταστάσεων των δικαιούχων και τη μεταβίβαση από μέρους μας αναλόγων πιστώσεων στο λογαριασμό Α' Κοινωνικών Βοηθειών της Νομ/κής Αυτ/σης.
Ο Υφυπουργός
ΘΕΟΔ. ΚΟΤΣΩΝΗΣ"
21. Στην με αριθμό 543/24-7-97 ερώτηση δόθηκε με το υπ' αριθμ. 24788/29-8-97 έγγραφο από τον Υπουργό Υγείας και Πρόνοιας η ακόλουθη απάντηση:
"Απαντώντας στην υπ' αριθμ. 543/24-7-97 ερώτηση, που κατατέθηκε στη Βουλή από τους Βουλευτές κυρίους Ο. Κολοζώφ και Μ.Κωστόπουλο, σχετικά με τα Κέντρα Υγείας Μαρκοπούλου, Κορωπίου και Σπάτων, σας γνωρίζουμε τα εξής:
1.- Τα Κέντρα Υγείας προσφέρουν πρωτοβάθμια περίθαλψη και δεν προβλέπονται στον οργανισμό τους θέσεις Χειρουργών και Ωτορινολαρυγγολόγων γιατρών.
Στα Νοσοκομεία, όμως, που ανήκουν τα ανωτέρα Κέντρα Υγείας, προβλέπονται θέσεις επισκεπτών γιατρών διαφόρων ειδικοτήτων, οι οποίοι επισκέπτονται σε τακτά χρονικά διαστήματα τα Κέντρα Υγείας και παρέχουν σχετικές υπηρεσίες.
2.- Αναφορικά με το νοσηλευτικό, τεχνικό και βοηθητικό προσωπικό
α) στο Κ.Υ. Κορωπίου υπηρετούν 1 ΔΕ τεχνικού προσωπικού, 1 ΔΕ Πληρωμάτων Ασθενοφόρων, 1 ΥΕ Επιμελητής, 2 θέσεις ΥΕ Καθαριστών
- τριών, 1 θέση ΥΕ Προσωπικού Μαγειρίων, 4 θέσεις ΤΕ Επισκεπτών
- τριών, 2 θέσεις ΤΕ Μαιών, 5 θέσεις Νοσηλευτών.
β) στο Κ.Υ. Μαρκοπούλου υπηρετεί προσωπικό 36 θέσεων παραϊατρικού, τεχνικού και λοιπού προσωπικού, μεταξύ των οποίων και 1 ΔΕ Πληρωμάτων Ασθενοφόρων.
γ) στο Κ.Υ. Σπάτων υπηρετούν 5 ΤΕ Νοσηλευτικής, 3 Επισκέπτες, 2 Μαίες, 2 ΔΕ Νοσηλευτικής.
Με το υπ' αριθμ. ΔΥ13β/20810/3-7-97 έγγραφό μας και ύστερα από την 132/27-6-97 απόφαση της Επιτροπής του αρθρ. 2 παρ. 2 της 236/94 ΠΥΣ εγκρίθηκε η κατανομή προσωπικού Ι.Δ. Α.Χ. Για το Κ.Υ. Σπάτων του Π.Γ.Ν. Αττικής "ΣΙΣΜΑΝΟΓΛΕΙΟ" έχουν εγκριθεί 2 θέσεις ΤΕ Νοσ/κής.
3.- Το Υπουργείο μας εξετάζει και ικανοποιεί, στα πλαίσια των δυνατοτήτων του, τα ανάλογα αιτήματα των νοσοκομείων, εφόσον υποβάλλονται από τις αρμόδιες Διοικήσεις τους.
Δεν προβλέπεται η ίδρυση νέου νοσοκομείου στην περιοχή Ανατολικής Αττικής, η οποία καλύπτεται σε δευτεροβάθμια περίθαλψη από τα ήδη υπάρχοντα νοσηλευτικά ιδρύματα, τα οποία θα έχουν μεγαλύτερες δυνατότητες κάλυψης με την αποσυμφόρησή τους, που θα επιτευχθεί με τη λειτουργία του νέου νοσοκομείου στη Δυτική Αττική και την ανάπτυξη υπηρεσιών πρωτοβάθμιας φροντίδας στην περιοχή.
Ο Υπουργός
Κ. ΓΕΙΤΟΝΑΣ"
22. Στην με αριθμό 548/24-7-97 ερώτηση δόθηκε με το υπ' αριθμ. 100/3-9-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 548/24.7.97 που κατέθεσε ο Βουλευτής κ. Ε. Αποστόλου, σας πληροφορούμε τα εξής:
Σύμφωνα με την Κοινή Απόφαση των Υπουργών Γεωργίας και Οικονομικών αριθ. 264/9.4.97 σχετική με τη διάθεση χρηματικού ποσού ύψους 798.000.000 δρχ. στους ρητινοκαλλιεργητές, για την περίοδο έτους 1996 δόθηκε στους δικαιούχους οικονομικής ενίσχυσης ρητινοκαλλιεργητές, προθεσμία έως την 5.6.97 για την υποβολή των απαραίτητων δικαιολογητικών στις περιφερειακές μας Υπηρεσίες.
Σήμερα από την Αγροτική Τράπεζα καταβάλλεται ήδη η οικον. ενίσχυση στους δικαιούχους.
Στο τέλος κάθε χρόνου, για όσους ρητινοκαλλιεργητές ζημιώνονται από πυρκαγιές, συντάσσονται πίνακες ζημιών, οι οποίοι υποβάλλονται στην αρμόδια Δ/νση των ΠΣΕΑ του Υπουργείου, για τον προγραμματισμό της οικονομικής ενίσχυσης των πληγέντων.
'Ηδη με την αριθ. 273/97 κοινή απόφαση των Υπουργών Γεωργίας και Οικονομικών εγκρίθηκαν μέτρα υπέρ των αγροτών και ρητινοσυλλεκτών που ζημιώθηκαν από πυρκαγιές κατά το έτος 1996.
Για να αρχίσει όμως η υλοποίηση της αναφερόμενης απόφασης, πρέπει να υπάρξει έγκριση της Επιτροπής της Ε.Ε., σύμφωνα με το άρθρο 93 παρ. 3 της Συνθήκης, πράγμα το οποίο δεν έχει γίνει μέχρι σήμερα, παρ' ότι από το Υπουργείο Γεωργίας στάλθηκε έγκαιρα στις Υπηρεσίες Ανταγωνισμού της Ε.Ε.
'Οταν έλθει η έγκριση της Επιτροπής θα καταβληθεί κάθε δυνατή προσπάθεια από το Υπουργείο Γεωργίας για την καταβολή των σχετικών οικονομικών ενισχύσεων στους ζημιωθέντες αγρότες και ρητινοπαραγωγούς κατά το δυνατόν ταχύτερα.
Ο Υπουργός
ΣΤΕΦ. ΤΖΟΥΜΑΚΑΣ"
23. Στην με αριθμό 561/24-7-97 ερώτηση δόθηκε με το υπ' αριθμ. 1487/8-9-97 έγγραφο από τον Υφυπουργό Εθνικής 'Αμυνας η ακόλουθη απάντηση:
"Σε απάντηση της 561/24-7-9 ερώτησης που κατέθεσε ο Βουλευτής κ. Β. Κεδίκογλου σας γνωρίζεται ότι η Γεωγραφική Υπηρεσία Στρατού (ΓΥΣ) έχει πραγματοποιήσει τη χαρτογραφική αποτύπωση της Χώρας σε τοπογραφικά διαγράμματα κλίμακας 1:5.000 σε ποσοστό 93%. Το 1992 σταμάτησε η χρηματοδότηση του έργου από το πρόγραμμα δημοσίων επενδύσεων και συνέχισε τούτο αντλώντας από τον προϋπολογισμό του ΓΕΣ/ΓΥΣ, γεγονός που επέβαλε μικρό βαθμό προόδου των εργασιών.
Εν τούτοις η ΓΥΣ έχει ζητήσει την ένταξη και χρηματοδότηση του προγράμματος "Τράπεζας Ψηφιακών Χαρτογραφικών Πληροφοριών σε Κλίμακα 1:5.000", στο πρόγραμμα δημοσίων επενδύσεων για την πενταετία 1998-2002, μέσα στην οποία προβλέπεται η ολοκλήρωσή του.
Ο Υφυπουργός
ΔΗΜΗΤΡΙΟΣ ΑΠΟΣΤΟΛΑΚΗΣ"
24. Στην με αριθμό 563/25-7-97 ερώτηση δόθηκε με το υπ' αριθμ. 25773/29-8-97 έγγραφο από τον Υπουργό Υγείας και Πρόνοιας η ακόλουθη απάντηση:
"Απαντώντας στην υπ' αριθμ. 563/25-7-97 ερώτηση του Βουλευτή κ. Καρχιμάκη σας γνωρίζουμε τα εξής:
Σύμφωνα με το άρθρο 29 του ν. 2161 γιατροί του Ε.Σ.Υ. με ειδικότητα που υπηρετούν σε Κ.Υ. ή νοσ/μείο μπορούν, κατόπιν αιτήσεώς τους, να μετατίθενται σε νοσοκομεία ή Κ.Υ. αγόνων Α' περιοχής σε κενή ομοιόβαθμη θέση, με απόφαση του Υπουργού Υγείας.
Η Υπηρεσία μας, με την υπ' αριθμ. ΔΥ13α/23646/28-7-97 έχει προχωρήσει στην έγκριση για προκήρυξη της θέσης του Διευθυντού Οφθαλμολογίας για το Νοσοκομείο Ιεράπετρας.
Ο Υπουργός
ΚΩΣΤΑΣ ΓΕΙΤΟΝΑΣ"
25. Στην με αριθμό 576/25-7-97 ερώτηση δόθηκε με το υπ' αριθμ. 35002/16-9-97 έγγραφο από την Υφυπουργό Ανάπτυξης η ακόλουθη απάντηση:
"Σε απάντηση της ερώτησης 576/25-7-97 που κατέθεσε η Βουλευτής κ. Σ. Αλφιέρη, σας γνωρίζουμε τα ακόλουθα:
Με την απόφαση Φ18/25407/1030/13-8-97 της Γ.Γ.Β., έγινε δεκτή η προσφυγή του Εξωραϊστικού, Περιβαλλοντικού Συλλόγου κατοίκων Ευαγγελίστριας Πειραιά "Η Ευαγγελίστρια" και ακυρώθηκαν: η απόφαση 1575/20-5-97 του Γεν. Γραμμ. Περιφέρειας καθώς και η αντίστοιχη Νομαρχιακή απόφαση Β 2346/Φ14 ΠΕΙ. 1658/19-2-97, δεδομένου ότι για το εργοστάσιο της "ΑΖΕΛ Α.Β.Ε." είχαν χορηγηθεί παλαιότερα προθεσμίες προς μεταφορά ή τεχνική ανασυγκρότηση αυτού, με τις οποίες συμπληρώθηκε η προβλεπόμενη τριετία του ν. 3214/55.
Κατά συνέπεια δεν παρέχεται από τις κείμενες διατάξεις η δυνατότητα χορήγησης άλλης προθεσμίας.
Ο τεχνολογικός εκσυγχρονισμός και η βιωσιμότητα του εργοστασίου είναι θέμα του επιχειρηματία, ενώ η Κυβέρνηση δια του Αναπτυξιακού Νόμου, συνδράμει κάθε αντίστοιχη προσπάθεια.
Η Υφυπουργός
ΑΝΝΑ ΔΙΑΜΑΝΤΟΠΟΥΛΟΥ"
26. Στην με αριθμό 579/25-9-97 ερώτηση δόθηκε με το υπ' αριθμ. 2576/2-9-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 579/25-7-97 που κατατέθηκε στη Βουλή, από τη Βουλευτή κ. Στ. Αλφιέρη, αναφορικά με την ποιότητα του πόσιμου νερού της επαρχίας Τροιζήνας, σας γνωρίζουμε τα εξής:
'Οπως μας πληροφόρησε η Διεύθυνση Δημόσιας Υγείας Νομαρχιακού Διαμερίσματος Πειραιά με το σχετικό (γ) έγγραφό της, από τα αποτελέσματα των δειγματοληψιών που πραγματοποιήθηκαν για εξέταση των χημικών χαρακτηριστικών του πόσιμου νερού της επαρχίας Τροιζήνας, τόσο από υπαλλήλους της (Επόπτες Δημόσιας Υγείας) όσο και από τους αρμόδιους ΟΤΑ, προκύπτει ότι η ποιότητα του πόσιμου νερού είναι σύμφωνη με τους όρους και τις προϋποθέσεις που καθορίζονται στην Α5/288/86 Υγειονομική Διάταξη, περί ποιότητας πόσιμου νερού.
Εξάλλου η παραπάνω Διεύθυνση Δημόσιας Υγείας και παρακολουθεί το θέμα, σε συνεργασία πάντα με τις συναρμόδιες υπηρεσίες και βρίσκεται σε ετοιμότητα για άμεση αντιμετώπιση οποιουδήποτε προβλήματος παρουσιαστεί με σκοπό την προστασία και διασφάλιση της Δημόσιας Υγείας.
Το συνερωτώμενο Υπουργείο Γεωργίας παρακαλείται να απαντήσει στα θέματα αρμοδιότητας του.
Ο Υφυπουργός
ΕΜΜΑΝΟΥΗΛ ΣΚΟΥΛΑΚΗΣ"
27. Στην με αριθμό 585/25-7-97 ερώτηση δόθηκε με το υπ' αριθμ. 885/2-9-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 585/25-7-95, που κατέθεσαν οι Βουλευτές κ.κ. Στρατής Κόρακας και Στ. Παναγιώτου, σχετικά με την παράταση της απόσπασης σε σχολικές μονάδες της Ο.Δ. Γερμανίας πέραν της πενταετίας του εκπαιδευτικού κ. Αθ. Κρυστάλλη, σας γνωρίζουμε τα ακόλουθα:
1. 'Οπως προκύπτει από τα έγγραφα του φακέλου του ως άνω εκπαιδευτικού αποσπάστηκε, ύστερα από σχετική αίτησή του, με την αριθμ. πρωτ. Φ.821.4/Κ391/Ζ1/6400/20-10-92 απόφαση του ΥΠΕΠΘ σε σχολικές μονάδες της Ο.Δ. Γερμανίας για το σχολικό έτος 1992-93. Στη συνέχεια ανανεώθηκε η απόσπασή του για δεύτερο σχολικό έτος (1993-94) με την αριθμ. Φ.821.4/Α 239/Ζ1/3413/14-6-93, απόφαση του ΥΠΕΠΘ. Δεν ανανεώθηκε η απόσπασή του για τρίτο σχολικό έτος (1994-95) με την αριθμ. Φ. 821.5/Α 160/ζ1/3571/26-7-94 απόφαση του ΥΠΕΠΘ.
Η αρ. Φ.821.5/Α 160\Ζ1\3571\26-7-94 απόφαση μη ανανέωσης της απόσπασης του εκπαιδευτικού εκδόθηκε σύμφωνα με τις διατάξεις του προϊσχύσαντος νομοθετικού διατάγματος 695/1970, όπως τροποποιήθηκαν και συμπληρώθηκαν με τις διατάξεις του νομοθετικού διατάγματος 154/1973 και σύμφωνα με την παρ. 6α της αρ. Φ.821.4/Α100/Ζ1/2413/28-4-94 απόφασης του ΥΠ.Ε.Π.Θ., περί ανανεώσεως αποσπάσεων των εκπαιδευτικών που υπηρετούν με απόσπαση στο εξωτερικό: "δεν ανανεώνεται η απόσπαση των εκπαιδευτικών οι οποίοι αποσπάθηκαν χωρίς να έχουν συμπεριληφθεί σε αξιολογικό πίνακα επιλογής ή αποσπάθηκαν καθ' υπέρβαση ή κατά παρέκκλιση της σειράς αυτού ανεξάρτητα από το έτος απόσπασης".
Είχε ζητήσει και είχε λάβει άδεια άνευ αποδοχών για το χρονικό διάστημα από 1-9-94 μέχρι 30-6-95 για λόγους προσωρινής εγκατάστασης στο εξωτερικό με την αριθμ. Φ. 361.29/217/Δ1/7972/2-9-94 απόφαση του ΥΠΕΠΘ. Τέλος είχε υποβάλει αίτηση ακύρωσης στο Διοικητικό Εφετείο Αθηνών το οποίο εξέδωσε την απόφαση 759/1995 με την οποία ακυρώθηκε η αριθμ. Φ.821.4/Α160/Ζ1/3571/6-7-94 απόφαση του ΥΠΕΠΘ. Σε εφαρμογή της ανωτέρω απόφασης του Δ.Ε.Α. ανανεώθηκε η απόσπαση του ως άνω εκπαιδευτικού αναδρομικά για το σχολικό έτος 1994-1995 (3ο έτος) χωρίς επιμίσθιο, εφόσον ο εκπαιδευτικός δεν υπηρέτησε στο εξωτερικό και ως εκ τούτου δεν είχε ν' αντιμετωπίσει αυξημένες ανάγκες διαβίωσης με την αριθμ. Φ.821/Κ 334/Ζ1/5490/29-1-95 απόφαση του ΥΠΕΠΘ.
2. Στις 13-1-97 ο εκπαιδευτικός, με αίτησή του στην αρμόδια Υπηρεσία του ΥΠΕΠΘ ζήτησε την εφαρμογή και στην περίπτωσή του του άρθρου 23 παρ. 2 του νόμου 2413/96 (ΦΕΚ 124. τ.Α') όπου αναφέρεται ότι "... Ο χρόνος απόσπασης λογίζεται από την ανάληψη της υπηρεσίας. Απόσπαση που λήγει στη διάρκεια του σχολικού έτους παρατείνεται αυτοδικαίως μέχρι τη λήξη του...." και τούτο επειδή ο ενδιαφερόμενος ανέλαβε υπηρεσία στις 20-10-92.
Στις 4-2-97 η αρμόδια Υπηρεσία του ΥΠΕΠΘ με το αρ. Φ.821/Κ 701/Ζ1/74 έγγραφό της, απάντησε αρνητικά στην ανωτέρω αίτηση, επικαλούμενη σχετικό γνωμοδοτικό έγγραφο του γραφείου Νομικού Συμβούλου του ΥΠ.Ε.Π.Θ., το οποίο έχει γίνει δεκτό από τον κ. Υπουργό και σύμφωνα με το οποίο ο χρόνος απόσπασης των εκπαιδευτικών, οι οποίοι κατά τη δημοσίευση του ν. 2413/96 υπηρετούσαν με απόσπαση στο εξωτερικό, θα υπολογίζεται από την έναρξη του σχολικού έτους, ανεξάρτητα από το πότε αυτοί ανέλαβαν υπηρεσία κατά την αρχική τους απόσπαση.
Στις 12 Ιουνίου 1997 με την αρ. Φ.821.5/Λ 218/Ζ1/2642 πράξη - απόφαση του Υπουργού Εθνικής Παιδείας και Θρησκευμάτων, διαπιστώθηκε η λήξη της θητείας, μεταξύ άλλων εκπαιδευτικών, και του κ. Αθανασίου Κρυστάλλη στα ελληνικά σχολεία της Ο.Δ. Γερμανίας, με το πέρας του σχολικού έτους 1996-97, οπότε και συμπληρώνει πλήρη πενταετή απόσπαση. Η απόφαση αυτή ανακοινώθηκε στο ενδιαφερόμενο με το αρ. Φ.821.5/Λ218/Ζ1/2642/13-6-97 έγγραφο της Διεύθυνσης Παιδείας Ομογενών και Διαπολιτισμικής Εκπαίδευσης.
3. Ο ανωτέρω εκπαιδευτικός με αίτησή του ζητά να ανασταλεί η εκτέλεση του με αρ. πρωτ. Φ.821/Λ218/Ζ1/2642/13-6-97 εγγράφου της Διεύθυνσης Π.Ο.Δ.Ε. και κάθε άλλης συναφούς προς το ανωτέρω πράξεως, ισχυριζόμενος ότι συμπληρώνει πενταετία στα ελληνικά σχολεία της Ο.Δ. Γερμανίας στις 1910-97, αφού παρουσιάστηκε για πρώτη φορά και ανέλαβε υπηρεσία στις 20-10-92.
'Ομως ο εκπαιδευτικός αποσπάστηκε στα ελληνικά σχολεία της Ο.Δ. Γερμανίας για πρώτη φορά το σχολικό έτος 1992-93 με το προηγούμενο νομοθετικό καθεστώς (ν.δ. 695/70), με το οποίο οι αποσπάσεις εκπαιδευτικών στα ελληνικά σχολεία του εξωτερικού ήταν ετήσιες (για ένα σχολικό έτος) με δυνατότητα ανανέωσης, κατ' έτος, μέχρι τρία χρόνια. Η πέραν των τριών ετών ανανέωση της απόσπασής τους μπορούσε να γίνει, σύμφωνα και με την πάγια νομολογία των δικαστηρίων, κατ' εξαίρεση και μόνο για τις ανάγκες της υπηρεσίας και ήταν επίσης ετήσια, η ανάληψη δε υπηρεσίας από τους εκπαιδευτικούς στις περισσότερες περιπτώσεις ανανεώσεων της απόσπασής τους συνέπιπτε με την έναρξη του σχολικού έτους. Σε κάθε περίπτωση, η ανάληψη υπηρεσίας με τις προϊσχύσασες διατάξεις δεν αποτελούσε κρίσιμο γεγονός για την έναρξη ή τη λήξη της απόσπασης του εκπαιδευτικού.
4. Αντίθετα, με τον ισχύονται ήδη ν. 2413/96, οι αποσπάσεις των εκπαιδευτικών είναι διαρκείας πέντε ετών και γίνονται με πράξη η οποία εκδίδεται εφάπαξ, υπάρχει δε δυνατότητα παράτασης αυτών, για εξαιρετικούς μόνο λόγους, οι οποίοι προβλέπονται ρητά και περιοριστικά στο νόμο αυτό. Η ημερομηνία ανάληψης υπηρεσίας από τον εκπαιδευτικό στα σχολεία του εξωτερικού αποτελεί, σύμφωνα με τις διατάξεις του ανωτέρω νόμου, κρίσιμο χρονικό σημείο για τη λήξη της αρχικής απόσπασης του εκπαιδευτικού και όχι για τη λήξη της παράτασης ή ανανέωσής του.
'Υστερα από τα παραπάνω, έχουμε τη γνώμη ότι το γεγονός ότι κατά τη διοικητική πρακτική, η οποία δεν στηριζόταν σε διάταξη νόμου, οι ανανεώσεις των αποσπάσεων των εκπαιδευτικών στο εξωτερικό γίνονταν, πριν από την ισχύ του ν. 2413/96, μέχρι να συμπληρωθούν πέντε σχολικά έτη, δεν δημιουργεί δικαίωμα στους εκπαιδευτικούς που αποσπασμένοι με το παλιό νομοθετικό καθεστώς, υπηρετούσαν στο εξωτερικό με απόσπαση κατά τη δημοσίευση του ν. 2413/96, να ζητήσουν παράταση της εκεί απόσπασής τους για έναν ακόμη χρόνο, σύμφωνα με το άρθρο 23, παρ. 2 του νέου ως άνω νόμου (στο οποίο μάλιστα δεν γίνεται καμιά αναφορά σ' αυτούς), επικαλούμενοι το γεγονός ότι η ανάληψη της υπηρεσίας τους στο εξωτερικό δεν είχε γίνει κατά την έναρξη του σχολικού έτους (1η Σεπτεμβρίου), αλλά διαρκούντος αυτού (από 2 Σεπτεμβρίου και μετά).
Και τούτο γιατί η αρχική πράξη απόσπασής τους, στην οποία και αναφέρονται, έχει ήδη προ πολλού λήξει, η ανανέωση δε της απόσπασής τους πέραν του τρίτου έτους έγινε με νέες πράξεις της διοίκησης.
Σε κάθε περίπτωση η ανάληψη υπηρεσίας τους κατά το πέμπτο σχολικό έτος, που αφορά την τελευταία πράξη ανανέωσης της απόσπασής τους, θεωρείται ότι έγινε από την έναρξη του έτους αυτού αφού βρίσκονταν εκεί από το προηγούμενο έτος.
Ενόψει των ανωτέρω, η γνώμη του ΥΠΕΠΘ είναι ότι δεν μπορεί να παραταθεί η απόσπαση του εκπαιδευτικού κ. Αθανασίου Κρυστάλλη για το σχολικό έτος 1997-98, γιατί ο χρόνος απόσπασης των εκπαιδευτικών, οι οποίοι κατά τη δημοσίευση του ν. 2413/96 υπηρετούσαν με απόσπαση στο εξωτερικό, θα υπολογίζεται από την έναρξη του σχολικού έτους, ανεξάρτητα από το πότε αυτοί ανέλαβαν υπηρεσία κατά την αρχική τους απόσπαση και δεν μπορούν να τύχουν εφαρμογής οι διατάξεις του άρθρου 23 παρ. 2 του ν. 2413/96 για τους εκπαιδευτικούς αυτούς.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
28. Στην με αριθμό 599/28-7-97 ερώτηση δόθηκε με το υπ' αριθμ. 5568/5-9-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Απαντώντας στο σχετικό έγγραφό σας, με το οποίο μας διαβιβάζετε την ερώτηση των Βουλευτών κυρίων Ν. Γκατζή, Αχ. Κανταρτζή και Β. Μπούτα, και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:
1. Ο Οργανισμός Σιδηροδρόμων Ελλάδος (ΟΣΕ) σύμφωνα με το άρθρο i παρ. 3 της υπ' αριθμ. 15429/1650/26-5-97 κοινής απόφασης των Υπουργών Εθνικής Οικονομίας Οικονομικών και Μεταφορών Επικοινωνιών δεν μπορεί να πωλεί, να μεταβιβάζει, διαθέτει σε τρίτους επ' ανταλλάγματι ή άνευ ανταλλάγματος, οποιοδήποτε στοιχείο της σιδ/κής υποδομής.
2. Ο ΟΣΕ έχει αποφασίσει, να καταγράψει την ακίνητη περιουσία του και εν συνεχεία την αξιοποίησή της.
3. Κατόπιν τούτου το αίτημα του Δήμου Ν. Ιωνίας Μαγνησίας θα εξεταστεί από τον ΟΣΕ κατά προτεραιότητα και σύμφωνα με τα παραπάνω.
Ο Υφυπουργός
ΕΜΜΑΝΟΥΗΛ ΛΟΥΛΑΚΗΣ"
29. Στην με αριθμό 600/28-7-97 ερώτηση δόθηκε με το υπ' αριθμ. 5571/5-9-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Απαντώντας στο σχετικό έγγραφό σας με το οποίο μας διαβιβάζεται την ερώτηση 600/28-7-97 των Βουλευτών κυρίων Ν. Γκατζή, Αχ. Κανταρτζή, Βαγγέλη Μπούτα και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:
1. Η χάραξη της Σιδηροδρομικής Γραμμής Βόλου - Λάρισας έγινε το 1960. Αυτή διερχόταν τότε μέσα από αγροτικές εκτάσεις. Η σημερινή διχοτόμηση του Δήμου δεν οφείλεται στον Σιδηρόδρομο, αλλά στην επέκταση της πόλης η οποία έγινε αργότερα και δεν εντάχθηκε στηνεξέλιξη, αυτή που γινόταν και γίνεται χωρίς πρόβλεψη έργων υποδομής, το σιδηροδρομικό δίκτυο.
2. Ο Δήμος Ν. Ιωνίας είχε θέσει το πρόβλημα αυτό στον ΟΣΕ με το υπ' αριθμ. 1540/31-10-90 έγγραφό του προτείνοντας κάποια τεχνική λύση.
Ο ΟΣΕ απάντησε στο Δήμο ότι η προτεινόμενη από αυτό λύση δεν είναι τεχνικά εφαρμόσιμη.
Στη συνέχεια ο ΟΣΕ μετά από αίτημα του Δήμου με το οποίο ζητούσε τις απόψεις του και τρόπο επίλυσης του όλου θέματος πρότεινε στον Δήμο να αναθέσει τη μελέτη σε Τεχνικό γραφείο προκειμένου να δοθεί επιστημονικά θεμελιωμένη τεχνική λύση. Μέχρι σήμερα δεν εδόθη καμία απάντηση από τον Δήμο Ν. Ιωνίας.
3. Η κατάσταση όπως έχει ήδη διαμορφωθεί σήμερα δεν ενοχλεί μόνο τους περιοίκους αλλά και τον ΟΣΕ. Και αυτό γιατί αναγκάζονται οι συρμοί να κινούνται με πολύ μικρή ταχύτητα λόγω κινδύνου ατυχήματος.
Ο ΟΣΕ στα πλαίσια μελέτης αναβάθμισης της γραμμής Παλαιοφάρσαλου - Βόλου εξέτασε το παραπάνω πρόβλημα.
Οι τεχνικά εφικτές εναλλακτικές λύσεις είναι δύο (2). Η μεν πρώτη με κόστος 10 δις δρχ., η δε δεύτερη με 15 δισ. δρχ.
Ο ΟΣΕ σήμερα αδυνατεί να αντιμετωπίσειτο τεράστιο αυτό κόστος.
4. Μετά τα παραπάνω και για την αντιμετώπιση του προβλήματος της περιοχής θεωρούμε ότι η ρεαλιστικότερη λύση για την άμβλυνση του προβλήματος είναι η κατασκευή Ανισόπεδων Κόμβων προς αντικατάσταση των 3 Ι.Δ. που υπάρχουν στην περιοχή (Οι 2 Ι.Δ. είναι εγκεκριμένες για τροχοφόρα και εξασφαλίζονται με ΑΣΙΔ και η Τρίτη για πεζούς).
Ο Υφυπουργός
ΕΜΜΑΝΟΥΗΛ ΛΟΥΚΑΚΗΣ"
30. Στην με αριθμό 615/29-7-97 ερώτηση δόθηκε με το υπ' αριθμ. 111/3-9-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 615/29-7-97 που κατέθεσε ο Βουλευτής κ. Ν. Κατσαρός, για τα θέματα της αρμοδιότητας μας, σας πληροφορούμε τα εξής:
Το Υπουργείο Γεωργίας, όπως κάθε χρόνο, συγκεντρώνει στοιχεία για τις ζημιές που προκαλούνται στη γεωργία από πυρκαϊές κατά το τρέχον έτος και μετά το πέρας της θερινής περιόδου, οπότε θα έχει μορφώσει σαφή και ολοκληρωμένη εικόνα της έκτασης και του ύψους των ζημιών αυτών σε επίπεδο χώρας, θα εξετάσει τη δυνατότητα και αναγκαιότητα λήψης μέτρων υπέρ των πληγέντων παραγωγών.
Για άμεση διευκόλυνση των ζημιωθέντων αγροτών, η Α.Τ.Ε. κατά πάγια τακτική παρέχει στους παραγωγούς που γεωργοκτηνοτροφικές τους εκμεταλλεύσεις ζημιώνονται από πυρκαϊές, δυσμενείς καιρικές συνθήκες και λοιπά αίτια, τις απαραίτητες πιστωτικές διευκολύνσεις (αναστολή εξόφλησης ληξιπροθέσμων οφειλών και χορήγηση νέων δανείων) για να μπορέσουν να αντιμετωπίσουν οικονομικές τους δυσχέρειες από τις ζημιές που έπαθαν και να συνεχίσουν ομαλά την παραγωγική τους δραστηριότητα.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
31. Στην με αριθμό 636/29-7-97 ερώτηση δόθηκε με το υπ' αριθμ. 115/3-9-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 636/29-7-97 που κατέθεσε ο Βουλευτής κ. Κ. Ευμοιρίδης σας πληροφορούμε τα εξής:
Το Κεντρικό Ταμείο Γεωργίας Κτηνοτροφίας και Δασών του Υπουργείου Γεωργίας εξυπηρετεί οικονομικά το δασαρχείο Δράμας και το χρηματοδοτεί και για υλοτομικές εργασίες. Κατά το έτος 1997 του κατανεμήθηκε πίστωση 600.000.000 δρχ. η μεγαλύτερη συγκριτικά με τις υπόλοιπες δασικές υπηρεσίες διότι το δασαρχείο Δράμας έχει το μεγαλύτερο πρόγραμμα εκμετάλλευσης δημοσίων δασών. Το Υπουργείο Γεωργίας ζήτησε επί πλέον επιχορήγηση από το Υπουργείο Οικονομικών (Τακτικός Προϋπολογισμός) για να μπορέσει να χορηγήσει τις αιτούμενες πιστώσεις για εκτέλεση υλοτομικών εργασιών στις δασικές υπηρεσίες όπως το Δασαρχείο Δράμας κλπ.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
32. Στην με αριθμό 641/29-7-97 ερώτηση δόθηκε με το υπ' αριθμ. 5589/5-9-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Απαντώντας στο σχετικό έγγραφό σας με το οποίο μας διαβιβάζετε την ερώτηση 641/29-7-97 του Βουλευτή κ. Νικ. Τσιαρτσιώνη και απευθύνεται στον Υπουργό Μεταφορών και Επικοινωνιών σχετικά με την εξυγίανση των ΕΛΤΑ σας πληροφορούμε τα παρακάτω:
1. Τα ΕΛΤΑ από της συστάσεως των εμφανίζονται ελλειμματικά, επειδή πάντα ήταν υποχρεωμένα να διατηρούν εκτεταμένο δίκτυο που να καλύπτει όλη τη χώρα, καθώς και χαμηλά και υποκοστολογημένα τιμολόγια λόγω άσκησης εκ μέρους της πολιτείας κοινωνικής πολιτικής.
Τα ελλείμματά των μέχρι την 1-7-1993 καλύπτονται από το Κράτος μέσω του ΟΤΕ. Με την ψήφιση όμως του ν. 2065/92 το Κράτος σταμάτησε την παραπάνω κάλυψη, χωρίς παράλληλα να προβλεφθούν κάποιοι τρόποι αντιμετώπισής τους, με συνέπεια ο Οργανισμός να περιέλθει σε δύσκολη οικονομική κατάσταση.
Αποτέλεσμα αυτής της πολιτικής ήταν, τα συσσωρευμένα ελλείμματα του Οργανισμού στις 31-12-95 να ανέλθουν στο ποσό των 41 δις δραχμών, τα οποία θα καλυφθούν με την αύξηση του Μετοχικού Κεφαλαίου, από την Πολιτεία με τη έκδοση ομολόγων.
2. Τα ΕΛΤΑ σήμερα δραστηριοποιούνται σ' ένα μεταβαλλόμενο και εξελισσόμενο περιβάλλον. Για να σταθεί ως δυναμική και αυτοδύναμη επιχείρηση, ήδη έχει αρχίσει η εφαρμογή μιας σειράς μέτρων που θα βοηθήσουν τόσο στον εκσυγχρονισμό και την αύξησή τους, όσο και στην οικονομική τους εξυγίανση.
'Ετσι γίνονται προσπάθειες να προσαρμοστούν οι ενέργειες και οι στόχοι με βάση τις παρακάτω αρχές:
- Επιβίωση των ΕΛΤΑ και μακροχρόνια βελτίωση των χρηματοικονομικών αποτελεσμάτων τους.
- Προσαρμογή στις απαιτήσεις της Ευρωπαϊκής 'Ενωσης ενόψη της έκδοσης σχετικής οδηγίας για παροχή ελάχιστης καθολικής ταχυδρομικής υπηρεσίας σ' όλη την έκταση της Κοινότητας.
- Υποχρέωση των ΕΛΤΑ να προσφέρουν αποδεκτές ταχυδρομικές υπηρεσίες σε προσιτές και ανταγωνιστικές τιμές σ' όλη την Ελληνική Επικράτεια. (Ταχυδρομικό Δίκτυο - Τιμολογιακή Πολιτική).
Τα ΕΛΤΑ στα πλαίσια της αναγκαστικής προσαρμογής τους στο περιβάλλον και τις συνθήκες που αναφέρθηκαν παραπάνω, διαμορφώνουν την πολιτική τους με κύριο άξονα της επίτευξη των εξής στρατηγικών - στόχων:
- Βελτίωση του οικονομικού αποτελέσματος μέσω της εισαγωγής σύγχρονων μέθοδων διοίκησης και αύξησης της αποτελεσματικότητας και της ανταγωνιστικότητας.
- Μείωση του κόστους και βελτίωση της ποιότητας των παρεχόμενων υπηρεσιών με την εισαγωγή νέας τεχνολογίας.
- Σαφής καθορισμός των σχέσεων Κράτους - ΕΛΤΑ.
- Αλλαγή νοοτροπίας ώστε να επιδιώκεται συνειδητά η εξυπηρέτηση το πολίτη - πελάτη, δια μέσου των παρεχόμενων υπηρεσιών.
- Εκπαίδευση και Αξιοποίηση του Ανθρώπινου Δυναμικού.
Στην κατεύθυνση αυτή έχουν ήδη γίνει οι εξής ενέργειες:
- Προσαρμογή των διατάξεων του Καταστατικού των ΕΛΤΑ στις διατάξεις του ν. 2414/96 περί εκσυγχρνισμού των ΔΕΚΟ.
Σταδιακή υλοποίηση του Επιχειρησιακού Προγράμματος "ΤΑΧΥΔΡΟΜΕΙΑ", συνολικού προϋπολογισμού 35,4 δις δρχ., το οποίο έχει εγκριθεί από την Επιτροπή της Ευρωπαϊκής 'Ενωσης και βρίσκεται ήδη στο αρχικό στάδιο της υλοποίησης του.
- Θέσπιση βραχυπρόθεσμων μέτρων και διαρθρωτικών παρεμβάσεων, στα πλαίσια της πολιτικής εξυγίανσης των ΕΛΤΑ.
- Προώθηση των διαδικασιών αφενός για την κάλυψη των συσσωρευμένων ελλειμμάτων του Οργανισμού με την αύξηση του Μετοχικού Κεφαλαίου και αφετέρου για την βελτίωση του οικονομικού αποτελέσματος.
3. Στα πλαίσια της υλοποίησης των στόχων που αναφέρθηκαν παραπάνω και για τη χρηματοδότηση των αναγκαίων για τη λειτουργία των επενδύσεων, τα ΕΛΤΑ εξετάζονται το ενδεχόμενο να δανειοδοτηθούν από το Τραπεζικό Σύστημα με το επιτόκιο της αγοράς.
4. Τέλος, μικρή αύξηση των Ταχυδρομικών Τελών έγινε από 1-7-1997 (Μεσοσταθμική αύξηση 4,5%) και δεν προβλέπεται να γίνει άλλη κατά τη διάρκεια του έτους.
Ο Υφυπουργός
ΕΜΜΑΝΟΥΗΛ ΛΟΥΚΑΚΗΣ"
33. Στην με αριθμό 652/30.7.97 ερώτηση δόθηκε με το υπ' αριθμ. 118/3.9.97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 652/30.7.97 που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
Το έργο "Κατασκευή διαφράγματος Πηγών Μαλαύρας Λασιθίου" είναι ενταγμένο στην ΣΑΕ 081/2 με πρ/σμό 1 δισ. δρχ. και πίστωση για το 1997 250 εκατ. δρχ.
Στη Συνεδρίαση της Επιτροπής Παρακολούθησης του ΙΙ Κοινοτικού Πλαισίου Στήριξης, Τομέα Γεωργίας, που έγινε στις 15.5.97, η Επιτροπή Παρακολούθησης εξέφρασε την πρόθεση για σύντομη ένταξη του ανωτέρω έργου στο Μέτρο 5.2 του Κοινοτικού Πλαισίου Στήριξης, οπότε θα ακολουθήσει η δημοπράτηση του έργου.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
34. Στην με αριθμό 656/30.7.97 ερώτηση δόθηκε με το υπ' αριθμ. 119/3.9.97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 656/30.7.97 που κατέθεσε ο Βουλευτής κ. Η. Κ. Βεζδρεβάνης, σας πληροφορούμε τα εξής:
Σχετικά με τη διανομή εκτάσεων σε ακτήμονες του νομού Θεσπρωτίας, όπως προέκυψε από τη σχετική έρευνα στο νομό αυτό δεν υπάρχουν μεγάλα αγροκτήματα προς διανομή.
Οι τυχόν υπάρχουσες μικροεκτάσεις θα αντιμετωπισθούν με τη σχετική διάταξη που περιλαμβάνεται στο προωθούμενο στη Βουλή σχέδιο νόμου.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
35. Στην με αριθμό 660/30.7.97 ερώτηση δόθηκε με το υπ' αριθμ. 120/3.9.97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 660/30-7-97 που κατέθεσε ο Βουλευτής κ. Η. Κ. Βεζδρεβάνης για τα θέματα της αρμοδιότητάς μας, σας πληροφορούμε τα εξής:
Με την αριθ. 261/97 Διυπουργική απόφαση (Υπουργών Γεωργίας και Οικονομικών) εγκρίθηκε η χορήγηση οικονομικής ενίσχυσης στους αγρότες και του νομού Θεσπρωτίας που η καλλιέργεια αραβόσιτου ζημιώθηκε σοβαρά από βροχοπτώσεις - πλημμύρες από Σεπτέμβριο έως και Δεκέμβριο 1996. Για το σκοπό αυτό έχουν καταβληθεί μέχρι σήμερα σε ζημιωθέντες αγρότες του Ν. Θεσπρωτίας ενισχύσεις ύψους 18.140.000 δρχ. για πληρωμή δικαιούχων οικονομικής ενίσχυσης.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
36. Στη με αριθμό 662/30.7.97 ερώτηση δόθηκε με το υπ' αριθμ. 26965/29.8.97 έγγραφο από τον Υπουργό Υγείας και Πρόνοιας η ακόλουθη απάντηση:
"Απαντώντας στην αρ.662/30.7.97 ερώτηση του Βουλευτή κ. Ηλ. Βεζδρεβάνη, αναφορικά με τη λειτουργία του Κ.Υ. Παραμυθιάς, σας διαβιβάζουμε το αρ. Α3ΟΒ/5118/18.8.97 έγγραφο του Ν.Γ.Ν.-Κ.Υ. Φιλιατών, στην αρμοδιότητα του οποίου ανήκει το αναφερόμενο Κ.Υ., το οποίο καλύπτει το θέμα.
Ο Υπουργός
Κ. ΓΕΙΤΟΝΑΣ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
37. Στην με αριθμό 664/30.7.97 ερώτηση δόθηκε με το υπ' αριθμ. 1512/3.9.97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην αριθμ. 664/30.7.97 ερώτηση, που κατατέθηκε στη Βουλή από το Βουλευτή κ. Φ. Κουβέλη, για τα θιγόμενα σ'αυτή θέματα αρμοδιότητάς μας, σας πληροφορούμε ότι οι δικαιούχοι που έχουν χαρακτηρισθεί πολιτικοί πρόσφυγες, σύμφωνα με την αριθμ. 106841/1982 κοινή Απόφαση των Υπουργών Εσωτερικών και Δημόσιας Τάξης (ΦΕΚ 1 τ.Β' της 15.1.1983), που επαναπατρίσθηκαν και είναι άστεγοι μπορούν να συμμετέχουν στα στεγαστικά προγράμματα του Οργανισμού Εργατικής Κατοικίας (ΟΕΚ), εφ' όσον καταβάλουν την αναλογούσα εργατική και εργοδοτική εισφορά για εξαγορά του συνόλου ή μέρος των ημερομισθίων που τους λείπουν, για τη συμπλήρωση των απαιτούμενων ημερομισθίων.
Ο Υπουργός
ΜΙΛΤΙΑΔΗΣ ΠΑΠΑΙΩΑΝΝΟΥ"
38. Στην με αριθμό 667/30.7.97 ερώτηση δόθηκε με το υπ' αριθμ. 121/3.9.97 έγγραφο από τον Υπουργό Γεωργίας η ακόλουθη απάντηση:
"Απαντώντας στην παραπάνω ερώτηση που κατέθεσε ο Βουλευτής κ. Σπ. Π. Σπηλιωτόπουλος, σας πληροφορούμε τα εξής:
Αίτημα από την Κοινότητα Λεοντίου Ν. Αχαϊας για συντήρηση υπαρχόντων αρδευτικών αυλάκων προς την αρμόδια Δ/νση Εγγείων Βελτιώσεων Αχαϊας δεν έχει υποβληθεί. Αντίθετα η Κοινότητα έχει ζητήσει τη χρηματοδότησή της για την κατασκευή τσιμενταυλάκων και δεξαμενής (έγγραφό της 506/24.5.96).
Η συντήρηση των αρδευτικών αυλάκων σύμφνωα με τη νομοθεσία "περί εγγειοβελτιωτικών έργων" γίνεται υποχρεωτικά από τους χρήστες αυτών ενώ το δημόσιο (με την ευρεία έννοια) μόνο σε ειδικές και εξαιρετικές περιπτώσεις παρεμβαίνει παρέχοντος χρηματική βοήθεια.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
39. Στην με αριθμό 670/30.7.97 ερώτηση δόθηκε με το υπ' αριθμ. 1493/5.9.97 έγγραφο από τον Υφυπουργό Εθνικής 'Αμυνας η ακόλουθη απάντηση:
"Σε απάντηση της 670/30.7.97 ερώτησης που κατέθεσε ο Βουλευτής κ. Σ. Σπηλιωτόπουλος στη Βουλή των Ελλήνων, με θέμα την αποστολή Στρατιωτικών αεροσκαφών για τη μεταφορά συγγενών των Θυμάτων και Αγνοουμένων της Κυπριακής Τραγωδίας σας γνωρίζονται τα εξής:
Επί την ευκαιρία των επετειακών εκδηλώσεων της τουρκικής εισβολής στην Κύπρο διατέθηκαν δύο (2) αεροσκάφη της Πολεμικής Αεροπορίας για τη μεταφορά συλλόγων πολεμιστών και συγγενών αγνοουμένων. Ειδικότερα διατέθηκε ένα α/φος C-130 στις 18/7/1977 για τη μεταφορά των εξής προσώπων:
1) Τεσσάρων (4) ατόμων του Πανελληνίου Συλλόγου Οικογενιών Πεσόντων Αεροπόρων.
2) Εννέα (9) ατόμων της Πανελληνίας Επιτροπής Γονέων και Συγγενών Αδήλωτων Αιχμαλώτων και αγνοουμένων Κυπριακής Τραγωδίας.
3) Είκοσι έξι (26) ατόμων του Συλλόγου ΕΛΔΥΚ 74.
4) Είκοσι έξι (26) ατόμων του Συλλόγου ΕΛΔΥΚ-ΕΛΔΥΚ 3.1
5) Είκοσι επτά (27) ατόμων του Συλλόγου ΚΟΜΜΑΝΤΟΣ 74.
Επιπροσθέτως, διατέθηκε άλλο ένα α/φος C-130 στις 19/7/97 για την αποκλειστική μεταφορά σαράντα πέντε (45) ατόμων της Πανελληνίας Επιτροπής Γονέων και Συγγενών Αδήλωτων Αιχμαλώτων και Αγνοουμένων Κυπριακής Τραγωδίας.
Συναφώς, αναφέρεται ότι, κατά τις αντίστοιχες εκδηλώσεις του παρελθόντος έτους είχε διατεθεί, για τη μεταφορά των μελών της Πανελλήνιας Επιτροπής Γονέων και Συγγενών Αδήλωτων Αιχμαλώτων και Αγνοουμένων Κυπριακής Τραγωδίας, ένα α/φος από την Κυπριακή Δημοκρατίας, και ένα α/φος C-130 από την Πολεμική Αεροπορία για τη μεταφορά των υπολοίπων συλλόγων. Ανάλογο α/φος δεν διατέθηκε εφέτος από την Κυπριακή Δημοκρατία.
Ο Υφυπουργός
ΔΗΜΗΤΡΙΟΣ ΑΠΟΣΤΟΛΑΚΗΣ"
40. Στην με αριθμό 682/30.7.97 ερώτηση δόθηκε με το υπ' αριθμ. 123/3.9.97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 682/30.7.97 που κατέθεσε ο Βουλευτής κ. Ε. Μπασιάκος, σας πληροφορούμε τα εξής:
Το Υπουργείο Γεωργίας απέστειλε πριν το Πάσχα στην αρμόδια Επιτροπή της Ευρωπαϊκής 'Ενωσης τα οριστικά στοιχεία της ελληνικής παραγωγής βάμβακος. Εντούτοις η απόφαση για το ύψος της οριστικής συνυπευθυνότητας ελήφθη τον Ιούνιο λόγω μη έγκαιρης αποστολής των στοιχείων από πλευράς Ισπανίας. Οι εκκοκκιστικές επιχειρήσεις κατέθεσαν μέσα στον Ιούλιο τα απαιτούμενα δικαιολογητικά στον Οργ. Βάμβακος και ήδη από τις 6.8.97 πληρώνονται κανονικά οι βαμβακοπαραγωγοί.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι Βουλευτές, η ανάγνωση του δελτίου των επικαίρων ερωτήσεων θα γίνει αργότερα, δεδομένου ότι δεν έχει ακόμα κατατεθεί το δελτίο επειδή δεν έχουν κάνει την επιλογή τα κόμματα. 
Εισερχόμαστε στη συζήτηση
ΤΩΝ ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου: 
Πρώτη επίκαιρη ερώτηση είναι η με αριθμό 150/21.10.97 του Βουλευτή του Πανελληνίου Σοσιαλιστικού Κινήματος κ. Δημητρίου Κουτσόγιωργα προς τον Υπουργό Εθνικής Οικονομίας και Οικονομικών, σχετικά με τη μεταφορά πόρων από το δεύτερο Κοινοτικό Πλαίσιο Στήριξης στο επόμενο, τις επιπτώσεις στο έργο Ζεύξης Ρίου-Αντιρρίου κλπ.
Η επίκαιρη ερώτηση του κ. Κουτσόγιωργα σε περίληψη έχει ως εξής:
"Με αφορμή πρόσφατα δημοσιεύματα στον Τύπο σχετικά με τη μεταφορά πόρων δεσμευμένων για τα μεγάλα έργα του εθνικού σκέλους από το τρέχον δεύτερο Κοινοτικό Πλαίσιο Στήριξης στο επόμενο Κοινοτικό Πλαίσιο Στήριξης, γνωστό και ως πακέτο Σαντέρ, λόγω μεγάλων καθυστερήσεων στην απορρόφηση των πόρων από τα εν λόγω έργα.
Ερωτάται ο αρμόδιος Υπουργός Εθνικής Οικονομίας:
Ποιο είναι το μέγεθος των πόρων που είχαν δεσμευθεί από το δεύτερο Κοινοτικό Πλαίσιο Στήριξης για τη Ζεύξη Ρίου-Αντιρρίου.
Ποιο θα είναι αυτό το μέγεθος μετά την εν λόγω μεταφορά.
Ποια θα είναι η επίπτωση αυτής της μεταφοράς στο χρόνο ολοκλήρωσης της Ζεύξης Ρίου-Αντιρρίου".
Ο Υφυπουργός Εθνικής Οικονομίας κ. Χρήστος Πάχτας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε.
Noμίζω ότι μετά τη σημερινή συζήτηση εδώ με την ευκαιρία της ερώτησης του συναδέλφου κ. Κουτσόγιωργα, θα διευκρινισθεί πλήρως ένα σημείο που είναι κρίσιμο για την περιοχή, που όλοι κατανοούμε πόσο ευαίσθητο μπορεί να είναι ένα τέτοιο έργο εμβέλειας, όπως η Ζεύξη Ρίου-Αντιρρίου.
Κατ' αρχήν, κύριε συνάδελφε, θα ήθελα να ενημερώσω, ότι η Ζεύξη Ρίου-Αντιρρίου είναι από τα μεγάλα και τεχνικά δυσκολότερα έργα που κατασκευάζονται στη χώρα μας. Γνωρίζετε τα μεγάλη βάθη των εξήντα μέτρων σεισμικότατης περιοχής που κατασκευάζονται με χρηματοδότηση από το δεύτερο Κοινοτικό Πλαίσιο Στήριξης. Για την υλοποίηση του έργου αυτού υπεγράφη και κυρώθηκε από τη Βουλή των Ελλήνων σύμβαση παραχώρησης, ενώ ήδη υπεγράφη πρόσφατα, στις 25 Ιουλίου 1997 και η δανειακή σύμβαση με την Ευρωπαϊκή Τράπεζα Επενδύσεων. Η σύμβαση εκτιμάται, ότι θα τεθεί σε ισχύ εντός του Νοεμβρίου, εφόσον ολοκληρωθούν και όλες οι επόμενες συμβάσεις που έπρεπε να συνυπογραφούν με τον 'Ομιλο των Εμπορικών Τραπεζών για την καταβολή των δανειακών εγγυήσεων.
Η Κυβέρνηση, έχοντας πλήρη επίγνωση της τεράστιας αναπτυξιακής διάστασης που έχουν τα έργα των υποδομών, όπως αυτό της Ζεύξης Ρίου-Αντιρρίου και λαμβάνοντας υπόψη τα νέα δεδομένα που διαμορφώθηκαν μετά την κατάθεση του περιεχομένου της "Ατζέντα 2000", την ύπαρξη, δηλαδή, ενός τρίτου πακέτου με χρονική περίοδο 2000-2006, ενεργεί συνεχώς προς την κατεύθυνση αφενός της πλήρους διασφάλισης των πόρων για την ολοκλήρωση του έργου και αφ'ετέρου προς μία αποτελεσματικότερη διαχείριση των πόρων, ώστε οι πόροι που δεσμεύονται και εκταμιεύονται να συμβαδίζουν με την πορεία υλοποίησης των έργων.
Η Κυβέρνηση αναγνωρίζοντας την αναπτυξιακή διαδικασία ως μία ενιαία και συνεχιζόμενη διαδικασία και λαμβάνοντας υπόψη τη βεβαιότητα πλέον της συνέχισης της παρέμβασης μέσω ενός τρίτου πακέτου, μεριμνά ώστε από τώρα να διασφαλισθεί το αρμονικό πέρασμα μεταξύ δεύτερου και τρίτου πακέτου για εκείνα τουλάχιστον τα έργα που δεσμεύουν πόρους σε μακρά πολυετή βάση.
Η δε Ζεύξη Ρίου-Αντιρρίου είναι μια από τις πλέον χαρακτηριστικές περιπτώσεις έργου που θα ολοκληρωθεί κατά τη διάρκεια του τρίτου πακέτου, δηλαδή, το 2004. Οι ενέργειες της Κυβέρνησης αποβλέπουν στο να διασφαλιστεί η συνέχιση της χρηματοδότησης και από το επόμενο πακέτο. 'Ετσι είπαν, ότι όχι μόνο δεν περικόπτουμε πόρους από έργα μακράς πνοής, όπως η Ζεύξη Ρίου-Αντιρρίου, αλλά αντίθετα διασφαλίζουμε από τώρα την ολοκλήρωσή του. 
Γι' αυτό και μία από τις προτάσεις μας είναι, ότι η Ζεύξη Ρίου-Αντιρρίου από τώρα να συναποφασίσουμε με την Ευρωπαϊκή 'Ενωση να αποτελέσει γέφυρα μεταξύ του δεύτερου και του τρίτου πακέτου, ούτως ώστε να διασφαλισθούν και οι πόροι μετά το 2000 από το τρίτο πακέτο. Η πρότασή μας αυτή θα συνεκτιμηθεί την Πέμπτη και την Παρασκευή στις 30 και στις 31 Οκτωβρίου κατά τη διάρκεια της συνεδρίασης της Επιτροπής Παρακολούθησης του Κοινοτικού Πλαίσιου Στήριξης.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουτσόγιωργας έχει το λόγο.
ΔΗΜΗΤΡΙΟΣ ΚΟΥΤΣΟΓΙΩΡΓΑΣ: Κύριε Υπουργέ, σας ευχαριστώ για την απάντηση που μου δώσατε. Παρ' όλα αυτά πρέπει να σας πω ότι η ανησυχία μας πηγάζει κύρια από το γεγονός, ότι η Κυβέρνησή μας είχε δεσμευθεί ότι οι εργασίες για τη ζεύξη Ρίου-Αντιρρίου θα αρχίσουν μέσα στο 1997, δηλαδή, ότι θα υπάρξει εργοτάξιο μέσα στο 1997 και μπαίνουμε στο Νοέμβριο σε λίγες ημέρες και εργοτάξιο δεν έχουμε δει. Απ' ό,τι φαίνεται δε από τα στοιχεία που μου έδωσαν από το Υπουργείο σας στο Δεύτερο Κοινοτικό Πλαίσιο Στήριξης έχουν δεσμευθεί περί τα εβδομήντα πέντε δισεκατομμύρια (75.000.000.000) δραχμές για τις εργασίες της ζεύξης Ρίου-Αντιρρίου.
Δεδομένου ότι πλέον μπαίνουμε στο 1998 και έχουμε δύο μόνο χρόνια μέχρι το 2000, δηλαδή, και την αρχή του τρίτου Κοινοτικού Πλαισίου Στήριξης ή πακέτου Σαντέρ νομίζω ότι είναι εύλογη η ανησυχία μας αν πράγματι αυτά τα εβδομήντα πέντε δισεκατομμύρια (75.000.000.000) δραχμές θα απορροφηθούν μέσα στα επόμενα δύο χρόνια. Δηλαδή, εκ των πραγμάτων παρ' ότι μπορεί να μην ήταν στις προθέσεις της Κυβέρνησης να μεταφέρει πόρους από το Δεύτερο Κοινοτικό Πλαίσιο Στήριξης στο τρίτο Κοινοτικό Πλαίσιο Στήριξης βλέπουμε ότι ως τώρα δεν υπάρχει η απαραίτητη απορρόφηση των πόρων ώστε να έχουμε μία ομαλή εξέλιξη των έργων.
Και η δική μας ανησυχία -πρέπει να σας πω- είναι όχι βέβαια ότι το έργο θα ολοκληρωθεί στο τρίτο Κοινοτικό Πλαίσιο Στήριξης αλλά αν θα χρειασθεί και τέταρτο Κοινοτικό Πλαίσιο Στήριξης διότι με τους ρυθμούς που πάμε δεν βλέπουμε να είναι δυνατή η ολοκλήρωση του έργου μέχρι το 2004 όπως είπατε δεδομένου ότι και ο χρόνος κατασκευής του θα είναι τουλάχιστον επτά έτη.
Αν μπορούσατε λοιπόν να μας διαφωτίσετε πάνω στο ποια θα είναι η εξέλιξη δεδομένων των καθυστερήσεων που υπάρχουν θα σας ευχαριστούσαμε.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε συνάδελφε, το εκτιμώμενο συνολικό κόστος του έργου είναι περίπου διακόσια σαράντα δισεκατομμύρια (240.000.000.000) δραχμές. Από αυτά τα εκατόν τριάντα τέσσερα δισεκατομμύρια (134.000.000.000) δραχμές πρέπει να τα βάλει η κοινοπραξία, η κατασκευάστρια και τα υπόλοιπα εκατόν δέκα δισεκατομμύρια (110.000.000.000) δραχμές οφείλουμε να τα βάλουμε εμείς από πλευράς του ελληνικού δημοσίου. Στο δεύτερο πακέτο Ντελόρ έχουμε δεσμεύσει πόρους εβδομήντα πέντε δισεκατομμυρίων (75.000.000.000) δραχμών.
Τώρα, όπως είπα και προηγουμένως έχουμε ψηφίσει στη Βουλή τη σύμβαση παραχώρησης. Στις 25 Ιουλίου υπογράφηκε η δανειακή σύμβαση μεταξύ του ελληνικού δημοσίου και της Ευρωπαϊκής Τράπεζας Επενδύσεων και εντός του Νοεμβρίου, στις 27 Νοεμβρίου θα ολοκληρωθούν οι υπογραφές μεταξύ του Ομίλου των Εμπορικών Τραπεζών, του ελληνικού δημοσίου και της Ευρωπαϊκής Τράπεζας Επενδύσεων. Είναι ένα πολύπλοκο σύστημα που έχει να κάνει με το project financing. Από την ημέρα της υπογραφής αυτής τίθεται σε ισχύ και η σύμβαση. 'Ετσι έρχεται η πρώτη προκαταβολή των ενενήντα περίπου δισεκατομμυρίων ΜECU από πλευράς του ελληνικού δημοσίου.
Το έργο επειδή είναι τεράστιο και επειδή έχει τεράστιες δυσκολίες -το μεγάλο βάθος της περιοχής, εξήντα μέτρα το βάθος της θάλασσας, η σεισμοκότητα της περιοχής- είναι βέβαιο ότι απαιτούνται πολύ καλές προκαταρκτικές μελέτες. Η χρονική δέσμευση για την ολοκλήρωση του έργου είναι επταετής. Δύο χρόνια χρειάζονται για τις προκαταρκτικές μελέτες και πέντε χρόνια κατασκευαστικό έργο. Γι' αυτό και από την ημέρα που θα υπογραφούν οι τελικές συμβάσεις, που αναφέρουμε την 27η Νοεμβρίου -με αυτό το ρυθμό πάμε- θα κατατεθεί η προκαταβολή από πλευράς του ελληνικού δημοσίου και θα αρχίσουν οι πρώτες προκατασκευαστικές εργασίες που για τη φάση των δύο ετών, Νοέμβρη 1997-Νοέμβρη 1999 θα είναι ουσιαστικά μελετητικές και στη συνέχεια θα αρχίσουν οι κατασκευές.
Γνωρίζετε ότι ο όμιλος των κατασκευαστικών εταιρειών είναι ένας τεράστιος όμιλος με τεράστια εμπειρία που κατασκεύασε αντίστοιχες γέφυρες στην Αμερική και στην Ιαπωνία.
'Αρα, λοιπόν, αυτή είναι η χρονική διάρκεια υλοποίησης του έργου, επταετής, με δύο χρόνια προταρκτικές εργασίες για τις μελέτες και προκατασκευές. Στη πρώτη φάση δώσαμε ήδη όπως γνωρίζετε στο τέλος του 1996 μία προκαταβολή στην κατασκευάστρια κοινοπραξία για να προετοιμάσει λίγο το έδαφος. Τα μηνύματα είναι πολύ θετικά σε σχέση με το βάθος και τη δυνατότητα να δέσουμε τη γέφυρα και πιστεύουμε ότι αντίστοιχα θα είναι τα αποτελέσματα και της μελέτης που θα έρθει.
'Αρα λοιπόν, αυτή είναι η εικόνα. Διακόσια σαράντα δισεκατομμύρια (240.000.000.000) δραχμές περίπου από τα οποία τα εκατόν τριάντα τέσσερα δισεκατομμύρια (134.000.000.000) δραχμές είναι από πλευρας κοινοπραξίας και τα εκατόν δέκα δισεκατομμύρια (110.000.000.000) δραχμές από πλευράς του ελληνικού δημοσίου και επταετής η χρονική διάρκεια ολοκλήρωσης.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν.Κρητικός): Δεύτερη είναι η με αριθμό 141/20.10.97 επίκαιρη ερώτηση του Βουλευτή της Νέας Δημοκρατίας κ.Γεωργίου Καλαντζή προς την Υπουργό Ανάπτυξης, σχετικά με τις προθέσεις της Κυβέρνησης για επίλυση του προβλήματος της διανομής του πετρελαίου θέρμανσης σε προσιτή τιμή.
'Ομοια είναι η τέταρτη, με αριθμό 162/22.10.97, επίκαιρη ερώτηση του Βουλευτή του Συνασπισμού της Αριστεράς και της Προόδρου κ. Ευάγγελου Αποστόλου προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης για επίλυση του προβλήματος της διανομής του πετρελαίου θέσμανσης σε προσιτή τιμή.
Σύμφωνα με τον Κανονισμό, οι δυο επίκαιρες ερωτήσεις θα συζητηθούν από κοινού.
Η ερώτηση του κ.Καλαντζή έχει ως εξής: 
"'Οπως γνωρίζετε η ημερομηνία διανομής πετρελαίου θέρμανσης που έχει για εφέτος ορισθεί από το Υπουργείο είναι η 1η Νοεμβρίου.
Οι θερμοκρασίες, όμως, στη Βόρειο Ελλάδα και μάλιστα στις ορεινές περιοχές είναι πολύ κατώτερες των κανονικών αυτής της περιόδου.
Η αναμενόμενη δε πτώση θερμοκρασίας και η επιδείνωση των καιρικών συνθηκών από την επόμενη Πέμπτη 23 Οκτωβρίου ..." -παρακολουθούσατε το δελτίο της Μετεωρολογικής Υπηρεσίας από νωρίς- "... δημιουργεί έντονη ανησυχία και σημαντικά προβλήματα στη θέρμανση σπιτιών και κτιρίων.
Ερωτάσθε, κύριε Υπουργέ:
Είστε διατεθειμένοι να εξετάσετε επειγόντως το θέμα και να δώσετε άμεσα εντολή για τη διανομή του πετρελαίου σε προσιτή τιμή;".
Η δε ερώτηση του κ.Αποστόλου έχει ως εξής:
"Από τις 16 Οκτωβρίου υπάρχει μια συνεχής επιδείνωση των καιρικών φαινομένων με ιδιαίτερα χαμηλές θερμοκρασίες.
Γίνεται πλέον αντιληπτό ότι τα καιρικά φαινόμενα δεν υπάκουσαν στην κυβερνητική επιθυμία που με πρωτότυπο τρόπο ..." -η Εύβοια έχει χιούμορ περισσότερο της Καβάλας- "... όρισε ότι ο φετινός χειμώνας θα αρχίσει την 1η Νοεμβρίου. Αποτέλεσμα αυτής της απόφασης είναι οι πολίτες να μην μπορούν να προμηθευτούν πετρέλαιο θέρμανσης.
Σε όλες σχεδόν τις περιφέρειες της χώρας και ειδικά στις ορεινές και ημιορεινές περιοχές οι κάτοικοι υποχρεώνονται να καλύψουν τις ανάγκες για θέρμανση με μια δυσβάσταχτη επιβάρυνση του οικογενειακού εισοδήματος. Αυτό αποτελεί ακόμα μια πίεση για το εισόδημα των ασθενέστερων και έχει αντίκτυπο στις συνθήκες διαβίωσης αποκλειστικά αυτών των τελευταίων.
Μπροστά σ' αυτήν την πραγματικότητα και με δεδομένη τη συνέχιση των άσχημων καιρικών συνθηκών σύμφωνα με τις προβλέψεις της ΕΜΥ.
Ερωτάται ο κύριος Υπουργός.
Αν προτίθεται η Κυβέρνηση επιδεικνύοντας το ελάχιστο αίσθημα κοινωνικής ευαισθησίας να μειώσει την τιμή πετρελαίου, ώστε να πάψει από σήμερα η επιβάρυνση του οικογενειακού εισοδήματος.".
Ο Υφυπουργός Οικονομικών κ. Γεώργιος Δρυς έχει το λόγο, για έξι λεπτά.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, σας ευχαριστώ για την από κοινού συζήτηση των ερωτήσεων του κ. Αποστόλου και του κ. Καλαντζή, αφού αφορούν το ίδιο θέμα.
Κύριοι συνάδελφοι, όπως γνωρίζετε ο Νόμος 2127 του 1993 έχει καθορίσει ότι ο χρόνος διάθεσης του πετρελαίου θέρμανσης με μειωμένο φόρο αρχίζει την τρίτη Δευτέρα του Οκτωβρίου και τελειώνει την τελευταία Κυριακή του Απριλίου κάθε έτους. 'Υστερα από πρόταση της Κυβέρνησης και έγκριση από τη Βουλή ως χρόνος έναρξης ορίστηκε η 1η Νοεμβρίου και χρόνος λήξης η 10η Απριλίου, έτσι ώστε να περιοριστεί το λαθρεμπόριο του πετρελαίου θέρμανσης το οποίο διενεργείται δυστυχώς και σήμερα.
Νομίζω ότι είναι γνωστό σε όλους πως η Κυβέρνηση θέλει με ηυξημένη κοινωνική ευαισθησία να βοηθήσει την κάλυψη των αναγκών, ιδιαίτερα των ασθενέστερων τάξεων, αλλά τόσο αυτός τούτος ο νόμος, όπως σχεδιάστηκε και επιτρέπει τη διακίνηση του πετρελαίου θέρμανσης, όσο δυστυχώς και μια απαράδεκτη αντίληψη και λειτουργία ορισμένων επιχειρηματιών, έχει μετατρέψει τη διακίνηση του πετρελαίου θέρμανσης, σε μια οικονομική δραστηριότητα, με την οποία πλουτίζουν απαράδεκτα μερικοί έμποροι που εμπλέκονται στο όλο κύκλωμα εμπορίας, διακίνησης και διανομής του πετρελαίου θέρμανσης.
Κατόπιν αυτών, κύριοι συνάδελφοι, νομίζω ότι έπρεπε η Κυβέρνηση να λάβει όλα τα αναγκαία μέτρα, προκειμένου να διασφαλιστούν, αφ' ενός μεν τα συμφέροντα του δημοσίου αφ' ετέρου δε να αποκλειστεί η άνιση αυτή μεταχείριση των πολιτών, καθόσον ορισμένοι χρησιμοποιούν το πετρέλαιο θέρμανσης σωστά για τις οικογενειακές τους ανάγκες, άλλοι όμως, το χρησιμοποιούν για να πλουτίζουν.
Και ήταν σωστό να είχατε ελέγξει την Κυβέρνηση, ακριβώς για τα απαράδεκτα αυτά φαινόμενα, τα οποία αναπτύχθηκαν από το 1993 μέχρι πρόσφατα.
Ακριβώς γι' αυτό το λόγο ως αρμόδιος Υφυπουργός Οικονομικών, έδωσα εντολή να συγκροτηθεί ειδική ομάδα εργασίας, για να εξεταστεί το φαινόμενο. Επικεφαλής της ομάδας ορίστηκε ένας εξαίρετος καθηγητής του Πολυτεχνείου, ο οποίος πρότεινε έγκαιρα, συγκεκριμένα μέτρα για τον περιορισμό του λαθρεμπορίου, τόσο σε μακροπρόθεσμη, όσο και σε βραχυπρόθεσμη βάση. 'Εχω στη διάθεσή σας τη μελέτη αυτή, την οποία καταθέτω στα Πρακτικά.
(Στο σημείο αυτό ο Υφυπουργός Οικονομικών κ. Γ. Δρυς καταθέτει για τα Πρακτικά την προαναφερθείσα μελέτη του Πολυτεχνείου, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Μεταξύ των μέτρων, τα οποία προτείνει η μελέτη είναι ο περιορισμός του χρόνου χορήγησης του πετρελαίου. Γιατί βεβαίως η Ελλάδα δεν είναι μία Σκανδιναβική χώρα για να χρειάζεται τόσο ευρύτατο χρονικό διάστημα, ούτε τόσο μεγάλες ποσότητες πετρελαίου θέρμανσης. Είναι μια χώρα με μεσογειακό κλίμα, που σε μερικές περιπτώσεις μπορεί τα καιρικά φαινόμενα να αυξάνουν τις ανάγκες, τις οποίες περιγράφετε στην ερώτησή σας. Οφείλετε, όμως, να γνωρίζετε ότι δεν είναι η πραγματικότητα αυτή, που αναφέρετε στην ερώτησή σας. Το πετρέλαιο θέρμανσης επωλείτο σε μειωμένες τιμές, όχι στο χρόνο που όριζε η σχετική νομοθετική διάταξη, αλλά σε οποιαδήποτε μέρα του χρόνου, λόγω της παράνομης αποθήκευσης τεραστίων ποσοτήτων πετρελαίου θέρμανσης από παράνομους διακινητές.
Χαρακτηριστικά θα σας αναφέρω ότι εγώ προσωπικά επεσκέφθην το Νομό Σερρών όπου έγινε συγκέντρωση στην αίθουσα της νομαρχίας με όλους τους αρμόδιους παράγοντες του Νομού Σερρών. Ο πρόεδρος ενός εκ των μαζικότερων οργανώσεων, όταν τέθηκε το θέμα του πετρελαίου θέρμανσης, μου είπε επί λέξει: "Κύριε Υπουργέ, δεν χρειάζεται να ανησυχείτε, μπορούμε να σας δώσουμε όσο πετρέλαιο θέρμανσης θέλετε, οποιαδήποτε μέρα. Δεν υπάρχει μηχάνημα που να καταναλώνει πετρέλαιο κίνησης, όλοι καταναλώνουν πετρέλαιο θέρμανσης". Αυτά ελέχθησαν παρουσία του νομάρχη, των Βουλευτών και εμού προσωπικώς.
'Οταν, λοιπόν, το λαθρεμπόριο του πετρελαίου θέρμανσης είναι τόσο ευρύτατα διαδεδομένο, διερωτώμαι: 'Αραγε, έχετε τόση μεγάλη ευαισθησία για την περικοπή αυτή των ολίγων ημερών που κάναμε, σύμφωνα με την πρόταση της μελέτης του Πολυτεχνείου, και δεν ανησυχείτε για το τεράστιο λαθρεμπόριο που γίνεται; Πήραμε, λοιπόν, συγκεκριμένα μέτρα.
(Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
Κύριε Πρόεδρε, παρακαλώ μισό λεπτό. Εξάλλου είναι δύο οι ερωτήσεις που συζητάμε.
ΠΡΟΕΔΡΕΥΩΝ (Παναγιώτης Ν. Κρητικός): 'Εχετε από τον Κανονισμό ένα λεπτό, αλλά να περιοριστείτε σ'αυτό.
ΓΕΩΡΓΙΟΣ ΔΡΥΣ (Υφυπουργός Οικονομικών): Στο Υπουργείο Οικονομικών καλέσαμε τα τέσσερα διϋλιστήρια, τον Σύνδεσμο Εταιρειών εμπορίας πετρελαιοειδών, το Γενικό Χημείο του Κράτους, τους αποθηκευτές δηλαδή, αυτούς που έχουν νόμιμες ή μη νόμιμες αποθήκες, τους πρατηριούχους καυσίμων. Συζητήσαμε με το Υπουργείο Ανάπτυξης τη λήψη μέτρων αντιμετώπισης όλων αυτών των παράνομων λειτουργιών.
Επιβάλλαμε στα βενζινάδικα για πρώτη φορά, κύριοι συνάδελφοι, από 10.2.97 να μην χορηγείται πετρέλαιο θέρμανσης, αν δεν υπάρχει διπλότυπη απόδειξη ώστε να γνωρίζουμε ποιοι το καταναλώνουν. Τι διαπιστώθηκε από το Σ.Δ.Ο.Ε.; Δυστυχώς, κύριοι συνάδελφοι, διαπιστώθηκε το εξής απαράδεκτο φαινόμενο. Πήγε το Σ.Δ.Ο.Ε., έλεγξε αυτά τα στοιχεία στις διευθύνσεις τους και διαπιστώθηκε ότι αναφέρονται σε ανθρώπους και επιχειρήσεις που είναι ανύπαρκτες.
ΠΡΟΕΔΡΕΥΩΝ (Παναγιώτης Ν. Κρητικός): Κύριε Υφυπουργέ, μη γενικεύετε το θέμα. Αναφερθείτε επί της ερωτήσεως.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, με συγχωρείτε, πρέπει να απαντήσουμε τι μέτρα πήραμε.
ΠΡΟΕΔΡΕΥΩΝ (Παναγιώτης Ν. Κρητικός): Ναι, αλλά πάνω στις ερωτήσεις και όχι τώρα να αναπτύξετε την πετρελαϊκή πολιτική. Δεν έχετε εξάλλου και το χρόνο.
ΓΕΩΡΓΙΟΣ ΔΡΥΣ (Υφυπουργός Οικονομικών): Τελειώνω, κύριε Πρόεδρε. Θα αναφερθώ στη δευτερολογία μου.
Επί πλέον το Γενικό Χημείο του Κράτους προχωρεί σε εφαρμογή και στην Ελλάδα μεθόδων, που χρησιμοποιούνται κυρίως στην Αγγλία, όπως είναι οι χρωματογραφικές αναλύσεις. Υπάρχουν ειδικά αντιδραστήρια, με τα οποία αμέσως μπορεί να διαπιστωθεί το είδος του πετρελαίου, αν, δηλαδή, είναι θέρμανσης, αν είναι κίνησης ή αν είναι μείγμα αυτών των δύο.
Τέλος, θα προχωρήσουμε σε συνεργασία με το συνδικαλιστικό όργανο των βενζινοπωλών στις αναγκαίες νομοθετικές ρυθμίσεις, έτσι ώστε τα πρατήρια καυσίμων να μετατραπούν σε κλειστές αποθήκες.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Υπουργέ. Δεν είναι αντικείμενο της ερώτησης.
ΓΕΩΡΓΙΟΣ ΔΡΥΣ (Υφυπουργός Οικονομικών): Τελειώνω, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε, που θα πάτε; Είστε στο όγδοο λεπτό.
ΓΕΩΡΓΙΟΣ ΔΡΥΣ (Υφυπουργός Οικονομικών): Να μετατραπούν σε κλειστές αποθήκες, διότι παρατηρούνται από τους ελέγχους του Σ.Δ.Ο.Ε. τα εξής απαράδεκτα φαινόμενα: Πρατήριο καυσίμων να έχει πωλήσει μεγαλύτερες ποσότητες καυσίμων από αυτές που δηλώνει ότι αγόρασε.
ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, κάντε μου τη χάρη. Μέχρι τώρα γνώριζα ότι οι Βουλευτές ξεφεύγουν από το αντικείμενο της ερώτησης. Τώρα βλέπω ότι ξεφεύγουν και οι Υπουργοί. Θίγετε ένα θέμα που δεν αναφέρεται καν στην ερώτηση; Σας παρακαλώ.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε,...
ΠΡΟΕΔΡΕΥΩΝ (Παναγιώτης Ν. Κρητικός): Κάντε μου τη χάρη. 'Ηρθατε να αναπτύξετε την οικονομική πολιτική; Δεν είναι η ώρα. 'Εχουμε αντικείμενο κοινοβουλευτικού ελέγχου με επερωτήσεις. Θα καθίσουμε εδώ μέχρι αργά.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κατανοώ και ζητώ συγγνώμη για την παράταση του χρόνου.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, με συγχωρείτε πάρα πολύ. Σας έδωσα χρόνο με το παραπάνω και με 40% αύξηση, που δεν διανοείται να τη δώσει κανένας άλλος και σε καμία παροχή.
Ο κ.Καλαντζής έχει το λόγο.
ΓΕΩΡΓΙΟΣ ΚΑΛΑΝΤΖΗΣ: Κύριε Πρόεδρε, ποιος θα μπορούσε σε οποιαδήποτε μορφή να ειναι αντίθετος στην οποιαδήποτε μορφή καταπολέμησης του λαθρεμπορίου και ποιος θα ήταν αυτός που δεν θα καταδίκαζε αυτές τις πράξεις;
'Ομως, σήμερα, είναι ευκαιρία να θυμηθούμε ίσως -και το χρονικό διάστημα δεν είναι μακρύ- πως πριν από τις εκλογές του 1993, με κυβέρνηση της Νέας Δημοκρατίας, είχε επιβληθεί ο φόρος των πενήντα δραχμών το λίτρο στη βενζίνη και στο πετρέλαιο. Και τότε κάποιοι, προκειμένου να διεκδικήσουν την κυβέρνηση, είχαν σαν ένα από τα κύρια συνθήματά τους εναντίον της Νέας Δημοκρατίας και των εκλογών ότι αυτό το πενηντάδραχμο είναι απαράδεκτο και εμείς όταν γίνουμε κυβέρνηση, θα το καταργήσουμε. Και όταν έγιναν κυβέρνηση βέβαια, το ξέχασαν κι αυτό το πενηντάδραχμο δεν το έχουν βγάλει ακόμη και από εκατόν πενήντα δραχμές που ήταν τότε το λίτρο η βενζίνη, έφθασε σήμερα στις διακόσιες πενήντα.
Αυτές τις ενέργειες και αυτές τις πράξεις, δεν είναι ευκαιρία κάποτε να τις θυμάται ο ελληνικός λαός, να τα καταδικάζουμε εμείς, για να βλέπουμε και να κρίνουμε και να μην ερχόμαστε σήμερα με διάφορες μορφές και με διάφορες μεθόδους να λέμε ότι αυτά πέρασαν και ότι αυτά δεν πρέπει να τα συζητάμε και πρέπει να τα ξεχνάμε;
Βέβαια χαίρομαι, που βλέπω εδώ συναδέλφους που είναι από τη Βόρεια Ελλάδα, όπως η κ. Διαμαντοπούλου και πιστεύω να καταλαβαίνουμε όλοι μας ότι Ελλάδα δεν είναι μόνο η Αθήνα, Ελλάδα δεν είναι μόνο η νότια Ελλάδα. Ελλάδα είναι και η Φλώρινα, είναι και η Κοζάνη, είναι και το Νευροκόπι, είναι και η Καβάλα, είναι και η Λήμνος, είναι αυτή η καρδιά που πάλλει και δημιουργεί την καλύτερη Ελλάδα. Είναι αυτή η Ελλάδα που κρυώνει. Δεν ξέρω εδώ πώς ζεσταίνεστε. Εκεί, όμως, δεν ζεσταίνονται. Αν θέλετε, είναι αυτοί, οι οποίοι πρέπει να λειτουργήσουν και να δημιουργήσουν.
Βέβαια, όταν λέμε ότι είσθε μία Κυβέρνηση, η οποία σκέφτεται την αποκέντρωση, γιατί δεν μεταφέρετε αρμοδιότητες σαν και αυτή στις νομαρχίες, ώστε επειδή είναι ιδιαίτερες οι περιπτώσεις και ιδιάζουσες ανά περιοχή, ο εκάστοτε νομάρχης στην περιοχή του να έχει τη δυνατότητα να το ρυθμίζει αυτό; 'Αλλοτε και σε άλλο χρόνο, παραδείγματος χάριν, ο Νομάρχης Ηρακλείου να επιβάλει και να λέει πότε θα ισχύσει το πετρέλαιο θέρμανσης και σε άλλο χρόνο ο Νομάρχης Φλωρίνης να λέει πότε θα έρθει η ώρα για να δύναται να χορηγείται πετρέλαιο θέρμανσης. Βέβαια, με όλα αυτά τα τρυκ που κάνετε, ένα άλλο στόχο έχετε, να καταπολεμήσετε τον πληθωρισμό.
Κλείνω, λέγοντας ότι θέλετε να δείξετε το κοινωνικό σας πρόσωπο. Εγώ κάνω μία πρόταση και την καταθέτω σήμερα. Για όλους τους συνταξιούχους, που παίρνουν την κατώτατη σύνταξη και αυτή είναι περίπου εκατό χιλιάδες, δώστε τους τσάμπα πετρέλαιο σε όγκο που εσείς θα κρίνετε.
ΠΡΟΕΔΡΕΥΩΝ (Παναγιώτης Ν.Κρητικός): Ο κ.Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, κατ' αρχάς θεωρώ απαράδεκτο να εγκαλούμαστε εμείς από τον κύριο Υπουργό για τη λαθρεμπορία των καυσίμων, τη στιγμή που την κύρια ευθύνη φέρει η Κυβέρνηση. Είναι ένα θέμα, το οποίο έχει συζητηθεί κατά κόρον και δεν είναι δυνατόν να παραπέμπουν ευθύνες σ'εμάς.
ΠΡΟΕΔΡΕΥΩΝ (Παναγιώτης Ν.Κρητικός): Δεν σας εγκάλεσε ο κύριος Υπουργός, να είμαστε και δίκαιοι.
ΕΥΑΓΓΕΛΟΣ ΑΠΟΣΤΟΛΟΥ: Εμείς ρωτάμε τον κύριο Υπουργό για συγκεκριμένο θέμα, το οποίο είναι ο πρωτότυπος τρόπος, με τον οποίο κάθε χρόνο η Κυβέρνηση καθορίζει την έναρξη του χειμώνα. 
Είχατε πει, κύριε Υπουργέ, κατά τη συζήτηση του νομοσχεδίου για τις ποινικές και διοικητικές κυρώσεις παράβασης της φορολογικής νομοθεσίας το καλοκαίρι, ότι ο χειμώνας θα άρχιζε στις 15 Νοεμβρίου. Μετά από πιέσεις όλων των Βουλευτών, τον μεταθέσατε την 1η Νοεμβρίου.
Είναι δυνατόν να επικαλείσθε τη λαθρεμπορία για τους κατοίκους του Νευροκοπίου Δράμας; Είναι πάρα πολύ σοβαρό το θέμα ειδικά για τους κατοίκους των ορεινών και μειονεκτικών περιοχών τη στιγμή που, όπως όλοι γνωρίζουμε, το μέσο εισόδημα αυτών των ανθρώπων αντιπροσωπεύει το 50% ίσως και λιγότερο του εισοδήματος των κατοίκων των αστικών περιοχών.
Είναι δυνατόν να μη σκεφτόμαστε -ακούμε και τη Μετεωρολογική Υπηρεσία που λέει ότι αυτές τις μέρες θα έχουμε καιρό πάρα πολύ άσχημο- τι θα γίνει με τους μαθητές που θα πάνε στο σχολείο τη Δευτέρα, κύριε Υπουργέ;
Είναι πάρα πολύ σοβαρό το θέμα και, τέλος πάντων, θα πρέπει γι'αυτούς τους ανθρώπους να δείξει κάποια ευαισθησία η Κυβέρνηση και αν είναι δυνατόν να δεσμευθείτε σήμερα ότι από αύριο κιόλας θα υπάρχει τουλάχιστον γι' αυτές τις περιοχές η δυνατότητα αγοράς πετρελαίου θέρμανσης. 
Δεν είναι δυνατόν, κύριε Υπουργέ, να θέλετε να λύσετε τα δημοσιονομικά προβλήματα της χώρας -που όντως υπάρχουν- με τη φορολογία του πετρελαίου θέρμανσης γι' αυτούς τους κατοίκους.
ΠΡΟΕΔΡΕΥΩΝ (Παναγιώτης Ν.Κρητικός): Ο Υφυπουργός Οικονομικών κ. Δρυς έχει το λόγο για να δευτερολογήσει.
Για τις δύο ερωτήσεις, έχετε το διπλάσιο χρόνο, όπως και πριν.
Ορίστε, έχετε το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, δύο παρατηρήσεις μόνο. 
Κύριε Καλαντζή, είπατε ότι Ελλάδα δεν είναι μόνο η Αθήνα. Συμφωνούμε απολύτως. Αλλά, κύριε Καλαντζή, πρέπει να σας πω, ότι αυτό έπρεπε να το γνωρίζει η παράταξή σας όταν ετοίμασε το ν. 2127/93. Δεν το γνώριζε, όμως, και γι' αυτό δεν διαφοροποίησε τις περιοχές.
ΓΕΩΡΓΙΟΣ ΚΑΛΑΝΤΖΗΣ: Εσάς σας ψήφισε ο λαός για να το αλλάξετε.
ΓΕΩΡΓΙΟΣ ΔΡΥΣ (Υφυπουργός Οικονομικών): Μη βιάζεστε, θα σας πω τώρα.
'Οταν ψηφίστηκε η διάταξη αυτή, είπε ότι θα αρχίζει, όπως ξέρετε πολύ καλά, την ίδια ημέρα τόσο στην Κρήτη όσο στο Νευροκόπι και την Κοζάνη.
Εμείς, λοιπόν, κύριε Καλαντζή, κάναμε ερώτηση κατά πόσο μπορούμε να διαφοροποιήσουμε περιφερειακά το χρόνο έναρξης χορήγησης του πετρελαίου θέρμανσης. Δυστυχώς, η Κοινότητα δεν επιτρέπει. Μπορούμε σε όλη την Ελλάδα, αλλά δεν επιτρέπει να κάνουμε περιφερειακή διαφοροποίηση του χρόνου χορήγησης του πετρελαίου θέρμανσης.
Αυτό, το οποίο εξετάζουμε σήμερα με βάση τη μελέτη του Πολυτεχνείου, είναι να βρούμε ένα άλλο τρόπο χορήγησης του πετρελαίου θέρμανσης. 'Ενα τρόπο που πιθανόν να καταλήξει σ' ένα νέο καθεστώς τελείως διαφορετικό απ' αυτό που ισχύει. Αφού σήμερα σύμφωνα με το νόμο, ο καθένας μπορεί να πάει να αγοράσει όσο πετρέλαιο θέλει. Τελειώνει η ημερομηνία χορήγησης π.χ. στις 10 Απριλίου μπορεί να πάει στις 9 Απριλίου και να πάρει εκατό τόνους πετρέλαιο θέρμανσης. Δεν του αρνείται κανείς το πετρέλαιο αυτό θέρμανσης. Ο νόμος του το επιτρέπει.
Ακριβώς αυτά τα παραθυράκια θέλουμε να κλείσουμε και ετοιμάζουμε σχετικές νομοθετικές διατάξεις.
Κύριε Αποστόλου -ξέρετε την εκτίμησή μου- νομίζω ότι κάνετε λάθος. Δεν έχει η Κυβέρνηση δημοσιονομικά οφέλη από τη ρύθμιση αυτή. Τουναντίον, αν αρχίζαμε τη χορήγηση του πετρελαίου θέρμανσης στις 21 Οκτωβρίου που μου λέτε εσείς, η Κυβέρνηση θα είχε δημοσιονομικά οφέλη. Σήμερα έχουμε λιγότερη κατανάλωση πετρελαίου, άρα λιγότερους ειδικούς φόρους κατανάλωσης. Εκείνο, το οποίο προσπαθούμε να κάνουμε, είναι να περιορίσουμε, το λαθρεμπόριο στο πετρέλαιο θέρμανσης.
Βεβαίως, δεν είναι ώρα, αλλά παρακαλώ να κάνετε μια επερώτηση για να αναπτυχθεί επιτέλους στο σύνολό του το φαινόμενο αυτό και να πάρετε τις δέουσες απαντήσεις.
ΓΕΩΡΓΙΟΣ ΚΑΛΑΝΤΖΗΣ: Να μας δώσετε και τα ονόματα των λαθρεμπόρων.
ΓΕΩΡΓΙΟΣ ΔΡΥΣ (Υφυπουργός Οικονομικών): Τα έχουμε δημοσιεύσει. 
ΠΡΟΕΔΡΕΥΩΝ (Παναγιώτης Ν.Κρητικός): Η τρίτη με αριθμό 159/22-10-97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τους Υπουργούς Περιβάλλοντος-Χωροταξίας και Δημοσίων 'Εργων, Εσωτερικών-Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης για επίλυση του προβλήματος μετεγκατάστασης, λόγω κατολισθήσεων της Κοινότητας Λαμπερού Νομού Καρδίτσας, διαγράφεται λόγω κωλύματος του ερωτωμένου κυρίου Υπουργού.
Πέμπτη είναι η με αριθμό 155/22-10-97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς την Υπουργό Ανάπτυξης, σχετικά με τη λήψη μέτρων για αντιμετώπιση των προβλημάτων λόγω των γεωτρήσεων στην περιοχή Ολυμπιάδας-Βαρβάρας Νομού Χαλκιδικής, τη νομιμότητα αυτών κλπ.
Η ερώτηση του κ. Ρόκου έχει ως εξής:
"Ανάστατοι είναι οι κάτοικοι των χωριών του Στρυμονικού κόλπου από τις γεωτρήσεις που πραγματοποιεί η καναδική εταιρεία TVX HELLAS στην περιοχή Ολυμπιάδας-Βαρβάρας.
'Ηδη η αρμόδια Νομαρχιακή Αυτοδιοίκηση Χαλκιδικής έχει εκφράσει σοβαρότατες επιφυλάξεις για τη νομιμότητα των γεωτρήσεων αυτών, εφόσον δεν έχει ολοκληρωθεί ακόμη η β' φάση της μελέτης του ΙΓΜΕ για τη χωροθέτηση της μεταλλουργίας χρυσού.
Επειδή η προκλητική συνέχιση των γεωτρήσεων εκ μέρους της καναδικής εταιρείας, έχει εξοργίσει τους κατοίκους, οι οποίοι βλέπουν να καταστρέφεται το οικοσύστημα της περιοχής με την αυθαίρετη κοπή εκατοντάδων δένδρων (δρυών και πεύκων).
Επειδή υπάρχει επικείμενος κίνδυνος σύγκρουσης των κατοίκων των χωριών του Στρυμονικού κόλπου με την πολυπληθή δύναμη ανδρών των ΜΑΤ που βρίσκονται στην περιοχή για να προστατεύσουν τις γεωτρήσεις της TVX.
Ερωτάται η κυρία Υπουργός.
1. Ποιος ζήτησε τη συνδρομή της πολυπληθούς δύναμης των ΜΑΤ στην περιοχή και για ποιο λόγο;
2. Θα λάβει υπόψη της τη Νομαρχιακή Αυτοδιοίκηση Χαλκιδικής και θα διατάξει αναστολή των γεωτρήσεων, εν όψει της ολοκλήρωσης της μελέτης του ΙΓΜΕ;
3. Ποιος δημόσιος φορέας είναι αρμόδιος να αποφανθεί ως προς τη νομιμότητα ή μη των γεωτρήσεων, αλλά και για την ταυτόχρονη κοπή εκατοντάδων δένδρων που απειλεί με καταστροφή το οικοσύστημα της περιοχής".
Η Υφυπουργός Ανάπτυξης κ. 'Αννα Διαμαντοπούλου έχει το λόγο.
ΑΝΝΑ ΔΙΑΜΑΝΤΟΠΟΥΛΟΥ(Υφυπουργός Ανάπτυξης): Κύριε Πρόεδρε, θα ήθελα να ενημερώσω τον κύριο συνάδελφο, γιατί από το εισηγητικό σημείωμα της ερώτησης φαίνεται ότι υπάρχουν ορισμένα κενά, ότι μετά την απόφαση και την επικύρωση από το Κοινοβούλιο της σύμβασης για την υλοποίηση της επένδυσης στη Χαλκιδική, η επιχείρηση είναι υποχρεωμένη να ακολουθήσει την ελληνική νομοθεσία για να βγάλει μια σειρά από άδειες, πριν αρχίσει τη λειτουργία της.
Μια απ' αυτές είναι η άδεια προέγκρισης για τη χωροθέτηση. Για να δοθεί η άδεια προέγκρισης για τη χωροθέτηση, υποχρεούται η εταιρεία να κάνει μια εκτεταμένη έρευνα στην περιοχή, ώστε να προτείνει ορισμένες θέσεις και να υποβάλει στο ΥΠΕΧΩΔΕ τη μελέτη αυτή της προέγκρισης της χωροθέτησης.
Μετά από μακρύ διάλογο με τις κοινότητες της περιοχής, συμφωνήσαμε αυτή η μελέτη, αντί να γίνει από την TVX, όπως υποχρεούται η ίδια, να γίνει από το ΙΓΜΕ και από το Ινστιτούτο Περιφερειακής Ανάπτυξης, έτσι ώστε να είναι περισσότερο αντικειμενική.
Ξεκίνησαν, λοιπόν, η πρώτη και η δεύτερη φάση -είμαστε στη δεύτερη φάση τώρα- από το ΙΓΜΕ για να ολοκληρωθούν οι γεωτρήσεις αυτές. 
Παράλληλα και σύμφωνα με το νόμο, η TVX υποχρεούται, για να υποβάλει τη μελέτη προέγκρισης σε όλες τις θέσεις, να κάνει επιπλέον γεωτρήσεις με θεσμικό πλαίσιο τον μεταλλευτικό κώδικα και πιο συγκεκριμένα το άρθρο 87 και το άρθρο 97. Σας το λέω επειδή ρωτάτε.
Η TVX, λοιπόν, υποχρεούται να προχωρήσει σε μια σειρά συμπληρωματικών γεωτρήσεων τις οποίες και τώρα κάνει. 
Θα σας είναι γνωστό ότι στο νομό υπάρχει σύμφωνη γνώμη του Νομαρχιακού Συμβουλίου και του Εργατικού Κέντρου ενώ η διαφωνία στο Νομό της Χαλκιδικής εντοπίζεται σε δυο κοινότητες που είναι οι κοινότητες Ολυμπιάδας και Βαρβάρας.
Με την επιτροπή που έχουν κάνει οι κοινότητες των περιοχών, έχουν συμφωνήσει -και αυτήν τη στιγμή που συζητάμε υπάρχει συναίνεση για όλα τα βήματα και για τη δεύτερη φάση του ΙΓΜΕ και για τις γεωτρήσεις που γίνονται επιπλέον- ότι η δήθεν κοπή εκατοντάδων δένδρων στην οποία αναφέρεστε, που θα χαλάσει το οικοσύστημα, είναι δένδρα των οποίων το συνολικό μέγεθος είναι μικρότερο των είκοσι κυβικών αριθμητικά δεν είναι ούτε είκοσι δένδρα και κόβονται μερικά για τη διάνοιξη, ώστε να περάσουν τα γεωτρικά μηχανήματα και μερικά επειδή είναι στο χώρο των γεωτρήσεων. Η άδεια δίνεται από τη Νομαρχία, έχει δοθεί από την Διεύθυνση Δασών της Νομαρχίας στη TVX και έχω και τα στοιχεία της άδειας αυτής, αν θέλετε να σας τα δώσω.
Η παρουσία των αστυνομικών δυνάμεων στην περιοχή έχει μόνο προληπτικό χαρακτήρα, είναι απολύτως διακριτική, δεν δημιουργήθηκε κανένα πρόβλημα και αυτές τις συγκρούσεις τις οποίες βλέπετε εσείς, καλά θα κάνατε, ούτε να τις βλέπετε ούτε να αναφέρεστε σ' αυτές, γιατί κοινός στόχος όλων είναι να υπάρξει συναίνεση. Αυτό επιτυγχάνουμε με έναν συνεχή διάλογο. Εγώ βλέπω τους φορείς σε συνεχή βάση, ώστε να μπορέσει αυτή η μεγάλη επένδυση για τη χώρα μας να γίνει με τον καλύτερο δυνατό τρόπο και προς όφελος των κατοίκων της περιοχής.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, ένας Υπουργός τουλάχιστον δεν πρέπει να ψεύδεται. Και αυτό κάνει σήμερα η κυρία Υπουργός, όταν ισχυρίζεται ότι υπάρχει συναίνεση των κοινοτήτων και των συνεταιριστικών επιτροπών.
'Εχω μπροστά μου το έγγραφο, το οποίο έχει και η ίδια, με ημερομηνία 13 Οκτωβρίου 1997, αριθμό πρωτοκόλλου 581, όπου λέει ότι οι εργασίες του ΙΓΜΕ οι οποίες είχαν προσυμφωνηθεί, έχουν τελειώσει.
'Ομως, η ΤVX παρερμηνεύοντας τις θέσεις της συντονιστικής επιτροπής και με προκλητικό τρόπο έξω από τα μέχρι τώρα συμφωνηθέντα, προχωρεί με γεωτρύπανα στις ίδιες περιοχές και προγραμματίζει με τη στήριξη των ΜΑΤ και κάνει αυτήν τη στιγμή γεωτρήσεις. Η άποψη για την κοπή των δέντρων δεν είναι δικιά μου, είναι πληροφόρηση πέντε προέδρων κοινοτήτων. Και εγώ έχω υποχρέωση σαν Βουλευτής αυτούς τους εκλεγμένους φίλους, συνεργάτες της Αυτοδιοίκησης θέλω και πρέπει να τους πιστεύω.
ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Ποιοι είναι οι πρόεδροι, πείτε τα ονόματα.
ΓΕΩΡΓΙΟΣ ΡΟΚΟΣ: Είναι ο πρόεδρος Βαρβάρας, Ολυμπιάδας, 'Ανω Σταυρού, Κάτω Σταυρού και Ασπροβάλτας, με τους οποίους προχθές συνομίλησα και εγώ και συνάδελφος Βουλευτής παρουσία τριών χιλιάδων πολιτών που είναι αντίθετοι με τις επιλογές σας. 
Το ζήτημα είναι τώρα πώς αντιλαμβάνεται κανείς την κοινωνική συναίνεση. Εσείς την αντιλαμβάνεστε με ΜΑΤ. Εμείς δεν την αντιλαμβανόμαστε με ΜΑΤ. Εμείς θεωρούμε ότι για να προχωρήσει οποιαδήποτε απόφασή σας και του οποιουδήποτε φορέα πρέπει να περνάει μέσα από διάλογο πειστικό.
Θα σας έλεγα και ένα άλλο ψεύδος. Είπατε ότι ταυτόχρονα δεν υπάρχουν αντιδράσεις ούτε σε επίπεδο Αυτοδιοίκησης. Σας διαβάζω το έγγραφο 13.10.97 της Νομαρχιακής Αυτοδιοίκησης, υπογεγραμμένο από τον κύριο νομάρχη "Επειδή, λοιπόν, θεωρούμε πως δεν είναι σκόπιμο πριν την παρουσίαση της β'φάσης της μελέτης του Ι.Γ.Μ.Ε. για τη χωροθέτηση της μεταλλουργίας χρυσού να αναστατωθεί επικίνδυνα η περιοχή, οπότε και η παρουσίαση της μελέτης θα καταστεί προβληματική και κάθε περιθώριο συνεννόησης να εκλείψει, ζητούμε να ανασταλεί η εκτέλεση των γεωτρήσεων αυτών". Αυτή είναι η άποψη της Νομαρχιακής Αυτοδιοίκησης και του Νομάρχη. Βεβαίως και πιο κάτω επισημαίνει και άλλα πράγματα που είναι ακριβώς στην κατεύθυνση να σταματήσετε εδώ και τώρα τη συνέχιση των έργων.
(Στο σημείο αυτό, ο Βουλευτής κ. Γ. Ρόκος καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αυτά που έχουν σχέση με τα ΜΑΤ, θα τα εξηγήσω στην επόμενη ερώτησή μου για να δούμε τελικά ότι εμείς καταλύουμε με νόμιμο τρόπο αλλά με κακές συνήθειες το κράτος.
ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υφυπουργός έχει το λόγο.
ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Το ότι ολοκληρώθηκε η δεύτερη φάση του Ι.Γ.Μ.Ε. χωρίς να υπάρξουν επεισόδια, τα οποία όπως ξέρετε υπήρξαν στις αρχές του καλοκαιριού, οφείλεται στο γεγονός ότι υπήρξε ένας μακρύς διάλογος και έγιναν αποδεκτοί οι όροι των κατοίκων, για να μπορέσει να ολοκληρωθεί. Το ότι οι γεωτρήσεις της ΤVX ξεκίνησαν πριν τελειώσει η δεύτερη φάση, οφείλεται στο ότι λόγω της καθυστέρησης η οποία προήλθε από τις κινητοποιήσεις τον Ιούνιο και τον Ιούλιο, πέρασε ο χρόνος και με τη δυσκολία των καιρικών συνθηκών το Δεκέμβριο και το Γενάρη, θα ήταν αδύνατον να προχωρήσει στις αναγκαίες επιπλέον νόμιμες γεωτρήσεις.
'Εγινε συζήτηση και γι'αυτές τις γεωτρήσεις με όλους τους κοινοτάρχες τους οποίους και εγώ βλέπω επανειλημμένα. Το έγγραφο του Νομάρχη το οποίο διαβάσατε δεν μιλάει για παρανομία, εισηγείται την αναστολή των γεωτρήσεων. Σας ενημέρωσα, όμως, ότι η Διεύθυνση Δασών της Νομαρχίας έδωσε την άδεια για τις γεωτρήσεις, γιατί δεν μπορούσε να μην τη δώσει, γιατί ήταν απολύτως νόμιμες. Και επειδή από την εταιρεία ζητούμε να καταθέσει την προέγκριση χωροθέτησης είναι υποχρεωμένη από το νόμο να κάνει τις γεωτρήσεις. Δεν μπορεί, λοιπόν, να λέμε στην εταιρεία θα υποβάλεις τη μελέτη της χωροθέτησης, αλλά δεν θα κάνεις τις γεωτρήσεις και θα τις κάνεις το Γενάρη που έχει χιόνια στην περιοχή και επομένως δεν γίνονται.
Αυτά έχουν συζητηθεί, κύριε συνάδελφε, επανειλημμένα με τους κατοίκους και νομίζω ότι επειδή υπάρχει ένα κλίμα που έχει δημιουργηθεί εδώ και μία δεκαετία, δεν είναι εύκολη η αλλαγή από τη μια στιγμή στην άλλη, νομίζω με όλη αυτήν την πολύ μακρά διαδικασία διαλόγου, επιτυγχάνουμε κάθε φορά με όρους που βάζει η κάθε πλευρά να έχουμε μία συνεχή συναίνεση. Δεν ωφελεί ούτε να δημιουργούμε αυτό το πολεμικό κλίμα που θελήσατε ούτε να συμπεριφέρεστε και να αρχίζετε την ομιλία σας με τον τρόπο που το κάνατε, περί ψευδούς κλπ. γιατί μαγικά έπρεπε να μη σας απαντήσω καθόλου. Επειδή, όμως, ουδέποτε ήρθατε να ενημερωθείτε, ουδέποτε ζητήσατε το σύνολο των στοιχείων, αλλά πάτε απλά σε μια σύναξη και συγκεντρώνετε στοιχεία, καλά θα κάνετε να έρθετε στο Υπουργείο για να μάθετε πολύ περισσότερα.
ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των επικαίρων ερωτήσεων δεύτερου κύκλου:
Πρώτη είναι η με αριθμό 146/21.10.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Θεόδωρου Γεωργιάδη προς τους Υπουργούς Εθνικής 'Αμυνας, Μεταφορών και Επικοινωνιών, σχετικά με τις προθέσεις της Κυβέρνησης για καθιέρωση δωρεάν εισητηρίων για τους στρατιώτες.
"Είναι γνωστό ότι στη μεγάλη τους πλειοψηφία, οι στρατιώτες υπηρετούν για μεγάλα χρονικά διαστήματα στη Θράκη και τα νησιά του ανατολικού Αιγαίου, δηλαδή, πολύ μακριά από τον τόπο καταγωγής τους.
Επειδή το πιο πάνω γεγονός έχει ως συνέπεια, αφ' ενός μεν τη δυσκολία επικοινωνίας των στρατιωτών με τις οικογένειές του και αφ' ετέρου τη μεγάλη δαπάνη για εισητήρια μετάβασης προς τον τόπο καταγωγής τους και επειδή πιστεύω ότι αποτελεί υποχρέωση της πολιτείας να καθιερώσει δωρεάν εισιτήρια γενικώς για τους στρατιώτες ή τουλάχιστον από τον τόπο καταγωγής προς τη μονάδα που υπηρετούν και αντιθέτως,
Ερωτάσθε:
Εάν είναι στις προθέσεις των Υπουργείων η καθιέρωση δωρεάν εισητηρίων γενικώς για τους στρατιώτες ή τουλάχιστο από τον τόπο καταγωγής τους προς τη μονάδα που υπηρετούν και αντιθέτως".
Ο Υφυπουργός Εθνικής 'Αμυνας κ.Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κυρία και κύριοι συνάδελφοι, απόψή μας είναι πως ένας στρατός, όσο εξοπλισμένος και αν είναι με σύγχρονα όπλα, δεν μπορεί να είναι τόσο αποτελεσματικός, εάν δεν έχει στη διάθεσή του έμψυχο υλικό υψηλής ποιότητας. Και αυτό επιτυγχάνεται μόνο με την ηθική και υλική υποστήριξη του προσωπικού μόνιμου και στρατεύσιμου.
Θέλω δε να σας διαβεβαιώσω ότι το Υπουργείο μας στα πλαίσια των αρμοδιοτήτων και των δυνατοτήτων του καταβάλλει κάθε δυνατή προσπάθεια προς αυτήν την κατεύθυνση.
'Οσον αφορά το συγκεκριμένο θέμα που θίγει ο κύριος συνάδελφος, δηλαδή, της χορήγησης δωρεάν εισιτηρίων στο στρατεύσιμο προσωπικό των Ενόπλων Δυνάμεων, έχω να σας επισημάνω τα ακόλουθα:
Το 1990, με πράξη του τότε Υπουργικού Συμβουλίου καταργήθηκαν οι παροχές και οι εκπτώσεις στα εισιτήρια των αστικών, των υπεραστικών συγκοινωνιών, του ΟΣΕ και της Ολυμπιακής για το στρατεύσιμο προσωπικό. Μέχρι τότε, υπήρχαν μεγάλες διευκολύνσεις και σε ορισμένα απ'αυτά οι στρατεύσιμοι ταξίδευαν δωρεάν. 
Με αυτόν τον τρόπο οι οικογένειες των στρατευμένων, δυστυχώς, επωμίσθηκαν το δυσβάστακτο πράγματι βάρος, το οικονομικό κόστος για τη μετακίνηση συγγενών τους οπλιτών.
Επίσης, θέλω να σας επισημάνω, ότι το μόνο που απέμεινε από τις διευκολύνσεις εκείνης της εποχής είναι η έκπτωση 50% στα εισιτήρια των πλοίων για όσους ταξιδεύουν προς στα νησιά. Ακόμη, υπάρχει και ο θεσμός των καταστάσεων επιβιβάσεως για τη δωρεάν μετακίνηση των στρατευσίμων, όταν αυτοί δεν μετακινούνται υπηρεσιακά. Το κόστος αυτό είναι αρκετά μεγάλο, δηλαδή, πάνω από πέντε δισεκατομμύρια (5.000.000.000) δραχμές για το Υπουργείο Εθνικής 'Αμυνας. Παρόλα αυτά πιστεύουμε, ότι οι τέσσερις καταστάσεις επιβιβάσεως που δίνονται κατά τη διάρκεια της θητείας των στρατευμένων δεν επιλύουν το πρόβλημα ούτε και η έκπτωση που δίνεται για τα πλοία.
Προσπαθούμε, η αντιμετώπιση του προβλήματος να μην είναι αποσπασματική με τη μορφή ενός μεμονωμένου μέτρου, αλλά να ενταχθεί στη συνολικότερη προσπάθεια του Υπουργείου για την ουσιαστική αναβάθμιση της ποιότητας ζωής των Ελλήνων πολιτών κατά τη διάρκεια της στρατιωτικής τους θητείας.
Πρόθεση του Υπουργείου είναι η διαμόρφωση συνθηκών εξυπηρέτησης των μετακινήσεων των στρατευμένων ώστε να εκπληρώνεται ο βασικός σκοπός των αδειών τους, δηλαδή, η επαφή με τις οικογένειες και το κοινωνικό τους περιβάλλον και για την ηθική και ψυχολογική στήριξη του ίδιου του οπλίτη αλλά και του οικογενειακού ιστού, που πράγματι αντιμετωπίζει πρόβλημα πάνω σ'αυτόν τον τομέα κατά τη διάρκεια της θητείας του.
Προς την κατεύθυνση αυτή, το Υπουργείο 'Αμυνας έχει υποβάλει πρόταση στον κύριο Πρωθυπουργό για την κάλυψη εξόδων μετακίνησης των στρατιωτών. Πρόσφατα δε, ενεκρίθη αυτό το πρόγραμμα και ήδη βαίνουμε στη διαδικασία υλοποίησής του. Ολοκληρώνεται, δηλαδή η μελέτη, η οποία θα προωθηθεί στο συναρμόδιο Υπουργείο Μεταφορών. Σ'αυτήν θα προβλέπεται το συνολικό ποσό που απαιτείται για την κάλυψη των συγκεκριμένων παροχών, περίπου οκτώ δισεκατομμύρια (8.000.000.000) δραχμές ετησίως, καθώς και οικονομικοί πόροι από τους οποίους το ποσόν αυτό θα αντλείται. 'Οπως αντιλαμβάνεσθε, το συνολικό βάρος του όλου εγχειρήματος θα πέσει ήδη στους βεβαρημένους ώμους του προϋπολογισμού του Υπουργείου Εθνικής 'Αμυνας. Δυστυχώς, το Υπουργείο Μεταφορών δεν μπορεί να βοηθήσει σ'αυτήν τη ρύθμιση, γιατί είναι επιφορτισμένο με μια εξίσου δύσκολη προσπάθεια αυτής της εξυγίανσης των κρατικών συγκοινωνιακών μέσων.
Τέλος, θέλω να σας διαβεβαιώσω για μια ακόμη φορά, ότι η ρύθμιση αυτή βρίσκεται στις άμεσες προτεραιότητες του Υπουργείου μας, γι'αυτό θεωρούμε ότι η επίλυσή του είναι υποχρέωσή μας και σύντομα θα υλοποιηθεί. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ.Γεωργιάδης έχει το λόγο.
ΘΕΟΔΩΡΟΣ ΓΕΩΡΓΙΑΔΗΣ: Κύριε Υφυπουργέ, ευχαριστώ πολύ για την απάντηση που δώσατε, όχι σε εμένα, αλλά μέσω εμού στον ελληνικό λαό, διότι πρόκειται για ένα πρόβλημα που πραγματικά με επίταση σε κάθε επίσκεψη στα χωριά της περιφέρειας μας το έβαζαν οι 'Ελληνες πολίτες.
Διότι είναι γεγονός ότι μια κυβέρνηση πέρα από τα γενικά, τα μεγάλα θέματα, εθνικά, οικονομικά, παιδείας θα πρέπει να ασχολείται και με τα καθημερινά προβλήματα, τα οποία απασχολούν την πλειοψηφια του ελληνικού λαού και ειδικά τις οικογένειες που έχουν στρατευμένα παιδιά. Και είναι γεγονός ότι για μια οικογένεια η οποία έχει και πολλές φορές δύο παιδιά που υπηρετούν στα νησιά και κατάγονται από Γρεβενά ή από Αριδαία του Νομού Πέλλας π.χ. τα χρήματα που χρειάζονται πράγματι είναι πολλά και δυσβάστακτα για μια μέση αγροτική ελληνική οικογένεια.
Και επειδή έρχονται Χριστούγεννα και είναι γνωστό ότι την περίοδο των Χριστουγέννων πολύ μεγάλος αριθμός στρατιωτών παίρνει άδειες, γι' αυτό έκρινα εγώ ότι είναι επίκαιρο το θέμα και κατέθεσα την επίκαιρη ερώτηση και επαναλαμβάνω ότι για μια ακόμη φορά ευχαριστώ για την προσπάθεια που κάνει η Κυβέρνηση και το Υπουργείο Εθνικής 'Αμυνας να λύσει ένα τόσο σοβαρό βασικό θέμα που αφορά τα στρατευμένα παιδιά της Ελλάδος.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός αν επιθυμεί μπορεί να δευτερολογήσει.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε συνάδελφε εκτιμώ ιδιαίτερα την ευαισθησία στα ερεθίσματα αυτά τα οποία όλοι έχουμε και ως πολίτες και ως δημόσιοι άνδρες. Και πράγματι όπως σας είπα, το Υπουργείο Εθνικής 'Αμυνας από καιρό έχει ευαισθητοποιηθεί στο συγκεκριμένο θέμα. Απλώς υπήρχαν ορισμένα διαδικαστικά θέματα τα οποία έπρεπε να επιλύσουμε. Και βέβαια η πρόβλεψη στον Προϋπολογισμό του Κράτους, των εξόδων τα οποία θα χρειασθούν για να καλύψουμε τις μετακινήσεις των στρατευσίμων. Το θέμα βρίσκεται κοντά στην επίλυση.Να βοηθήσετε μεθαύριο στην ψήφιση του Προϋπολογισμού το επί πλέον ποσό το οποίο θα χρειασθούμε.
ΘΕΟΔΩΡΟΣ ΓΕΩΡΓΙΑΔΗΣ: Αυτό εννοείται.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 151/21.10.97 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Γεωργίας, σχετικά με τα μέτρα που πρόκειται να λάβει η Κυβέρνηση για την επίλυση των προβλημάτων των πληγέντων από τους παγετούς δενδροκαλλιεργητών της Κεντρικής Μακεδονίας.
Σε περίληψη η ερώτηση του κ. Καρασμάνη έχει ως εξής :
"Χιλιάδες δεδροκαλλιεργητές της Κεντρικής Μακεδονίας βρίσκονται σε αγανάκτηση και απόγνωση από τις εκτιμήσεις του ΕΛΓΑ.
Επανειλημμένα -ακόμη και προσφάτως- ο ερωτών με σχετικές ερωτήσεις και επερωτήσεις προς την ηγεσία του Υπουργείου είχε επισημάνει τη δραματική οικονομική κατάασταση στην οποία έχουν περιέλθει οι δενδροκαλλιεργητές του Νομού Πέλλας, μετά την ολοκληρωτική καταστροφή που υπέστησαν από τους ανοιξιάτικους παγετούς. Τονίζοντας παράλληλα την ανάγκη να υπάρξουν αντικειμενικές εκτιμήσεις και να δοθούν στους πληγέντες αποζημιώσεις που θα καλύπτουν την πραγματική έκταση των ζημιών.
Εν τούτοις, για μια ακόμη φορά οι τελικές εκτιμήσεις των γεωπόνων του ΕΛΓΑ, απέχουν πολύ από το να είναι αντικειμενικές και οι αποζημιώσεις που βάσει αυτών των εκτιμήσεων θα λάβουν οι καλλιεργητές είναι 50% -και σε ορισμένες περιπτώσεις μέχρι και 70%- μικρότερες από τις πραγματικές ζημιές που υπέστησαν. Ενδεικτικώς αναφέρεται ότι: Σε δένδρα με αναμφισβήτητη παραγωγικότητα 150 και 130 κιλών οι εκτιμητές "αναγνώρισαν" μόλις 70 και 50 κιλά αντίστοιχα. Ενώ σε άλλες περιπτώσεις εμφανίζονται και "λάθη"(!) ακόμη και στις καταμετρήσεις των κατεστραμμένων δένδρων, αλλά και των παραγωγικών είναι ΟΛΑ ΣΕ ΒΑΡΟΣ ΤΩΝ ΠΑΡΑΓΩΓΩΝ.
Ερωτάται ο κύριος Υπουργός:
1. Αν οι ενστάσεις που έχουν υποβάλει οι αδικηθέντες παραγωγοί θα εξετασθούν αμέσως (και όχι μετά από 12μηνο όπως γίνεται συνήθως), ώστε οι διαδικασίες να ολοκληρωθούν έγκαιρα και να πληρωθούν τις αποζημιώσεις τους μέσα στον Δεκέμβριο σύμφωνα με τη δέσμευση της ηγεσίας του Υπουργείου δεδομένου ότι οι άνθρωποι αυτοί αντιμετωπίζουν κυριολεκτικά πρόβλημα επιβίωσης.
2. Για ποιο λόγο ο ΕΛΓΑ καθυστερεί -ακόμη και μετά τις εκτιμήσεις του την ανακοίνωση των τιμών με τις οποίες θα αποζημιωθούν οι δικαιούχοι:
Ο Υφυπουργός Γεωργίας κ. Δημήτριος Σωτηρλής έχει το λόγο.
ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κύριε Πρόεδρε και κύριοι συνάδελφοι, η ηγεσία του Υπουργείου Γεωργίας κατανοεί τα προβλήματα των παραγωγών της χώρας και ιδιαίτερα εκείνων των περιοχών που έχουν υποστεί τόσες μεγάλες καταστροφές στην παραγωγή τους σε ένα προϊόν το οποίο αποτελεί μονοκαλλιέργεια. Το μέγεθος της ζημιάς φαίνεται και από τον αριθμό των δηλώσεων.Και βεβαίως είχα την ευκαιρία, επισκεπτόμενος την Πέλλα -και παρουσία των υπόλοιπων συναδέλφων της Πέλλας και του κ. Γεωργιάδη και του κ. Πασχαλίδη- να δω από κοντά αυτό που και εσείς με πολύ σαφή τρόπο περιγράφετε στη δηλωσή σας, την αγωνία και το πρόβλημα των παραγωγών της περιοχής.
Το ζητούμενο βεβαίως είναι αυτό, που βάζετε και ελέγχετε τον Οργανισμό και έμμεσα το Υπουργείο Γεωργίας, η αντικειμενικότητα. Η διενέργεια αντικειμενικών και ακριβοδίκαιων εκτιμήσεων, είναι το ζητούμενο και είναι θεμελιώδες θέμα για την αξιοπιστία, αλλά και την παραπέρα λειτουργία και του οργανισμού και βεβαίως και της πολιτικής ηγεσίας.
Προς αυτήν την κατεύθυνση δόθηκαν σαφείς οδηγίες στις υπηρεσίες του Νομού και του ΕΛΓΑ για αυστηρούς, αντικειμενικούς και δίκαιους ελέγχους.
Είναι, όμως, φυσικό μπροστά στο μεγάλο όγκο των καταστροφών που έχει η χώρα μας -μόνο στο νομό σας υπάρχουν είκοσι τρεις χιλιάδες πεντακόσιες δηλώσεις παραγωγών- να υπάρχουν και παραλείψεις και λάθη. Βεβαίως, είναι παρήγορο ότι από τους είκοσι τρεις χιλιάδες πεντακόσιους παραγωγούς και δηλώσεις, μόνο το 7% έκανε αίτηση επανεκτίμησης των ζημιών. Αυτό δείχνει ότι κατά μεγάλο μέρος οι υπηρεσίες και ο οργανισμός προσπαθούν να κάνουν καλά τη δουλειά τους.
Στις 20.10.1997 προωθήσαμε στο ΚΥΚΙ μεγάλο αριθμό δηλώσεων -και θα ολοκληρωθούν τις επόμενες μέρες- για τη μηχανογραφική τους επεξεργασία και για να δοθεί η δυνατότητα να κρατηθεί η δέσμευση της πολιτείας και του Υπουργείου Γεωργίας, έτσι ώτσε τέλος του Νοέμβρη, αρχές του Δεκέμβρη οι παραγωγοί να πληρωθούν.
Το ύψος των αποζημιώσεων που θα καταβληθούν στους πληγέντες δεντροπαραγωγούς του Νομού Πέλλας μέσω του ΕΛΓΑ, είναι το μεγαλύτερο που δίνετε από τα αποθεματικά ή από τα οικονομικά του οργανισμού. Θα ξεπεράσει τα δεκαεπτά δισεκατομμύρια (17.000.000.000) δραχμές. Βεβαίως, αυτή θα αρχίσει να καταβάλεται, όπως σας είπα και παραπάνω, από το τέλος του μήνα έως αρχές Δεκεμβρίου 1997.
Οι επανεκτιμήσεις των ζημιών γίνονται ήδη και προχωρούμε έτσι ώστε να λήξουν μέχρι τέλη του Νοέμβρη. Κάνουμε ότι είναι δυνατόν με πρωτοφανή διαδικασία και ταχύτητα, έτσι ώστε να πληρωθούν οι ζημιές που έχουν γίνει και να μπορέσουμε να απαλύνουμε στο μεγάλο πρόβλημα των παραγωγών.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Κλείνω, κύριε Πρόεδρε.
Το δεύτερο ερώτημά σας αφορά την τιμή αποζημίωσης. Αυτή γίνεται σύμφωνα με τον κανονισμό του ΕΛΓΑ, καθορίζεται με βάση τη χονδρική τιμή ανά κιλό πώλησης προϊόντων στον τόπο παραγωγής τους υπό συνήθεις συνθήκες παραγωγής και εμπορίας και το θέμα αυτό ολοκληρώνεται την ερχόμενη εβδομάδα. Θα ξέρουμε, δηλαδή, και την ακριβή τιμή ανά προϊόν που θα αποδοθεί στον παραγωγό και της Πέλλας, αλλά και στους άλλους παραγωγούς δενδροκαλλιεργειών.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, έχω την χαρά να ανακοινώσω στο Σώμα ότι τη συνεδρίασή μας παρακολουθούν τριάντα πέντε μαθητές και δύο συνοδοί-καθηγητές από το Θ' Γυμνάσιο του Ιλίου Αττικής. Τους καλωσορίζουμε στη Βουλή. Το 'Ιλιον είναι το παλαιό Ζεφύρι. Για να γνωρίζετε.
(Χειροκροτήματα)
Ο κ. Καρασμάνης έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, κύριε Υπουργέ, είναι γεγονός ότι γι' αυτό το θέμα έχουμε συζητήσει κατ' επανάληψη και με επίκαιρη ερώτηση και με γραπτή ερώτηση και με επερώτηση και είχαμε επισημάνει το μεγάλο μέγεθος της καταστροφής. Μιλήσαμε για βιβλική καταστροφή. Από το 1955 μέχρι και φέτος, δεν είχε παρουσιαστεί τέτοιο φαινόμενο. Το λένε όλοι οι παλιοί παραγωγοί. Καταστράφηκε το 100% της παραγωγής. Μάλιστα, υπήρχε μία διχογνωμία εάν θα είναι καρπίδιο ή εάν θα είναι ανθοφορία. 
Λύθηκε το πρόβλημα, πήγαμε στο στάδιο του καρπιδίου, αλλά εγώ είχα τις επιφυλάξεις μου ότι το πρόβλημα θα δημιουργηθεί έντονα στις εκτιμήσεις γύρω από την παραγωγικότητα των δέντρων. Και πραγματικά οι εκτιμήσεις δείχνουν τις αποζημιώσεις που θα πάρουν οι παραγωγοί μειωμένες κατά 50% έως και 70%. Δεχθήκατε, δηλαδή, το καρπίδιο, αλλά στην ουσία αποζημιώνονται οι παραγωγοί στο βλαστικό στάδιο της ανθοφορίας. 'Οπως στο Μεσαίωνα οι καλόγεροι βάφτιζαν το κοτόπουλο "ψάρι", το ίδιο πράγμα έγινε στην προκειμένη περίπτωση. 'Αλλωστε αυτό δεν το λέω μόνο εγώ. Το λέει και ο νομάρχης, κύριε Πρόεδρε.
Κύριε Υπουργέ, σας έχει στείλει υπόμνημα και λέει ότι "οι παραγωγοί είναι ανάστατοι από τις εκτιμήσεις του ΕΛΓΑ". Και λέτε εσείς ότι μόνο το 7% έχει κάνει ενστάσεις. Είναι επόμενο και φυσικό να κάνει το 7%, γιατί μέχρι τώρα ξέρετε πάρα πολύ καλά ότι μετά από ένα χρόνο έρχονται τα εκτιμητήρια των ενστάσεων. Το πρόβλημα είναι τώρα. Θα αποζημιωθούν αυτοί οι παραγωγοί που υπέβαλαν ενστάσεις, μέχρι το Δεκέμβριο, όπως έχετε δεσμευτεί;
Το δεύτερο, κύριε Υπουργέ, είναι το θέμα της τιμής. Λέτε ότι την επόμενη εβδομάδα θα βγάλετε την τιμή. Οι πληροφορίες που έχουμε εμείς είναι γύρω στις πενήντα δύο (52) με πενήντα τρεις (53) δραχμές όταν η θεσμική τιμή είναι ογδόντα τρεις (83), ογδόντα τέσσερις (84) δραχμές. Και όπως ξέρετε, έχουν πωληθεί ροδάκινα ΣΙΜΠΙΡΝΑ, εκατόν πέντε (105) δραχμές.
Ποια τιμή θα πάρετε; Τη μέση τιμή μεταξύ των εκατόν πέντε (105) και των ογδόντα τριών (83) ή πενήντα δύο (52), πενήντα τρεις (53); Είναι ένα πρόβλημα, που πρέπει να απαντήσετε, κύριε Υπουργέ.
Και μάλιστα, οι επανεκτιμήσεις θα πρέπει να είναι σύντομες, δίκαιες και αντικειμενικές. Γιατί οι παραγωγοί δεν αντέχουν άλλο! Είναι μονοκαλλιέργεια. Και το μοναδικό εισόδημα, που έχουν, είναι από τα ροδάκινα, κύριε Υπουργέ.
Περιμένω την απάντησή σας.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Και προηγούμενα ανέφερα, κύριε συνάδελφε, ότι οι επανεκτιμήσεις γίνονται ήδη. Ξεκίνησαν από τις 15 Οκτωβρίου και θα ολοκληρωθούν μέσα στο Νοέμβρη. 
Στα ιστορικά του οργανισμού δεν υπήρξε ποτέ άλλοτε τέτοια ταχύτητα και τέτοια ευαισθησία. Και θα πρέπει να το αποδεχθείτε, καλόπιστα βεβαίως, μαζί με όλα τα άλλα τα προβλήματα και μαζί με όλες τις άλλες δυσκολίες και τις πιθανές αδικίες.
Και βέβαια, έχω το χαρτί και του κυρίου νομάρχη, πόσο μάλλον όταν τα γεγονότα τα έζησα ο ίδιος και στον Αξό και στη Μυλόταμο και στην Αραβυσσό και σε όλες αυτές τις περιοχές, αφού επισκέφθηκα ο ίδιος την περιοχή. Και γι'αυτό ακριβώς, είμαστε στην ίδια όχθη, αναζητώντας, μέσα από τον οργανισμό, να υπάρξουν αντικειμενικές εκτιμήσεις.
'Οσον αφορά για την τιμή, ειλικρινά είναι όπως τα λέτε. Δεν υπάρχει, τελική εκτίμηση, για να σας πω "είναι πενήντα (50) δραχμές".
Θέλω, βέβαια, κύριε συνάδελφε, να ξέρετε -και λυπάμαι, που θα το πω αυτό- ότι από τη ζημιά δεν πρόκειται να υπάρξει κέρδος.
ΓΕΩΡΓΙΟΣ ΚΑΡΑΣΜΑΝΗΣ: Λάθος.
ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κέρδος μέσα από τη ζημιά δεν πρόκειται να βγει.
ΓΕΩΡΓΙΟΣ ΚΑΡΑΣΜΑΝΗΣ: Είναι η τρίτη χρονιά, κύριε Υπουργέ.
ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Ανεξάρτητα αν είναι η τρίτη ή η τέταρτη, ο οργανισμός δουλεύει με κάποιους κανονισμούς και κάποιες διαδικασίες. Αυτούς τους κανονισμούς και τις διαδικασίες δεν μπορεί να τους υπερβεί. Και εθνική ενίσχυση με άλλον τρόπο δεν έχουμε τη δυνατότητα να δώσουμε.
Προσπαθούμε να βρούμε την καλύτερη τιμή, τη "μέσο όρο" τιμή. Και να πληρωθεί ο παραγωγός ταχύτατα, για να μπορέσουμε να αναπληρώσουμε το χαμένο του εισόδημα στο μέτρο του δυνατού.
Σε κάθε περίπτωση, όμως, θα πρέπει να αποφασίσουμε και να συμφωνήσουμε ότι κέρδος δεν πρόκειται να βγει από αυτήν την τεράστια ζημιά που υπάρχει στη χώρα και στο νομό σας.
Εκείνο που έχει σημασία είναι ότι την άλλη εβδομάδα μπορώ και εσάς και όλους σας να σας ενημερώσω για το ακριβές τίμημα, το οποίο αυτήν τη στιγμή λυπάμαι, αλλά δεν το έχω για να το ανακοινώσω. Θα ήθελα να το κάνω. Δεν έχουν ολοκληρωθεί όλες οι μελέτες με τα στοιχεία που έχει ο οργανισμός, για να μπορώ να απαντήσω και γι'αυτό το θέμα.
Θα κρατηθούν οι δεσμεύσεις της ηγεσίας του Υπουργείου Γεωργίας. Αρχές του Δεκέμβρη ο κόσμος θα πληρωθεί. Και οι επανεκτιμήσεις των ενστάσεων γίνονται με ταχύ ρυθμό.
ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση της τρίτης επίκαιρης ερώτησης με αριθμό 160/22-10-97 του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης να υλοποιήσει τη δέσμευσή της, που αφορά αιτήματα των διοικητικών υπαλλήλων των Τεχνολογικών Εκπαιδευτικών Ιδρυμάτων (Τ.Ε.Ι.).
Η επίκαιρη ερώτηση του κ. Γκατζή σε περίληψη έχει ως εξής:
"Σε κινητοποιήσεις βρίσκονται οι διοικητικοί υπάλληλοι των Τεχνολογικών Εκπαιδευτικών Ιδρυμάτων (Τ.Ε.Ι.) της χώρας, μετά την πλήρη αδιαφορία της Κυβέρνησης να υλοποιήσει τις δεσμεύσεις της, σε ό,τι αφορά την ικανοποίηση των αιτημάτων τους, που είναι;
Πρώτον, κάλυψη μέρους των ανισοτήτων, που δημιούργησε το νέο μισθολόγιο με την καταβολή και στους υπαλλήλους των Τ.Ε.Ι., της εφ'άπαξ αμοιβής, που προβλέπει το άρθρο 19 του ν.2470/97 και η οποία δόθηκε επιλεκτικά μόνο σε ορισμένο αριθμό υπαλλήλων του Υπουργείου Εθνικής Παιδείας και Θρησκευμάτων.
Δεύτερον, άμεση προώθηση του οργανισμού των Τ.Ε.Ι.
Τρίτον, μονιμοποίηση των υπαλλήλων με σχέση εργασίας ιδιωτικού δικαίου αορίστου χρόνου, προκειμένου να καλυφθούν οι πραγματικές ανάγκες των ιδρυμάτων.
Τέταρτον, συμμετοχή του διοικητικού προσωπικού στα όργανα λήψης αποφάσεων.
Η οξύτητα των προβλημάτων είναι τεράστια. Ενώ, όπως είναι εύλογο, μετά από αυτές τις εξελίξεις, οι σπουδαστές ανησυχούν με ορατή πλέον την πιθανότητα να χαθεί το εξάμηνο.
Ερωτώνται οι κύριοι Υπουργοί, εάν είναι διατεθειμένοι να υλοποιήσουν τις δεσμεύσεις τους προς τους διοικητικούς υπαλλήλους των Τ.Ε.Ι. για την ικανοποίηση των παραπάνω αιτημάτων τους."
Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, θα ήθελα να ενημερώσω το Σώμα, ότι οι κινητοποιήσεις έχουν λήξει και ότι σε όλα τα Τ.Ε.Ι. της χώρας όλοι οι διοικητικοί υπάλληλοι επανήλθαν στην εργασία τους.
Βέβαια, ξεκίνησε ένας διάλογος, ένας διάλογος, όμως, με ξεκαθαρισμένες τις θέσεις, ένας διάλογος στον οποίο η λέξη "επίδομα" για γενικές εξετάσεις διαγράφεται οριστικά, διότι δεν εντάσσεται πλέον στη λογική και τη φιλοσοφία του νόμου για το νέο μισθολόγιο.
Να συζητήσουμε την οικονομική ενίσχυσή τους, το αντιλαμβανόμαστε. Να συζητήσουμε, όμως, για τη λήψη ενός επιδόματος που δεν επιτρέπει πλέον ένα νομοσχέδιο, αυτό είναι απαράδεκτο. Εξάλλου, όπως μνημονεύεται στο άρθρο του σχετικού νόμου, εφάπαξ αμοιβή δίνεται όταν ο οποιοσδήποτε διοικητικός υπάλληλος προσφέρει συγκεκριμένη εργασία, πέραν της υπερωριακής απασχόλησης και γι'αυτήν τη συγκεκριμένη εργασία, δεν παίρνει πλέον επίδομα, αλλά εφάπαξ αμοιβή. Και εφάπαξ αμοιβή πήραν όσοι διοικητικοί υπάλληλοι του Υπουργείου Παιδείας, συμμετείχαν πράγματι στη διεξαγωγή των Γενικών Εξετάσεων της χώρας.
Θα ήθελα βέβαια, με την ευκαιρία να σας πω ότι το επίδομα το οποίο δινόταν πράγματι άλλοτε και στους διοικητικούς υπαλλήλους των ΤΕΙ, συγχωνεύτηκε μέσα στο βασικό τους μισθό. 'Ηταν τριάντε πέντε χιλιάδες (35.000) δραχμές μηνιαίως. Βεβαίως, ζητούσαν εξήντα χιλιάδες (60.000) δραχμές, αυτό, όμως, είναι άλλη ιστορία. Εκείνο συγχωνεύτηκε και επομένως, δεν πρέπει να νιώθουν αδικημένοι, διότι δεν συμμετείχαν όντως στις γενικές εξετάσεις. Το ότι, όπως είχαν πει αυτοί, θα έκαναν τις εγγραφές των επιτυχόντων στις γενικές εξετάσεις, όταν θα πήγαιναν στα ΤΕΙ, νομίζω ότι δεν αποτελεί δικαιολογητική βάση για να ζητούν κάτι τέτοιο.
'Ομως, εμείς έχουμε ξεκινήσει ένα διάλογο ήδη, όπως σας είπα, μαζί τους, για μια οικονομική ενίσχυσή τους, πάντοτε μέσα στα πλαίσια του νέου μισθολογίου και πάντοτε βέβαια, σε συνεργασία με το Υπουργείο Οικονομικών.
'Οσον αφορά το θέμα των οργανισμών των ΤΕΙ, σας ενημερώνω ότι από την αρμόδια υπηρεσία του Διοικητικού Τομέα της Τριτοβάθμιας Τεχνολογικής Εκπαίδευσης έχει ήδη ολοκληρωθεί η διαδικασία κατάρτισης των οργανισμών των διοικητικών υπηρεσιών των ΤΕΙ και προωθούνται για υπογραφή από τους συναρμόδιους υπουργούς.
Για το θέμα της μονιμοποίησης και τα υπόλοιπα, θα αναφερθώ στη δευτερολογία μου.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, οι διοικητικοί υπάλληλοι των ΑΕΙ και των ΤΕΙ -γιατί και από πανεπιστήμια είχαμε τέτοιες κινητοποιήσεις- διεκδικούν εδώ και αρκετό χρονικό διάστημα αυξήσεις στους μισθούς. Δεν τους ενδιαφέρει εάν θα είναι σε επίδομα ή όχι. Είναι γεγονός, όμως, ότι αυτό που το έπαιρναν εν είδει επιδόματος, όπως είπατε και εσείς, καταργήθηκε για έναν ορισμένο αριθμό υπαλλήλων.
ΙΩΑΝΝΗΣ ΑΝΘΟΠΟΥΛΟΣ(Υφυπουργός Εθνικής Παιδείας και Θρησκευμάτων): Δεν λέτε για αύξηση μισθού, λέτε για το συγκεκριμένο επίδομα.
ΝΙΚΟΛΑΟΣ ΓΚΑΤΖΗΣ: Εγώ ξέρω τι λέω, κύριε Υφυπουργέ, αλλά αναπτύσσω το θέμα.
Λέμε, λοιπόν, ότι με τις κινητοποιήσεις αυτές που είχαν οι εργαζόμενοι, είχαν σαν αίτημα την αύξηση του εισοδόματός τους που εσείς, το Υπουργείο τους το μείωσε όταν έκοψε τις τριάντε πέντε χιλιάδες (35.000) δραχμές και επικαλεστήκατε την εφαρμογή του νέου μισθολογίου. Υπάρχει, λοιπόν, αυτό το αίτημα.
Εμείς είμαστε ενάντια στα επιδόματα. Θέλουμε οι πραγματικοί μισθοί των υπαλλήλων να βρίσκονται μέσα στο ενιαίο μισθολόγιο κλπ., το οποίο έχει περικόψει τις αποδοχές τους και γι'αυτό είχαμε καταθέσει και μια τροπολογία εάν θυμάσθε, κατά τη συζήτηση του νομοσχεδίου -την οποία εσείς δεν κάνατε δεκτή ούτε καν αναγνώστηκε, ενώ είχε κατατεθεί έγκαιρα- με την οποία ζητούσαμε να επανεργοποιηθεί ο 2413/96 και να συμπεριληφθούν και αυτοί οι εργαζόμενοι μέσα σε αυτήν την αμοιβή. Κόπηκε ο μισθός τους, κύριε Υπουργέ. Αυτό είναι ένα γεγονός και γι'αυτό βρίσκονται σε κινητοποιήσεις.
Επίσης, για τους οργανισμούς, λέτε ότι έχει ολοκληρωθεί η διαδικασία. Εμείς ξέρουμε ότι έχει γίνει μόνο σ'έναν οργανισμό. Αυτό πραγματικά θα βοηθήσει. Και εκεί θα πρέπει να συμπεριληφθεί και η τελευταία πρόταση που κάνουμε, να είναι μέσα στα όργανα της διοίκησης του προσωπικού, για να εκφράζονται και οι εργαζόμενοι.
Επίσης, υπάρχει ένα θέμα με τις σχέσεις εργασίας. Το περισσότερο, απ' ό,τι λένε οι εργαζόμενοι, διοικητικό προσωπικό είναι έκτακτο. Τι θα γίνει μ' αυτούς; Πολλοί απ' αυτούς βρίσκονται και με συμβάσεις αορίστου χρόνου. Δεν θα πρέπει να αποκατασταθούν; Αυτό πρέπει να το δούμε και με το οργανόγραμμα που θα γίνει με τους οργανισμούς τουλάχιστον, ώστε να συμπεριληφθούν και να εκλείψει και σ' αυτόν τον τομέα το θέμα των εκτάκτων. Δεν μπορεί τα Ανώτατα Εκπαιδευτικά Ιδρύματα να έχουν προσωπικό εκτάκτων υπαλλήλων, όταν ξέρουμε τη σοβαρότητα της αποστολής την οποία έχουν.
ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κανένας διοικητικός υπάλληλος, είτε Τ.Ε.Ι. είτε Α.Ε.Ι. με βάση το νέο μισθολόγιο δεν πήρε λιγότερα απ' όσα έπαιρνε. Συγχωνεύθηκαν όλα τα επιδόματα και δόθηκε και μία μικρή ή μεγάλη αύξηση. Εάν δεν είναι ικανοποιημένοι, αυτό είναι άλλο θέμα. Αλλά υπήρξε μόνο αύξηση και πουθενά μείωση. Αυτό είναι επιβεβαιωμένο και μην αντιδράτε. Αποδεικνύεται από τα λεφτά που έπαιρναν και από τα λεφτά που παίρνουν τώρα.
ΝΙΚΟΛΑΟΣ ΓΚΑΤΖΗΣ: Δηλαδή, δώσατε έκτακτα σ' αυτούς που συμμετέχουν στις εξετάσεις;
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Είπα κάτι, δεν ξέρω αν το καταλάβατε. Μη με διακόπτετε, γιατί φεύγει ο χρόνος.
Σχετικά με τη μονιμοποίηση των υπαλλήλων, οι οποίοι δεν είναι έκτακτοι, όπως λέτε εσείς, αλλά τελούν με σύμβαση εργασίας ιδιωτικού δικαίου αορίστου χρόνου -άλλο έκτακτος και άλλο αορίστου χρόνου σύμβαση- αυτό εξετάζεται από το αρμόδιο Υπουργείο, που είναι το Υπουργείο Εσωτερικών, Δημόσιας Διοίκησης και Αποκέντρωσης και θα δούμε στο μέλλον τι θα γίνει.
'Οσον αφορά τη συμμετοχή του διοικητικού προσωπικού στα όργανα λήψης αποφάσεων των Τ.Ε.Ι., είναι θέμα το οποίο εμείς θα αντιμετωπίσουμε, διότι έχουμε ανακοινώσει ότι ετοιμάζουμε ένα νέο νόμο για τη λειτουργία και τη διοίκηση των Α.Ε.Ι. και των Τ.Ε.Ι. Αλλά οπωσδήποτε δεν μπορεί το Υπουργείο Παιδείας να αναλάβει μία πρωτοβουλία χωρίς τη σύμφωνη γνώμη αυτών των οργάνων στα οποία λαμβάνονται οι αποφάσεις, εάν δηλαδή, θέλουν και τη συμμετοχή του διοικητικού προσωπικού.
Εμείς, εάν η Σύνοδος των Προέδρων των Τ.Ε.Ι. και τα ίδια τα όργανα πουν το ναι, προφανώς θα συγκατανεύσουμε και θα το νομοθετήσουμε.
Οξύτητα προβλημάτων δεν υπάρχει πλέον. Τα μαθήματα άρχισαν και χωρίς τις εγγραφές, αλλά ήδη τώρα με την επάνοδό τους στην εργασία τους ολοκληρώνεται και η διαδικασία των εγγραφών των σπουδαστών και των φοιτητών.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 163/22.10.97 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Δημόσιας Τάξης, σχετικά με τις προθέσεις της Κυβέρνησης για επίλυση των προβλημάτων που υπάρχουν στα κρατητήρια Δραπετσώνας, τις απελάσεις αλλοδαπών κλπ.
Η ερώτηση της κυρίας συναδέλφου έχει ως εξής:
"Επισκεφτήκαμε τα κρατητήρια Δραπετσώνας και διαπιστώσαμε ότι κρατούνται περί τους 80-100 κρατούμενους και κρατούμενες, οι οποίοι στη συντριπτική τους πλειοψηφία είναι αλλοδαποί. Οι συνθήκες κράτησης είναι απαράδεκτες, υπάρχει συνωστισμός κρατουμένων και οι οποίοι στιβάζονται σε κελιά χωρίς αυλισμό, αερισμό, ήλιο και τις στοιχειώδεις εγκαταστάσεις υγιεινής. Μεταξύ των κρατουμένων υπάρχουν και άτομα που πάσχουν από σοβαρές ασθένειες, συχνά με κίνδυνο μετάδοσης στους υπολοίπους, χωρίς να παρέχεται η αναγκαία ιατρική περίθαλψη. Οι αλλοδαποί κρατούνται για λόγους απέλασης, όμως, πολλοί κατά παράβαση κάθε λογικής και νόμου κρατούνται άνω των τριών μηνών.
Πρέπει να επισημάνω ότι δημιουργούνται και για τους ίδιους τους αστυνομικούς τεράστια προβλήματα διότι το τμήμα είναι γενικής αστυνόμευσης και όχι φυλακές αλλοδαπών κρατουμένων.
Θεωρούμε ότι η κράτηση με τέτοιους όρους και πέρα από κάθε έννοια "εύλογου χρόνου" συνιστά παραβίαση των στοιχειωδών ανθρωπίνων δικαιωμάτων, εξευτελίζει την αξιοπρέπεια των ανθρώπων και προσβάλλει τη χώρα μας διεθνώς.
Ερωτάται ο κύριος Υπουργός:
1. Αν προτίθεται να καταργήσει τα κρατητήρια Δραπετσώνας και να λειτουργήσουν σαν Τμήμα γενικής αστυνόμευσης.
2. Αν προτίθεται να δώσει ανθρωπιστικές λύσεις στους πρόσφυγες που βρίσκονται χωρίς χαρτιά στη χώρα μας και δεν μπορούν να τα προμηθευτούν λόγω των ειδικών συνθηκών της χώρας τους (Κούρδοι, Ιρακινοί)."
Ο Υπουργός Δημόσιας Τάξης κ. Γεώργιος Ρωμαίος έχει το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Eυχαριστώ, κύριε Πρόεδρε.
Είχα την ευκαιρία και σ' άλλη ερώτηση να δεχθώ ότι πράγματι υπάρχει σε ορισμένες περιπτώσεις πρόβλημα στα κρατητήρια. 
Γι'αυτό και το Υπουργείο Δημόσιας Τάξης αυτό το δεκάμηνο έκανε βελτιώσεις σε ενενήντα περίπου κρατητήρια όλης της χώρας, γιατί στόχος μας είναι να δημιουργήσουμε συνθήκες ανθρώπινης διαβίωσης.
'Οσον αφορά για τα συγκεκριμένα κρατητήρια της Δραπετσώνας το μόνο που είναι ακριβές είναι ότι πράγματι για ένα διάστημα ήταν μεγαλύτερος ο αριθμός από εκείνον που θα μπορούσε με καλύτερες συνθήκες να φιλοξενήσει. Γι'αυτό και εντός των ημερών θα λειτουργήσουν τα νέα σύγχρονα κρατητήρια του τμήματος αλλοδαπών Πειραιά και θα υπάρξει αυτή η αποσυμφόρηση που είναι απαραίτητη. Βέβαια, η περιγραφή που είναι στην ερώτηση όσον αφορά τις γενικότερες συνθήκες, είναι κάπως υπερβολική. Ούτε ασθένειες διαπιστώθηκαν ούτε τίποτα απ'όσα αναφέρονται στην ερώτηση. 
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
Υπάρχει ακόμη στην ερώτηση η επισήμανση για πρόσφυγες που βρίσκονται χωρίς χαρτιά στη χώρα μας. Πράγματι είναι ένα πρόβλημα και είναι ένα πρόβλημα, διότι υπάρχουν πρεσβείες χωρών, όπως της Ινδίας, της Νοτίου Αφρικής, του Ιράν, του Ιράκ που αρνούνται να χορηγήσουν ταξιδιωτικά έγγραφα σε εκείνους τους αλλοδαπούς για τους οποίους μάλιστα υπάρχει δικαστική απόφαση απέλασης. Ακόμη υπάρχουν άλλες χώρες στις οποίες δεν είναι δυνατόν να απελαθούν και δεν θέλουν να απελαθούν. Γι'αυτό αντιμετωπίζουμε κάθε περίπτωση με ιδιαίτερη ευαισθησία, όπως και αυτές που είναι στα κρατητήρια της Δραπετσώνας. Η απόφαση που έχουμε πάρει είναι πρώτον κάποιοι από αυτούς που δεν έχουν καταδικαστικές αποφάσεις, να τους αφήσουμε ελεύθερους και ταυτόχρονα με τη λειτουργία των νέων κρατητηρίων που ανέφερα, να υπάρξει τις επόμενες ημέρες αποσυμφόρηση.
ΠΡΟΕΔΡΕΥΩΝ (Νικόλαος Κατσαρός): Η κ. Αλφιέρη έχει το λόγο.
ΣΤΥΛΙΑΝΗ ΑΛΦΙΕΡΗ: Κύριε Υπουργέ, θα σας καλέσω να επισκεφθείτε τα κρατητήρια Δραπετσώνας να δείτε την κατάσταση που επικρατεί. Δεν θέλω να διαβάσω τα ονόματα των ανθρώπων και των ασθενών. Τα καταθέτω, όμως, στα Πρακτικά. Να τα πάρετε και να μας απαντήσετε συγκεκριμένα.
(Στο σημείο αυτό η Βουλευτής κ. Σ. Αλφιέρη καταθέτει για τα Πρακτικά τα σχετικά στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
Υπάρχουν άνθρωποι που έχουν φυματίωση, άλλοι που έχουν ηπατίτιδα και αυτήν τη στιγμή συχνωτίζονται με τους υπολοίπους. Υπάρχει σοβαρός κίνδυνος μετάδοσης των ασθενειών.
Ξέρετε πολύ καλά, κύριε Υπουργέ, ότι το τμήμα είναι γενικής αστυνόμευσης, δεν έχει καν τη στοιχειώδη δυνατότητα να κρατάει επί δέκα μήνες συνεχώς εκατό ανθρώπους. Οι άνθρωποι αυτοί αναγκάστηκαν να κάνουν απεργία πείνας για να μας πουν "εμείς εδώ κινδυνεύουμε", εδώ, δηλαδή, παραβιάζονται τα στοιχειώδη ανθρώπινα δικαιώματά τους. 
Πιστεύω, κύριε Υπουργέ, ότι ως Υπουργός Δημόσιας Τάξης δεν αισθάνεσθε τόσο καλά όταν στέλνουν αυτό το μήνυμα οι κρατούμενοι. Μπορεί να μην έχουν ταυτότητα και να μην έχουν χαρτιά, αλλά όπως και να το κανουμε, είναι άνθρωποι και προστατεύονται από διεθνείς νόμους.
Θέλω να πω ακόμη ότι η Κυβέρνηση αυτήν τη στιγμή δίνει αρκετές υποσχέσεις. Πρέπει να τελειώσουν και να προχωρήσουμε σε λύσεις. Οι λύσεις είναι τρεις κατά τη γνώμη μου. 
Πρέπει να καταργηθούν τα κρατητήρια της Δραπετσώνας και να μείνει τμήμα γενικής εφημερίας. Αν πάτε σήμερα θα δείτε μία τεράστια ουρά από ανθρώπους που θέλουν να εξυπηρετηθούν. Δεν υπάρχει καμία υποδομή, δεν υπάρχει αυτοκίνητο για να μεταφέρει τους ασθενείς. Αυτό είναι το πρώτο κρατούμενο.
Το δεύτερο κρατούμενο -και εσείς το είπατε- είναι ότι θα πρέπει να αντιμετωπίσουμε τους πρόσφυγες που βρίσκονται στη χώρα μας και δεν έχουν χαρτιά. Σε αυτό που σας κατέθεσα υπάρχουν κάποια ονόματα. Υπάρχουν πρόσφυγες που θα απελαθούν στη χώρα τους, ενώ έχουν εκτίσει τις ποινές τους -δεν λέμε εμείς ότι είναι όλοι άγγελοι- και αυτήν τη στιγμή κινδυνεύουν να πεθάνουν. Στη χώρα μας έχουμε καταργήσει τη θανατική καταδίκη. Δεν νομίζω ότι έχουμε δικαίωμα να προωθούμε αυτούς τους ανθρώπους στις χώρες που αντιμετωπίζουν την ποινή του θανάτου.
Θέλω να δείτε το θέμα ουσιαστικά, γιατί είναι ένα μαύρο στίγμα για τη χώρα μας και για τον Πειραιά γενικότερα. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Μπορώ να σας διαβεβαιώσω ότι συνεχώς εγκύπτουμε στο θέμα και επαναλαμβάνω ότι η περιγραφή που κάνετε γι'αυτά τα κτίρια δεν είναι έτσι. Πρέπει, όμως, ευθέως να πω το εξής, ότι πράγματι και σε αυτά και αλλού υπάρχουν κάποιοι κρατούμενοι προς απέλαση που είναι αρκετούς μήνες και έχουμε δυσκολία. Αλλά ποιο είναι το πρόβλημα; 'Ολοι αυτοί έχουν καταδικαστεί σε βαριές ποινές για διακίνηση ναρκωτικών.
'Εχουν εκτίσει την ποινή τους στις φυλακές και υπάρχει δικαστική απέλαση. Βεβαίως, υπάρχουν δυσκολίες και κανέναν δεν πρόκειται να τον στείλουμε σε χώρες όπου μπορεί να κινδυνεύσει. 'Ομως, από την άλλη μεριά υπάρχει ένας προβληματισμός σε μας, για το πώς θα τους αφήσουμε αυτούς ελεύθερους διότι κάποιοι απ'αυτούς θα επαναλάβουν τα αδικήματα για τα οποία έχουν καταδικασθεί. Πρέπει να το κατανοήσετε αυτό.
Με πολλή ευκολία όλες αυτές οι οργανώσεις τις οποίες σεβόμαστε και συνεργαζόμαστε μαζί τους βγάζουν ανακοινώσεις και λένε ότι πρέπει να απελευθερωθούν. Οφείλουν, όμως, να γνωρίζουν, γιατί βρίσκεται ο καθένας μέσα στα κρατητήρια προς απέλαση. Ο ένας έχει δώδεκα χρόνια στις φυλακές για ανθρωποκτονία εκ προθέσεως. 'Αλλοι έχουν μεγάλες καταδίκες για διακίνηση ναρκωτικών. Εάν εσείς συμφωνείτε να τους αφήσουμε ελεύθερους, να μας το πείτε, αλλά εμείς έχουμε έναν προβληματισμό. Γι'αυτό συνεργαζόμαστε με το Υπουργείο Δικαιοσύνης για να δούμε τι μπορούμε να κάνουμε. Δεν μιλάμε για κάποιους αλλοδαπούς που δεν έχουν κάνει κανένα αδίκημα. Ξέρετε πολύ καλά ότι γι'αυτούς όταν δεν υπάρχει η δυνατότητα απέλασης, ενώ έχει αποφασισθεί με διοικητική απόφαση, δεν έχουμε κανένα πρόβλημα να τους αφήσουμε. 'Ομως, για τους άλλους έχουμε πράγματι κάποια δυσκολία.
ΣΤΥΛΙΑΝΗ ΑΛΦΙΕΡΗ: Σας παρακαλώ, κύριε Υπουργέ, να δείτε το θέμα.
ΠΡΟΕΔΡΕΥΩΝ (Νικόλαος Κατσαρός): Πέμπτη είναι η με αριθμό 154/22-10-97 επίκαιρη ερώτηση του Βουλευτή του Δημοκρατικού Κοινωνικού Κινήματος, κ. Γεωργίου Ρόκου προς τον Υπουργό Δημόσιας Τάξης, σχετικά με τα προβλήματα που έχουν δημιουργηθεί στους κατοίκους των κοινοτήτων του Στρυμωνικού κόλπου από την παρουσία αυξημένης δύναμης των Μονάδων Αποκατάστασης Τάξεως (ΜΑΤ).
Η επίκαιρη ερώτηση του κ. Ρόκου έχει ως εξής:
"Ανάστατοι είναι οι κάτοικοι των κοινοτήτων του Στρυμωνικού κόλπου από την παρουσία επτακοσίων και πλέον ανδρών των ΜΑΤ, οι οποίοι βρίσκονται στην περιοχή ήδη από τις 24 Σεπτεμβρίου και έχουν αποσπασθεί από μονάδες της Αττικής και της κεντρικής Μακεδονίας.
Επειδή, είναι προφανές, ότι η μαζική παρουσία δυνάμεων ΜΑΤ εντάσσεται σε ένα σχέδιο εκφοβισμού και τρομοκράτησης των κατοίκων, που απαιτούν την αναστολή των γεωτρήσεων από την εταιρεία TVX HELLAS, από τις οποίες κινδυνεύει με οικολογική καταστροφή ολόκληρη η περιοχή.
Μετά τα παραπάνω,
ΕΡΩΤΑΤΑΙ ο κύριος Υπουργός:
1. Ποιοι οι λόγοι της παρουσίας τόσο μεγάλης δύναμης των ΜΑΤ στην περιοχή και ποιος ζήτησε τη συνδρομή τους;
2. Από ποια κονδύλια καλύπτονται οι δαπάνες παραμονής, σίτισης και καταλύματος των ανδρών των ΜΑΤ και μάλιστα σε ξενοδοχεία και σε τι ποσό ανέρχονται αυτές".
Ο Υπουργός Δημόσιας Τάξης κ. Ρωμαίος έχει το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κατ'αρχήν, πρέπει να διευκρινίσουμε ότι οι αριθμοί που αναφέρονται στην ερώτηση δεν είναι ακριβείς. Ποτέ δεν υπήρξε τέτοια δύναμη σε εκείνη την περιοχή. Στην πρώτη φάση είχαμε στείλει τριακόσιους αστυνομικούς και σήμερα είναι κάτω από διακόσιοι. 
Δεύτερον, σκοπός της παρουσίας των αστυνομικών εκεί δεν είναι ο εκφοβισμός. Είναι η προστασία των ερευνών που κάνει το ΙΓΜΕ προκειμένου να ολοκληρώσει την περιβαλλοντική μελέτη. Αυτό έγινε διότι όπως γνωρίζετε στις 24 και 25 Ιουλίου αυτού του έτους όταν το ΙΓΜΕ επεχείρησε να κάνει τις γεωτρήσεις υπήρξε μια συγκέντρωση κατοίκων την οποία ουδείς παρεμπόδισε -σημειώστε το αυτό- αλλά κάποιοι από τους συγκεντρωθέντες πήγαν και κατέστρεψαν τα μηχανήματα του ΙΓΜΕ. 
Το κράτος, η αστυνομία έχουν υποχρέωση να προστατεύσουν τη διεξαγωγή των γεωτρήσεων από μία κρατική εταιρεία. Αυτός είναι ο σκοπός της παρουσίας της αστυνομίας εκεί και όχι για να παρεμποδίσει οποιεσδήποτε εκδηλώσεις, όπως δεν το έκανε και τον Αύγουστο, όπως δεν το έκανε και σε προηγούμενες περιπτώσεις.
'Οσον αφορά τις δαπάνες καλύπτονται από το Υπουργείο Οικονομικών. Ελπίζω ότι αυτή η υπογράμμιση που έχετε στην ερώτησή σας "και μάλιστα σε ξενοδοχεία" δεν έχει την έννοια ότι για να μην υπάρξουν δαπάνες πρέπει να βάλουμε τους αστυνομικούς σε σκηνές. 
Πιστεύω ότι πολύ καλά κάναμε και τους βάλαμε σε ξενοδοχεία. Είναι η πρώτη φορά που αντιμετωπίζουμε την παραμονή των αστυνομικών εκτός έδρας με ανθρώπινες συνθήκες. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, νομίζω ότι υπάρχει μία σοβαρή παραπλάνηση και του κυρίου Υπουργού. Δεν είναι αλήθεια ότι οι αστυνομικές δυνάμεις είναι για να προστατεύσουν τον ΙΓΜΕ. Διάβασα προηγουμένως ένα έγγραφο, το οποίο αποδεικνύει την αλήθεια και λέει "24.9.97 ανακοινώθηκε από τους κατοίκους και από τις συντονιστικές επιτροπές ότι συναινούν στις εργασίες του ΙΓΜΕ. Δεν συναινούν στις αυθαίρετες, νόμιμες ή νομιμοφανείς έρευνες που διεξάγει η καναδική εταιρεία TVX". 
Ο Υπουργός προηγουμένως με μέμφθηκε και είπε ότι δημιουργούμε εμείς πολεμικό κλίμα. Ποιοι και γιατί; Δεν έπρεπε εγώ να επερωτήσω, όταν πήγα και είδα μία συγκέντρωση τριών χιλιάδων ατόμων ειρηνική, ειρηνικότατη, να συνδιαλέγεται με όλους, να λέει, όμως, κάποιος νεαρός ή κάποιοι νεαροί "θα χυθεί αίμα εδώ μέσα"; Είναι εύλογη η αγωνία μας, κύριε Υπουργέ. Δεν είναι λίγοι αυτοί που μένουν σε ξενοδοχεία, όπως το "'Αθως" το "Αλέξανδρος", το "'Αραχθος". Μακάρι να μένουν σε ξενοδοχεία. Ξέρετε τι μας κάνουν, κύριε Υπουργέ; 'Εχετε υποκαταστήσει το κράτος, γιατί δεν το ελέγχετε. 'Εχει υποκατασταθεί από την καναδική εταιρεία, η οποία πληρώνει μέρος των δαπανών στους αστυνομικούς σαν ημερήσιο μίσθωμα.
Ελέγξτε το, κύριε Υπουργέ, και τότε ας είμαι εγώ αυτός που έχει κάνει το λάθος. Αυτή είναι η χθεσινή μου διαπίστωση. Ξέρετε ότι έτσι ανοίγετε καινούρια "τεφτέρια" και με την απόφαση συνολικά που έχετε πάρει κάθε φορά να αντιμετωπίζετε με ΜΑΤ τις διαδηλώσεις των Ελλήνων πολιτών, διότι δεν μπορείτε να τους πείσετε με τις πολιτικές σας αποφάσεις, δημιουργείτε έναν κίνδυνο. Αρχίσατε με τα τρακτέρ και τα λάστιχα, ξεφύγατε τώρα.
Εγώ σας προειδοποιώ, κύριε Υπουργέ, ότι θα κάνω οτιδήποτε, καθώς και άλλοι συνάδελφοι, που παρακολούθησαν αυτήν την ειρηνική εκδήλωση, ώστε να μην υπάρξουν συγκρούσεις. Είναι, όμως, ανεξέλεγκτες οι καταστάσεις εκεί πάνω στα βουνά και είναι ιδιαίτερα αποφασισμένοι οι πολίτες να αντιμετωπίσουν αυτήν την κατάσταση της νομιμοφάνειας των έργων που ασκεί σήμερα η καναδική εταιρεία, με το να "λαδώνει" ακόμα και όργανα της Αστυνομίας.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Εκπλήσσομαι για τις θέσεις σας, διότι ουσιαστικά πυροδοτείτε αν θέλετε, αυτό το οποίο εμείς πάμε να αποφύγουμε. 
Διαψεύδω κατηγορηματικά ότι η εταιρεία που έχει αναλάβει το έργο, προσφέρει έστω και μία δραχμή για την κάλυψη των δαπανών της Αστυνομίας. 'Οταν θα κλείσουν οι λογαριασμοί, είμαι στη διάθεσή σας να σας δώσω τις αποδείξεις. 
Δεύτερον, θέλω να πω ότι η συναίνεση, όπως ξέρετε, δεν ήταν καθολική. Υπήρξαν κάποιοι οι οποίοι δε συμφώνησαν και ακριβώς γι' αυτό το λόγο υπάρχει η Αστυνομία για να προστατεύσει τις γεωτρήσεις. Τίποτα άλλο. 'Ολα τα άλλα τα οποία αναφέρετε περί ΜΑΤ και συγκεντρώσεων, θα έχουμε την ευκαιρία στην επερώτηση που ακολουθεί να τα εξηγήσουμε και αν θέλετε, παραμείνετε να τα ακούσετε. Αυτό το οποίο βλέπετε και το ξέρει ολόκληρος ο ελληνικός λαός είναι ότι ο καθένας μπορεί να κλείνει τους δρόμους, ο καθένας μπορεί να διαδηλώνει και το μόνο που δεν κάνει η Αστυνομία είναι να παρεμποδίζει.
ΠΡΟΕΔΡΕΥΩΝ (Νικόλαος Κατσαρός): Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Νικόλαος Κατσαρός): Κυρίες και κύριοι συνάδελφοι, εισερχόμαστε στην ημερήσια διάταξη
ΤΩΝ ΕΠΕΡΩΤΗΣΕΩΝ
Θα συζητηθεί η υπ' αριθμόν 6/13.10.97 επερώτηση των Βουλευτών του Κομμουνιστικού Κόμματος Ελλάδας κυρίων Χαράλαμπου Αγγουράκη, Νικόλαου Γκατζή, Αχιλλέα Κανταρτζή, Ορέστη Κολοζώφ, Ευστράτιου Κόρακα, Δημήτριου Κωστόπουλου, Μαρίας Μπόσκου, Ευάγγελου Μπούτα, Σταύρου Παναγιώτου, Απόστολου Τασούλα προς τους Υπουργούς Δημόσιας Τάξης και Δικαιοσύνης "με αντικείμενο την ποινικοποίηση των συνδικαλιστικών αγώνων, τον εκδημοκρατισμό των Ενόπλων Δυνάμεων και των Σωμάτων Ασφαλείας κλπ".
Κοινοβουλευτικός Εκπρόσωπος, από τη Νέα Δημοκρατία ορίζεται με επιστολή του Γενικού Γραμματέα της Κοινοβουλευτικής Ομάδας κ. Δήμα, ο κ. Προκόπης Παυλόπουλος και από το Δημοκρατικό Κοινωνικό Κίνημα ορίζεται με επιστολή του κ. Τσοβόλα, ο κ. Ιωάννης Δημαράς.
Ο πρώτος εκ των επερωτώντων Βουλευτών κ. Αχιλλέας Κανταρτζής, έχει το λόγο.
ΑΧΧΙΛΕΥΣ ΚΑΝΤΑΡΤΖΗΣ: Κυρίες και κύριοι συνάδελφοι, τα όσα συμβαίνουν και διαδραματίζονται στη χώρα μας το τελευταίο διάστημα σχετικά με την ποινικοποίηση των συνδικαλιστικών αγώνων, τις παρακολουθήσεις από αστυνομικά όργανα συνδικαλιστικών οργανώσεων και παρατάξεων, τις συλλήψεις και καταδίκες προσώπων για την προβολή και διάδοση των απόψεών τους και την ψήφιση μιας σειράς νόμων τον τελευταίο χρόνο που στοχεύουν στην ενίσχυση των μηχανισμών καταστολής, δεν μπορούν να περάσουν απαρατήρητα και να μην βάζουν σε ανησυχία για το πού οδηγούνται τα πράγματα και οι εξελίξεις στη χώρα μας.
Δείχνουν μια πρωτοφανή για τα μεταπολιτευτικά δεδομένα ενίσχυση του αυταρχισμού σε όλα τα επίπεδα. Η εξέλιξη αυτή δεν είναι τυχαία κατά τη γνώμη μας. Ο ολισθηρός αυτός κατήφορος στην ένταση του αυταρχισμού που ακολουθεί η Κυβέρνηση συνδέεται με την αντιλαϊκή πολιτική που ακολουθείται στη χώρα μας και την ολομέτωπη επίθεση στο βιοτικό επίπεδο, τα δικαιώματα και τις κατακτήσεις των εργαζομένων. Μια πολιτική που ενώ από τη μια μεριά φορτώνει ολοένα και νέα βάρη στις πλάτες των εργαζομένων, στους συνταξιούχους, τους επαγγελματοβιοτέχνες, στους νέους αγρότες και γενικά σε όλα τα φτωχά και λαϊκά στρώματα, από την άλλη στηρίζει και ενισχύει την ασύδοτη δράση και τον πλούτο του μεγάλου κεφαλαίου ντόπιου και ξένου. Για μια ακόμη φορά επιβεβαιώνεται ότι αντιλαϊκή πολιτική και αυταρχισμός πάνε μαζί.
Για όσους τυχόν βιαστούν να μας κατηγορήσουν ότι όλα αυτά είναι αποκυήματα της φαντασίας μας και ότι δήθεν κάναμε την τρίχα τριχιά, δεν έχουν παρά να δουν τα συγκεκριμένα γεγονότα και στοιχεία που δείχνουν την αμείλικτη πραγματικότητα.
Κατ' αρχήν σε νομοθετικό επίπεδο τον τελευταίο χρόνο έχουμε την ψήφιση μιας σειράς νόμων που έρχονται να εκσυγχρονίσουν, αλλά και να ενισχύσουν ένα αυταρχικό και αντιδημοκρατικό οπλοστάσιο που βάλει ευθέως κατά των ατομικών και πολιτικών δικαιώματων, ενώ ταυτόχρονα υποσκάπτονται τα συνδικαλιστικά δικαιώματα και οι ελευθερίες που ήταν το αποτέλεσμα πολύχρονων αγώνων των εργαζομένων, κατακτήσεις μέσα από σκληρούς και πολύχρονους αγώνες.
Για να γίνουμε πιο συγκεκριμένοι, έχουμε πρώτα την επικύρωση της Συνθήκης του Σέγκεν και τη ψήφιση του ν. 2429/97. Με τους νόμους αυτούς προωθείται η συλλογή και επεξεργασία ατομικών στοιχείων που αφορούν την ιδιωτική ζωή, τη συνδικαλιστική, πολιτική και κοινωνική δράση των πολιτών, δηλαδή, έχουμε τη νομιμοποίηση του ηλεκτρονικού φακελώματος, σε πανευρωπαϊκό επίπεδο, στο όνομα πάντα της προστασίας της δημόσιας τάξης και ασφάλειας. Ταυτόχρονα ενισχύεται η συνεργασία σε πανευρωπαϊκό επίπεδο των κατασταλτικών μηχανισμών των συμβαλλόμενων χωρών με τη δικαστική και αστυνομική συνεργασία και όχι μόνο.
Σημειώνουμε ότι η Συνθήκη του Σέγκεν ενσωματώθηκε στη Συνθήκη του 'Αμστερνταμ και ο καθένας αντιλαμβάνεται τι συνεπάγεται αυτό μέσα από το κοινοτικό κεκτημένο.
Δεύτερον, σε νομικό επίπεδο έχουμε την ψήφιση διατάξεων μέσα από το ν. 2472/97 που στοχεύουν στην ενίσχυση της καταστολής των απεργιών και των κοινωνικών διαμαρτυριών, αφού από τη μια μεριά έχουμε την ποινικοποίηση στη παράβαση προσωρινών διαταγών που εκδίδονται από τα δικαστήρια όταν είναι γνωστό με πόση ευκολία εκδίδονται αυτές οι προσωρινές διαταγές και στοχεύουν ιδιαίτερα στην απαγόρευση των απεργιών.
Απο την άλλη μεριά, διευρύνεται η έννοια της απελευθέρωσης κρατουμένου πέρα από τους φυλακισμένους για την αντιμετώπιση και τον εκφοβισμό των διαδηλωτών.
'Εχουμε ακόμα την ψήφιση του ν. 2518/97, με τον οποίο όχι μόνο νομιμοποιείται αλλά και επεκτείνεται η δράση των λεγόμενων ιδιωτικών επιχειρήσεων ασφαλείας, δηλαδή, της ιδιωτικής αστυνομίας.
Με τον ίδιο νόμο δίνεται η δυνατότητα στις μεγάλες επιχειρήσεις να βαφτίσουν, μέσα βέβαια από τις συμβάσεις εργασίας, ένα μέρος του προσωπικού τους σε προσωπικό ασφαλείας, το οποίο νόμιμα θα χρησιμοποιεί μέσα στις επιχειρήσεις και σκυλιά και όπλα. Για ποιο σκοπό άραγε, ρωτάμε εμείς; Από ποιον κινδυνεύουν;
Δεν πέρασαν ούτε τρεις μήνες από την ψήφιση αυτού του νόμου και οι συνδικαλιστές ήρθαν αντιμέτωποι με αυτές τις ιδιωτικές αστυνομικές δυνάμεις σε διάφορες επιχειρήσεις, όπως για παράδειγμα στην επιχείρηση "ΙΜΑΤΙΣΜΟΣ ΕΛΛΑΣ Α.Ε.". Και ο καθένας αντιλαμβάνεται όταν αυτά συμβαίνουν με τους συνδικαλιστές, τι ακριβώς συμβαίνει με τους εργαζόμενους, με τους εργάτες και τις εργάτριες, με το εργατοϋπαλληλικό προσωπικό αυτών των επιχειρήσεων.
Με τον ίδιο ακόμα νόμο, δίνεται η δυνατότητα σε αυτές τις ιδιωτικές αστυνομικές επιχειρήσεις να σπεύδουν -λένε- σε συνδρομή στο έργο των αστυνομικών αρχών, άμα τους ζητηθεί τέτοιο πράγμα. 'Ετσι δεν θα είναι καθόλου απίθανο να δούμε αύριο μεθαύριο πλαϊ στις αστυνομικές δυνάμεις που στέλνονται για την αντιμετώπιση των διαδηλωτών και τέτοιους κουμπουροφόρους από την ιδιωτική αστυνομία και βέβαια με την πλήρη κάλυψη του νόμου.
Στο ίδιο μήκος κύματος κινείται και ο νέος δημοσιοϋπαλληλικός κώδικας, που ετοιμάζει η Κυβέρνηση σύμφωνα με τα όσα έχουν δημοσιευθεί στον Τύπο, ένας Κώδικας που διατηρεί το εμφυλιοπολεμικό κλίμα του 1951, επισύροντας ακόμα και την απόλυση για έλλειψη αφοσίωσης στην πατρίδα ή για άρνηση στο Σύνταγμα. Αλήθεια ρωτάμε, ποιος θα κρίνει και με ποια κριτήρια θα κριθούν όλα αυτά; Η εμπειρία του παρελθόντος μας λέει πολλά από την εφαρμογή αυτών των διατάξεων. Με τα άρθρα αυτά αλλά και από μια σειρά άλλα άρθρα που διαπνέουν τις διατάξεις και του νέου δημοσιοϋπαλληλικού κώδικα, επιδιώκεται ένας ανελέητος πειθαναγκασμός των δημοσίων υπαλλήλων στις αντιλαϊκές κυβερνητικές επιλογές, μέτρα τα οποία συνοδεύονται με τις διατάξεις οι οποίες έχουν ψηφιστεί κατά καιρούς για τους επιθεωρητές Δημόσιας Διοίκησης, για τους αξιολογητές, οι οποίοι μάλιστα θα αμείβονται με παχυλούς μισθούς.
Είναι φανερό γιατί η Κυβέρνηση προχωρά στην ψήφιση αυτών των νόμων. Θέλει να θωρακίσει το καθεστώς, ένα καθεστώς πλήρους ασυδοσίας και κυριαρχίας των μονοπωλίων ντόπιων και ξένων από μελλοντικούς τριγμούς. Γι'αυτό και προχωρά στον ολισθηρό κατήφορο του αυταρχισμού. Γνωρίζει, ότι οι εργαζόμενοι δεν θα καθίσουν με σταυρωμένα τα χέρια. Γι'αυτό και παίρνει όλα τα μέτρα της για να προστατευθεί από τώρα από τις μελλοντικές κοινωνικές εκρήξεις που αναπόφευκτα θα δημιουργήσει η αντιλαϊκή πολιτική που ακολουθεί, η πολιτική που υπαγορεύεται από το μεγάλο κεφάλαιο και την Ευρωπαϊκή 'Ενωση.
Γι'αυτό βλέπουμε τον τελευταίο καιρό να ξαναζωντανεύει το συνδικαλιστικό της ασφάλειας, όπως φάνηκε και από την αποκάλυψη παρουσίας αστυνομικών στην σύσκεψη της συνδικαλιστικής παράταξης της ΕΣΑΚ και τα παρόμοια περιστατικά που έχουν δει το φως της δημοσιότητας για την παρουσία αστυνομικών σε σύσκεψη των βιοτεχνικών σωματείων της Αθήνας, σε σύσκεψη της Ομοσπονδίας Κλωστοϋφαντουργών, σε σύσκεψη της Ομοσπονδίας Λογιστών, σε σύσκεψη φορέων στο Εργατικό Κέντρο Καρδίτσας, περιστατικά που σηματοδοτούν μία ωμή και ανοικτή παραβίαση των στοιχειωδών δημοκρατικών και συνδικαλιστικών ελευθεριών.
'Εχετε προχωρήσει στην ποινικοποίηση των συνδικαλιστικών αγώνων. Περισσότερο από έξι χιλιάδες αγρότες σέρνονται αυτόν τον καιρό στα δικαστήρια της χώρας, μόνο και μόνο γιατί συμμετείχαν στις πρόσφατες αγροτικές κινητοποιήσεις. Μόνο και μόνο, γιατί βγήκαν στους δρόμους να υπερασπίσουν το ψωμί τους, γιατί δεν σκύβουν το κεφάλι τους στην αντιαγροτική πολιτική που με μαθηματική ακρίβεια οδηγεί στο ξεκλήρισμα της φτωχής και της μεσαίας αγροτιάς. Εκεί αναπόφευκτα μας οδηγεί η πολιτική της Κυβέρνησης και η εφαρμογή των αποφάσεων της Ευρωπαϊκής 'Ενωσης, στα πλαίσια της κοινής αγροτικής πολιτικής και της συμφωνίας της GATT, που τώρα ονομάζεται ΠΟΕ. 
Δεν σας αρκεί που έχετε μετατρέψει τα δικαστήρια της χώρας σε αγροτοδικεία, για να τσακίσετε τους αγώνες της αγροτιάς και να προωθήσετε ελεύθερα και ανεμπόδιστα τα αντιαγροτικά μέτρα. Και μη μας πείτε τώρα, κύριε Υπουργέ, ότι δεν αναμειγνύεστε στο έργο της δικαιοσύνης. Δεν θα υπενθυμίσω μόνο την άμεση εξάρτηση της δικαιοσύνης από την Κυβέρνηση, αφού όπως είναι γνωστό, από την Κυβέρνηση διορίζεται η ανώτατη ηγεσία της. Δεν θα υπενθυμίσω μόνο τις γνωστές δηλώσεις με τις οποίες υποδεικνύονταν και από τις τηλεοράσεις τα ποινικά άρθρα, τα άρθρα του ποινικού κώδικα που θα έπρεπε να εφαρμόσουν οι δικαστικές και αστυνομικές αρχές, προκειμένου να παρεμποδίσουν τις αγροτικές κινητοποιήσεις. Αλλά και το γεγονός ότι μόλις προχθές, για μια ακόμη αφορά, αρνηθήκατε την ψήφιση τροπολογίας που είχαμε καταθέσει, τροπολογίας με την οποία θα έμπαινε τέλος στο ατέλειωτο αυτό καθεστώς διώξεως των αγροτών.
Δεν έχετε, όμως, περιοριστεί μόνο σε αυτά. Δημόσιοι οργανισμοί όπως ο Οργανισμός Σιδηροδρόμων Ελλάδος και το Ταμείο Εθνικής Οδοποιίας με αγωγή τους κατά των μελών της Πανθεσσαλικής Συντονιστικής Επιτροπής, ζητάνε αποζημίωση ένα δισεκατομμύριο εφτακόσια εκατομμύρια (1.700.000.000) δραχμές, δηλαδή ζητάνε την κατάσχεση της περιουσίας των μελών της Πανθεσσαλικής Συντονιστικής Επιτροπής, με στόχο την οικονομική τους εξόντωση.
Και μη μας πείτε τώρα, ότι και αυτοί οι δημόσιοι οργανισμοί είναι ανεξάρτητοι από την Κυβέρνηση. Μέτρα τέτοια, μέτρα όπως η δήμευση της περιουσίας όσων αντιστέκονται στην πολιτική σε αντιλαϊκά μέτρα, δεν τόλμησε να πάρει ούτε η χούντα. Μέσα στο κλίμα αυτό που καλλιέργησε η Κυβέρνηση, δεν είναι φυσικά τυχαία και η απόφαση του Δικαστηρίου της 'Αρτας, που επέβαλε τη δήμευση των αγροτικών μηχανημάτων όσων συμμετείχαν στις κινητοποιήσεις.
'Ενα μόνο πράγμα θα επισημάνω στο σημείο αυτό. Ο κατήφορος αυτός δεν έχει τέλος. 'Οπως σήμερα διώκονται και καταδικάζονται οι αγρότες για τη συμμετοχή τους στις κινητοποιήσεις, για τη δήθεν παρακώλυση συγκοινωνιών, κατά τον ίδιο τρόπο αύριο μεθαύριο θα κινδυνεύει ο κάθε διαδηλωτής να σέρνεται στα δικαστήρια και να καταδικάζεται με τις ίδιες ακριβώς κατηγορίες. Και αλήθεια, τότε, αυτού τι θα του κατασχέσουν που δεν θα έχει αγροτικά μηχανήματα; Να, σε ποιους παραλογισμούς μας οδηγεί αυτή η τακτική.
Τα φαινόμενα βέβαια αυτά δεν σταματούν μόνο στους αγρότες. Με τον ίδιο τρόπο αντιμετωπίζονται και οι κινητοποιήσεις των άλλων εργαζομένων. Το Νοέμβριο του 1996, ο τότε προϊστάμενος της Εισαγγελίας Πρωτοδικών Αθηνών, ασκεί ποινική δίωξη κατά συνδικαλιστών και εργατοϋπαλλήλων που συμμετείχαν στις κινητοποιήσεις, για το ωράριο λειτουργίας των καταστημάτων. Τον Ιανουάριο του 1997, σε δικαστήριο του Βόλου δικάζονται δεκαοκτώ μαθητές του Β' Τεχνικού και Επαγγελματικού Λυκείου και της Α' Τεχνικής και Επαγγελματικής Σχολής, γιατί συμμετείχαν στην κατάληψη του σχολικού συγκροτήματος που πραγματοποίησαν οι μαθητές.
Και δεν είναι βέβαια το μόνο περιστατικό. Και άλλες τέτοιες δίκες, για καταλήψεις σχολείων, βρίσκονται σε εξέλιξη με κατηγορούμενους τους μαθητές.
Το καλοκαίρι του 1997, μέσα από τους αρμόδιους του Υπουργείου Συγκοινωνιών, εκτοξεύονται απειλές κατά των απεργών της Ολυμπιακής, ότι αν δεν σταματήσουν τις κινητοποιήσεις, η Ολυμπιακή θα προσφύγει στα δικαστήρια, για τα διαφυγόντα κέρδη, δηλαδή, και πάλι απειλές κατά των απεργών με κατάσχεση της περιουσίας. 
Ας σημειωθεί ότι η απεργία των υπαλλήλων της Ολυμπιακής δεν είχε κηρυχθεί ούτε παράνομη ούτε καταχρηστική. Με την τακτική αυτή ανοίγετε το δρόμο σε κάθε εργοδότη να απειλεί τους εργαζόμενους για διαφυγόντα κέρδη σε περίπτωση απεργίας, ακυρώνοντας έτσι στην πράξη ένα κατοχυρωμένο δικαίωμα των εργαζομένων μέσα από σκληρούς και πολύχρονους αγώνες.
Σε περιόδους κρίσιμων εξελίξεων έχουμε συστηματικές προσπάθειες για παρεμπόδιση διακίνησης και προβολής των ιδεών, που βρίσκονται σε αντίθεση με τη λογική της Κυβέρνησης, αλλά και με την κυρίαρχη αντίληψη.
Την 1.4.97 συνεργείο της Κ.Ν.Ε. που έκανε αφισοκόλληση για εκδήλωση αλληλεγγύης στον αλβανικό λαό, δέχεται επίθεση από συνεργείο υπηρεσιών καθαρισμού του δήμου και από έναν αστυνομικό, που εκτός υπηρεσίας χρησιμοποιεί και το υπηρεσιακό του περίστροφο. Συλλήψεις και παραπομπή σε δίκη ατόμων που διαφωνούσαν με την ανάληψη της Ολυμπιάδας 2004 από την Ελλάδα και καταδίκη με βάση χουντικές διατάξεις για τη ρύπανση των δρόμων και την απαγόρευση της διανομής προκηρύξεων.
Στις 27.9.97, τις μέρες που ο Πατριάρχης Βαρθολομαίος επισκέπτεται την Ελλάδα, οι αρχές ασφαλείας συλλαμβάνουν και παραπέμπουν σε δίκη έξι άτομα με την κατηγορία της παράνομης αφισοκόλλησης, επειδή κολλούσαν αφίσες, που με το περιεχόμενό τους καταφέρονταν στο διάλογο της Ορθόδοξης Εκκλησίας με τον Πάπα της Ρώμης.
Τον προηγούμενο μήνα είδαμε όλοι ξαφνικά μια ενεργοποίηση ενός ακραίου μέτρου καταστολής, που είναι η κατάσχεση και δήμευση των αυτοκινήτων που οι οδηγοί τους βρίσκονται υπό την επήρεια του αλκοόλ, ενεργοποίηση με την ανοικτή ενθάρρυνση της Κυβέρνησης, σύμφωνα και με τις δηλώσεις των αρμοδίων Υπουργών. Οι μετέπειτα, όμως, εξελίξεις και η δήμευση των αγροτικών μηχανημάτων των αγωνιζόμενων αγροτών έδειξαν που πραγματικά αποσκοπεί η ενθάρρυνση από την Κυβέρνηση αυτών των πρωτοβουλιών.
Κυρία και κύριοι συνάδελφοι, αναφερθήκαμε στις πιο σοβαρές εκδηλώσεις ανοικτής τρομοκρατίας και αυταρχισμού, χωρίς βεβαίως να υποτιμάμε και μία σειρά άλλες πλευρές, όπως την εργοδοτική τρομοκρατία σε βάρος των εργαζομένων στον ιδιωτικό τομέα, τον τρόπο με τον οποίο αντιμετωπίζονται οι δημόσιοι υπάλληλοι, με τον κίνδυνο των μεταθέσεων, τον τρόπο προαγωγών και τη γενικότερη υπηρεσιακή τους μεταχείριση, καθώς και με μία σειρά άλλες πλευρές, που δεν θα έχουμε, όμως, το χρόνο να αναπτύξουμε, χωρίς βεβαίως να τις υποτιμάμε.
Πώς αντιδρά η Κυβέρνηση στις καταγγελίες αυτές; 'Αλλες φορές καλύπτεται πίσω από τη, δήθεν, ανεξαρτησία της δικαιοσύνης, ενώ στην πράξη ασκεί την πίεση, όση μπορεί, αξιοποιώντας και το ανάλογο θεσμικό πλαίσιο. 'Αλλες φορές πάλι δικαιολογεί τις αστυνομικές παρεμβάσεις στο όνομα της προστασίας της, δήθεν, έννομης τάξης ή προσπαθεί να υποβαθμίσει τα γεγονότα, χαρακτηρίζοντάς τα μεμονωμένα ή για να απαλλαγεί τις ευθύνες της διατάσσει την ένορκη διοικητική εξέταση, που παίρνουν πλέον ένα τυπικό χαρακτήρα. Και άλλες φορές πάλι αφήνονται υπονοούμενα για ύπαρξη άλλων μηχανισμών μέσα στο κράτος. Εκείνο, όμως, που είναι ηλίου φαεινότερον είναι ότι, όταν υπάρχει κράτος, δεν υπάρχει παρακράτος. Αν υπήρχε η πολιτική βούληση να παταχθούν τέτοια φαινόμενα, θα είχαν αντιμετωπιστεί αποφασιστικά και δεν θα επαναλαμβάνονταν. Το γεγονός, όμως, ότι αυτά τα περιστατικά αυταρχισμού εκδηλώνονται όλο και πιο συχνά και με ολοένα μεγαλύτερη ένταση δεν αφήνουν κανένα περιθώριο αμφιβολίας ότι βρισκόμαστε μπροστά σ'ένα καλά οργανωμένο σχέδιο, μια καλά οργανωμένη εκστρατεία, που έχει σαν στόχο να καθυποτάξει τις λαϊκές αντιδράσεις, για να περάσει ανεμπόδιστα η αντιλαϊκή πολιτική.
Η Κυβέρνηση επωμίζεται τεράστιες ευθύνες για τον ολισθηρό και επικίνδυνο κατήφορο, που συνειδητά επέλεξε με την καλλιέργεια κλίματος τρομοκρατίας, για την υλοποίηση των αντιλαϊκών της σχεδίων.
'Εστω και τώρα πρέπει να αναλάβει τις ευθύνες της. Η ανοιχτή αμφισβήτηση των ατομικών και των πολιτικών δικαιωμάτων, των συνδικαλιστικών ελευθεριών δημιουργεί το έδαφος και ανοίγει δρόμους για τη γενικότερη αμφισβήτηση των δημοκρατικών κατακτήσεων του λαού μας.
Η τακτική αυτή, που άλλοτε συγκαλυμμένα και άλλοτε ανοιχτά συνδέεται με την καλλιέργεια κλίματος αντικομμουνισμού, δεν μπορεί να αφήσει κανέναν αδιάφορο. Ο λαός μας, με τις πλούσιες αγωνιστικές του παραδόσεις δεν θα μείνει απαθής, ανεξάρτητα από ιδεολογικές και πολιτικές πεποιθήσεις. Με τον αγώνα του, θα ανατρέψει και αυτά τα εμπόδια. Η Κυβέρνηση, έστω και τώρα, οφείλει να αναλάβει τις ευθύνες της.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα τέσσερις μαθητές και δύο συνοδοί-καθηγητές από το 3ο Γυμνάσιο Αμαρουσίου του Νομού Αττικής.
(Χειροκροτήματα από όλες τις πτέρυγες)
Θέλω να υπομνήσω ότι στη συνεδρίαση αυτή του κοινοβουλευτικού ελέγχου δικαιούνται να λάβουν μέρος στη συζήτηση μόνο οι επερωτώντες και οι εκπρόσωποι των κομμάτων, ένας εκπρόσωπος από κάθε κόμμα. Αυτό το λέω, για να μην παρεξηγηθεί η μη παρουσία πολλών συναδέλφων.
Ο κ. Μπούτας έχει το λόγο.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, στην επερώτησή μας αποδεικνύεται με συγκεκριμένα παραδείγματα ότι η Κυβέρνηση οδηγεί την πολιτική και κοινωνική ζωή του τόπου σε έναν επικίνδυνο, αυταρχικό κατήφορο. 
Ο συνάδελφος-εισηγητής του κόμματός μας με πολύ γλαφυρό τρόπο απέδειξε που αποσκοπεί αυτός ο αυταρχισμός. 'Αλλωστε, το ζει η κοινωνία, το ζει ο λαός μας και το καταλαβαίνει πολύ καλά, ότι αποσκοπεί αυτός ο αυταρχισμός στο να κάμψει τις αντιδράσεις, στο να κάμψει το αγωνιστικό φρόνημα των εργαζομένων, για να μην αντισταθούν, για να μην αντιδράσουν στην αντιλαϊκή και αντιαγροτική πολιτική, που εφαρμόζει η Κυβέρνηση κατ' εντολήν της Ευρωπαϊκής 'Ενωσης.
Από τη μεριά της Κυβέρνησης, παρ'όλες τις δηλώσεις του κυρίου Πρωθυπουργού ότι αφαίρεσε το βούρδουλα από τη δεξιά, έχουμε γεγονότα που μας δείχνουν ότι το βούρδουλα τον έπιασε η Κυβέρνηση του ΠΑ.ΣΟ.Κ. στα χέρια της και αρχίζει για πρώτη φορά να εφαρμόζει μεθόδους και να παίρνει αποφάσεις, που δεν ζήσαμε ούτε στο παρελθόν.
Για πρώτη φορά καταδικάζονται αγρότες για ηθική αυτουργία, για πρώτη φορά έχουμε τέτοια μαζικότητα σε δίκες αγροτών, για πρώτη φορά έχουμε μηνύσεις από τη μεριά του Ο.Σ.Ε. και από το Ταμείο Εθνικής Οδοποιϊας για αξίωση αποζημιώσεων μεγάλων ποσών από τη Συντονιστική Επιτροπή, με τις οποίες επιχειρείται η οικονομική εξόντωση. Για πρώτη φορά με τέτοια σπουδή έχουμε εφαρμογή χουντικών νόμων απαγόρευσης της κυκλοφορίας των αγροτικών μηχανημάτων στους εθνικούς δρόμους. 
Γνωρίσαμε για πρώτη φορά τον κοινωνικό αυτοματισμό, όπου καθ'υπόδειξιν της Κυβέρνησης, μετά από τις γνωστές δηλώσεις που έγιναν και στα Μέσα Μαζικής Ενημέρωσης, οι πρόεδροι των νοσοκομείων βγήκαν και είπαν ψέματα, ότι υπάρχουν προβλήματα τροφοδοσίας, φαρμάκων κλπ.
Είχαμε το γνωστό κοινωνικό αυτοματισμό από τους μικουλάρηδες, τους κάλπικους εκπροσώπους των φορτηγατζήδων. Είχαμε για πρώτη φορά συλλήψεις μελών συντονιστικών επιτροπών, όπως στη Θεσσαλονίκη και στη Βοιωτία και είχαμε για πρώτη φορά τέτοια έκταση σε καταστροφές στα αγροτικά μηχανήματα, στα τρακτέρ, για να μην πάνε να κλείσουν τους δρόμους.
Για πρώτη φορά αποκόπηκε από αστυνομικές δυνάμεις η επικοινωνία μεταξύ των νομών. Δεν ξαναέγινε αυτό. Για πρώτη φορά είχαμε "εισβολή" πέντε χιλιάδων αστυνομικών στη Θεσσαλία, λες και οι αγρότες της Θεσσαλίας ήταν οι αντίπαλοι, οι εχθροί της πατρίδας. Για πρώτη φορά είχαμε σε τέτοια έκταση -και παλιότερα υπήρχε- τη διασπορά ειδήσεων από τις επισκέψεις που έκαναν τα αστυνομικά όργανα στα χωριά, για να εκφοβίσουν τον κόσμο. Και βέβαια είχαμε -αυτό το ανέφερε και ο συνάδελφος κ. Κανταρτζής στην εισήγησή του- την παρακολούθηση από ασφαλίτες συσκέψεων και συγκεντρώσεων.
Μόλις χθες, κύριε Υπουργέ της Δημοσίας Τάξεως, ο Πρόεδρος του Εργατικού Κέντρου Καρδίτσας, ο οποίος είναι στέλεχος του ΠΑΣΟΚ, κατήγγειλε στην απεργιακή συγκέντρωση την παρακολούθηση προηγούμενης σύσκεψης από όργανα της τάξης που ήταν σε διατεταγμένη υπηρεσία.
Αυτός ο αυταρχικός κατήφορος πιστεύουμε ότι θα παρασύρει πρώτα και κύρια την Κυβέρνηση, γιατί ο λαός αυτό έδειξε και τα προηγούμενα χρόνια, στις "μαύρες" εποχές, όταν είχαμε τέτοιες καταστάσεις, ότι τους έβαζε στην πάντα.
Ολοκληρώνοντας, κύριε Πρόεδρε, θέλω να πω ότι οι ίδιοι οι εργαζόμενοι και οι αγρότες θα βρουν τον τρόπο και θα εξουδετερώσουν την όποια σπουδή δείχνεται από μεριά της Κυβέρνησης, είτε είναι αυτή στις δίκες, στις καταδίκες με τη δήμευση των μηχανημάτων είτε είναι με την τρομοκρατία καλυμμένη ή ανοικτή που προσπαθούν να εφαρμόσουν. Και βέβαια θα βάλει τον καθένα στη θέση του και ιδιαίτερα αυτούς, οι οποίοι, ενώ στα λόγια φαίνονται ότι είναι κατά της τρομοκρατίας και του αυταρχισμού, στην πράξη προχθές ψήφισαν εδώ να συνεχιστούν οι δίκες και ας πάτε να τα μαζέψετε τώρα, κύριοι της Κυβέρνησης, στα χωριά.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, κύριοι συνάδελφοι, οι προηγούμενοι ομιλητές του κόμματός μας με σαφήνεια και ακρίβεια περιέγραψαν τον αυταρχικό κατήφορο της Κυβέρνησης, τα μέτρα καταστολής που παίρνει, όπως και το θεσμικό θωράκισμα που γίνεται υπεράσπισης των μεγάλων συμφερόντων από τη μια και τρομοκράτησης των εργαζομένων από την άλλη.
Με κάθε τρόπο πρέπει να περάσετε την πολιτική της λιτότητας και των προγραμμάτων σύγκλισης. 'Οποιοι αντιστέκονται -αυτή έχει αποδειχθεί ότι είναι η φιλοσοφία σας και η πρακτική σας- πρέπει να τσακιστούν. Αγρότες, εργάτες, υπάλληλοι, μικρομεσαίοι, συνταξιούχοι, όλοι πρέπει να υποκύψουν με κάθε τρόπο στις επιλογές της Κυβέρνησης.
'Οπως και σε όλα τα νομοσχέδια αποφασίζετε και διατάζετε και όλοι οι άλλοι θα πρέπει να υπακούουν. Είναι όμως κατάσταση αυτή; Μπορεί να συνεχιστεί αυτή η ανοχή από τους εργαζόμενους που εσείς θέλετε, ντε και καλά, να εφαρμόσετε τις επιλογές της εξάρτησης και της συρρίκνωσης και του εισοδήματος, αλλά και της παραγωγικής δομής της χώρας μας;
Κυρίες και κύριοι συνάδελφοι, είναι γνωστό ότι η δημοκρατία και τα δημοκρατικά δικαιώματα των εργαζομένων, τα συνδικαλιστικά δικαιώματα που με κόπους και θυσίες κατέκτησαν οι εργαζόμενοι βρίσκονται -δυστυχώς- έξω από τις πύλες των εργοστασίων. Εκεί, δηλαδή, που οι εργαζόμενοι αφιερώνουν το 1/3 της ζωής τους, εκεί που εργάζονται και είναι πραγματικά -όπως ομολογείται από όλους- η ατμομηχανή και της ανάπτυξης, και της οικονομίας, αλλά παράλληλα και οι βαστάζοι οποιασδήποτε οικονομικής κρίσης, εκεί οι εργαζόμενοι δεν μπορούν πραγματικά να εξασκήσουν τα δημοκρατικά τους δικαιώματα, εκεί δεν μπορούν να εξασκήσουν τα συνδικαλιστικά τους δικαιώματα. 
Θα σας είναι γνωστό ότι ορισμένες επιχειρήσεις επιβάλλουν δεκάλεπτο σε όλο το προσωπικό για να πάνε το πρωί να κάνουν τις ανάγκες τους στην τουαλέτα. Συγκεκριμένη ώρα το πρωί από τις δέκα παρά δέκα έως τις δέκα ή το απόγευμα από τις τρεισήμισι έως τις τέσσερις παρά είκοσι.
Είναι γνωστό ότι σε πολλές επιχειρήσεις -αναφέρουμε και στην έκθεση, την οποία καταθέσαμε στην εισήγηση- παίρνουν αστυνομικούς, καλούν την αστυνομία να βοηθήσει όταν υπάρχει κάποια διεκδίκηση των εργαζομένων και πολλές φορές ο αστυνομικός κάνει και τον επιστάτη. Π.χ Δραγούμης.
Είναι γνωστό, ότι οι εργαζόμενοι κλείνονται, προπηλακίζονται, απειλούνται. Καλείται η αστυνομία, καλείται η νομαρχία, καλείται ο εισαγγελέας και δηλώνουν αναρμόδιοι. Πού θα πάει αυτή η κατάσταση, κύριοι;
Θέλετε να σας φέρω παραδείγματα; Χίλια δυο μπορεί κανένας να αναφέρει. Για να μην πω ακόμη, ότι εργαζόμενοι κατηγόρησαν την επιχείρηση Δραγούμης ότι έχει συστήσει συμμορία, για να αντιμετωπίσει ουσιαστικά τους εργαζόμενους. Να σας πω, ότι οι εργαζόμενοι απειλούνται καθημερινά; Να πούμε τι γίνεται στο ΜΙΝΙΟΝ, τι γίνεται στη FAΜAR του Μαρινόπουλου, τι έγινε στην Α.Ε ΕΛΛΑΣ., η οποία έκλεισε τελικά, ύστερα από τη διαθεσιμότητα που είχε τους εργαζόμενους, σε ένα μήνα; Να πούμε τι γίνεται με τους δημοσίους υπαλλήλους, οι οποίοι ουσιαστικά δεν θα μείνουν απέξω από αυτήν την τρομοκρατία, η οποία πρέπει να περάσει στους εργαζόμενους πάση θυσία κατά την πολιτική σας, όπου ο δημοσιοϋπαλληλικός κώδικας είναι ακριβώς ένα αντίγραφο αυτής της πολιτικής σας; Να πούμε για τα μέτρα ποιότητας ελέγχου που έχετε περάσει στους καθηγητές και που βρίσκονται κάτω από το έλεος του προϊσταμένου; 'Η θέλετε να αναφέρει κανένας για την τρομοκρατία που υπάρχει; Να πούμε τελικά τι έγινε με τους αγρότες που ανέφερε πολύ διεξοδικά ο συνάδελφος κ. Μπούτας; Να πούμε, κύριοι συνάδελφοι, τι γίνεται με τις επιθέσεις και τις παρακολουθήσεις που γίνονται από αστυνομικά όργανα σε διατεταγμένη υπηρεσία, σε εργατικά σωματεία, σε συνδικαλιστές; Πού το πάτε, κύριοι της Κυβέρνησης;
Είναι δυνατόν με αυτά τα μέτρα να λέτε παράλληλα, ότι ανθεί η δημοκρατία στη χώρα και να υπάρχει αυτή η τρομοκρατία; Είναι δυνατόν να ανέχεται ο ελληνικός λαός ακόμη για πολύ αυτήν την κατάσταση; Συμμαζέψτε τα, κύριοι της Κυβέρνησης. Δεν ζητάμε να έχουν κάποια ιδιαίτερη μεταχείριση οι εργαζόμενοι, όμως, πρέπει να έχουν και το σεβασμό που απαιτείται και ακριβώς την ίδια μεταχείριση που δείχνετε στα αφεντικά σας και σ' αυτούς που ουσιαστικά καθορίζουν την πολιτική σας. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, θέλω να σας γνωρίσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα πέντε μαθητές και δύο συνοδοί καθηγητές από το 3ο Γυμνάσιο Αμαρουσίου του Νομού Αττικής, Β' Τμήμα.
(Χειροκροτήματα απ' όλες τις πτέρυγες)
Ο κ. Κόρακας έχει το λόγο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, όπως διαβάσατε στην επερώτησή μας και ακούσατε τους εισηγητές μας, εμείς καταθέσαμε τη σημερινή επερώτηση, γιατί νομίζουμε ότι τα πράγματα έχουν φθάσει αν όχι στο απροχώρητο, σε ένα σημείο που μπορεί να πει κανείς, "μέχρι εδώ και μη παρέκει".
Δεν είμαστε εμείς που έχουμε φαντασιώσεις ή βλέπουμε φαντάσματα του παρελθόντος, αλλά η Κυβέρνηση που επαναφέρει δυστυχώς τα φαντάσματα του παρελθόντος.
Θα είδατε, ότι στην επερώτησή μας δίνουμε απόλυτα συγκεκριμένα στοιχεία. Είμαστε βέβαιοι, ότι αν ήταν οι συνάδελφοι του ΠΑΣΟΚ Αντιπολίτευση, θα ήταν αυτοί πρώτοι που θα έφερναν τέτοιες ερωτήσεις και επερωτήσεις στη Βουλή.
Να ξεκινήσω από τις σχολές παραγωγής, κύριε Πρόεδρε. Είναι γεγονός ότι τόσο στη Σχολή Ευελπίδων, όσο και στη Σχολή Αστυνομικών, στη Σχολή Αστυφυλάκων, αλλά και στη Σχολή Μεσαίων Στελεχών της Αστυνομίας έχουμε ακόμη -και εντείνεται- πρωτόγονο αντικομμουνισμό, έχουν επαναπροσληφθεί καθηγητές που είχαν διωχθεί παλαιότερα, αν θυμάμαι καλά από το ίδιο το ΠΑΣΟΚ, απ' αυτές τις σχολές, γιατί διακρίνονται για τις φασιστικές, υστερικά αντικομμουνιστικές αντιλήψεις τους, όπως είναι ο Σκαλτσάς και ο Αθανασόπουλος.
Βεβαίως, είναι γεγονός ότι όλα αυτά τα κρούσματα αυταρχισμού, ξυλοδαρμών κλπ. που καταγγέλλουμε και στην επερώτησή μας, δεν μπορεί κανείς να τα αποδώσει κυρίως σε πρωτοβουλίες των αστυνομικών. Είναι κατά πως διαπαιδαγωγούνται και τι εντολές παίρνουν.
Είχα και εγώ την ευκαιρία, κύριοι Βουλευτές, -ίσως και εσείς- να αντιμετωπίσω -δεν λέω ότι είναι το γενικό, είναι ίσως εξαιρέσεις- τέτοιες περιπτώσεις συμπεριφοράς και απέναντί μου, ως Βουλευτού. Με αντιμετώπισε αστυνομικός λέγοντάς μου: "τι μ'ενδιαφέρει εμένα, ποιος είσαι;" Και όταν τον ρώτησα "ποιος τα λέει αυτά;" μου απάντησε "παίρνω εντολές από τους ανωτέρους μου".
Δηλαδή, έχουμε καταστάσεις που δεν μπορούν να μας αφήσουν αδιάφορους.
'Εχουμε τις επιχειρήσεις κατά των τσιγγάνων και των οικισμών τους, έχουμε την εν ψυχρώ εκτέλεση του τσιγγάνου Αναστασίου Μουράτη μπροστά στα μάτια του γιού του και όταν ο γιός του φώναξε "σκότωσες τον πατέρα μου", αυτός απάντησε "σκάσε, γιατί θα σε σκοτώσω και σένα". Ποιος του δίνει αυτό το δικαίωμα;
'Εχουμε δει το πως αντιμετωπίστηκαν πολλές φορές οι λαθρομετανάστες, έχουμε εκδηλώσεις ρατσισμού, ξυλοδαρμούς -τα έδειξαν και τα κανάλια- έχουμε τελευταία το φόνο του άοπλου λαθρομετανάστη, έχουμε τον ξυλοδραμό των δύο μαθητών μελών της ΚΝΕ από ομάδα αστυνομικών, έχουμε τη σύλληψη δεκατεσσάρων μελών της ΚΝΕ στο Πολυτεχνείο και χρειάστηκαν επίμονες παρεμβάσεις για να αφεθούν ελεύθεροι, ενώ ήταν καθαρό ότι ήταν της ΚΝΕ και δεν είχαν σχέση με αυτά που φοβόταν η Κυβέρνηση. 'Εχουμε επίσης ξυλοδαρμό δημοσιογράφων στις 7/2/97, για να μην καταγράψουν την επίθεση δολιοφθοράς κατά των τρακτέρ από την πλευρά των αστυνομικών.
Και διερωτάται κανείς, αφού ήταν σωστό, γιατί δεν αφήσατε να το δείξει η τηλεόραση στον ελληνικό λαό; 
Στις 22/7/97 έχουμε άνδρες της ομάδας Μ4 με πολιτικά που εισήλθαν στο συρμό του ηλεκτρικού στην Πλατεία Βικτωρίας, σπέρνοντας τον πανικό σε επιβάτες, δήθεν αναζητώντας Αλβανούς. Στις 29/9/97 έχουμε την αστυνομική επιχείρηση για να διαλύσει ουσιαστικά συγκέντρωση του ΚΚΕ για τον "ΚΑΠΟΔΙΣΤΡΙΑ". Από την άλλη κάνουν πλάτες οι αστυνομικοί στην εργοδοσία, όταν τρομοκρατεί τους εργαζόμενους απεργούς, απαγορεύει την είσοδο των συνδικαλιστών στους τόπους δουλειάς. Και αυτά με την ανοχή και την αποδοχή της αστυνομίας. 'Εχουμε επίσης τα κρούσματα στη ΦΑΜΑΡ, ΜΙΝΙΟΝ και αλλού.
'Εχουμε τις φοβερές -δεν ξέρω πώς να τις χαρακτηρίσω- επιθέσεις των ΜΑΤ, των βατραχανθρώπων και του Λιμενικού κατά των απεργών ναυτεργατών. 'Ετυχε να βρεθώ και εγώ μάρτυρας και να υποστώ και εγώ τα ίδια. Και όταν ρώτησα τον Αρχηγό του Λιμενικού, "ποιος σου έδωσε την εντολή να χτυπήσεις;", είπε "δεν μπορώ να κάνω διαφορετικά, πιέζουν οι πλοιοκτητικές εταιρείες". Είναι ακόμα Αρχηγός στο Λιμενικό, μπορείτε να τον ρωτήσετε. Του το υπενθύμισα και προχθές, μπροστά στον κ.Σουμάκη.
Σ' όλες τις κινητοποιήσεις έχουμε μια επιβλητική παρουσία των αστυνομικών, προκλητική θα έλεγα ορισμένες φορές και επεμβάσεις. 'Εχει αποδειχθεί ότι όταν σε τέτοιες συγκεντρώσεις, πορείες εργαζομένων κλπ., δεν προκαλεί, δεν εμφανίζεται η αστυνομία, δεν έχουμε και επεισόδια.
'Εχουμε επίσης αυτήν την ειδική ομάδα που έχει δημιουργηθεί για την τάξη, ειδικές ομάδες για τη φρούρηση των συνόρων, ειδικές μονάδες για την καταστολή μέσα στις πόλεις κλπ. 'Εχουμε ακόμα τη χρησιμοποίηση και της ίδιας της Πυροσβεστικής, ως κατασταλτικό μηχανισμό.
Εμείς επιμένουμε, κύριε Πρόεδρε, ότι η Αστυνομία -για τα προβλήματα και τα δικαιώματα της οποίας παλέψαμε, παλεύουμε και θα παλεύουμε- πρέπει να περιορισθεί αποκλειστικά στο συνταγματικό ρόλο της, δηλαδή την προστασία του πολίτη από το οργανωμένο έγκλημα και τίποτε άλλο.
Βεβαίως ζητάμε άλλη μια φορά, με την ευκαιρία αυτή, να καταργηθεί το Υπουργείο Δημόσιας Τάξης, να περάσει η Αστυνομία στο Υπουργείο Εσωτερικών και το Λιμενικό και η Πυροσβεστική -ακόμα περισσότερο- να περάσουν στο Υπουργείο Εσωτερικών. 
Αυτά, κύριε Πρόεδρε, προς το παρόν.
ΠΡΟΕΔΡΕΥΩΝ (Νικόλαος Κατσαρός): Ο Υπουργός Δικαιοσύνης κ. Γιαννόπουλος έχει το λόγο.
Κύριε Υπουργέ, δικαιούσθε τριάντα λεπτά. Δεν ξέρω τι συμφωνία θα κάνετε με τον κ. Ρωμαίο. 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, είμαστε δύο Υπουργοί. Η επερώτηση αφορά δύο Υπουργεία και τα θέματα τα οποία έθεσαν οι κύριοι συνάδελφοι του Κομμουνιστικού Κόμματος Ελλάδος, είναι...
ΣΤΡΑΤΗΣ ΚΟΡΑΚΑΣ: Ας μιλήσουν, κύριε Πρόεδρε, όσο χρειάζεται.
ΠΡΟΕΔΡΕΥΩΝ (Νικόλαος Κατσαρός): Δεν ζητήσαμε τη συγκατάθεσή σας, κύριε Κόρακα.
ΣΤΡΑΤΗΣ ΚΟΡΑΚΑΣ: Εμείς συμφωνούμε.
ΠΡΟΕΔΡΕΥΩΝ (Νικόλαος Κατσαρός): Κύριε Κόρακα, σας παρακαλώ.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Εθεσαν δεκαπέντε θέματα, οι κύριοι συνάδελφοι. Δεν είναι δυνατόν να μιλήσουν μόνο για τριάντα λεπτά οι κύριοι Υπουργοί. Θα μιλήσουμε από τριάντα πέντε λεπτά ο καθένας.
ΠΡΟΕΔΡΕΥΩΝ (Νικόλαος Κατσαρός): Από τριανταπέντε λεπτά ο καθένας; Με συγχωρείτε πάρα πολύ, αλλά αν με κοντράρετε -γιατί σας ρώτησα- αυτό δεν είναι δικαίωμά σας, είναι δικαίωμα του Προεδρείου. Αυτό λέει ο Κανονισμός. Λέει ο Κανονισμός ότι εν περιπτώσει συναρμοδίων Υπουργών κατανέμεται ο χρόνος, ο οποίος δεν μπορεί να υπερβεί τα τριάντα λεπτά.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Συναρμοδίων Υπουργών όταν υπάρχουν και άλλες πολλές επερωτήσεις. Είναι μία επερώτηση, αφορά δύο Υπουργεία, χωριστά τα θέματα του ενός, χωριστά τα θέματα του άλλου. Μίλησαν οι συνάδελφοι του Κ.Κ.Ε. επί τριάντα πέντε λεπτά.
ΠΡΟΕΔΡΕΥΩΝ (Νικόλαος Κατσαρός): Εν πάση περιπτώσει, κύριε Υπουργέ, δεν έχετε δίκιο σε αυτό το οποίο λέτε. Επειδή όμως υπάρχει και το θέμα της δευτερολογίας.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εγώ θα μιλήσω τριανταπέντε λεπτά, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Τότε δεν θα δώσω το λόγο στον Υπουργό της Δημοσίας Τάξεως.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν είναι θέμα δικό σας να μην το δώσετε, είναι θέμα Κανονισμού.
ΠΡΟΕΔΡΕΥΩΝ (Νικόλαος Κατσαρός): Ακριβώς εφαρμόζοντας τον Κανονισμό...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εάν εφαρμόσετε τον Κανονισμό μονομερώς τότε να σηκωθούμε να φύγουμε, κύριε Πρόεδρε, και να μην απαντήσουμε.
ΠΡΟΕΔΡΕΥΩΝ (Νικόλαος Κατσαρός): Εφόσον θέλετε να μιλήσετε τριάντα λεπτά να σας τα δώσω.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Ο Κανονισμός λέει ο Υπουργός μιλάει τριάντα λεπτά. Και αυτές οι συγκεντρώσεις και ομαδοποιήσεις και συνενώσεις γίνονται όταν είναι πολλές επερωτήσεις διαφόρων Βουλευτών κλπ. Εδώ είναι μία του Κ.Κ.Ε. αφορά δύο Υπουργεία, είμαστε οι δύο Υπουργοί εδώ θα απαντήσουμε και οι δύο.
ΠΡΟΕΔΡΕΥΩΝ (Νικόλαος Κατσαρός): Υπάρχουν προηγούμενα επερωτήσεων που απευθύνονταν...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μα, κύριε Πρόεδρε, γιατί ανοίγετε θέμα;
ΠΡΟΕΔΡΕΥΩΝ (Νικόλαος Κατσαρός): Ο Κανονισμός είναι σαφέστατος δεν μπορεί να υπερβεί το σύνολο του χρόνου των επερωτώντων, ο οποίος είναι τριάντα λεπτά. Το λέει ευθέως. Και όταν υπάρχουν δύο Υπουργοί κατανέμεται ο χρόνος. Αυτό λέει ο Κανονισμός.
Εν πάση περιπτώσει εγώ θα δώσω σε εσάς τα τριάντα λεπτά και ο συνάδελφος ο οποίος θα με αντικαταστήσει ας ερμηνεύσει εκείνος τον Κανονισμό.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, κυρίες και κύριοι συνάδελφοι προσωπικά πιστέψτε οφείλω χάριτες στους συναδέλφους Βουλευτές του Κ.Κ.Ε. που έδωσαν την ευχέρεια να έχουμε ένα διάλογο σε σοβαρά θέματα τα οποία βάζουν, ώστε να ακουστεί και η ετέρα πλευρά. Διότι υπάρχει ένας μονόλογος με τις ερωτήσεις τους, με τις επερωτήσεις τους, με τις αποφάσεις του κόμματός τους, με τις εφημερίδες τους, ώστε να παρουσιάζεται η μία πλευρά.
Καταρχήν θέλω να πω, ότι όλα τα κράτη αλλά και το Κράτος το δικό μας έχει για τη λειτουργία του συντεταγμένα όργανα, τα οποία λειτουργούν πάνω σε συντεταγμένους κανόνες, είτε οι κανόνες αυτοί είναι το Σύνταγμα είτε είναι η ειδική νομοθεσία του Κράτους, ποινική νομοθεσία, διοικητική νομοθεσία, αστική πολιτική νομοθεσία κλπ. ώστε με τη ζωή, το διάλογο, τις υποχρεώσεις του Κράτους προς τους πολίτες, τις υποχρεώσεις των πολιτών έναντι των νόμων και του Συντάγματος, να υπάρχει μία ειρηνική διαβίωση των πολιτών, αλλά θεσπίζονται και κανόνες, οι οποίοι ορίζουν τις περιπτώσεις εκείνες που οφείλουν οι πολίτες να σέβονται, αλλά και τις περιπτώσεις εκείνες κατά τις οποίες το Κράτος το ίδιο δίδει στα συντεταγμένα όργανά του προκειμένου να εξασφαλίσει την αρμονία της κοινωνικής ζωής να λαμβάνουν μέτρα. Και έχουμε και τα δικαστήρια. Βεβαίως έχουμε το Σύνταγμα που βεβαίως το Σύνταγμα καθορίζει τη μορφή του πολιτεύματος, καθορίζει κανόνες δικαίου μεταξύ των οργάνων, καθορίζει δικαιώματα του Κράτους έναντι των πολιτών, καθορίζει και τα δικαιώματα των πολιτών έναντι του κράτους και εδώ έχουμε τα συνταγματικά δικαιώματα, δημοκρατικά δικαιώματα, ατομικά δικαιώματα, ατομικές ελευθερίες, οι οποίες προστατεύονται από το Σύνταγμα.
Θα αρχίσω με το μεγάλο θέμα που μπήκε και δυστυχώς ταλαιπωρεί το δημόσιο βίο της χώρας με το μεγάλο θέμα των αγροτικών κινητοποιήσεων, οι οποίες ξέφυγαν από το δρόμο εκείνο των μορφών εκείνων του αγώνα και επιχείρησαν και την προσβολή της έννομης τάξης και εν τέλει την κατάλυση της δημόσιας τάξης, ώστε εδώ να παρουσιαστεί η περίπτωση να κοπεί η Ελλάδα στη μέση για είκοσι μέρες.
Επίσης, η εθνική οικονομία να υποστεί τεράστιες ζημιές δισεκατομμυρίων, το κράτος να υποστεί ταπείνωση, οι πολίτες να διαμαρτύρονται με τη διακοπή της επικοινωνίας για όλες αυτές τις ημέρες και με εκείνο το φοβερό θέμα της κατάληψης των Τεμπών και της αποκοπής του κράτους σε δύο κομμάτια. Και συνέπεια όλων αυτών επαναλαμβάνω, ήταν να έχουμε τεράστιες ζημιές, να έχουμε διαμαρτυρίες των πολιτών αλλά και την αγανάκτηση και οργή των πολιτών, παραγωγικών τάξεων, εμπορευομένων, διακινητών εμπορευμάτων τροφίμων ή άλλων ειδών κλπ. Επιπλέον να έχουμε εκατόν τριάντα εννέα νταλίκες οι οποίες ανήκαν σε επιχειρήσεις ξένων κρατών που να βρίσκονται στα Τέμπη επί ημέρες και να έχω και εγώ προσωπικά στο Υπουργείο μου -που δεν είχα βεβαίως την αρμοδιότητα ούτε και την ευθύνη, άλλα υπουργεία την είχαν- τις διαμαρτυρίες έξι πρεσβευτών γιατί δεν μπορούσαν να κυκλοφορήσουν τα αυτοκίνητα υπηκόων των κρατών τους για να μεταφέρουν αγαθά κλπ.
Η κατάσταση αυτή, πρέπει οπωσδήποτε να γίνει θυμητή, δηλαδή να τη θυμηθούμε και από κει και ύστερα, αν είμαστε εμείς εκείνοι οι οποίοι ποινικοποιούμε τους αγώνες ή αν είναι οι δράστες ποινικών αδικημάτων και συγκεκριμένα "η Πανθεσσαλική Επιτροπή" των αγροτικών κινητοποιήσεων με συγκεκριμένα μέλη και στελέχη του Κομμουνιστικού Κόμματος Ελλάδας, να έχει υιοθετήσει αυτήν την εκδήλωση -ας περιοριστώ να την πω εκδήλωση- έχουμε εδώ παράβαση βασικού άρθρου του Ποινικού Κώδικα περί παρακωλύσεως συγκοινωνιών. Είναι τα άρθρα 291 και 292, το οποίο 292 ορίζει και την ποινή που είναι τουλάχιστον τριών μηνών. Ενώ το πλημέλημμα όσον αφορά το ύψος της ποινής αρχίζει από δέκα μέρες και φθάνει στα πέντε χρόνια. Για το αδίκημα αυτό ορίζεται από τον Ποινικό Κώδικα ότι η ποινή είναι τουλάχιστον τριών μηνών.
Κύριε Πρόεδρε και κύριοι συνάδελφοι, γνωρίζετε όλοι ότι έχω διατελέσει δικηγόρος επί πολλές δεκαετίες, ότι υπήρξα υπερασπιστής αγωνιστών υπερασπιζομένων τα ατομικά τους, πολιτικά τους και συνταγματικά τους δικαιώματα, δεν υπήρξε δίκη που να μην πάρω μέρος στην εποχή του αυταρχικού κράτους και της αυταρχικής νομοθεσίας.
Δεν θέλω να χαρακτηρίσω τα κόμματα που βρίσκοταν στην εξουσία, αλλά υπήρξε ένα αυταρχικό κράτος και μια αυταρχική νομοθεσία, την οποία πολεμήσαμε όλοι οι νομικοί, ιδιαίτερα η 'Ενωση Δημοκρατικών Δικηγόρων Ελλάδος, ιδιαίτερα οι δικηγορικοί σύλλογοι του κράτους, ώστε να έχουμε οπωσδήποτε υπερασπιστεί, σε ανώμαλες περιόδους, τα δικαιώματα των Ελλήνων.
Και την εποχή εκείνη γνωρίζοντας και τη δραστηριότητα των εισαγγελέων του κράτους, οι οποίοι αυτεπαγγέλτως πρέπει να δράσουν, όταν κόβεται ένας δρόμος, όταν αντιμετωπίζεται η οργή και η αγανάκτηση του κόσμου με την απάθεια της Κυβέρνησης η οποία πράγματι κράτησε την ψυχραιμία της. Πράγματι περιορίσαμε τη δραστηριότητα της Αστυνομίας και είπαμε "κάτω τα χέρια, μην προκαλέσετε και αν προκληθείτε μην απαντήσετε, μη λυθεί καμιά μύτη και έχουμε περαιτέρω προβλήματα και πέσουν οι προβοκάτορες μέσα και δεν ξέρουμε πού θα πάμε κλπ.". Και είχαμε έτσι κάπου είκοσι ημέρες τη διακοπή της Ελλάδας στη μέση με τον κ. Πατάκη να εκδίδει και διαβατήρια διελεύσεως των Τεμπών με δικαιολογία, με σφραγίδα κλπ. Και είδα και εγώ κάποιο βράδυ στην τηλεόραση το διαβατήριο εκείνο με την υπογραφή του κ. Πατάκη για να πω την άλλη μέρα, ότι εδώ έχουμε και κράτος "Πατακιστάν".
Οι συνάδελφοι του ΚΚΕ αυτά τα ξεχνάνε. Τα αποσιωπούν. Είναι δικαίωμά τους. Αλλά εγώ οφείλω να πω, ότι στις 16 Δεκεμβρίου εξέδωσα μια ανακοίνωση ως Υπουργός Δικαιοσύνης και ως νομικός. Υπήρξε, κύριε Πρόεδρε, μία επιτροπή από έξι Υπουργούς, μεταξύ των οποίων και ο Υπουργός Δικαιοσύνης και συναποφασίσαμε όλοι να μη δώσουμε την ευχέρεια σε όργανα, τα οποία καμιά φορά δεν ελέγχονται και γίνει οτιδήποτε μπορούσε να γίνει. Και μας ελοιδόρησαν, μας εχλεύασαν και μας είπαν ανίκανη κυβέρνηση και ακούσαμε τα εξ αμάξης, αλλά κρατήσαμε την ψυχραιμία μας.
Εκδόθηκε και μία ανακοίνωση, η οποία έχει ως εξής: "Οι κινητοποιήσεις αγροτικών ομάδων και μεμονωμένων αγροτών, με την κατάληψη συγκοινωνιακών οδών και συγκοινωνιακών κόμβων, είτε εθνικής είτε τοπικής σημασίας, αποτελεί ποινικό αδίκημα που προβλέπεται από το άρθρο 292 του Ποινικού Κώδικα και υπό τον τίτλο "παρακώλυση συγκοινωνιών" που ορίζει ότι: "'Οποιος με πρόθεση παρεμποδίζει τη λειτουργία κοινόχρηστης εγκατάστασης που εξυπηρετεί τη συγκοινωνία και ιδίως σιδηροδρόμου, αεροπλάνου, λεωφορείου, ταχυδρομείου, τηλεγράφου ή τηλεφώνου που προορίζεται για κοινή χρήση, τιμωρείται με φυλάκιση τριών μηνών". 
Αποτελεί -ερμηνεύω- η κατάληψη και η εμπόδιση ευθεία και μετωπική επίθεση και προσβολή της έννομης τάξης του κράτους εκ μέρους εκείνων που κόβουν την Ελλάδα στη μέση, κλείνοντας τους δρόμους.
Η επιχείρηση αυτή κατά της έννομης τάξης, της κατάληψης, δηλαδή, δημόσιων δρόμων και συγκοινωνιακών κόμβων με εμπόδια, όπως συνέβη σήμερα με τα τρακτέρ και τα αυτοκίνητα των αγροτών, περιήλθε από τις πρώτες ημέρες στα χέρια του Κ.Κ.Ε., περιήλθε η διεξαγωγή της επιχείρισης υπό την ηγεσία και την καθοδήγηση και τη διεξαγωγή της προσβολής της έννομης τάξης στα χέρια του Πολιτικού Γραφείου του Κ.Κ.Ε., με εκτελεστικά όργανα τους κυρίους Στριφτάρη, Πατάκη, Νταφούλη και Μπούτα, οι οποίοι και μόνο βγαίνουν στις τηλεοράσεις και τα ραδιόφωνα, εκφράζοντας την πολιτική γραμμή του Κ.Κ.Ε. Ο πρώτος και ο τέταρτος είναι και Βουλευτές του Κ.Κ.Ε.
"Δεν υπάρχει δικαίωμα απεργίας". Είχαμε δε μία επίθεση του Τύπου.
ΣΤΡΑΤΗΣ ΚΟΡΑΚΑΣ: Ποιανού ήταν η ανακοίνωση;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δική μου. Του Υπουργού Δικαιοσύνης, κατόπιν αποφάσεως πενταμελούς επιτροπής. 
ΝΙΚΟΛΑΟΣ ΓΚΑΤΖΗΣ: Δική σας άποψη. 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δική μου, βεβαίως.
Θα παρακαλέσω, κύριε Πρόεδρε, να μου κρατήσετε το χρόνο. Εγώ δεν έχω αντίρρηση να διακόπτουν οι συνάδελφοι.
'Ηλθε η ώρα να ακούσετε και σεις τη δική μας άποψη, κύριε συνάδελφε. Κρατήστε λίγο την ψυχραιμία σας.
ΠΡΟΕΔΡΕΥΩΝ (Νικόλαος Κατσαρός): Γι' αυτό προφανώς ζητήσατε τριάντα πέντε λεπτά, κύριε Υπουργέ. 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): "Δεν υπάρχει δικαίωμα απεργίας και μάλιστα συνταγματικό δικαίωμα -όπως διαδίδεται- στους εργοδότες και στους επαγγελματίες αυτοαπασχολούμενους στις δουλειές τους πολίτες. Δεν υπάρχει, επίσης, δικαίωμα στους αυτοαπασχολούμενους αγρότες".
Και είναι μέγα λάθος αυτό που λέγεται, αυτό που διαδίδεται, περί ασκήσεως δικαιώματος απεργίας. Είχα και τον κ. Λάμψα, παραδείγματος χάρη, το δημοσιογράφο, φιλόλογο, αρίστης πράγματι προβολής, άριστων εργασιών που έχει δώσει κλπ., να με κατηγορεί, πώς εγώ, ο Γιαννόπουλος, απαγορεύω το δικαίωμα της απεργίας στους αγρότες. Και γι' αυτό εγράφη και αυτό. 
Συνεχίζω: "Δικαίωμα το οποίο έχει μόνο ο μισθωτός, εργαζόμενος που τελεί υπό εργασιακή σχέση και εξάρτηση, όσον αφορά την εργασία και την αμοιβή του υπό κάποιον εργοδότη. Και ο αγρότης δεν έχει εργοδότη. Είναι ο ίδιος δουλευτής και εκμεταλλευτής του αγρού του. Δικαίωμα απεργίας αγροτών εναντίον εργοδοτών έχουν, αν υπήρχαν τέτοιοι εργαζόμενοι στη χώρα μας, υπό αγρότη εργοδότη. 
Οφείλουμε, λοιπόν, αυτά να τα κάνουμε λιανά και κατανοητά και να μην παραποιούνται και διαστρεβλώνονται γνωστές και απλές συνταγματικές έννοιες, ειδικότερα για την απεργία. Και αναφέρεται το άρθρο 23 του Συντάγματος τι λέγει σχετικά με την απεργία".
Κύριοι συνάδεφλοι, μιλάτε για ποινικοποίηση, ότι εμείς ποινικοποιήσαμε τις κινητοποιήσεις των αγροτών. Μιλάτε κατά διαστρέβλωση, βέβαια, των πραγμάτων και των νομικών εννοιών και των συνταγματικών ακόμη εννοιών, ότι εμείς συστήσαμε αγροτοδικεία. Εγράφη μάλιστα από την "Πανθεσσαλική" ότι ο Υπουργός Δικαιοσύνης διέταξε τους εισαγγελείς να ασκήσουν ποινικές διώξεις και τα δικαστήρια να στήνουν δίκες.
Καμία επέμβαση δεν είχαμε. Και τα έλεγα τότε, ότι θα έλθει ο καιρός που θα θυμηθείτε όλα αυτά, διότι δεν είναι ανάγκη να πει κανείς τίποτα. Είναι το καθήκον των εισαγγελέων να δράσουν. Και επειδή δρούσαν και παλιά έτσι, δεν μπορούσαν να τα αφήσουν αυτά τα πράγματα χωρίς να απαντήσουν, διότι τότε παραβαίνουν και το καθήκον τους. Και θα έλθει κάποια μέρα, είπα, να ζητάτε και παραγραφή των αδικημάτων. Και ζητάτε και επιμένετε για την παραγραφή.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Η Κυβέρνηση αρνείται να δεχθεί πρόταση παραγραφής, εάν προηγουμένως δεν διατυπωθεί μια διατύπωση αιτιολογίας. Τι θα πω εγώ, ως Υπουργός Δικαιοσύνης, που θα προτείνω την παραγραφή, για να πάρω την ψήφο του Σώματος: Διότι το ΠΑ.ΣΟ.Κ. αρνείται να δώσει παραγραφή παραδείγματος χάρη στα αδικήματα αυτά. Γιατί -το είπα- τι αιτιολογία θα έχω;
Ξέρετε τι προκάλεσε, απ' ό,τι εγώ υποπτεύομαι, τη δήμευση των τρακτέρ στα Γιάννενα; Υπάρχει αναφορά του εισαγγελέα της έδρας στον εισαγγελέα του Αρείου Πάγου, ο οποίος κατά καθήκον την υπέβαλε στο Υπουργείο Δικαιοσύνης, η οποία λέγει:
"Οι κατηγορούμενοι άσκησαν έφεση και αφέθησαν ελεύθεροι. Σας αναφέρω, τέλος, ότι οι καταδικασθέντες κατά τη ακροαματική διαδικασία δήλωσαν ότι είναι υπερήφανοι για την πράξη τους και ότι είναι έτοιμοι να την επαναλάβουν στο μέλλον όταν χρειαστεί".
Είπαν στο δικαστήριο. Ξέρετε αν αυτά λέγονται σ' ένα δικαστήριο, αν δεν προκαλείται το δικαστήριο; Εγώ δεν λέω ότι πρέπει να προκαλείται το δικαστήριο και ο δικαστής να μην κρατάει την ψυχραιμία του, αλλά να εδώ δεν την κράτησε.
Θέλω να απαντήσω σε αυτό και θέλω να απαντήσω στη δεύτερη φάση, κύριοι συνάδελφοι. 'Ερχεται η δεύτερη φάση. Η δεύτερη φάση αρχίζει από τις αρχές του Φλεβάρη. Και όταν, λοιπόν, βγαίνει η ανακοίνωση πάλι της Πανθεσσαλικής Επιτροπής η οποία ορίζει ότι "εμείς θα καταλάβουμε τους δρόμους", βγαίνει άλλη μία ανακοίνωση από το Υπουργείο Δικαιοσύνης. Υπενθυμίζω αυτά. Λέω, κοιτάξτε μην έχουμε πάλι τα ίδια. Και είχαμε πάλι τα ίδια. Και έγιναν οι κινητοποιήσεις και απλώθηκαν τα τρακτέρ σε όλη τη Θεσσαλία κλπ. Πάλι την ψυχραιμία κράτησε η επιτροπή, πάλι να μη λυθεί μύτη. Και όταν ο επιτελάρχης του αγώνα, ο αγαπητός συνάδελφος κ. Μπούτας, με τα στρατεύματά του εκεί, έβαλε και μία σημαία...
ΕΥΑΓΓΕΛΟΣ ΜΠΟΥΤΑΣ: ... σημαία κόκκινη ή πράσινη;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης) ...έφυγε από το Δομοκό και πήγε τα τρακτέρ στα Τέμπη, τα παρέταξε στην ευθεία γραμμή, ώστε την επομένη να πουν "κεφαλή αριστερά", δηλαδή να κλείσουν το δρόμο. Μαζεύτηκαν όλα εκεί και η αστυνομία κατά καθήκον ξεφούσκωσε τα λάστιχα. Τα ξεφούσκωσε, γιατί όπως ήταν απλωμένα πέντε χιλιάδες τρακτέρ -ίσως ήταν και λιγότερα- και δύο χιλιόμετρα δρόμος είναι εκείνος που εφάπτεται του εδάφους και δεν μπορούσε βέβαια να γίνει κάποια ασφάλεια ή άμυνα εκεί επί του εδάφους. Τότε η αστυνομία πολύ καλά πράξασα, ξεφούσκωσε τα λάστιχα. Και βγήκα μάλιστα και είπα λίαν ορθώς, λίαν αξιεπαίνως και λίαν επιτυχώς εφήρμοσε η αστυνομία το μέτρο της αδρανοποίησης ή της ακινητοποίησης των ελκιστήρων, εκείνων των μέσων που μ' αυτά διαπράττεται το αδίκημα της καταλήψεως των συγκοινωνιών. Και αυτό γιατί έπρεπε να δοθεί μία απάντηση σε αυτά και στον κόσμο ο οποίος διεμαρτύρετο, γιατί με τη δεύτερη φάση πλέον τα πράγματα χειροτέρευαν.
Και για να κλείσουμε με αυτό το θέμα της ποινικοποίησης των αγροτικών κινητοποιήσεων. Δεν πρόκειται περί ποινικοποίησης, πρόκειται αυστηρώς καθ' ορολογίαν επιβολής του νόμου. Δεν είπαμε εμείς ότι επιβάλλεται το κράτος του νόμου. Το κράτος ευρισκόμενο εν αμύνη και αφού χρησιμοποίησε όλα τα μέσα και όλα τα μέτρα, δεν λέω πως οι αγρότες δεν είχαν προβλήματα, οι ίδιοι αναγνωρίσαμε ότι υπήρχαν προβλήματα. Ο τρόπος όμως της διεκδικήσεως υπερέβη, κύριοι συνάδελφοι, τα εσκαμμένα και να μη μιλάτε για εφαρμογή χουντικών νόμων. 'Οσοι νόμοι είναι καλοί, τους κράτησε το κράτος. Και να μη λέτε ότι αυτά δεν τα έκανε ούτε η χούντα, και να μη μιλάτε εσείς ιδίως, οι οποίοι την εποχή εκείνη ήσαστε πάρα πολύ μικροί και δεν ξέρετε, πώς εμείς οι άλλοι που βρισκόμαστε στο ΠΑ.ΣΟ.Κ, αντιμετωπίσαμε τη χούντα, μεταξύ των οποίων στελεχών και δικών σας, που αντιμετώπισαν ηρωϊκά τη χούντα, τα δύο κλιμάκια του ΚΚΕ που είχα τη μεγάλη τιμή να είμαι υπερασπιστής τους την εποχή εκείνη.
Μη μιλάτε, μη χρησιμοποιείται τέτοιες λέξεις. Μη μας προκαλείτε εδώ. Γιατί θα υπάρξει και αντίλογος.
Η λεγόμενη, λοιπόν, Συντονιστική Επιτροπή του θεσσαλικού κάμπου, έφθασε σε σημείο όχι μόνο να καθυβρίζει, να λασπολογεί και να συκοφαντεί, αλλά να παρουσιάζει και εμένα προσωπικά και τους άλλους από την Κυβέρνηση ότι εμείς παραβαίνουμε το Σύνταγμα, διότι δεν επιτρέπει την άσκηση των δικαιωμάτων, αν είναι συνταγματικό δικαίωμα η κατάληψη των δρόμων επί είκοσι μέρες με σπίλωση της υπόληψης και της τιμής της Ελλάδας. 
Και επειδή, λοιπόν, παράγιναν αυτές οι κινητοποιήσεις με τις καταλήψεις θα ήθελα να κάνω μία σύσταση γενική και ειδική. Ας σταματήσει η κάθε ομάδα να βγαίνει και να κλείνει το δρόμο, το σιδηρόδρομο κλπ. Εδώ κύριοι συνάδελφοι, του ΚΚΕ απείλησε η Πανθεσσαλική Επιτροπή να κλείσει και την επικοινωνία με το σιδηρόδρομο. Και το κατάφερε δύο φορές.
Και η Αστυνομία έτρεχε. Και έλεγαν "θα τον κλείσουμε εκεί αύριο". Και η Αστυνομία δεν επενέβαινε διότι έτσι είχε διαταχθεί. Να το πούμε και αυτό.
Φεύγουμε τώρα απ' εδώ. Θα αναφερθώ στη Συμφωνία του Σένγκεν. Αυτή η Συμφωνία του Σένγκεν είναι υποχρέωση της Ελλάδας εφόσον μετέχει στην Ευρωπαϊκή 'Ενωση. Και δηλώσαμε ότι μετέχουμε υπερηφάνως στη Δημοκρατική 'Ενωση, είμαστε μέσα στη Δημοκρατική 'Ενωση, υπερασπιζόμαστε σ' αυτήν τα συμφέροντα της Ελλάδας και υπερασπιζόμαστε τα εθνικά μας συμφέροντα. Δεν είναι ακριβή τα όσα λέγονται κατά της Συνθήκης Σένγκεν. Υπάρχει απάντηση, υπάρχει εγκύκλιος του Υπουργείου Δικαιοσύνης που είχε την ευθύνη του, να φέρει το νόμο αυτό στη Βουλή και να ψηφιστεί. Υπάρχει εγκύκλιος και διαβάστε την. Και αν την κατανοήσετε να μου γράψετε, γιατί και να την κατανοήσετε δεν θα το δεχθείτε.
Θα παρακαλούσα, κύριε Πρόεδρε του Κοινοβουλίου, να επιτραπεί να καταχωριστεί η δισέλιδη αυτή απάντηση. Είναι μία απάντηση η οποία έχει δοθεί στο Κομμουνιστικό Κόμμα Ελλάδας και αφορά την επεξεργασία των προσωπικών δεδομένων και την επικύρωση της Συνθήκης του Σένγκεν, η οποία μπήκε και στη Συνθήκη του 'Αμστερνταμ κλπ.
Εμείς σαν Κυβέρνηση και με τη συντριπτική πλειοψηφία της Ελληνικής Βουλής -και των δύο μεγάλων κομμάτων- είπαμε "ναι" στη Συνθήκη. Αφήστε την να εφαρμοστεί -από 1η Γενάρη εφαρμόζεται- και αν παρουσιαστεί κάποιο λάθος που τυχόν έγινε, εμείς θα είμαστε έτομοι και να συζητήσουμε και να διορθώσουμε.
Θα τελειώσω, κύριε Πρόεδρε, με τα γενικά. Ειπώθηκε, λοιπόν, εδώ ότι καταδικάστηκαν μαθητές διότι έκαναν κατάληψη των σχολείων. Κύριοι συνάδελφοι, είναι αδίκημα η κατάληψη. Είναι το αδίκημα της αυτοδικίας του Ποινικού Κώδικα. Είναι και άλλων μορφών ποινικό αδίκημα οι καταλήψεις. Εάν το κράτος ή η Κυβέρνηση ή τα όργανα είτε σιωπούν είτε ανέχονται, δεν σημαίνει με τούτο ότι δεν υπάρχει αδίκημα. Βεβαίως, δεν δώσαμε και εμείς μεγάλη σημασία όταν πρόκειται για μία εκδήλωση των μαθητών και των φοιτητών ακόμη ή των σπουδαστών, προκειμένου να ευαισθητοποιήσει κανείς την κοινή γνώμη ή να προβάλει το αίτημά του. Ας γίνει και μία πράξη παραβιάζοντας τον Ποινικό Κώδικα ή τους άλλους κανόνες δικαίου, προκειμένου, όπως είπα, ή να ευαισθητοποιήσει κανείς την κοινή γνώμη ή να προβάλει ένα αίτημα. Δεν είναι νόμιμος τρόπος η κατάληψη. Και οι υπηρεσίες και το κράτος και η Αστυνομία καμιά φορά σιωπούν, είτε ανέχονται. Δεν σημαίνει όμως, ότι δεν είναι αδίκημα. Κάποιο δικαστήριο το θεώρησε αδίκημα και κατεδίκασε τους μαθητές. Το εφετείο μπορεί να διορθώσει αυτά τα πράγματα, όπως επίσης μπορεί να διορθώσει και άλλα πράγματα αν ενώπιον του -εγώ σαν δικηγόρος ήξερα κατά ποίον τρόπο παραδείγματος χάρη έπρεπε...
ΟΡΕΣΤΗΣ ΚΟΛΟΖΩΦ: Να έκαναν δηλαδή δήλωση μετανοίας: Αυτό θέλετε να πείτε; Κακώς αγωνίστηκαν για τα δικαιώματά τους.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αφήστε τα αυτά, κύριε Κολοζώφ. Αφήστε το βιολί αυτό. Αφήστε "τη δήλωση μετανοίας" και "τον αντικομμουνισμό". Θα ξανακαταλάβετε δηλαδή το δρόμο; Εάν πείτε "ναι", παραγραφή δεν υπάρχει. Δεν είπαμε να κάνετε δήλωση μετανοίας...
ΣΤΡΑΤΗΣ ΚΟΡΑΚΑΣ: Θα βάλουμε το κεφάλι στον ντορβά.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αυτήν τη δήλωση μετανοίας την εκμεταλλεύεστε. Εγώ, κύριε Κολοζώφ, δεν έκανα δήλωση μετανοίας, δηλαδή να αποκηρύξω τον ΕΛΑΣ, το Κ.Κ.Ε. και τις παραφυάδες αυτών το 1945 και με έδιωξαν από το στρατό και με κυνηγούσαν να με δολοφονήσουν. Τουλάχιστον σ' εμένα μην τα λέτε αυτά! Και αγωνιστήκαμε ακόμη να παραμείνουν εκείνα τα αρχεία. Τα καταστρέψατε όμως, μόνοι σας τα αρχεία εκείνα τα ιστορικά, τα ηρωϊκά. 
Εγώ ως Υπουγός Εμπορικής Ναυτιλίας τα έδωσα όπως ξέρετε και τα πήραν οι αγωνιστές, επτακόσιοι τον αριθμό. Μη με προκαλείτε εμένα.
'Oμως η Κυβέρνηση είχε προαναγγείλει τη στάση της και υποστήκαμε τη χλεύη και τη λοιδορία πολλών παραγόντων και ιδιαίτερα των αγροτών της Κρήτης -γιατί αναφέρεσθε και σ'αυτά- που δεν μπορούσαν να κινήσουν τα πρώιμα προϊόντα τους γιατί είχαν αποκοπεί οι δρόμοι.
Μη μιλάτε, λοιπόν, γι' αυτά σε εμάς. Από εδώ και πέρα, ο δρόμος για τον καθένα είναι όπως τον επιλέγει. Και ας κάνει ό,τι νομίζει.
Για το σύστημα Σένγκεν, κύριε Πρόεδρε, θα παρακαλέσω να δεχθείτε μια απάντηση δύο-τριών σελίδων για τα Πρακτικά. Είναι μια απάντηση σε αναφορά συναδέλφων του Κομμουνιστικού Κόμματος. Υπάρχει βέβαια και μια εγκύκλιος είναι όμως πολυσέλιδη και δεν μπορώ να τη δώσω για τα Πρακτικά. Επειδή όμως είναι το κυριότερο θέμα που εμφανίστηκε, θα παρακαλέσω να καταχωρισθεί στα Πρακτικά και η απάντηση της 'Εδρας του Δικαστηρίου στον Εισαγγελέα του Αρείου Πάγου, ο οποίος όπως είχε καθήκον, την υπέβαλε στο Υπουργείο Δικαιοσύνης. Θα το καταθέσω και αυτό στα Πρακτικά. Δεν το καταθέτω από άμυνα ή για υπεράσπιση, αλλά για να τονίσουμε ότι εμείς ορισμένα θέματα τα κουβεντιάσαμε εδώ πέρα. Και δεν ζήτησε κανείς δήλωση μετανοίας.
Μη νομίζετε όμως ότι θα βρείτε στα δικαστήρια την καθ' υμάς δικαίωση, εάν πάτε με αυτήν τη θέση. Τα έχω ζήσει τα δικαστήρια. Τα ζήσαμε τα δικαστήρια και στα στρατοδικεία ακόμα. Και εκεί που θέλαμε να πούμε "είσθε σφετεριστές της εξουσίας, εμείς είμαστε οι αγωνιστές για την αποκατάσταση του Συντάγματος", δεν τα λέγαμε έτσι. Λέγαμε, "κύριοι στρατοδίκες, βεβαίως αντιλαμβανόμεθα τη δοκιμασία της ψυχής σας, που από τη μια μεριά εσείς στηρίζετε το στρατιωτικό καθεστώς και από την άλλη είσθε δικαστές για να δικάσετε πολιτικούς σας αντιπάλους". Και με τον τρόπο που το λέγαμε, το εδέχοντο και είναι περασμένα στα Πρακτικά. Αλλά εάν σηκώνεται ένας στο δικαστήριο, έτσι όπως το έκανε ένας στον Εισαγγελέα του Δικαστηρίου όπως πληροφορήθηκα και λέει "εμείς θα το ξανακάνουμε, κύριε Πρόεδρε, και δεν μας πτοούν αυτά", ο Πρόεδρος βέβαια, πρέπει να κρατήσει την ψυχραιμία του.
Εγώ θα πρέπει να σας πω ότι ως νομικός δεν συμφωνώ με τη δήμευση. Πράγματι, είναι ένα εργαλείο που χρησιμοποιήθηκε ως μέσον ακριβώς για να διαπραχθεί το αδίκημα, αλλά είναι πολύ βαριά αυτή η ποινή και εγώ δεν συμφωνώ.
Επειδή, κύριε Πρόεδρε, ετέθη θέμα χρόνου, είμαστε δύο επερωτώμενοι Υπουργοί και είναι πέντε συνάδελφοι του Κομμουνιστικού Κόμματος να μιλήσουν, οφείλετε να δώσετε και στους δύο τον ίδιο χρόνο. Το λέει και ο Κανονισμός της Βουλής. Ευχαριστώ.
(Στο σημείο αυτό ο Υπουργός Δικαιοσύνης κ. Ευάγγελος Γιαννόπουλος καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
"ΥΠΟΥΡΓΕΙΟ ΔΙΚΑΙΟΣΥΝΗΣ
ΥΠΟΥΡΓΟΣ
Aθήνα, 12-9-1997
Α.Π.: 379
Προς:
Τη Βουλή των Ελλήνων
Δ/νση Κοιν/κού Ελέγχου
Τμήμα Αναφορών
Κοιν.: 
Αναφέροντες Βουλευτές
Σε απάντηση της υπ' αριθμ. 6966/29-7-97 αναφοράς που κατέθεσαν στη Βουλή των Ελλήνων οι Βουλευτές κ.κ. Ο. Κολοζώφ και Χ. Αγγουράκης σχετικά με τη συμφωνία Σένγκεν και την εφαρμογή της στη χώρα μας, σας γνωρίζουμε τα ακόλουθα:
Το σύστημα Σένγκεν αποτελεί συνδυασμό διατάξεων, οι οποίες επιτρέπουν αφενός την ελεύθερη κυκλοφορία προσώπων και αγαθών μέσα στην "επικράτεια Σένγκεν" με την κατάργηση όλων των ελέγχων στα κοινά σύνορα, ενώ παράλληλα θεσπίζουν αντισταθμιστικά μέτρα, ώστε η ελευθερία κυκλοφορίας να μη δημιουργεί στους πολίτες των κρατών - μελών έλλειμμα ασφάλειας. Η βασική δομή του συστήματος στηρίζεται στην υλοποίηση και τη λειτουργία ενός ενιαίου συστήματος μετάδοσης πληροφοριών που αφορούν τις αναγκαίες καταχωρήσεις για τη συνεργασία και την ασφάλεια στον ενιαίο χώρο Σένγκεν. Τούτο επιτυγχάνεται με την ίδρυση ενός Συστήματος Πληροφοριών Σένγκεν, στο οποίο όμως δεν περιέχονται παρά ορισμένα και αυστηρά καθορισμένα στοιχεία, ήτοι καταχωρήσεις που έχουν σχέση με την πρόληψη και καταστολή αξιοποίνων πράξεων. Με ειδικές διατάξεις της Συνθήκης (άρθρο 94) απαγορεύεται ρητώς η καταχώρηση ευαίσθητων δεδομένων (όπως πολιτικές - κοινωνικές πεποιθήσεις κ.λπ).
Εξ άλλου τα θεμελιώδη ατομικά και κοινωνικά δικαιώματα των Ελλήνων πολιτών προστατεύονται από το Σύνταγμα και τους νόμους, αλλά και τις διεθνείς συμβάσεις προστασίας ανθρωπίνων δικαιωμάτων, τις οποίες έχει κυρώσει η χώρα μας και οι οποίες, σύμφωνα με το άρθρο 28 παρ. 1 του Συντάγματος, αποτελούν μέρος του εσωτερικού δικαίου και υπερισχύουν κάθε άλλης αντίθετης διάταξης νόμου.
Περαιτέρω πρόσφατα ψηφίσθηκε ο ν. 2472/97 (ΦΕΚ 50 Α) με τον οποίο εξασφαλίζεται η προστασία του ατόμου από την επεξεργασία δεδομένων προσωπικού χαρακτήρα. Με το νόμο αυτό καθιερώνεται μια σειρά εγγυήσεων για την προστασία του υποκειμένου των δεδομένων προσωπικού χαρακτήρα σε περίπτωση παράνομης ή αθέμιτης επεξεργασίας πληροφοριών που το αφορούν, με ταυτόχρονη πρόβλεψη αυστηροτάτων κυρώσεων για τους τυχόν παραβάτες. Η προστασία αυτή εξασφαλίζει τα ατομικά δικαιώματα και στην περίπτωση εφαρμογής της Συμφωνίας Σένγκεν.
Επίσης με το ν. 2472/97 ιδρύεται Αρχή Προστασίας Δεδομένων Προσωπικού Χαρακτήρα, η οποία είναι ανεξάρτητη δημόσια υπηρεσία, δεν υπόκειται σε οποιονδήποτε διοικητικό έλεγχο και αποτελείται από δικαστικούς λειτουργούς, καθηγητές Α.Ε.Ι. και προσωπικότητες εγνωσμένου κύρους και έχει ως αποστολή την εποπτεία της εφαρμογής του νόμου αυτού και άλλων ρυθμίσεων, που αφορούν την προστασία του ατόμου από την επεξεργασία δεδομένων προσωπικού χαρακτήρα.
Σε κάθε περίπτωση τόσο από τη Σύμβαση Σένγκεν όσο και από το ν. 2472/97 εξασφαλίζεται πλήρως το δικαίωμα πρόσβασης του ατόμου στο σύστημα πληροφοριών μαζί με το δικαίωμα διόρθωσης των δεδομένων που το αφορούν.
Πέρα από τα παραπάνω παραπέμπουμε και στην υπ' αριθμ. 73951/18-6-1997 Εγκύκλιό μας η οποία έχει κοινοποιηθεί σ' όλα τα Υπουργεία, Πολιτικά Κόμματα, (όπως και στο ΚΚΕ). Σ' όλα τα Δικαστήρια και τις Εισαγγελίες του Κράτους, σε εκατοντάδες κοινωνικούς φορείς και ν.π.δ.δ. καθώς και Ιδιωτικού Δικαίου, σ' όλες τις Μητροπόλεις της Εκκλησίας της Ελλάδος, τα Μοναστήρια, Ενοριακούς Ναούς της χώρας, και σε χιλιάδες Εκπαιδευτήρια, Σωματεία, συνδικαλιστικές και επαγγελματικές οργανώσεις κλπ.
Ο ΥΠΟΥΡΓΟΣ
ΕΥΑΓΓΕΛΟΣ ΓΙΑΝΝΟΠΟΥΛΟΣ"
"26/13/10/97
κος ΕΥΑΓ. ΓΙΑΝΝΟΠΟΥΛΟΣ κ. Υπουργό
ΕΛΛΗΝΙΚΗ ΔΗΜΟΚΡΑΤΙΑ
ΕΙΣΑΓΓΕΛΙΑ ΠΡΩΤΟΔΙΚΩΝ
ΑΡΤΑΣ
Αριθμ. Πρωτ. 753
ΠΡΟΣ
Τον Κο Εισαγγελέα Αρείου Πάγου
Σε εκτέλεση εντολής Σας. Σας αναφέρω ότι με την υπ' αριθμ. 4165/7-10-97 απόφαση του Τριμελούς Πλημμελειοδικείου 'Αρτας καταδικάσθηκαν οι: α) Ευστράτιος Ζαχαρία Παφύλας, β) Κωνσταντίνος Χρήστου Γείτονος και γ) Νικόλαος Γεωργίου Γιαννούλης για παρακώλυση συγκοινωνιών κατ' εξακολούθηση (άρθρ. 98 και 292 Π.Κ.) και τους επιβλήθηκε ποινή φυλάκισης 12 μηνών στον καθένα.
Με την ανωτέρω απόφαση διετάχθη κατάσχεση και δήμευση των υπ' αριθμ. 1) ΑΤΑ 8750 ΙΧΦ, 2) ΑΜ 51314 ΙΧΦ, 3) ΙΗ 1091 ΙΧΦ αυτοκινήτων, 4) ενός βαμβακοσυλλέκτη χωρίς αριθμό κυκλοφορίας χρώματος κόκκινου και 5) του ΑΜ 50313 γεωργικού ελκυστήρα κατ' εφαρμογήν των άρθρων 76 ΠΚ και 263 ΚΠΔ δεδομένου ότι οι ανωτέρω χρησιμοποίησαν τα οχήματα για την τέλεση της πράξης για την οποία κηρύχθηκαν ένοχοι.
Οι κατηγορούμενοι άσκησαν έφεση και αφέθηκαν ελεύθεροι.
Σας αναφέρω τέλος ότι οι καταδικασθέντες κατά την ακροαματική διαδικασία δήλωσαν ότι "είναι περήφανοι για την πράξη τους και ότι είναι έτοιμοι να την επαναλάβουν αν στο μέλλον χρειαστεί".
'Αρτα 9 Οκτωβρίου 1997
Ο Εισαγγελέας
Ηλίας Κολιούσης
Εισαγγελέας Πρωτοδικών").
ΠΡΟΕΔΡΕΥΩΝ (Παναγιώτης Σγουρίδης): Κύριε Ρωμαίο, θέλετε να πάρετε το λόγο τώρα ή θέλετε να εξελιχθεί η συζήτηση με τον εκπρόσωπο του Κομμουνιστικού Κόμματος και να πάρετε το λόγο μετά;
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, απ'ό,τι αντιλαμβάνομαι, θα είναι περιορισμένος ο χρόνος. Προτιμώ να συνεχιστεί η συζήτηση και να απαντήσω συνολικά, δηλαδή να πρωτολογήσω και να δευτερολογήσω μαζί, γιατί έτσι θα μπορώ να αξιολογήσω σε ποια σημεία πρέπει να απαντήσω.
ΟΡΕΣΤΗΣ ΚΟΛΟΖΩΦ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κολοζώφ, έχετε το λόγο.
ΟΡΕΣΤΗΣ ΚΟΛΟΖΩΦ: Κύριε Πρόεδρε, μπαίνει ένα θέμα διαδικασίας. 
Ο Πρόεδρος της Βουλής προηγουμένως το εξήγησε. Είναι καθαρός ο Κανονισμός σχετικά με τις επερωτήσεις. Εμείς από την αρχή είπαμε να μοιραστούν το χρόνο, ώστε να ακουστούν και οι δύο Υπουργοί. Βεβαίως και πρέπει να ακουστούν τα επιχειρήματά τους, αλλά δεν έχει θέση η λογική του κυρίου Υπουργού, ότι επειδή είναι δύο επερωτώμενοι Υπουργοί να πρέπει να μιλήσουν και οι δύο ανάλογο χρόνο. Αυτό είναι χαρακτηριστικό του τρόπου που αντιμετωπίζεται η λειτουργία της Βουλής από την Κυβέρνηση. Είναι γνωστά αυτά τα πράγματα.
Εμείς θέλουμε να ακούσουμε και τον Υπουργό Δημόσιας Τάξης. Αντιλαμβάνομαι, κύριε Υπουργέ, ότι έτσι όπως χειρίστηκε η Κυβέρνηση το θέμα του χρόνου, δεν έχετε καθόλου περιθώρια. Θα μπορούσε όμως να αξιοποιηθεί ο χρόνος της δευτερολογίας. Υπάρχει όμως και τριτολογία για τους κυρίους Υπουργούς. Να ακούσουμε με άνεση, εν πάση περιπτώσει και τον κύριο Υπουργό, γιατί είναι επερώτηση και θα πρέπει να μας απαντήσει σε όλα τα ζητήματα. Φυσικά, θα έχουν λιγότερο χρόνο στις δευτερολογίες τους και στις τριτολογίες τους. Τι να κάνουμε; Αυτός είναι ο Κανονισμός. Συχνά βρισκόμαστε και εμείς οι Βουλευτές και τα Κόμματα σε ανάλογη θέση.
ΠΡΟΕΔΡΕΥΩΝ (Παναγιώτης Σγουρίδης): Κύριε Κολοζώφ, ο Κανονισμός είναι επίσης ξεκάθαρος για τη συζήτηση των επερωτήσεων. Σας διαβάζω το άρθρο 135 παρ. 6 :" Ο συνολικός χρόνος των επερωτώντων Βουλευτών δεν θα πρέπει να καλύπτεται από το χρόνο των απαντώντων Υπουργών." Εσείς οι επερωτώντες έχετε εβδομήντα οκτώ λεπτά για πρωτολογία και δευτερολογία. Οι κοινοβουλευτικοί εκπρόσωποι των άλλων κομμάτων, που λαμβάνουν μέρος στη συζήτηση έχουν άλλα τριάντα λεπτά. Και αυτό σημαίνει ότι στο σύνολο...
ΟΡΕΣΤΗΣ ΚΟΛΟΖΩΦ: Μιλάει για τον επερωτώντα, κύριε Πρόεδρε, ο Κανονισμός. Και αυτό ακριβώς είπα ότι τον συνολικό χρόνο να το μοιράσουμε.
ΠΡΟΕΔΡΕΥΩΝ (Παναγιώτης Σγουρίδης): Εάν είναι ένας Υπουργός, ομιλεί μαζί με την τριτολογία του, συνολικά πενήντα λεπτά. Αυτό σημαίνει πως ακόμη και εάν δεν βάλουμε τους Κοινοβουλευτικούς Εκπροσώπους των άλλων κομμάτων, έχουμε εβδομήντα οκτώ λεπτά από τη μία μεριά και πενήντα λεπτά από την άλλη. 'Αρα, υπάρχει και χρόνος είκοσι οκτώ λεπτών, για να μιλήσουν, αν θέλετε, οι Υπουργοί, ώστε να μην υπερκαλύψουν τον χρόνο των άλλων.
ΟΡΕΣΤΗΣ ΚΟΛΟΖΩΦ: Επιτρέπετε, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Κολοζώφ. Εδώ όμως παρατηρώ το εξής. Χώρια του ότι από τη μια μεριά δεν καλύπτονται από την διάταξη του άρθρου 135 παρ. 6 του Κανονισμού αυτά που λέτε -κοιτάξτε το άρθρο- από την άλλη, σας διευκολύνει ο κύριος Υπουργός, λέγοντας ότι δεν θέλει να μιλήσει.
ΣΤΡΑΤΗΣ ΚΟΡΑΚΑΣ:' Οχι, κύριε Πρόεδρε!
ΠΡΟΕΔΡΕΥΩΝ (Παναγιώτης Σγουρίδης): Είπε ότι τα δέκα πέντε λεπτά της δευτερολογίας του, αυτά τα οποία δικαιούται, θα τα εξαντλήσει για να μιλήσει συνολικά.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Και δέκα λεπτά από τη δική μου πρωτολογία, γιατί μίλησα λιγότερο από τριάντα λεπτά.
ΠΡΟΕΔΡΕΥΩΝ (Παναγιώτης Σγουρίδης):'Αρα, λοιπόν, εγώ δεν μπορώ να υποχρεώσω τον κύριο Υπουργό να πάρει το λόγο και να μιλήσει.
ΟΡΕΣΤΗΣ ΚΟΛΟΖΩΦ: Κύριε Πρόεδρε, ο Κανονισμός στο συγκεκριμένο άρθρο αναφέρει επί λέξει ότι η διάρκεια της ομιλίας του Υπουργού δεν μπορεί να υπερβεί τον προβλεπόμενο συνολικό χρόνο ομιλίας όλων των Βουλευτών που ανάπτυξαν την επερώτηση...
ΠΡΟΕΔΡΕΥΩΝ (Παναγιώτης Σγουρίδης): Με την επιφύλαξη του άρθρου 97, το οποίο λέει ότι οι Υπουργοί δεν μπορούν να μιλήσουν παραπάνω από τριάντα λεπτά.
ΣΤΡΑΤΗΣ ΚΟΡΑΚΑΣ: Ο καθένας τους.
ΠΡΟΕΔΡΕΥΩΝ (Παναγιώτης Σγουρίδης): Ναι, ο καθένας τους.
'Αρα από τη μια μεριά έχουμε το χρόνο το δικό σας ο οποίος συνολικά είναι εβδομήντα οκτώ λεπτά και από την άλλη μεριά έχουμε τον κύριο Υπουργό...
ΟΡΕΣΤΗΣ ΚΟΛΟΖΩΦ: Κύριε Πρόεδρε, ανοίγετε ένα δρόμο ερμηνείας του Κανονισμού πρωτοφανή.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε να πάρετε το λόγο; Εάν δεν θέλετε, θα προχωρήσουμε.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): 'Οχι, κύριε Πρόεδρε.
ΣΤΡΑΤΗΣ ΚΟΡΑΚΑΣ: Κύριε Πρόεδρε, απαντήθηκε η μισή ερώτησή μας. Πώς θα μιλήσει ο κοινοβουλευτικός μας εκπρόσωπος; Πώς θα δευτερολογήσουμε εμείς;
ΠΡΟΕΔΡΕΥΩΝ (Παναγιώτης Σγουρίδης): Κύριε Κόρακα, μην παίρνετε το λόγο αυθαιρέτως.
ΣΤΡΑΤΗΣ ΚΟΡΑΚΑΣ: 'Ολα τα ζητήματα της επερώτησης τέθηκαν από τους Βουλευτές μας. Θέλουμε να ακούσουμε και την Κυβέρνηση.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κολοζώφ, έχετε το λόγο.
ΟΡΕΣΤΗΣ ΚΟΛΟΖΩΦ: Δεν τον εζήτησα, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Πάντως, θα μου επιτρέψετε, κύριε Πρόεδρε να σας πω, όσον αφορά την ερμηνεία του Κανονισμού -βέβαια η επερώτηση προέρχεται από τους συναδέλφους του Κομμουνιστικού Κόμματος Ελλάδας- πως το θέμα μας αφορά όλους. Φυσικά και είμαστε υπέρ του να υπάρχει οπωσδήποτε ελαστικότητα στον τρόπο με τον οποίο καθορίζεται ο χρόνος. Γιατί είναι ζήτημα ουσίας και όχι τύπου.
Πάντως, ο συνολικός χρόνος που αναφέρει ο Κανονισμός για την ανάπτυξη προκύπτει από το χρόνο που χρειάστηκαν για να αναπτύξουν την επερώτηση οι επερωτώντες Βουλευτές.
Επομένως, εκείνο το οποίο έχει σημασία, ιδίως για το πόσο θα μιλήσουν οι Υπουργοί απαντώντας, είναι ο συνολικός χρόνος που ομίλησαν οι επερωτώντες Βουλευτές. Αυτή είναι η ερμηνεία...
ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Παυλόπουλε. Για να μην υπάρχουν παρεξηγήσεις, σας λέω ότι ο συνολικός χρόνος ανάπτυξης της επερώτησης εκ μέρους των επερωτώντων Βουλευτών είναι εβδομήντα οκτώ λεπτά. Ο Υπουργός αναπτύσσει την απάντησή του στην επερώτηση, αν είναι μόνος του, σε συνολικό χρόνο πενήντα λεπτών.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, με συγχωρείτε πολύ. Ο όρος "ανάπτυξη" που αναφέρει ο Κανονισμός δεν περιλαμβάνει τις απαντήσεις που δίνονται στη συνέχεια. Ο συνολικός χρόνος που λέτε στην περίπτωση αυτή, είναι συνολικός χρόνος, σε σχέση με όλα εκείνα, τα οποία θα λεχθούν και στις δευτερολογίες και σε οτιδήποτε άλλο. 
ΠΡΟΕΔΡΕΥΩΝ (Παναγιώτης Σγουρίδης): Και πάλι, κύριε Παυλόπουλε, θα σας βάλω το χρόνο από την αρχή. Εμμένω για τον εξής λόγο. Ακόμα και αν βγάλουμε τις δευτερολογίες των Βουλευτών, πάλι ο συνολικός χρόνος ανάπτυξης της επερώτησης εκ μέρους του Κόμματος που επερωτά είναι περισσότερος του χρόνου του Υπουργού.
ΠΡΟΚΟΠΗΣ ΠΑΥΛΟΠΟΥΛΟΣ: Κατανέμετε το χρόνο μεταξύ των Υπουργών τότε.
ΠΡΟΕΔΡΕΥΩΝ (Παναγιώτης Σγουρίδης): Εγώ είπα αυτό το πράγμα. Δεν πρόκειται να δώσω στον Υπουργό περισσότερο χρόνο από όσο δικαιούται να πάρει. Είναι ξεκάθαρα πράγματα.
ΠΡΟΚΟΠΗΣ ΠΑΥΛΟΠΟΥΛΟΣ: Δεν έχει σημασία, κύριε Πρόεδρε. Επιτρέψτε μου να μπω στην ουσία, γιατί αυτό μας ενδιαφέρει.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε. Θα σας βάλω το χρόνο από την αρχή. 
ΠΡΟΚΟΠΗΣ ΠΑΥΛΟΠΟΥΛΟΣ: Η επερώτηση των συναδέλφων του Κομμουνιστικού Κόμματος Ελλάδος δίνει την ευκαιρία να εντοπίσουμε την παρέμβαση της Νέας Δημοκρατίας σε δύο σημεία. Το πρώτο σημείο αφορά τη Συνθήκη Σένγκεν και το δεύτερο το ζήτημα της ποινικής καταστολής των αγροτικών κινητοποιήσεων.
Σε ό,τι αφορά το ζήτημα της Συνθήκης Σένγκεν, η Νέα Δημοκρατία, όπως είναι γνωστό, κύριε Πρόεδρε, κυρίες και κύριοι συνάδελφοι, χωρίς βεβαίως να θέσει θέμα κομματικής πειθαρχίας -γιατί στη Νέα Δημοκρατία ιδίως σε τέτοια θέματα προέχει το ζήτημα της συνείδησης, δεν ανήκουμε στην κατηγορία όσων επιδιώκουν τη φίμωση των Βουλευτών, ιδίως για ζητήματα που έχουν σημασία για τους θεσμούς- έλαβε θέση υπέρ της επικύρωσης της Συνθήκης Σένγκεν. Αυτό βεβαίως δεν σημαίνει ότι η επικύρωση της Συνθήκης αυτής απαλλάσσει και την Κυβέρνηση και όλους εκείνους που διαδραματίζουν ρόλους στο δημόσιο βίο από την ευθύνη να θωρακίσουν τις ατομικές ελευθερίες από επεμβάσεις, ιδίως σε ό,τι αφορά την επεξεργασία των προσωπικών πληροφοριών.
Η Συνθήκη Σένγκεν δεν είναι ούτε κόλαση ούτε παράδεισος. Δεν είναι εκείνη η οποία εισάγει καινά δαιμόνια, δεν είναι εκείνη η οποία απαλλάσσει την ελληνική έννομη τάξη από την ανάγκη να θωρακίσει, όπως είπα προηγουμένως, τις ατομικές ελευθερίες.
'Εχουμε την εντύπωση ότι, αντιθέτως, η επικύρωση αυξάνει τις ευθύνες, γιατί υπάρχει ένα έλλειμμα ως προς τη νομοθεσία, που αφορά την εφαρμογή της. Πρέπει να υπάρξουν εγγυήσεις, έτσι ώστε η εφαρμογή της Συνθήκης αυτής να αποβεί επ' ωφελεία.
Αναφέρομαι σε τέσσερις παρεμβάσεις που πρέπει να γίνουν και απευθύνομαι στους κυρίους Υπουργούς και ιδίως στον κύριο Υπουργό Δικαιοσύνης, ο οποίος έχει και τη σχετική ευθύνη για το ζήτημα της λειτουργίας της σχετικής επιτροπής, η οποία έχει συσταθεί.
Το πρώτο είναι θέμα Συντάγματος. Η ευκαιρία της αναθεώρησης του Συντάγματος, κύριε Υπουργέ, παρέχει τη δυνατότητα -η Νέα Δημοκρατία έχει κάνει σχετική πρόταση- να θωρακισθεί συνταγματικά η σχετική επιτροπή και σε ό,τι αφορά τις αρμοδιότητές της και σε ό,τι αφορά τη σύστασή της, γιατί το ζήτημα είναι μείζον. 
Δεν πιστεύουμε ότι το Σύνταγμα πρέπει να γεμίσει με ανεξάρτητες διοικητικές αρχές. Ιδίως όμως σε ό,τι αφορά την προστασία του ατόμου από τις προσωπικές πληροφορίες και την επιτροπή, που εσείς πήρατε την πρωτοβουλία να συστήσετε, πρέπει να υπάρξει ρητή πρόβλεψη μέσα στο Σύνταγμα και πρέπει να γίνει δεκτή αυτή η πρόταση της Νέας Δημοκρατίας. 'Οχι γιατί προέρχεται από τη Νέα Δημοκρατία, αλλά γιατί είναι ανάγκη να υπάρξει σχετική ρύθμιση μέσα στο ίδιο το Σύνταγμα.
Εκτός από το Σύνταγμα, υπάρχει ανάγκη παρέμβασης της νομοθετικής εξουσίας, για να δώσει περισσότερες δυνατότητες στην επιτροπή. Η υποδομή αυτής της επιτροπής, λόγω του αντικειμένου το οποίο έχει, πρέπει να είναι πολύ ισχυρότερη. Θα βρεθεί μπροστά σε ένα μεγάλο όγκο δουλειάς, τον οποίο δεν θα μπορέσει πολλές φορές να φέρει εις πέρας, εάν δεν έχει την ανάλογη υποδομή. Αυτό πλέον είναι χρέος και της εκτελεστικής εξουσίας.
Εσείς ως Υπουργός Δικαιοσύνης, όσο έχετε την ευθύνη αυτού του αντικειμένου, οφείλετε και μέσα από τη νομοθετική πρωτοβουλία, αλλά και με τα μέσα, που ο ίδιος ο νόμος παρέχει, να δώσετε τη δυνατότητα υποδομής σε αυτήν την επιτροπή, ώστε να μπορέσει να λειτουργήσει απρόσκοπτα. Τέλος, είναι και θέμα δικαιοσύνης. Γιατί η δικαιοσύνη στα θέματα αυτά, ιδίως όταν υπάρχουν παραβάσεις της σχετικής νομοθεσίας, οφείλει να παρεμβαίνει αμέσως και οι αποφάσεις της να εκτελούνται.
Χρειάζεται, κύριε Υπουργέ, να λειτουργήσει η δικαιοσύνη με μεγάλη ταχύτητα στα θέματα αυτά. Αν λειτουργήσει η δικαιοσύνη με τη βραδύτητα εκείνη που τη διακρίνει -για λόγους αντικειμενικούς, όχι για λόγους υποκειμενικούς- στα άλλα θέματα, τότε πρέπει να ξέρουμε ότι οι επιπτώσεις, θα ήταν σοβαρές.
Συνοψίζοντας, σε ό,τι αφορά το πρώτο σημείο της παρέμβασης που ήθελα να κάνω, θεωρούμε ότι μετά την επικύρωση της Συνθήκης Σένγκεν από τη Βουλή των Ελλήνων και από τη στιγμή κατά την οποία αποτελεί νόμο του κράτους και κομμάτι της ελληνικής έννομης τάξης, δεν υπάρχει ζήτημα επανάπαυσης. Από εκεί και πέρα, αρχίζει ο αγώνας, ώστε η Συνθήκη αυτή να μην αποβεί σε βάρος του ατόμου, αλλά υπέρ του. Αυτό είναι δυνατόν να γίνει εφόσον υπάρξουν, επαναλαμβάνω, αυτές οι τέσσερις παρεμβάσεις: Η συνταγματική θωράκιση, η νομοθετική πρωτοβουλία, η διαρκής διοικητική παρακολούθηση του έργου της επιτροπής από πλευράς ενίσχυσης της υποδομής της και, βεβαίως, η ταχύτητα και η αποτελεσματικότητα στην απονομή δικαιοσύνης.
'Ερχομαι στο δεύτερο ζήτημα, το οποίο ήθελα να εκθέσω. Στο θέμα της ποινικής καταστολής των αγροτικών κινητοποιήσεων. Θα ήθελα στο σημείο αυτό να πω ότι η Νέα Δημοκρατία δεν υπήρξε ούτε στο παρελθόν ούτε στο παρόν, η πολιτική εκείνη δύναμη, η οποία είτε ενίσχυσε είτε επικρότησε τέτοιου είδους κινητοποιήσεις. Αντιθέτως, μάλιστα, ο πρώην Πρόεδρος της Νέας Δημοκρατίας, ήταν εκείνος ο οποίος, υποκαθιστώντας την Κυβέρνηση, η οποία δεν έδειξε την ανάλογη ευαισθησία, γιατί ο Πρωθυπουργός ηρνείτο επιμόνως να δεχθεί την εποχή εκείνη τη Συντονιστική Επιτροπή, πήγε επιτόπου ακριβώς για να εκτονώσει την κατάσταση.
Στο χώρο, επαναλαμβάνω, της Νέας Δημοκρατίας ουδέποτε στο παρελθόν και στο παρόν υπήρξαν τέτοιες περιπτώσεις, είτε ενίσχυσης είτε προάσπισης αυτών των κινητοποιήσεων. 'Αλλοι ήταν εκείνοι, οι οποίοι στο παρελθόν δίδαξαν τέτοιου είδους μεθόδους. Αλλά τι συμβαίνει στη συγκεκριμένη περίπτωση;
Θα πρέπει να δούμε το θέμα των αγροτικών κινητοποιήσεων και ιδίως της ποινικής καταστολής των αγροτικών κινητοποιήσεων με ιδιαίτερη ευαισθησία. Η Νέα Δημοκρατία ανήκει στις δυνάμεις εκείνες, οι οποίες προχθές μάλιστα εδώ στη Βουλή, ήταν υπέρ της τροπολογίας, η οποία έβαινε προς την κατεύθυνση της αποφυγής αυτής της ποινικής καταστολής, την οποία και εσείς, κύριε Υπουργέ, ιδίως σε ό,τι αφορά τη δήμευση, τη χαρακτηρίσατε υπερβολική.
Θα σας πω, όμως, ότι το θέμα των αγροτικών κινητοποιήσεων έχει μία ιδιαίτερη ευαισθησία, θα έλεγα μία ουσιαστική ιδιαιτερότητα. Η ιδιαιτερότητα είναι η εξής: Πρώτα-πρώτα είναι το γεγονός ότι στο παρελθόν οι ίδιοι αγρότες για αντίστοιχα θέματα ενισχύθηκαν και από το ΠΑ.ΣΟ.Κ. όταν ήταν στην Αντιπολίτευση, σε τέτοιου είδους μεθόδους. Να σας θυμίσω στο σημείο αυτό -και δεν νομίζω ότι παρελθοντολογώ, αλλά είναι θέμα συνέπειας- ένα συγκεκριμένο θέμα για τους αγρότες.
Θυμάστε ποια ήταν η θέση του ΠΑ.ΣΟ.Κ. στα θέματα των αγροτικών κινητοποιήσεων που οδήγησαν στην κατάληψη και στο κάψιμο της Νομαρχίας Ηρακλείου στην Κρήτη; Τι είπε στην περίπτωση εκείνη το ΠΑ.ΣΟ.Κ.; 'Ηταν ή δεν ήταν στελέχη του ΠΑ.ΣΟ.Κ. τα οποία πρωτοστάτησαν σ' αυτές τις αγροτικές κινητοποιήσεις; Γιατί την εποχή εκείνη εξωθούσατε τους αγρότες και σήμερα έρχεσθε και τους λέτε "μην κάνετε το ίδιο";
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Πόσο κράτησε αυτό;
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, το ζήτημα δεν είναι ποσοτικό, είναι ποιοτικό. Το κάψιμο ενός δημόσιου χώρου, μιας δημόσιας υπηρεσίας δεν εξαρτάται από το πόσο κρατάει. Μία φορά καίγεται. Δηλαδη, τι θέλατε να κάνετε; Να πυρπολήσετε όλο το Ηράκλειο σαν τον Νέρωνα στη Ρώμη, για να πούμε ότι υπάρχει η ανάλογη πολιτική απαξία;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν χειροκροτήσαμε το κάψιμο εμείς.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ!
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, μπορεί να μη χειροκροτήσατε το κάψιμο, αλλά υπήρχαν στελέχη που ήταν εκεί. Εν πάση περιπτώσει, χαίρομαι αν λέτε τώρα ότι ήταν λάθος της εποχής εκείνης. 
Αλλά πάντως τονίζω για μία ακόμη φορά, ότι πρέπει να δείξει ευαισθησία η Κυβέρνηση. Διότι οι αγρότες σε ανάλογες περιπτώσεις στο παρελθόν, όχι απλώς βρήκαν συμπαράσταση, αλλά βρήκαν ανθρώπους, οι οποίοι στάθηκαν μαζί τους. 'Αρα, λοιπόν, συνήθισαν σ' αυτήν τη διαδικασία και θεώρησαν ότι εάν το ξανακάνουν -σας επαναλαμβάνω ότι δεν ήταν η παράταξή μας τότε εκεί- δεν θα υπήρχε κανένα πρόβλημα. 'Αρα, υπήρχε αυτό το παρελθόν.
Επίσης, επειδή έχει ιδιαιτερότητα το αγροτικό ζήτημα, μην ξεχνάμε, κύριε Υπουργέ, κυρίες και κύριοι συνάδελφοι, ένα πράγμα.'Οτι αν οι αγρότες βρέθηκαν σ' αυτήν την κατάσταση και έκαναν αυτό τον αγώνα, δεν τον έκαναν απλώς και μόνο γιατί αυτό επέβαλε η οποιαδήποτε συνδικαλιστική τους, αν θέλετε, νοοτροπία. Οι αγρότες αποτελούν το χώρο εκείνο, ο οποίος έχει τη λιγότερη συνδικαλιστική νοοτροπία από οποιονδήποτε άλλο χώρο εργαζομένων. Το "εργαζομένων" το εννοώ υπό την ευρεία του όρου έννοια, για να μην παρεξηγηθούμε. Γιατί στο θέμα της απεργίας, που είπατε, έχετε απόλυτο δίκιο. 'Ετσι είναι τα πράγματα και νομικά κανείς δεν μπορεί να έχει αντίρρηση. Αλλά πάντως αποτελούν μία τάξη ανθρώπων, οι οποίοι, σας επαναλαμβάνω, δεν έχουν καμία συνδικαλιστική προϋπηρεσία τέτοια που να τους επιτρέπει να κάνουν τέτοιου είδους κινητοποιήσεις οργανωμένες.
Γιατί κατέβηκαν στους δρόμους; 'Ηταν θέμα απόγνωσης. H Kυβέρνησή σας αναγνώρισε προεκλογικά ότι τα αιτήματά τους κατά μεγάλο βαθμό είναι δίκαια και είπε απλώς ότι δεν υπήρχαν τα οικονομικά μέσα. Εμείς πιστεύουμε ότι υπήρχαν. Εσείς λέγατε ότι δεν υπήρχαν τα οικονομικά μέσα για να ικανοποιηθούν. Πάντως ο αγώνας τους ήταν δίκαιος. Το πρόβλημα υπάρχει.
'Εχετε να κάνετε με ανθρώπους που βρίσκονται σε απόγνωση. Δεν μπορείτε να μεταχειριζόσαστε από πλευράς ποινικής καταστολής τους ανθρώπους οι οποίοι αγωνίζονται για την επιβίωση με τους ανθρώπους εκείνους οι οποίοι απλά και μόνο κοιτάζουν να βελτιώσουν τη ζωή τους. Υπήρχε, λοιπόν, αυτό το στοιχείο απόγνωσης, το οποίο οφείλετε να λάβετε υπόψη σας. 
Υπάρχει και ένα τρίτο στοιχείο. Ως Κυβέρνηση δώσατε δείγματα γραφής και στο πρόσφατο παρελθόν αλλά και προχθές ακόμη, ότι σε άλλες περιπτώσεις δεν διστάσατε να προβείτε σε παραγραφή αδικημάτων. Ως Κυβέρνηση, και τώρα και στο παρελθόν -μη θυμίσουμε περιπτώσεις- φθάσατε να κάνετε παραγραφή ακόμη και αδικημάτων, που είχαν διαπιστωθεί ήδη με δικαστικές αποφάσεις. Να σας θυμίσω θέματα που αφορούσαν ζητήματα τύπου; Γιατί εκεί δείξατε αυτήν την ευαισθησία και εδώ δεν τη δείχνετε; 'Οπως επίσης προχθές στη Βουλή. Αλλά και στο παρελθόν, η πρώτη πράξη που έκανε η Κυβέρνηση, όταν ανέλαβε ήταν να ρυθμίσει ορισμένα ζητήματα που αφορούσαν διώξεις προσώπων, τα οποία είχαν κάνει οικονομικά εγκλήματα. Η πρώτη νομοθετική πράξη που φέρατε ως Κυβέρνηση στη Βουλή!
Δεν μπορεί στο σημείο αυτό να θεωρείτε ότι εκεί μπορούσε να υπάρξει η απαιτούμενη ευαισθησία και στα ζητήματα των αγροτών δεν μπορεί να υπάρξει. Είπατε προηγουμένως "μα καλά, αυτοί οι άνθρωποι πότε θα συνετιστούν από πλευράς ποινικού νόμου; Ο ποινικός νόμος είναι νόμος. Τι θα γίνει στην περίπτωση αυτή, αν εγώ δεχθώ ως Υπουργός να υπάρξει μία πρωτοβουλία για παραγραφή , ποιου είδους εγγύηση υπάρχει ότι αυτό δεν θα ξανασυμβεί στο μέλλον;" Δεσμευθείτε, κύριε Υπουργέ, ως Κυβέρνηση ότι είναι η τελευταία φορά που προβαίνετε σε κάτι τέτοιο. Για να είναι γνωστό αυτό. Αλλά από τη στιγμή που στο παρελθόν, πρώτον έγινε ό,τι έγινε και δεύτερον ως Κυβέρνηση σε πάμπολλες περιπτώσεις, ακόμη και για ανθρώπους που έχουν μεγάλη οικονομική άνεση, ήρθατε να πάρετε μέτρα για να τους διευκολύνετε από πλευράς ποινικής καταστολής, δείξτε τουλάχιστον την απαιτούμενη ευαισθησία στο ζήτημα των αγροτών.
Νομίζω ότι υπάρχει ακόμη πεδίο για την Κυβέρνηση να έρθει και να ρυθμίσει ορισμένα ζητήματα που αφορούν μία κοινωνική πραγματικότητα, την οποία κανείς δεν μπορεί να αγνοήσει σήμερα. Και επειδή στο παρελθόν και εσείς ο ίδιος προσωπικά, όπως είπατε, αγωνιστήκατε ως δικηγόρος για τα θέματα αυτά -και έχετε δείξει την ευαισθησία αυτή και ξέρετε τι σημαίνει αυτός ο αγώνας- νομίζω ότι με αυτήν την προειδοποίηση είναι δυνατόν η Κυβέρνηση να αλλάξει στάση και να τηρήσει μία τακτική που και σε εσάς θα επιτρέψει να έχετε τον ανάλογο κοινωνικό αντίκτυπο, αλλά και στους αγρότες να αναλογιστούν στο μέλλον τις ευθύνες τους, ως προς τον τρόπο με τον οποίο κάνουν τους αγώνες τους για τη διεκδίκηση των αιτημάτων τους. Ευχαριστώ πολύ, κύριε Πρόεδρε, για την ανοχή .
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Τετάρτης 29 Οκτωβρίου 1997.
"Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου ('Αρθρα 129 παρ.3, 130 παρ.2 &3 Καν.Βουλής)
Η με αριθμό 168/22.10.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Λεωνίδα Τζανή προς τον Υπουργό Γεωργίας, σχετικά με τη λήψη μέτρων έγκαιρης εκδίκασης των ενστάσεων των βαμβακοπαραγωγών για τη βελτίωση του μέσου όρου της στρεμματικής των παραγωγής.
2. Η με αριθμό 177/24.10.97 επίκαιρη ερώτηση του Βουλευτή της Νέας Δημοκρατίας κ. Εμμανουήλ Κεφαλογιάννη προς τον Υπουργό Μεταφορών και Επικοινωνιών, σχετικά με τις προγραμματικές συμφωνίες που έχουν συναφθεί ή πρόκειται να συναφθούν μέχρι 31.12.97 από επιχειρήσεις και οργανισμούς με το Υπουργείο Μεταφορών και Επικοινωνιών, την τήρηση των νομίμων διαδικασιών κλπ.
3. Η με αριθμό 178/24.10.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εμπορικής Ναυτιλίας, σχετικά με τις προθέσεις της Κυβέρνησης να καταργήσει τον Κανονισμό 3577/92 της Ευρωπαϊκής 'Ενωσης για την απελευθέρωση των εσωτερικών θαλάσσιων συγκοινωνιών κλπ.
4. Η με αριθμό 174/23.10.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φωτίου Κουβέλη προς τον Υπουργό Εθνικής 'Αμυνας, σχετικά με τις προθέσεις της Κυβέρνησης για ολοκλήρωση της νομοθετικής μεταρρύθμισης στον τομέα της στρατιωτικής δικαιοσύνης κλπ.
5. Η με αριθμό 171/10/23.10.97 επίκαιρη ερώτηση του Προέδρου του Δημοκρατικού Κοινωνικού Κινήματος κ. Δημητρίου Τσοβόλα προς τον κύριο Πρωθυπουργό, σχετικά με την πορεία της εκτέλεσης των μεγάλων αναπτυξιακών έργων στην περιφέρεια, αν αληθεύουν οι πληροφορίες ότι η Κυβέρνηση ζήτησε από την Ευρωπαϊκή 'Ενωση την εγκατάλειψή των κλπ.
Β. ΕΠΙΚΑΙΡΕΣ ΕΡΩΤΗΣΕΙΣ δευτέρου κύκλου ('Αρθρο 130 παρ. 2 και 3 Καν. Βουλής)
1. Η με αριθμό 180/24.10.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Θεοδώρου Στάθη προς τον Υπουργό Πολιτισμού, σχετικά με τις προθέσεις της Κυβέρνησης να χρηματοδοτήσει τα έργα μετατροπής του κτιρίου του Οργανισμού 'Υδρευσης Ηλεκτρισμού Λάρισας (Ο.Υ.Η.Λ.) σε θέατρο.
2. Η με αριθμό 172/23.10.97 επίκαιρη ερώτηση του Βουλευτή της Νέας Δημοκρατίας κ.Ιωάννη Χωματά προς τον Υπουργό Υγείας και Πρόνοιας, σχετικά με τα προβλήματα που υπάρχουν σε πολλά νοσοκομεία στη λειτουργία των αξονικών τομογράφων καθ'όλο το 24ωρο, την έλλειψη προσωπικού κλπ.
3. Η με αριθμό 179/24.10.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αποστόλου Τασούλα προς τον Υπουργό Μεταφορών και Επικοινωνιών, σχετικά με τη λήψη μέτρων επίλυσης των προβλημάτων που παρουσιάζονται στις αεροπορικές πτήσεις από και προς τα Γιάννενα.
4. Η με αριθμό 167/22.10.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ.Ευάγγελου Αποστόλου προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης για επίλυση του προβλήματος της ανέγερσης του 3ου Δημοτικού σχολείου Χαλκίδας.
5. Η με αριθμό 169/22.10.97 επίκαιρη ερώτηση της Βουλευτού του Δημοκρατικού Κοινωνικού Κινήματος κυρίας Βασιλικής Αράπη-Καραγιάννη, προς τον Υπουργό Εθνικής Παιδείας και Θρησκευμάτων, σχετικά με τα μέτρα που πρόκειται να λάβει η Κυβέρνηση, μετά την κατάργηση της επετηρίδας για να διασφαλιστούν τα δικαιώματα των αναπληρωτών εκπαιδευτών."
Ο κ. Κολοζώφ έχει το λόγο.
ΟΡΕΣΤΗΣ ΚΟΛΟΖΩΦ: Λυπάμαι γιατί η παρέμβασή μου θα είναι μισή τουλάχιστον όσον αφορά την ανταλλαγή επιχειρημάτων, αν όχι τίποτε άλλο, αλλά και ορισμένων προβληματισμών με την Κυβέρνηση. Και ειλικρινά σας λέω, κύριε Υπουργέ, ότι θα ήθελα να ακούσω τα όσα είχε να πει ο Υπουργός Δημόσιας Τάξης. Γιατί μία σειρά από ζητήματα που εμείς βάλαμε στην επερώτησή μας, αλλά έχει ασχοληθεί και τον τελευταίο καιρό αρκετά ο Τύπος, μας δημιουργούν την εντύπωση ότι υπάρχει ζήτημα που πρέπει να τραβήξει την προσοχή και της Κυβέρνησης και των πολιτικών κομμάτων της χώρας μας και των δημοκρατικών δυνάμεων.
Ο κύριος Υπουργός στην ομιλία του ήταν αποκαλυπτικός. Νομίζω πως όσα θα πω, τα θεμελίωσε εκείνος καλύτερα από εμένα. Φυσικά εμείς δεν θα ακολουθήσουμε τον κύριο Υπουργό στα ζητήματα συμπεριφοράς κατά τη διάρκεια της χούντας ή και προηγούμενα, ακόμη ο καθένας έχει την ιστορία του και είναι γνωστή σε όλους μας σε εκείνο το διάστημα πώς φέρθηκε. Εμείς θέλουμε να μείνουμε στα ζητήματα της επερώτησης και έχω να πω κυρία και κύριοι Βουλευτές ότι η Κυβέρνηση κάνει μία πολύ μεγάλη προσπάθεια ν'ανταποκριθεί σε αυτά που η ίδια ονομάζει "πρόκληση", δηλαδή, τη γρήγορη ενσωμάτωση της χώρας μας στην Ευρωπαϊκή 'Ενωση και γενικότερα στο ιμπεριαλιστικό σύστημα που οικοδομούν οι Ευρωπαίοι και οι Αμερικάνοι ιμπεριαλιστές στην περιοχή μας και που στηρίζεται στους διεθνείς οργανισμούς της Ευρωπαϊκής 'Ενωσης, του ΝΑΤΟ, της Δυτικοευρωπαϊκής 'Ενωσης. Με κάθε μέσο που έχει στη διάθεσή της, προσπαθεί να προωθήσει τα μέτρα που προβλέπουν οι συμφωνίες του Μάαστριχτ και οι κοινές πολιτικές που προκύπτουν από αυτές, για όλες τις οικονομικές, κοινωνικές και πολιτιστικές δραστηριότητες αυτής της χώρας.
Στην προσπάθειά της αυτή να επιβάλει στον ελληνικό λαό αυτήν την πολιτική που είναι έντονα αντιλαϊκή και θίγει σχεδόν όλα τα στρώματα του ελληνικού λαού, εργάτες, αγρότες, μικρομεσαίες επιχειρήσεις, η Κυβέρνηση εξάντλησε όλα τα πολιτικά μέσα που είχε στη διάθεσή της. 
'Ολος ο προπαγανδιστικός μηχανισμός, οι εφημερίδες, τα ηλεκτρονικά μέσα έχουν εξαπολύσει μία τεραστίων διαστάσεων επιχείρηση για να πεισθεί ο ελληνικός λαός ότι η Ευρωπαϊκή 'Ενωση θα μας λύσει τα προβλήματα και πως δεν υπάρχει άλλος δρόμος από την αποδοχή αυτών των επιλογών που μας επιβάλει το διευθυντήριο της Ευρωπαϊκής 'Ενωσης. Τα στελέχη του ΠΑΣΟΚ στους κρατικούς μηχανισμούς έχουν επιδοθεί σε έναn αγώνα δρόμου για να κρύψουν την πραγματική κατάσταση των εργαζομένων καλλωπίζοντας όσο τους είναι δυνατόν την πραγματικότητα που δυστυχώς όλοι ζούμε.
'Ενας μεγάλος αριθμός τεχνοκρατών επιστημόνων και καθηγητών, αναλυτών με το κύρος τους βομβαρδίζουν με επιχειρήματα τον ελληνικό λαό για να τον πείσουν για το σωστό της επιλογής. Η λέξη διάλογος δίνει και παίρνει σ' όλα τα επίπεδα. Διάλογος για τα πάντα. Πρώτα και καλύτερα τα στελέχη του ΠΑΣΟΚ σ' όλες σχεδόν τις κοινωνικές οργανώσεις πιέζουν τα συνδικάτα να πάνε προς την κατεύθυνση της συνευθύνης με τους εργοδότες, να καθορίσουν συναινετικά τους νέους κανόνες του παιχνιδιού στα ζητήματα των εργασιακών σχέσεων, της διάλυσης του ασφαλιστικού συστήματος, του ωραρίου των αποδοχών κλπ.
Αυτή η ευρύτατη δέσμη μέτρων και παρεμβάσεων συγκρούστηκε με μια πραγματικότητα που σιγά-σιγά με το πέρασμα του χρόνου σε τίποτα δεν έμοιαζε με τις υποσχέσεις, τις αναλύσεις και τις προβλέψεις που τροφοδοτούσαν με ψευδαισθήσεις τον ελληνικό λαό. Στην πικρή πραγματικότητα που άρχισε να διαμορφώνεται με αύξηση των απολύσεων, με συστηματική αφαίρεση κεκτημένων, με έντονη ανασφάλεια όχι μόνο για τους εργάτες αλλά και για όλα τα στρώματα του λαού που στην αρχή της εφαρμογής των συμφωνιών του Μάαστριχτ στήριζαν αυτήν την πολιτική όπως ήταν οι αγρότες και οι μικρομεσαίοι, δηλαδή, στην πραγματικότητα της λιτότητας των ιδιωτικοποιήσεων, της αφαίμαξης των αγροτών και των μικρομεσαίων ο ελληνικός λαός άρχισε να προβάλει αντιστάσεις που με γρήγορους ρυθμούς αγκάλιαζαν όλο και περισσότερες κατηγορίες εργαζομένων, όλο και περισσότερα στρώματα.
Μόνο τον τελευταίο χρόνο έχουμε μεγάλες κινητοποιήσεις στους αγρότες, στους εργάτες, στον τομέα της υγείας, στον τομέα της παιδείας, στους ναυτεργάτες και αλλού. Η Κυβέρνηση μπροστά σ' αυτήν την αντίσταση ένοιωσε ανίκανη να δώσει απαντήσεις στα πιεστικά ερωτήματα που έβαζαν οι εργαζόμενοι. Τρομοκρατήθηκε πως αυτή η αντίσταση θα μπορούσε να αγκαλιάσει ευρύτερα ακόμη στρώματα του λαού και να δημιουργήσει ένα ευρύτερο κίνημα απόρριψης αυτής της πολιτικής, της υποτέλειας που ασκείται σήμερα.
Αυτή η Κυβέρνηση του ΠΑΣΟΚ κατέφυγε στα ίδια δοκιμασμένα μέτρα που ακολούθησαν και προηγούμενες Κυβερνήσεις που όπως και η σημερινή εφήρμοζαν πολιτικές που ο λαός μας δεν αποδεχόταν. 'Αρχισε να ενεργοποιεί βαθμιαία τον κατασταλτικό μηχανισμό του κράτους σ' όλους τους τομείς. Φρόντισε για τη θεσμική κάλυψη της ενεργοποίησης των μηχανισμών καταστολής και δημιούργησε νέους ευρωπαϊκής εμπνεύσεως μηχανισμούς.
Περίοπτη θέση σ' αυτούς τους νόμους κατέχει η Συμφωνία Σένγκεν και φυσικά ο αντίστοιχος εσωτερικός νόμος. Δεν είναι να απορεί κανένας. Τα συζητήσαμε αυτά όταν ήρθε εδώ η Συνθήκη Σένγκεν, δηλαδή, τη σύμπλευση που υπάρχει μεταξύ ΠΑΣΟΚ και Νέας Δημοκρατίας στην υπερψήφιση αυτής της Συνθήκης και του εσωτερικού νόμου. Ιδιαίτερη μνεία πρέπει να γίνει σ' εκείνους τους νόμους, όπως ο 2429, που οι διατάξεις τους στοχεύουν στην ενίσχυση της καταστολής των διαδηλώσεων, κοινωνικών διαμαρτυριών κλπ.
Ακόμη προστέθηκε και ο νόμος για την ιδιωτική αστυνομία. Εκεί κατά τη διάρκεια της συζήτησης είχαμε επισημάνει ορισμένα πράγματα, κύριε Υπουργέ. Βλέπετε ότι έρχεται η ζωή και μας τα φέρνει μπροστά, στο πώς τελικά θα εξελιχθούν αυτές οι ιδιωτικές αστυνομίες από τους ίδιους τους εργοδότες δηλαδή, πώς θα τις αξιοποιήσουν σε παρεμβάσεις ενάντια στο συνδικαλιστικό κίνημα. Βαθμιαία άρχισαν να ενεργοποιούνται κατασταλτικοί μηχανισμοί που επί πολλά χρόνια είχαν αναστείλει τη λειτουργία τους ή είχαν διαλυθεί, όπως λέτε εσείς. Παραδείγματος χάριν άρχισε η συστηματική παρακολούθηση των συνδικαλιστικών δραστηριοτήτων ιδιαίτερα σε περιόδους όξυνσης της ταξικής πάλης και μεγάλων λαϊκών κινητοποιήσεων. Αρκετές από αυτές αποκαλύφθηκαν από τους ίδιους τους ενδιαφερόμενους και έχουν ήδη δει το φως της δημοσιότητας. Εδώ θα ήθελα να μνημονεύσω μόνο ορισμένες. 'Αλλες περιπτώσεις μνημονεύτηκαν από άλλους ομιλητές.
Και από την αρχή, κύριε Υπουργέ, ήθελα να πω το ότι ξαφνικά άρχισαν αυτά τα ζητήματα να έρχονται στο φως της δημοσιότητας έπρεπε να ανησυχήσει το Υπουργείο και την ίδια την Κυβέρνηση, εφόσον με δήλωσή του ο ίδιος ο Πρωθυπουργός προχθές επιθυμεί να αντιταχθεί σε τέτοιες καταστάσεις.
Παρακολούθηση συνεδρίασης της ΕΣΑΚ από αστυνομικό σε διατεταγμένη υπηρεσία. Δικαιολογείται το ζήτημα. 'Εχουμε ανάλογες παρακολουθήσεις το τελευταίο διάστημα σε συσκέψεις βιοτεχνικών σωματείων της Αθήνας, της Ομοσπονδίας Κλωστοϋφαντουργών, της Ομοσπονδίας Λογιστών της Αθήνας, σε σύσκεψη του εργατικού κέντρου Καρδίτσας. Αυτές είναι που βγήκαν στην δημοσιότητα, αυτές που οι ίδιοι οι εργαζόμενοι κατάφεραν να πιάσουν. Πόσες άλλες όμως δεν έπιασαν; Και εν πάση περιπτώσει έτσι ξαφνικά από μόνοι τους αυτοί οι αστυνομικοί ενήργησαν σε ένα χώρο τόσο ευρύ σε πανελλαδική κλίμακα;
Κατά τη διάρκεια των κινητοποιήσεων ενάντια στα σχέδια "KAΠΟΔΙΣΤΡΙΑΣ" παρατηρήθηκε έντονη δραστηριότητα των αστυνομικών αρχών σε χωριά της Θεσσαλίας ιδιαίτερα με σκοπό να εξακριβώσουν τις προθέσεις των αγροτών αν θα κατέβουν ή όχι στα συλλαλητήρια ενάντια στις υποχρεωτικές συνενώσεις που την περίοδο εκείνη γίνονταν στην Αθήνα.
Δεν μπορεί, κύριοι συνάδελφοι, αυτοί να κινήθηκαν μόνοι τους από ευαισθησία ή υπερβάλλοντα ζήλο. Από κάπου κατευθύνονταν και αν δεν είναι η Κυβέρνηση το κέντρο, τότε ποιο είναι, κύριε Υπουργέ;
Γελάτε, κύριε Υπουργέ, αλλά ανάλογες καταστάσεις έχετε αντιμετωπίσει και το είπατε στην ομιλία σας.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Γελάω με τον κ. Μπούτα.
ΠΡΟΕΔΡΕΥΩΝ (Παναγιώτης Σγουρίδης): Με ιδιαίτερο κώδικα επικοινωνείτε, κύριε Υπουργέ, με τον κύριο Μπούτα!
ΟΡΕΣΤΗΣ ΚΟΛΟΖΩΦ: Συγχρόνως η Κυβέρνηση προχώρησε σε μία χωρίς προηγούμενο επίθεση ενάντια στο δικαίωμα των εργαζομένων να διαδηλώνουν και να διεκδικούν τα δίκαια συμφέροντά τους. Πέρα από τη συστηματική χρήση δυνάμεων καταστολής για την υπεράσπιση των συμφερόντων των βιομηχάνων, σχεδόν σε κάθε διένεξη που παρουσιάζεται μεταξύ εργαζομένων και εργοδοτών το πιο επικίνδυνο είναι η έντονη προσπάθεια ποινικοποίησης αυτών των λαϊκών κινητοποιήσεων. 'Εχει εξαπολυθεί μία χωρίς προηγούμενο βιομηχανία μηνύσεων και δικών ενάντια στους εργαζόμενους, σχεδόν σε κάθε κινητοποίηση που παίρνει μαζικό χαρακτήρα, ύστερα από κάθε τέτοια εκδήλωση ακολουθούν μηνύσεις, δίκες, καταδίκες πολιτών που συμμετείχαν. Δεν ξέρω αν σας θυμίζει κάτι αυτό, κύριε Υπουργέ, μια και είσθε πολύ παλιός σ'αυτόν το χώρο.
'Υστερα από πολλά χρόνια έχουμε ακόμα προσπάθεια δυσφήμησης των λαϊκών κινητοποιήσεων και ενεργοποίηση της λεγόμενης σιωπηλής πλειοψηφίας ή πολιτών που δήθεν διαμαρτύρονταν για τις κινητοποιήσεις. 'Εκανε μεγάλη προσπάθεια η Κυβέρνηση για να πείσει την κοινή γνώμη να καταδικάσει μεγάλες κινητοποιήσεις, όπως αυτές των αγροτών ή των ναυτεργατών ή των εκπαιδευτικών χωρίς όμως να το πετύχει. Κάτι πήγε να καταφέρει στην αρχή, όταν έπιασε εξ απίνης την κοινή γνώμη, που έγκαιρα αντιλήφθηκε πού το πάει η Κυβέρνηση και τι θέλει να κάνει. Είδατε ότι στις τελευταίες μεγάλες κινητοποιήσεις υπήρχε ένα κίνημα αλληλεγγύης προς τους εργαζόμενους που διαμαρτύρονταν με τον τρόπο που διαμαρτύρονταν.
Επίσης, απέτυχε στην προσπάθεια να κινητοποιήσει πολίτες κατά των απεργών, εισάγοντας τη θεωρία του κοινωνικού αυτοματισμού. Πολύ "σικ" η έκφραση αυτή, κύριε Υπουργέ. 'Αλλοτε τους λέγαμε προβοκάτορες. Η προσπάθεια επίσης που στηρίχθηκε σε ορισμένους μπράβους, μάλλον εξέθεσε ακόμα περισσότερο την Κυβέρνηση, παρά τη βοήθησε. 'Ισως και αυτός να ήταν ο λόγος της παραπέρα σκλήρυνσης των κατασταλτικών μέτρων, που τώρα πλέον έχουν αποκτήσει νέα ποιότητα. 'Εχουμε μηνύσεις για ηθική αυτουργία που αποτελεί το τελευταίο σκαλί στον αυταρχικό κατήφορο της Κυβέρνησης. Πράγματι είναι αποκαλυπτικό των προθέσεών της να διαλύσει το συνδικαλιστικό κίνημα. 'Ομως δεν έφθασε ούτε αυτό το μέτρο για να κάμψει την αγωνιστικότητα των εργαζομένων. Παρότρυνε και έστρεψε δημόσιες επιχειρήσεις, όπως τον ΟΣΕ και το Ταμείο Εθνικής Οδοποιϊας να στραφούν κατά των αγροτών και να ζητήσουν αποζημιώσεις για ζημιές που υπέστησαν. Το ίδιο κάνει και με την Ολυμπιακή Αεροπορία κατηγορώντας τους απεργούς για διαφυγόντα κέρδη. Καταλαβαίνετε προς τα πού πάμε, κύριε Υπουργέ, και κατά πού σπρώχνετε την κοινωνική και πολιτική ζωή αυτής της χώρας; Είναι γνωστές οι δυσκολίες που έχετε σαν Κυβέρνηση ώστε να εφαρμοσθεί η πολιτική σας γιατί πρέπει να φθάσουμε στους εφικτούς δείκτες για όλα αυτά τα πράγματα που λέτε. Καταλαβαίνετε τι προηγούμενα δημιουργείτε σ'αυτήν τη χώρα;
Χαρακτηριστικές περιπτώσεις ποινικοποίησης των κοινωνικών αγώνων είναι, πέρα από τις μεγάλες αναμετρήσεις με τους ναυτεργάτες, τους εκπαιδευτικούς, τους αγρότες, μια σειρά άλλων μη τόσο γνωστών, που όμως δείχνει, ότι η πρακτική της Κυβέρνησης ή των μηχανισμών της -εσείς θα μας πείτε- από εδώ και πέρα όλο και πιο συχνά θα είναι η ποινικοποίηση κάθε προσπάθειας του λαού μας να καλυτερεύσει τη μοίρα του διεκδικώντας με αγώνες τα δίκια του. 
Ιανουάριος 1997. Στα δικαστήρια του Βόλου -είπε προηγουμένως ο κ. Γκατζής- δεκαοκτώ μαθητές του Β' Τεχνικού Επαγγελματικού Λυκείου και της A' ΤΕΣ του Βόλου. Δύο από αυτούς μηνύονται, στέλνονται και καταδικάζονται με ποινή φυλάκισης δέκα ημερών με αναστολή γιατί συμμετείχαν στις καταλήψεις των σχολείων τους.
Σε μια κινητοποίηση νεολαίας ξέρετε πολύ καλά τι μπορεί να συμβεί και τι μπορεί να γίνει. Το ζήτημα είναι, το πού προσανατολίζεται ο κρατικός μηχανισμός. Και όταν εσείς προσανατολίζεστε προς αυτήν την κατεύθυνση και μάλιστα και σήμερα από αυτό το Βήμα προσπαθείτε να δικαιολογήσετε σαν να μη μιλούσατε στη Βουλή αλλά σε ένα δικαστήριο, προσπαθώντας να υπερασπιστείτε κάποια υπόθεση με τον ποινικό νόμο ότι υπάρχει το αδίκημα, επομένως πρέπει να υπάρξει και η τιμωρία ...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Για τα παιδιά μίλησα.
ΟΡΕΣΤΗΣ ΚΟΛΟΖΩΦ: Για τα παιδιά μιλάω και εκεί πάνω αναφερθήκατε,
αντί να βάλετε φρένο σε αυτήν την κατάσταση. Δεν μπορεί κανένας παρά να σκεφτεί, ότι από τη στιγμή που πάτε να δικαιολογήσετε ένα πράγμα, κάπου έχετε και εσείς ευθύνη για τον προσανατολισμό που υπάρχει. Αλλιώς θα ήσασταν καταπέλτης για τις ενέργειες αυτές.
Νοέμβριος του 1996. Εισαγγελεύς Πρωτοδικών ασκεί αυτεπάγγελτη ποινική δίωξη για παράνομη βία σε βάρος συνδικαλιστών και εργατοϋπαλλήλων που συμμετείχαν στις κινητοποιήσεις για το ωράριο λειτουργίας των καταστημάτων. Δεν είναι η πρώτη φορά που γίνεται αυτό στη χώρα μας. 'Εχουμε εμπειρίες γύρω από αυτά τα ζητήματα. Εσείς μάλιστα υπερηφανεύεστε, ότι ήσασταν ένας από αυτούς που αντιτάχθηκε σε ένα τέτοιο τρόπο λειτουργίας της δικαιοσύνης.
Ο πίνακας, κύριε Υπουργέ, θα μπορούσε να είναι πολύ μεγαλύτερος. 'Εχω συλλέξει, λόγω οικονομίας του χρόνου, ορισμένες μόνο ενδεικτικές περιπτώσεις:
Ο κύριος Πρωθυπουργός προχθές, απαντώντας σε επίκαιρη ερώτηση του κόμματός μου, ειρωνεύθηκε, λέγοντας πως θέλουμε να δημιουργήσουμε εντυπώσεις μιλώντας για φαντάσματα του παρελθόντος. Σε μια προστροφή μάλιστα του λόγου του, καυχήθηκε πως δεν εμποδίζεται στη χώρα μας η διάδοση των ιδεών. Να σας πω, ότι θα αποδεχόμουν ίσως ότι αυτό μπορεί να είναι και η πρόθεση της Κυβέρνησης. Αλλά είναι έτσι; Υπάρχουν αυτές οι ανησυχίες, που πρέπει να είναι και δικές σας ανησυχίες, κύριε Υπουργέ. Πολύ φοβόμαστε πως όλο και περισσότερο η Κυβέρνηση γλυστράει όχι μόνο στη λογική της παρεμπόδισης, ελέγχοντας παραδείγματος χάρη τα μέσα ενημέρωσης και πληροφόρησης, έτσι ώστε αντίθετες απόψεις να ακούγονται όλο και λιγότερο, αλλά τιμωρεί συχνά για εκφοβισμό όσους τολμούν να διαδώσουν απόψεις που αντιστρατεύονται τη δική της άποψη.
Τρίτη, 1η Απριλίου 1997. Συνεργείο της ΚΝΕ δέχθηκε βάναυση επίθεση αστυνομικού με την απειλή περιστρόφου και οδηγήθηκαν στο τμήμα γιατί κολούσαν αφίσες αλληλεγγύης στον αλβανικό λαό. Δεν είναι η συνηθισμένη επίθεση ενάντια στην ΚΝΕ -που θα μιλήσω παρακάτω γι' αυτό- είναι η αφίσα που έδωσε αυτήν την αφορμή να πάρουν την εντολή να κυνηγήσουν το συνεργείο και μάλιστα τόσο βάναυσα.
Αρχές του Σεπτέμβρη. 'Ατομα που διαφωνούν με την ανάληψη των Ολυμπιακών Αγώνων από την Ελλάδα το 2004 συνελήφθησαν και καταδικάστηκαν, με βάση το χουντικό νόμο, γιατί μοίραζαν προκηρύξεις που διαδήλωναν την αντίθεσή τους στην επιλογή που έγινε από την Κυβέρνηση. Χαρακτηριστικό μάλιστα αυτής της περίπτωσης είναι, ότι κρατήθηκαν κρατούμενοι στο τμήμα μέχρι τη δίκη και μάλιστα με χειροπέδες τους πήγαν εκεί.
Σάββατο 27 Ιουλίου 1997. Κατά τη διάκρεια επίσκεψης του Πατριάρχη Βαρθολομαίου στη Θεσσαλονίκη, συνέλαβαν οι αρχές έξι άτομα με την κατηγορία της παράνομης αφισοκόλλησης, γιατί κολούσαν αφίσες οι οποίες με το περιεχόμενό τους καταφέρονταν ενάντια του διαλόγου της Ορθόδοξης Εκκλησίας με τον Πάπα της Ρώμης.
'Οχι ενάντια στον Πατριάρχη, ενάντια σε μια επιλογή που έκανε η Εκκλησία, που αυτήν τη στιγμή εγώ δεν κρίνω.
Τέλος θα ήθελα να αναφερθώ σε μια σειρά από ενέργειες και πρακτικές της Αστυνομίας, που κακομεταχειρίζονται και τρομοκρατούν αθώους πολίτες επειδή και μόνο στα μάτια των συγκεκριμένων αστυνομικών είναι ύποπτοι. Πολλές φορές έχω ακούσει και σας, κύριε Υπουργέ, να καυτηριάζετε τέτοιου είδους συμπεριφορές.
Θα πρέπει να πάμε λίγο παραπέρα. Η κατηγορία αυτών των πολιτών είναι πολύ μεγάλη, είναι ένα φάσμα ευρύτερο που η βίαια και σκληρή στάση της Αστυνομίας σήμερα να θεωρείται σχεδόν δεδομένη από τον ελληνικό λαό. Αρχίζει και συνηθίζει.
Ανησυχούμε, κύριε Υπουργέ, πως η συχνή χρήση κατασταλτικών μέσων που ρυθμίζουν τις σχέσεις των πολιτών με το κράτος μπορεί να έχει σαν αποτέλεσμα τον εθισμό της κοινής γνώμης σε πρακτικές καταστολής από μέρους των διωκτικών αρχών. Και αναφέρω επιγραμματικά -επειδή μου μένουν δύο λεπτά- τσιγγάνοι, μετανάστες, δημοσιογράφοι, Αλβανοί, αλλοδαποί, τα ζητήματα που προέκυψαν τώρα με τις οδικές παραβάσεις, ακόμη-ακόμη και με -και ο κύριος Υπουργός Δικαιοσύνης λέει ότι είναι αντίθετος- τη δήμευση των αγροτικών μηχανημάτων όσων παίρνουν μέρος σε κινητοποιήσεις.
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή.)
Θα κλείσω την παρέμβασή μου, κύριε Υπουργέ, με τα μέτρα που παίρνονται ενάντια στις δραστηριότητες του Κόμματός μας, του Κ.Κ.Ε. και της νεολαίας, της Κ.Ν.Ε. Τις αναφέρω μία-μία, όχι όλες, ορισμένες όμως. Ελπίζω να μου φθάσει το ένα λεπτό που έχω στη διάθεσή μου.
Δεκέμβρης 1996, αναίτια σύλληψη και ξυλοδαρμός δύο μαθητών-μελών της Κ.Ν.Ε. από ομάδα αστυνομικών. 
Επίσης σύλληψη δεκατεσσάρων μελών της Κ.Ν.Ε. μετά την εκδήλωση για την επέτειο του Πολυτεχνείου, Νοέμβρης του 1996.
Δευτέρα 29.9.97: στο χωριό Λουσικά Αχαίας ουσιαστικά διαλύεται συγκέντρωση του Κ.Κ.Ε. από την αστυνομία με πρόσχημα ότι οι αστυνομικοί κυνηγούσαν λαθρομετανάστες. Με προταγμένα τα όπλα, περνώντας μέσα από τους συγκεντρωμένους, κατάληξαν σε ένα καφενείο που ήταν παραπέρα, όπου και συνέλαβαν τον Αλβανό γιατί είχαν πληροφορίες ότι ήταν εκεί.
Δεκέμβρης 1996 στα Εξάρχεια: σύλληψη και απειλές, εξακρίβωση στοιχείων δύο μελών της Κ.Ν.Ε.
Μάιος 1997: σύλληψη, κράτηση στο Τμήμα τη νύχτα στην Ασφάλεια, αυτόφωρο, τετραμελούς συνεργείου αφισοκολλητών της Κ.Ν.Ε. στο Παγκράτι.
Μάης 1997: δίκη μέλους του κεντρικού συμβουλίου για καταλήψεις στη Θεσσαλονίκη.
Ιούνιος 1997: δίκη δέκα μελών, δύο απ'αυτά μέλη του κεντρικού συμβουλίου της Κ.Ν.Ε. για αφισοκολλήσεις.
Το 1996: δίκη και καταδίκη μέλους της Κ.Ν.Ε. για καταλήψεις στη Θεσσαλονίκη.
Φλεβάρης 1997: δίκη δύο μελών της Κ.Ν.Ε. στις Σέρρες.
Απρίλης 1997: σύλληψη και εξακρίβωση στοιχείων τεσσάρων μελών της Κ.Ν.Ε. στο Αίγιο.
Μάιος: σύλληψη, προσαγωγή τεσσάρων μελών της Κ.Ν.Ε. στο Τμήμα για αφισοκόλληση.
Ιούνης 1997: σύλληψη τεσσάρων μελών της Κ.Ν.Ε. στους Αμπελόκηπους μετά από εξόρμηση υλικού στο νυχτερινό σχολείο, επιτόπια έρευνα σωματική και ατομικών ειδών.
Τέλος- και θα κλείσω μ'αυτό την ομιλία μου, κύριε Πρόεδρε- η χθεσινή καταδίκη του γραμματέα της κομματικής οργάνωσης της Θεσσαλονίκης. Γιατί καταδικάσθηκε ο γραμματέας; Θα μου πείτε, κύριε Υπουργέ, ότι υπάρχει ο νόμος, υπάρχει παραβίαση νόμου. Γιατί καταδικάσθηκε; Γιατί συμπαραστάθηκε στις εκδηλώσεις που έκαναν πολίτες για να υπερασπισθούν ένα οικόπεδο για πράσινο. Αυτή είναι η υπόθεση. 
Τα γεγονότα είναι πολλά, κύριε Υπουργέ. Μας πείθουν ότι βρισκόμαστε μπροστά σε μία πορεία ενεργοποίησης όλων των κατασταλτικών μηχανισμών και στη βαθμιαία αύξηση αυταρχικών συμπεριφορών απ' όλους τους κατασταλτικούς μηχανισμούς του αστικού κράτους με στόχο να τρομοκρατήσουν τους 'Ελληνες πολίτες, ώστε να μην προβάλλουν αντιστάσεις στις απαιτήσεις των μονοπωλίων, να πάρουν πίσω όλες τις κοινωνικές κατακτήσεις του λαού μας και να του επιβάλλουν τους δικούς τους ληστρικούς κανόνες και θεσμούς. Εάν δεν είναι δική σας κατεύθυνση αυτή, τότε, κύριοι Υπουργοί, ψάξτε να βρείτε από ποιο κέντρο κατευθύνονται.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κολοζώφ.
'Εχει φθάσει στο Προεδρείο μια επιστολή της κ. Μαριέτας Γιαννάκου-Κουτσίκου, Βουλευτού Α' Αθήνας, διά της οποίας ζητεί ολιγοήμερη άδεια απουσίας στο εξωτερικό.
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλή ενέκρινε.
Επίσης έχει φθάσει στο Προεδρείο μια επιστολή του Προέδρου του Δημοκρατικού Κοινωνικού Κινήματος κ. Δημητρίου Τσοβόλα προς τον Πρόεδρο της Βουλής, που μας γνωστοποιεί ότι: "Με την παρούσα μου σας ενημερώνω, σύμφωνα με το άρθρο 16 παράγραφος 5 του Κανονισμού της Βουλής, ότι από σήμερα στις 24.10.1997 ο Βουλευτής Αιτωλοακαρνανίας του Δημοκρατικού Κοινωνικού Κινήματος, ο κ. Ιωάννης Καρακώστας, διαγράφεται από την Κοινοβουλευτική Ομάδα του Δημοκρατικού Κοινωνικού Κινήματος".
'Οπως έχει φθάσει η επιστολή εδώ, καταχωρίζεται αυτούσια στα Πρακτικά.
(Η επιστολή του Προέδρου του Δημοκρατικού Κοινωνικού Κινήματος έχει ως εξής:
"Αθήνα 24 Οκτωβρίου 1997
Α.Π.105
Προς
Τον Αξιότιμον κ. Πρόεδρο
της Βουλής των Ελλήνων
Κύριε Πρόεδρε,
Με την παρούσα μου σας ενημερώνω, σύμφωνα με το άρθρο 16 παρ.5 του Κανονισμού της Βουλής, ότι από σήμερα 24.10.1997 ο Βουλευτής Αιτωλοακαρνανίας του ΔΗΚΚΙ κ. Ιωάννης Καρακώστας διαγράφεται από την Κοινοβουλευτική Ομάδα του Δημοκρατικού Κοινωνικού Κινήματος.
Η διαγραφή του αποφασίσθηκε μετά τη χθεσινοβραδινή μεθοδευμένη διαφοροποίησή του από τις θέσεις του ΔΗΚΚΙ, κατά τη συζήτηση στην αρμόδια Διαρκή Κοινοβουλευτική Επιτροπή, επί της αρχής του νομοσχεδίου για την Πρωτοβάθμια Τοπική Αυτοδιοίκηση "Ι. Καποδίστριας", μείζονος πολιτικής και κοινωνικής σημασίας για το Δημοκρατικό Κοινωνικό Κίνημα και το λαό της Περιφέρειας.
Ο διαγραφείς Βουλευτής, ήδη από το Μάρτιο του 1997, ήταν ενήμερος για τις θέσεις του ΔΗΚΚΙ επί του σχεδίου "Ι.Καποδίστριας", όπως είχαν γραπτώς διατυπωθεί και διανεμηθεί προς όλα τα μέλη της Κοινοβουλευτικής Ομάδας και τα στελέχη από τον αρμόδιο Τομέα Θεσμών και Μαζικών Κινημάτων-Γραφείο Αυτοδιοίκησης του Κινήματος και ποτέ μέχρι χθες δεν εξέφρασε την οποιαδήποτε αντίρρηση προς τα καταστατικά κομματικά όργανα.
Από τα παραπάνω, σαφώς προκύπτει η μεθόδευση της διαφοροποίησής του, η οποία άλλωστε προαναγγέλθηκε δημόσια από γνωστούς κυβερνητικούς μηχανισμούς.
Με τιμή
Ο ΠΡΟΕΔΡΟΣ ΤΟΥ ΔΗΚΚΙ
ΔΗΜΗΤΡΗΣ ΤΣΟΒΟΛΑΣ")
ΠΡΟΕΔΡΕΥΩΝ (Παναγιώτης Σγουρίδης): Κύριε Ιωαννίδη, μήπως θέλετε να πάρετε το λόγο ως Κοινοβουλευτικός Εκπρόσωπος του ΠΑΣΟΚ; Αρχίζουμε να σας ψάχνουμε. Ο ένας δεν θέλει να μιλήσει, ο άλλος δεν θέλει να μιλήσει, τι να κάνουμε;
ΦΟΙΒΟΣ ΙΩΑΝΝΙΔΗΣ: Κύριε Πρόεδρε...
ΠΡΟΕΔΡΕΥΩΝ (Παναγιώτης Σγουρίδης): Δεν το είπα για σάς.
ΦΟΙΒΟΣ ΙΩΑΝΝΙΔΗΣ: Δεν έχω πρόβλημα, κύριε Πρόεδρε.
Δεν ξέρω αν θα ήθελε ο κύριος Υπουργός να πάρει το λόγο τώρα. Εγώ το χρόνο μου, αν δεν επαρκεί ο χρόνος που απομένει στον κύριο Υπουργό Δημόσιας Τάξης, θα τον παραχωρούσα, αλλά εξαρτάται από το τι θέλει ο κύριος Υπουργός κι αν υπάρξει χρόνος για δύο, τρία λεπτά στο τέλος, θα μπορούσα να μιλήσω.
ΠΡΟΕΔΡΕΥΩΝ (Παναγιώτης Σγουρίδης): Καλώς, όπως νομίζετε.
Ορίστε, κύριε Υπουργέ.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, φυσικά δεν έχω αντίρρηση και ίσως υπήρξε μία παρεξήγηση από τους συναδέλφους.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα σας δώσω δέκα λεπτά.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Απλά να καθορίσετε το χρόνο. Γιατί αν μου δώσετε συνολικά πέντε λεπτά, είπα ότι προτιμώ να είναι συνολικά στο τέλος. Αν όμως έχω τη δυνατότητα έστω δέκα λεπτά τώρα και να έχω έστω και μία δυνατότητα δύο τρία λεπτά, αν χρειαστεί, δεν θα είχα αντίρρηση.
ΠΡΟΕΔΡΕΥΩΝ (Παναγιώτης Σγουρίδης): Ούτως ή άλλως σας πιάνει αυτός ο χρόνος. Θα σας δώσω τώρα δέκα λεπτά και θα έχετε τρία τέσσερα λεπτά ως δευτερολογία.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Εντάξει, κύριε Πρόεδρε.
Κύριε Πρόεδρε, κύριοι συνάδελφοι, προσωπικά χαίρομαι γιατί έρχεται η επερώτηση. Και θα προσπαθήσω σ'αυτόν το λίγο χρόνο να αποκαταστήσω τα πράγματα. Δηλώνω εξαρχής -και θα στείλω την άλλη εβδομάδα επιστολή- ότι είμαι πρόθυμος να κάνουμε μία μεγάλη συζήτηση στην αρμόδια Διαρκή Επιτροπή για όλα τα θέματα, όχι μόνο αυτά που αναφέρονται εδώ, και τα προβλήματα της Αστυνομίας και την πολιτική που έχει το Υπουργείο στην Αστυνομία. Γιατί μόνο τότε θα έχουμε το χρόνο να συζητήσουμε όλοι μαζί και να υπάρξει πληρέστερη διαφώτιση πάνω σε αυτά τα προβλήματα.
Είναι φανερό και από την επερώτηση, αλλά και από τις αγορεύσεις των συναδέλφων, στις οποίες επαναλαμβάνονται τα ίδια στοιχεία, ότι κατεβλήθη ιδιαίτερη προσπάθεια να συλλεγούν κάποια στοιχεία από έναν ολόκληρο χρόνο -γιατί ακούσατε ότι ξεκινήσαμε από το 1996 και φθάναμε στις μέρες μας- για να θεμελιώσουν την άποψη ότι ακολουθούμε έναν κατήφορο αντιδραστικό, ότι οι δυνάμεις καταστολής δεν κάνουν τίποτα άλλο, παρά να εμποδίζουν την άσκηση συνδικαλιστικών και ατομικών δικαιωμάτων κλπ.
Για μεν τη Συνθήκη του Σένγκεν έχει αναφερθεί και ο κ.Γιαννόπουλος και δεν χρειάζεται να πω τίποτα περισσότερο, παρά μόνο να επισημάνω ότι ήδη εισαγγελείς εγκαθίστανται στο Υπουργείο Δημόσιας Τάξης και είναι αυτοί που θα ελέγχουν τα στοιχεία που θα εισάγονται στο σύστημα. Και φυσικά σε συνδυασμό με όσα είπε ο κ.Παυλόπουλος, δεν νομίζω ότι έχει αντίρρηση η Κυβέρνηση και ο Υπουργός Δικαιοσύνης και όλοι μας να λάβουμε και πρόσθετα μέτρα για την κατοχύρωση των ατομικών δικαιωμάτων, ώστε να υπάρξει απόλυτη κατοχύρωση ότι στο σύστημα Σένγκεν θα μπαίνουν ακριβώς εκείνα τα στοιχεία που προβλέπονται. Και τα στοιχεία που προβλέπονται είναι για αυτούς που διώκονται και τίποτα πέραν αυτού. Εισαγγελείς υπάρχουν, μέτρα μπορούμε να πάρουμε, όλα τα άλλα νομίζω ότι είναι επιχειρήματα τα οποία δεν αντέχουν ούτε στην πραγματικότητα ούτε στη λογική.
Θα πάρω έτσι λίγο ομαλοποιημένα τα επεισόδια που αναφέρετε. 'Ενα που προβλήθηκε ιδιαίτερα και απετέλεσε και ερώτηση προς τον Πρωθυπουργό είναι η παρουσία ενός αστυνομικού στη συνάντηση της ΕΣΑΚ.
Εμείς από την πρώτη στιγμή αποδοκιμάζουμε αυτήν την παρουσία ανεξάρτητα από το πώς έγινε. Και είναι πολύ μακράν της αλήθειας, κύριοι συνάδελφοι, τα περί λειτουργίας, συνδικαλιστικού κλπ. Δεν υπάρχουν τέτοιοι μηχανισμοί σήμερα στην Ελληνική Αστυνομία και ακριβώς για να αποφευχθούν οι οποιεσδήποτε παρεξηγήσεις, η εντολή μας είναι σαφής, σε οποιαδήποτε συγκέντρωση θα υπάρχει παρουσία της Αστυνομίας, όταν χρειάζεται και στις περισσότερες περιπτώσεις χρειάζεται, για να προστεύσουν ακριβώς αυτά.
Γνωρίζετε πολύ καλά εσείς του ΚΚΕ, πόσες φορές στις δικές σας συγκεντρώσεις, στις δικές σας διαδηλώσεις, υπεισέρχονται στοιχεία ξένα από σας και άλλοτε μεν μπορείτε και περιφρουρείτε, αλλά όταν σ' αυτές τις συγκεντρώσεις, στις διαδηλώσεις, δεν υπάρχουν μέλη σας που πράγματι έχουν τη δυνατότητα της περιφρούρησης, αλλά και άλλα, βλέπουμε πόσα επεισόδια γίνονται.
Οι εντολές μας λοιπόν είναι σαφείς, ότι όταν χρειάζεται παρουσία της Αστυνομίας, όχι μόνο θα είναι μακρά, αλλά από δω και πέρα θα είναι ένστολη. Καμία παρουσία αστυνομικού χωρίς στολή έξω από χώρους που γίνονται συγκεντρώσεις. Αυτονόητο είναι ότι δεν μπορεί να είναι μέσα, όταν μάλιστα θα είναι ένστολος.
Αναφέρετε δυο περιστατικά, όταν γίνονται χιλιάδες συγκεντρώσεις κάθε μέρα, δεκάδες συγκεντρώσεις. Αναφέρετε αυτά τα δυο περιστατικά, διότι εσείς είσθε σε θεση να τα συλλέξετε όλα όσα έχουν συμβεί. Αυτά τα δυο περιστατικά δικαιολογούν τη θεμελίωση αυτής της άποψης που υποστηρίζετε όλοι σήμερα εδώ;
Μιλάτε για παρεμπόδιση της κυκλοφορίας των ιδεών. Ποια παρεμπόδιση; Αναφέρετε δυο, τρια περιστατικά, για τις αφίσες εναντίον του Πατριάρχη. Γιατί θα έπρεπε να υπάρξουν αφίσες εναντίον του Πατριάρχη; Αναφέρετε τα φυλλάδια εναντίον των Ολυμπιακών Αγώνων. Είναι ένα περιστατικό που ίσως να μην έπρεπε να γίνει. Αναφέρετε επίσης και άλλο ένα, δηλαδή τρεις μόνο περιπτώσεις σε έναν ολόκληρο χρόνο. Η μια αφορά τον Πατριάρχη και οι άλλες δυο τους Ολυμπιακούς Αγώνες.
Δεν αναφέρεται όμως καμια απολύτως περίπτωση εδώ, εκτός από κάποιες αφίσες σχετικά με το ότι παρεμποδίστηκε η αφισοκόλληση ή η κυκλοφορία φυλλαδίων κομμάτων, οργανώσεων. Γυρίστε τους τοίχους, υποθέτω ότι κυκλοφορείτε στην Αθήνα, κυκλοφορείτε στα πανεπιστήμια. 'Ολοι οι τοίχοι είναι γεμάτοι αφίσες πολιτικές και άλλες. Κυκλοφορούν φυλλάδια. Με τρια περιστατικά σε έναν ολόκληρο χρόνο θα θεμελιώσετε την άποψη ότι θεμελιώνουμε ένα κράτος καταστολής, ένα κράτος αντιδημοκρατικό και κυνηγάμε τις ιδέες; 'Οχι βέβαια, δεν στέκει στη λογική.
Αναφέρετε επίσης την περίφημη αυτή ιστορία για το τρένο. Σας έχουμε απαντήσει στη Βουλή, σας έχουμε δώσει τα στοιχεία. Η αστυνομία κυνηγούσε κάποιους κακοποιούς. Εμφανίστηκε ένας δημοσιογράφος του "ΡΙΖΟΣΠΑΣΤΗ", ο οποίος αντέδρασε στη δουλειά των αστυνομικών, όταν όλοι όμως οι επιβάτες του τρένου στήριξαν τον αστυνομικό. Αυτή τι ήταν; Επέμβαση πολιτική; 'Ηξερε η αστυνομία ότι ήταν ένας δημοσιογράφος του "ΡΙΖΟΣΠΑΣΤΗ" μέσα; Τη δουλειά της πήγε να κάνει.
ΣΤΡΑΤΗΣ ΚΟΡΑΚΑΣ: Αυτό ήταν το πρόβλημα!
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Κόρακα, δεν έχετε στοιχεία και αναφέρετε δυο, τρια ασήμαντα επεισόδια. Μιλάτε για τους τσιγγάνους και για το φόνο ενός εξ' αυτών, του Μουράτη. 
Υπήρξαν δυο περιπτώσεις επέμβασης, μια πολύ παλιά, η οποία πράγματι είχε καταδικαστεί από όλους μας τότε και ο επικεφαλής αυτήν την ώρα δεν είναι στην Αστυνομία, διότι ήταν μια επέμβαση η οποία δεν έπρεπε να έχει γίνει.
Υπήρξε και μια δεύτερη επέμβαση επί των ημερών μου, αλλά ξέρετε πολύ καλά γιατί έγινε αυτή η δεύτερη επέμβαση. Διότι ο καταυλισμός στα Νέα Λιόσια είχε γίνει πλέον το κέντρο διακίνησης ναρκωτικών και με τη συγκατάθεση των καλών τσιγγάνων -διότι υπάρχουν και οι περισσότεροι είναι καλοί- και με τη σύμπραξη του δήμου, και μεταφέρθηκαν και εγκαταστάθηκαν σε άλλες οικίες, έγινε αυτή η επέμβαση, χωρίς όμως να θιγεί κανένας, χωρίς να ανοίξει μύτη, χωρίς να υπάρξει γρατζουνιά.
Είπατε για το φόνο. Ναι, δεν υποστηρίζει κανένας αυτή την πράξη, γι' αυτό και ο αστυφύλακας ήδη έχει παραπεμφθεί και θα τιμωρηθεί, όπως πρέπει να τιμωρηθεί. 'Ενα επεισόδιο είναι αυτό και ένα άλλο που είχαμε προ ημερών στη Θεσσαλονίκη. Διαπιστώθηκε ότι δεν ήταν εν ψυχρώ δολοφονία, όπως λέτε.
Αλλά, κύριοι συνάδελφοι -και δεν απευθύνομαι μόνο σε σας, αλλά σε όλους- στον ένα χρόνο που εσείς περιγράφετε αυτά τα γεγονότα εδώ -αυτά τα λίγα, τα ελάχιστα γεγονότα- δεκάδες χιλιάδες αλλοδαποί έχουν συλληφθεί. Και βλέπετε τι γίνεται με πολλούς απ' αυτούς, βλέπετε την έξαρση της εγκληματικότητας, που από τις απλές κλοπές φθάνουν να ελέγχουν το μεγαλύτερο μέρος της διακίνησης των ναρκωτικών και να χρησιμοποιούν τα καλάσνικωφ να σκοτώνουν κόσμο. Χιλιάδες απ' αυτούς συλλαμβάνει η Αστυνομία και τους επαναπροωθεί. Ποια είναι η κακομεταχείριση; Με ένα περιστατικό; Αυτό είναι αρκετό για να μιλάτε για κακομεταχείριση αλλοδαπών; 'Οχι, βέβαια.
Και έρχομαι -και τελειώνω, κύριε Πρόεδρε- στο θέμα των διαδηλώσεων και των πορειών.
Κύριοι συνάδελφοι, να σας πω κάτι. Το 1996 έγιναν τετρακόσιες δώδεκα συγκεντρώσεις και εκατόν έξι πορείες. Μέχρι σήμερα έχουν γίνει τριακόσιες σαράντα δύο συγκεντρώσεις και ενενήντα εννέα πορείες κυρίως στο κέντρο της Αθήνας και αυτές που ζούμε αυτές τις μέρες, εκτός από τους αγρότες με τον "ΚΑΠΟΔΙΣΤΡΙΑ".
Eκτός από τους τραυματισμούς και τις λοιδωρίες εναντίον των αστυνομικών, υπάρχει έστω και ένα περιστατικό παρεμπόδισης συγκέντρωσης, πορείας, ή κακοποίησης πολίτη; Δεν αναφέρετε πουθενά, γιατί είναι σίγουρο ότι αν είχατε, θα τα είχατε δώσει. Αυτό είναι κράτος αυταρχικό;
Κύριοι συνάδελφοι, εάν οι πολίτες είχαν τη δυνατότητα να καταθέσουν μία επερώτηση, θα κατέθεταν μια άλλη επερώτηση: Γιατί η αστυνομία δεν παρεμβαίνει όχι στις μεγάλες πορείες και όχι για να παρεμποδίσει, αλλά γιατί δεν διασφαλίζει την ελεύθερη κυκλοφορία των πολιτών, τουλάχιστον στις περιπτώσεις που πενήντα και εκατό άτομα -και δεν είναι λίγοι αυτοί-καταλαμβάνουν έναν ολόκληρο δρόμο και παρεμποδίζουν;
Και εμείς για να μη συγκρουστούμε, για να μην έχει κανένας το δικαίωμα να υποστηρίξει ότι δημιουργούμε ένα κράτος αυταρχικό, όπως εσείς υποστηρίζετε και σε καμία περίπτωση δεν στέκει, δεν παρεμβαίνουμε ούτε και σ' αυτές τις ολιγάριθμες συγκεντρώσεις, οι οποίες παρεμποδίζουν την κυκλοφορία μέσα στο κέντρο της Αθήνας και ταλαιπωρούνται οι συμπολίτες μας και δικοί σας οπαδοί.
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΔΗ.Κ.ΚΙ. έχει το λόγο.
ΙΩΑΝΝΗΣ ΔΗΜΑΡΑΣ: Κυρίες και κύριοι συνάδελφοι, θέλω απευθυνόμενος και στους κυρίους Υπουργούς να πω ότι με κάθε ειλικρίνεια και αγωνία θα προσπαθήσω με αφορμή την επερώτηση του Κομμουνιστικού Κόμματος Ελλάδος να στρέψω την προσοχή τους σε ένα γεγονός, που είμαι βέβαιος ότι και εκείνοι ή έχουν διαπιστώσει ή το διαπιστώνουν.
Δυστυχώς ζούμε στην εποχή κατά την οποία η ιστορική ρήση "Πας μη 'Ελλην, βάρβαρος" μετετράπη σε πανθομολογούμενη εκτίμηση "Πας μη ΠΑΣΟΚ, βάρβαρος".
Από εκεί ξεκινάει ένας μεγάλος κίνδυνος. Αυτή είναι κατά τη γνώμη μου η πολιτική πεμπτουσία της επερώτησης του Κομμουνιστικού Κόμματος Ελλάδος.
Κύριοι Υπουργοί, με όλη την εκτίμηση και το σεβασμό που σας έχω, η προσωπική γνωριμία τριών δεκαετίων μου επιτρέπει να επικαλεστώ την οξύνοιά σας, για να συναντηθώ με μια σκέψη που είμαι βέβαιος ότι και σεις θα έχετε κάνει. 
Τις μέρες μας ζούμε υπό την απειλή ενός νέου πολιτικοκοινωνικού κατεστημένου. Η ορατή και αόρατη απειλή των κομματικών μελών και οργανώσεων του νέου ΠΑΣΟΚ, είτε αυτά τα μέλη ή τα όργανα βρίσκονται εντός της Κυβέρνησης είτε βρίσκονται εντός των διοικητικών μηχανισμών, έχει διαπιστωθεί σήμερα και από τον πιο δύσπιστο κομματικό σας φίλο. Βλέπει πια και ο κομματικός σας φίλος ότι με την διολίσθηση που έχει επιτελεσθεί στις ατραπούς της αυταρχικότητας και της αλαζονείας κινδυνεύει ακόμη και ο ίδιος. Και κινδυνεύουν -και έχουν πλέον ανατραπεί στην πράξη- τα συνταγματικά και δημοκρατικά του δικαιώματα. Βλέπει ότι θα έρθει και η σειρά του, όταν άλλες θα είναι οι μέλλουσες ισορροπίες που θα συμβούν.
Γι' αυτά τα δικαιώματα ξέρω πάρα πολύ καλά ότι έχετε δώσει και σεις προσωπικούς αγώνες και είμαι σε θέση να γνωρίζω ότι συχνά κινδύνεψε η ίδια σας η ζωή και απλά αναρωτιέμαι πώς και γιατί εσείς πρωτίστως δεν καταγγέλετε τον απολυταρχισμό του νέου πολιτικοκοινωνικού ΠΑΣΟΚικού κατεστημένου.
Πας μη ΠΑΣΟΚ βάρβαρος, όσον αφορά την κοινωνία μας και τον τρόπο με τον οποίον νέμεστε και σεις και τα κομματικά μέλη του ΠΑΣΟΚ -του ΠΑΣΟΚ του κ. Σημίτη- την εξουσία. Η ρήση εκτίμηση κατέστη πασίδηλο πολιτικό γεγονός από μια σειρά παραβιάσεων και παραβάσεων, όπως καταγγέλθηκαν ακόμη και από επιφανή και κορυφαία στελέχη του κομματικού σας στενού χώρου.
Κραυγαλέα περίπτωση η δημόσια και εν Βουλή διατυπωθείσα αποκάλυψη ότι έγιναν χιλιάδες παράνομες προσλήψεις στον τραπεζικό χώρο, κομματικών σας μελών, φίλων και συγγενών, για να μην πάω σε μια σειρά από καθημερινά γεγονότα που καταγράφονται σε ραδιόφωνα, τηλεοράσεις, εφημερίδες και ακριβώς αποκαλύπτουν αυτό το οποίο προσπαθώ, όσο μου είναι δυνατόν, να σας επιστήσω την προσοχή.
Αφήνω τη σύγχρονη πληγή των διορισμών σε διοικητικά συμβούλια Οργανισμών, όπου έναντι αδράς μηνιαίας αποζημίωσης στήνεται ο εκλογικός σας κομματικός μηχανισμός, ο οποίος εν τέλει, εκτός και εντός χώρων εργασίας δρα εκβιαστικά και καταδυναστεύει την κοινωνία. 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Είναι μέσα στα θέματα της επερώτησης αυτά, κύριε Δημαρά;
ΙΩΑΝΝΗΣ ΔΗΜΑΡΑΣ: Διατύπωσα ένα πολιτικό σκεπτικό λίγο πριν. Εχω καλυφθεί από τον τρόπο με τον οποίο διεξήχθη μέχρι τώρα η συζήτηση. Αν μου επιτρέψετε θα συνεχίσω. 'Ετσι και αλλιώς είστε η εξουσία και είστε ικανός για να ανταπεξέλθετε ακόμη και σε δύσκολες στιγμές.
Εγώ, όμως, στοχεύω στην ευαισθησία σας, κύριε Υπουργέ γιατί σας ξέρω πολύ καλά. Δεν μπορείτε να ανέχεστε όλο αυτό που συμβαίνει γύρω μας και που οδηγεί σε μια κοινωνική παρακμή, της οποίας την ευθύνη φέρει ακέραια η Κυβέρνηση.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τον Καρακώστα γιατί τον διαγράψατε;
ΙΩΑΝΝΗΣ ΔΗΜΑΡΑΣ: Σε λίγο, κύριε Υπουργέ, ή αλλιώς, αγαπητέ κύριε Πρόεδρε, αν συμβεί στο Αιγαίο οποιοδήποτε θερμό επεισόδιο -μια εκτίμηση που αφορά όλους μας και που μας απασχολεί- θα πρέπει να υπάρξει γι' αυτήν την περίφημη ενότητα απέναντι σε οποιοδήποτε γεγονός από το οποίο μπορεί να κινδυνεύσει η πατρίδα μας, πρωτίστως η βεβαιότητα ότι όλοι οι Ελληνες σ' αυτήν τη χώρα είμαστε ίσοι.
Αλλά δεν είμαστε ίσοι. 'Εχει διαρραγεί το κοινωνικό μέτωπο, ο τρόπος με τον οποίο χρησιμοποιείτε και σας χρησιμοποιούν και μας χρησιμοποιούν τα Μέσα Μαζικής Ενημέρωσης,έχει τρώσει βαθιά τον πολιτισμό μας. Τεράστια θέματα έχουν ανακύψει και ξέρω πολύ καλά ότι θα σας έχουν απασχολήσει. Δεν είναι δυνατόν να μη σας έχουν απασχολήσει. Γι' αυτό και στρέφω την προσοχή μου κυρίως σ' αυτόν τον άξονα αναφοράς που επέλεξα, για να πάρω μέρος στη σημερινή επερώτηση που έκανε το Κομμουνιστικό Κόμμα Ελλάδας.
Υπάρχουν, αγαπητοί κύριοι Υπουργοί, αυτήν την ώρα που μιλάμε μέλη διοικητικών συμβουλίων Οργανισμών που παίρνουν τριπλάσιες μηνιαίες αποδοχές από τους Βουλευτές. Το ξέρετε; Είναι συνταρακτικό αυτό που συμβαίνει. Την επόμενη μέρα -και το έχετε ζήσει και σας τρομάζει και σας πειράζει- βγαίνουν τα Μέσα Μαζικής Ενημέρωσης και λένε για τους Βουλευτές που τα "παίρνουν". Και αγωνιούμε όλοι εδώ, ποιοι είμαστε εμείς που τα παίρνουμε.
Και όμως υπάρχουν μέλη διοικητικών συμβουλίων που πληρώνονται τριπλάσια από τη μηνιαία αποζημίωση του 'Ελληνα Βουλευτή, του αντιπροσώπου στο Ελληνικό Κοινοβούλιο. Πώς θα τα δεχθείτε αυτά; Αυτά είναι εκτός επερωτήσεως του Κομμουνιστικού Κόμματος Ελλάδος; Εγώ θεωρώ ότι είναι η πεμπτουσία, η αγωνία, η πολιτική απάντηση που πρέπει να δώσει σήμερα το Ελληνικό Κοινοβούλιο σε αυτά τα τεράστια θέματα. Και όσο και αν χαμογελάτε, θέλοντας να δείξετε με αυτόn τον τρόπο την απαξία και την αποδοκιμασία σας για όσα λέω, είμαι απολύτως πεπεισμένος ότι σας απασχολούν.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Γιατί δεν κάνετε μία ερώτηση, μία επερώτηση, ρε παιδί μου, για να απαντήσει ο αρμόδιος Υπουργός;
ΙΩΑΝΝΗΣ ΔΗΜΑΡΑΣ: Ξέρετε κάτι, κύριε Γιαννόπουλε; Θα είναι καταπληκτικό για μένα μεθαύριο να ακούσω πάλι από κάποιο κανάλι στο οποίο θα φιλοξενείσθε ότι είχατε στείλει επιστολή στον κύριο Πρωθυπουργό πριν από πέντε μήνες, με την οποία επισημαίνατε αυτά που σας λέω τώρα, γιατί σας απασχολούν και το ξέρω.
Κύριοι συνάδελφοι, μέσω της δικηγορίας ο κ. Γιαννόπουλος και μέσω της δημοσιογραφίας ο κ. Ρωμαίος, έχουν δώσει χιλιάδες αγώνες για τα ανθρώπινα, συνταγματικά και δημοκρατικά δικαιώματα. Ούτε το αγνοώ ούτε επιπολαίως το προσπερνώ.
Εγώ θέλω να σας παρακαλέσω απλά να αφουγκραστείτε την υπόκωφη βοή διαμαρτυρίας των συμπατριωτών μας, των νεοελλήνων, για να μη ζήσουμε δράματα και καταστροφές τέτοιες για τις οποίες θα έχετε τεράστιες ευθύνες απέναντι στην ιστορία. Να κάνουμε μια επερώτηση γι'αυτά;
Ακούστε να σας πω κάτι: Τίποτε από αυτά που συζητούνται εδώ μέσα, όσο καιρό βρίσκομαι και με τη μικρή εμπειρία που έχω στο Ελληνικό Κοινοβούλιο, δεν είναι άμοιρα της αγωνίας να προσεγγίσουμε και να διατυπώσουμε τον πολιτικό μας προβληματισμό. Ακόμα και αν θεωρείτε ότι με έναν τρόπο μπορεί να ξεστράτισα από την αυτή καθ'αυτή επερώτηση του Κομμουνιστικού Κόμματος Ελλάδας, θα πρέπει να σας πω -και λυπάμαι γι'αυτό και συμμερίζομαι απολύτως τη διαμαρτυρία των συναδέλφων μου του Κομμουνιστικού Κόμματος Ελλάδας- ότι δεν μπορούσε ο αγαπητός μου διευθυντής και Υπουργός κ. Ρωμαίος να μην πρωτολογήσει και να μη δώσει -δηλαδή- την ευκαιρία στους συναδέλφους Βουλευτές του Κομμουνιστικού Κόμματος Ελλάδας να ακούσουν την πρωτολογία του για να μπορέσουν να απαντήσουν εφ'όλης της ύλης.
Επομένως εάν ξεστράτισα και εγώ κάπου, νομίζω ότι ξεστρατίσατε και εσείς. Μιλάω για ηθικό ξεστράτισμα της λειτουργίας του Κοινοβουλίου.
Μ'όλα ταύτα, θέλω να σας διαβεβαιώσω ότι εγώ δεν αρνούμαι...
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Μίλησα, κύριε συνάδελφε.
ΙΩΑΝΝΗΣ ΔΗΜΑΡΑΣ: Εδώ ήμουν, κύριε Ρωμαίο. Μίλησα για την ένσταση που διατύπωσαν οι Βουλευτές συνάδελφοι του Κομμουνιστικού Κόμματος Ελλάδας πριν. Είπατε ότι: "Δεν θέλω να μιλήσω". Καλά κάνατε. Εντάξει. Κρίνονται όλα εδώ. Θέλω πάντως να σας διαβεβαιώσω ότι δεν αρκεί η καλή σας πίστη. Χρειάζεται, στο βαθμό που έχετε την πολιτική δύναμη, να παρέμβαιτε ουσιαστικά σ'αυτήν την εξουσία που τείνει να καταδυναστεύσει το νεοέλληνα πολίτη.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Δημαρά.
Ζητώ την ομόφωνη απόφαση του Σώματος για να δώσω το λόγο στον Ε'Αντιπρόεδρο της Βουλής, στον κ. Κωστόπουλο, ο οποίος είναι ένας από τους επερωτώντες και επειδή είχε μία δουλειά ήρθε τώρα.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κωστόπουλε, έχετε το λόγο.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής): Ευχαριστώ, κύριε Πρόεδρε. Θα προσπαθήσω να είμαι όσο πιο σύντομος μπορώ.
ΠΡΟΕΔΡΕΥΩΝ (Παναγιώτης Σγουρίδης): Ναι, σας παρακαλώ να είστε σύντομος.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής): Κύριε Πρόεδρε, εσείς έχετε κάποιες προθέσεις για ορισμένα πράγματα. Η Κυβέρνηση έχει κάποιες προθέσεις για ορισμένα πράγματα. Είχα την ευκαιρία να ακούσω τον Υπουργό Δημόσιας Τάξης κ. Ρωμαίο και αυτές οι προθέσεις κατατέθηκαν εδώ στη συζήτηση που κάναμε. Δηλαδή, ότι η Κυβέρνηση δεν σιγοντάρει τέτοιες καταστάσεις, η Κυβέρνηση είναι αντίθετη, η Κυβέρνηση, η Κυβέρνηση...
Χθες ακούσαμε και τον κύριο Πρωθυπουργό, σε ερώτηση που έγινε από τον Κοινοβουλευτικό μας Εκπρόσωπο, να απαντάει στην ίδια γραμμή με τα ίδια επιχειρήματα. Εδώ όμως δεν εξετάζουμε προθέσεις που συχνά στην ιστορία αποδείχθηκε ότι τα μεγαλύτερα εγκλήματα ήταν "στρωμένα" με τις καλύτερες προθέσεις. Κάνω μία γενική προσέγγιση.
Eδώ εξετάζουμε τις λογικές. Κατ' επανάληψη η Κυβέρνηση δηλώνει μέσω του κυρίου Πρωθυπουργού, των αρμόδιων Υπουργών, των στελεχών του κόμματος που κυβερνά, ότι την πολιτική την οποία επιλέξαμε, θα την περπατήσουμε όπως εμείς θέλουμε. Η πολιτική που εκπορεύεται από την Ευρωπαϊκή 'Ενωση ή από τα κέντρα εκείνα με τα οποία κι εμείς συμφωνήσαμε σαν Κυβέρνηση, σαν χώρα, θα την περπατήσουμε.
Σ' αυτήν την πολιτική όμως υπάρχουν αντιστάσεις. Μικρές ή μεγάλες δεν είναι του παρόντος να το κουβεντιάσουμε αυτό.
Χθες υπήρχε μία πανεργατική απεργία, μία διαδήλωση και αυτό είναι μία αντίσταση ανεξάρτητα από εσωτερικά προβλήματα του εργατικού κινήματος. Σ' αυτές τις αντιστάσεις η Κυβέρνηση συνεχίζει να παρεμβαίνει με τον ίδιο λόγο. Θα συνεχίσουμε την πολιτική μας. Σ' αυτές τις αντιστάσεις η Κυβέρνηση παρεμβαίνει με εκθέσεις κάποιων κυρίων, οι οποίοι ούτε δούλεψαν στη ζωή τους ούτε ξέρουν τι πάει να πει κοινωνική ασφάλιση ούτε ξέρουν τι πάει να πει κοινωνικό δικαίωμα ούτε ξέρουν τι πάει να πει δημοκρατία, στο κάτω κάτω της γραφής δεν πάλεψαν γι' αυτήν.
Θα συνεχίσουμε την πολιτική μας, λέει η Κυβέρνηση. Και επιμένει το εργατικό κίνημα, το μαζικό κίνημα να αντιστέκεται σ' αυτήν την πολιτική.
Μοιραία θα έρθει η Κυβέρνηση να στηρίξει αυτήν την πολιτική της με άλλα μέσα. Δεν θα έρθει; Τι να τις κάνουμε τις προθέσεις που καταθέτει ο Υπουργός Δημόσιας Τάξης. Θα έρθει η Κυβέρνηση, Θα έρθουν οι μηχανισμοί, οι παραμηχανισμοί και το παρακράτος ακόμα να υλοποιήσουν αυτήν την πολιτική με έναν άλλο τρόπο. Απλώς και μόνο η δήλωση ότι θα εφαρμόσουμε αυτήν την πολιτική, δίνει αέρα στα πανιά διάφορων μηχανισμών, κυκλωμάτων, να δημιουργούν τέτοιες καταστάσεις.
Μη μου πείτε, κύριε Υπουργέ της Δημόσιας Τάξης -και θα ήταν αφέλεια και για σας και για όλους μας- ότι ο αστυφύλακας που πήγε στη συγκέντρωση της ΕΣΑΚ έχασε το δρόμο του. Δεν πρόκειται περί αυτού. Μην ισχυριστείτε επίσης ότι είναι ένα μοναδικό περιστατικό, γιατί δεν είναι το μοναδικό. Ας πούμε όμως ότι είναι μοναδικό. Αυτά τα μοναδικά περιστατικά θα είναι ποσοτική συσσώρευση και αύριο θα έχουμε μία ποιοτική αλλαγή. Γι' αυτό καταθέσαμε την επερώτησή μας. Να προειδοποιήσουμε και σας, να προειδοποιήσουμε τον κάθε δημοκράτη, γιατί το κυνηγητό άρχισε με κάποιους, με τους Κομμουνιστές, ας πούμε. Μετά χτύπησε τους συνοδοιπόρους. 'Εφτασε να κυνηγάει και αρχιμανδρίτες. Θα μου πείτε, βρισκόμαστε αντιμέτωποι σε τέτοιες καταστάσεις. Ας δεχθούμε ότι δεν βρισκόμαστε αντιμέτωποι με τέτοιες καταστάσεις. Δεν είναι αλάργα το σκοτάδι, όμως κλείσε τα μάτια να το δεις, λέει ο λαός. Και επομένως πρέπει να πάρετε υπόψη σοβαρά τις ανησυχίες που έχει αυτή η επερώτησή μας και εμείς απ' αυτό το Βήμα θέλουμε να απευθυνθούμε στον κάθε 'Ελληνα δημοκράτη και να του πούμε ότι μπορεί να μην τον ακουμπάει αυτή η επερώτηση σήμερα.
Να πιστεύει στα λόγια της Κυβέρνησης ότι είναι μεμονωμένα περιστατικά. Αν όμως δεν αφουγκραστεί αυτόν το λόγο, αυτήν την προειδοποίηση, ενδεχόμενα αύριο να υποστεί κι αυτός τις συνέπειες αυτών που καταγγέλλει η επερώτηση του Κ.Κ.Ε.. Ενδεχόμενα να έρθει αντιμέτωπος με κάποιον ασφαλίτη που τον έστειλε κάποιος και αυτός εκτελούσε διατεταγμένη υπηρεσία και ο Υπουργός διέταξε ένορκη διοικητική εξέταση, το αποτέλεσμα της οποίας δεν γνωρίζω, ενδεχόμενα να βρεθεί αντιμέτωπος και με τον 509, ακόμα που κάποιοι υπερηφανεύτηκαν ότι καλώς έγινε.
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, τόσο ο Υπουργός της Δικαιοσύνης όσο και ο Υπουργός Δημόσιας Τάξης απάντησαν με πληρότητα στα όσα ακούστηκαν σ' αυτήν την Αίθουσα από την Αντιπολίτευση. Θα περιοριστώ σε δύο λεπτά μόνο σε κάποιες σκέψεις που μπορεί να είναι χρήσιμες.
Κατ' αρχήν υποθέτω ότι κανείς δεν μπορεί να αμφισβητήσει ότι καμία πολιτεία και πολύ περισσότερο μία δημοκρατική πολιτεία δεν μπορεί να λειτουργήσει, εάν δεν γίνονται σεβαστοί οι νόμοι και επομένως κάθε ένας παραβάτης των νόμων οφείλει να λογοδοτήσει στη δικαιοσύνη. Φαντάζομαι, αν θέλει κανείς να αμφισβητήσει τη νομιμότητα, που εγώ προσωπικά πιστεύω ότι είναι κάτι που έχει απόλυτη ανάγκη ο τόπος, βεβαίως προχωρεί σ' αυτό που λέμε επαναστατική πράξη με παραβίαση των νόμων.
Αλλά εκείνος που αποφασίζει να παραβαίνει τους νόμους, οφείλει να γνωρίζει ότι μπορεί ή πρέπει να έχει και κυρώσεις. Δεν μπορώ να πιστέψω ότι ειλικρινώς ανησυχούν οι συνάδελφοι του ΚΚΕ και ιδιαίτερα σήμερα με Κυβέρνηση Σημίτη, με Υπουργούς σαν και αυτούς που περιλαμβάνει η Κυβέρνηση Σημίτη, που μια ολόκληρη ζωή έχουν αγωνιστεί για τα ανθρώπινα δικαιώματα όπως και ο ίδιος ο Πρωθυπουργός, θα ήταν δυνατόν επί των ημερών μίας τέτοιας Κυβέρνησης να αμφισβητηθούν τα ανθρώπινα δικαιώματα, ή προστασία των ατομικών δικαιωμάτων.
Το γεγονός ότι όχι εύλογα ανησυχούν προκύπτει νομίζω και από το ότι τόσο ο Κοινοβουλευτικός Εκπρόσωπος της Νέας Δημοκρατίας όσο και ο Κοινοβουλευτικός Εκπρόσωπος του ΔΗ.Κ.ΚΙ. αναφέρθηκαν ουσιαστικά σε άλλα θέματα, με μία εξαίρεση του κ. Παυλόπουλου, που αναφέρθηκε στο θέμα της παραγραφής των αδικημάτων των αγροτών, ορθώς ή ευφυώς από την πλευρά του, γιατί προσφάτως η Νέα Δημοκρατία έχει υποβάλει σχετική τροπολογία την οποία δεν απεδέχθη η Κυβέρνηση. Αλλά, εν πάση περιπτώσει, αναγκάστηκαν να αναφερθούν σε άλλα θέματα, διότι τα συγκεκριμένα θέματα στα οποία αναφέρθηκε η επερώτηση του ΚΚΕ προφανώς δεν προκαλούν και στους ίδιους καμία ανησυχία. Για τις δέκα περιπτώσεις που αναφέρουν οι επερωτώντες συνάδελφοι του ΚΚΕ απαντήθηκαν στο συγκεκριμένο τους περιεχόμενο από τους αρμόδιους Υπουργούς.
Αλλά και αν ακόμα υποτεθούν αληθινά τα δέκα περίπου περιστατικά, μέσα στα χιλιάδες γεγονότα που έχουν συμβεί όλο αυτό το διάστημα, με τις διάφορες πορείες, συγκεντρώσεις, διαμαρτυρίες, αυτό δικαιολογεί την ευρύτερη ανησυχία και την αμφισβήτηση των προθέσεων της Κυβέρνησης, αλλά και της δυνατότητας και της αποφασιστικότητας της Κυβέρνησης να υπερασπιστεί σε κάθε περίπτωση τα ατομικά δικαιώματα;
Ας μην ξεχνάμε -το ανέφερε ήδη ο Υπουργός Δημόσιας Τάξης- ότι δικαιώματα δεν έχουν μόνο οι πενήντα και εκατό διαμαρτυρόμενοι που καταλαμβάνουν καθημερινώς την οδό Σταδίου. Διότι, επιτέλους, όταν μία διαδήλωση είναι μαζική και είναι αναγκαία η κατάληψη όλου του οδοστρώματος, μπορεί να πει κανείς, ότι μπροστά στο συνταγματικό δικαίωμα του συνεταιρίζεσθαι και του να εκδηλώνει κανείς το φρόνημά του ή να διεκδικεί τα δίκαιά του, μπορεί να υποχωρεί, αλλά δεν μπορεί να υποχωρεί μπροστά σε πενήντα ή εκατό αυθαιρετούντες καθημερινά.
Γι' αυτό αναφέρθηκα στο ότι ο τόπος μας έχει επείγουσα ανάγκη νομιμότητας. 
Τελειώνοντας θα ήθελα μόνο να παρατηρήσω στον κ. Κωστόπουλο ότι η λογική που ανέπτυξε στο τέλος, η οποία δεν είναι άνευ σημασίας, δεν είναι η μόνη λογική. Είναι μία λογική που η Κυβέρνηση τη σέβεται. 'Ολοι ξέρουμε ότι όταν αφήνεις να διώκεται ο διπλανός σου, θα έρθει και η σειρά η δική σου. Η Κυβέρνηση δεν έχει δείξει τέτοια στάση. Υπαρχει όμως και μία άλλη λογική. Η λογική του βοσκού που φώναζε αδικαιολόγητα "λύκος, λύκος" και όταν ήρθε ο πραγματικός λύκος κανείς δεν τον πίστευε.
Υπάρχουν δυο διαφορετικές λογικές τις οποίες πρέπει όλοι να προσέχουμε και η Κυβέρνηση, που βεβαίως τις προσέχει και η Αντιπολίτευση. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στο στάδιο των δευτερολογιών.
Ο κ. Κανταρτζής έχει το λόγο για δέκα λεπτά.
ΑΧΙΛΛΕΥΣ ΚΑΝΤΑΡΤΖΗΣ: Κύριοι συνάδελφοι, από όσα είπαν, αλλά και από όσα δεν είπαν, στα ερωτήματα και στα θέματα που θέσαμε οι κύριοι Υπουργοί, δεν μπορεί παρά να ενισχύονται οι ανησυχίες τις οποίες εκφράσαμε κατά τη συζήτηση της επερώτησης αυτής.
Ο κύριος Υπουργός Δημόσιας Τάξης έβαλε ένα ζήτημα και είπε: "Μα, πόσα περιστατικά ήταν αυτά, πόσες συλλήψεις ήταν για έναν ολόκληρο χρόνο που αναφέρεσθε". Αναφέρθηκε, όμως, ο Κοινοβουλευτικός μας Εκπρόσωπος στα συγκεκριμένα περιστατικά, που μέλη της Κομμουνιστικής Νεολαίας Ελλάδας έχουν πιαστεί και έχουν παραπεμφθεί σε δίκη για αφισοκόλληση ή για διακίνηση των εντύπων του κόμματος και της ΚΝΕ.
Και βεβαίως δεν έχει σημασία ο αριθμός των περιστατικών. Σημασία έχει ότι το τελευταίο διάστημα ολοένα και πυκνώνουν τα ίδια φαινόμενα. Και γι' αυτό ακριβώς με ανησυχία τα υπογραμμίζουμε και βάζουμε το ερώτημα, πού θα οδηγηθούν επιτέλους τα πράγματα εάν η Κυβέρνηση συνεχίσει την ίδια τακτική, να κωφεύει απέναντι σ' αυτά τα γεγονότα.
Ο κύριος Υπουργός Δημόσιας Τάξης έβαλε και το άλλο ερώτημα. Γιατί; 'Επρεπε να υπάρχουν αφίσες κατά την επίσκεψη του Πατριάρχη στη Θεσσαλονίκη; Μα, αυτό το ερώτημα βάζουμε και εμείς. Ποιος είναι αυτός που θα κρίνει τη διακίνηση των ιδεών; Ποιος είναι αυτός και με ποιο δικαίωμα να απαγορεύσει τη συγκεκριμένη διακίνηση της προκήρυξης, της εφημερίδας, και των άλλων μέσων με τα οποία διακινούνται και προβάλλονται οι ιδέες; Και φυσικά δεν σχολιάζουμε το περιεχόμενο της αφίσας αν ήταν έτσι ή αλλιώς. Αλλά επισημαίνουμε ότι και μόνο το γεγονός ότι έγιναν συλλήψεις και παραπομπή σε δίκη για αφισοκόλληση, ενεργοποιώντας και πάλι κάποιες διατάξεις, δείχνει ακριβώς πως τα πού οδηγούνται τα πράγματα στον τόπο μας.
Για μία ακόμη φορά ακούσαμε, από την απάντηση που έδωσε ο κύριος Υπουργός Δικαιοσύνης, αλλά και ο κύριος Υπουργός Δημόσιας Τάξης, ότι καμία παρέμβαση δεν υπήρξε, ούτε στο έργο της Δικαιοσύνης ούτε άλλα τέτοια ανησυχητικά φαινόμενα υπάρχουν. 'Ομως και τα γεγονότα είναι υπαρκτά και οι παρακολουθήσεις της δράσης συνδικαλιστικών παρατάξεων αλλά και συνδικαλιστικών οργανώσεων είναι υπαρκτές. Υπάρχει σωρεία τέτοιων καταγγελιών από συνδικαλιστικούς φορείς, οι οποίοι κάθε άλλο μπορεί να θεωρηθούν ότι βρίσκονται κάτω από την επιρροή του Κ.Κ.Ε., όπως σας αναφέρθηκε και το χαρακτηριστικό παράδειγμα του Προέδρου του Εργατικού Κέντρου της Καρδίτσας.
'Εβαλε ο κύριος Υπουργός Δικαιοσύνης το ερώτημα. Μα, πού είδατε την παρέμβαση στο έργο της δικαιοσύνης, όσον αφορά τις διώξεις των αγροτών με αφορμή τις μεγάλες αγροτικές κινητοποιήσεις; Μας διάβασε όμως ο ίδιος την ανακοίνωση, η οποία βγήκε μετά από σύσκεψη της πενταμελούς ή επταμελούς, δεν θυμάμαι καλά, επιτροπής κυβερνητικής ή δεν ξέρω τι άλλο ήταν, ανακοίνωση η οποία υποδείκνυε με σαφή τρόπο στους δικαστές σε ποια κατεύθυνση πρέπει να κινηθούν, ποια άρθρα του νόμου πρέπει να εφαρμόσουν. Και επιτέλους ζούμε στην Ελλάδα. Γνωρίζουμε τις σχέσεις εξάρτησης, παρά τα αντίθετα λόγια, της δικαιοσύνης από την Κυβέρνηση. Η ανώτατη ηγεσία της δικαιοσύνης διορίζεται από την Κυβέρνηση. Η εξέλιξη και η προαγωγή των κατώτερων δικαστών εξαρτάται από τις εκθέσεις των ανώτερων δικαστών και όλος αυτός ο κύκλος των νομοθετικών ρυθμίσεων δημιουργεί το έδαφος για να ασκηθούν και αυτές οι πιέσεις που ασκήθηκαν και όσον αφορά τις διωκτικές αρχές και όσον αφορά τη δικαιοσύνη, για να ασκηθούν οι ποινικές διώξεις σε βάρος των αγροτών, αλλά και σε μία σειρά άλλων στρωμάτων Ελλήνων οι οποίοι αγωνίζονται.
Βεβαίως, γιατί δεν γίνονταν παλιότερα δικαστικές διώξεις και παραπομπές στα δικαστήρια για συμμετοχές σε αγροτικές κινητοποιήσεις την προηγούμενη δεκαετία, ή για καταλήψεις που έγιναν την προηγούμενη δεκαετία και ερχόμαστε τώρα και ενεργοποιούμε νόμους παλιότερους; Και μόνο αυτό το γεγονός δείχνει χαρακτηριστικά ότι αυτές οι εξελίξεις δεν είναι ούτε τυχαίες, αλλά δεν έρχονται και αποσπασματικά. Οι εξελίξεις αυτές είναι μέρος ενός οργανωμένου σχεδίου, ενός σχεδίου το οποίο θέλει να οικοδομήσει ένα αυταρχικό κράτος, να ενεργοποιήσει τους μηχανισμούς καταστολής έτσι ώστε να μπορέσει να καθυποτάξει τους εργαζόμενους να μην μπορέσουν να σηκώσουν κεφάλι.
Βεβαίως, όσα μέτρα και να πάρετε στην κατεύθυνση αυτή, δεν θα μπορέσετε να βάλετε το λαό μας να σκύψει το κεφάλι, γιατί τα προβλήματα είναι μπροστά. Γνωρίζετε για ποιους λόγους οι αγρότες βγήκαν στους δρόμους. Βγήκαν για να υπερασπίσουν το ψωμί τους, βγήκαν για να μην περάσει αυτή η πολιτική η οποία τους οδηγεί στο ξεκλήρισμα. Και βέβαια όταν η Κυβέρνηση ακολουθεί μία τέτοια πολιτική, η οποία τους παίρνει τα χωράφια, η οποία τους οδηγεί στο ξεκλήρισμα, έχουν και οι αγρότες, όπως και οι άλλοι εργαζόμενοι, το δικαίωμα να αντιτάξουν το δικό τους αγώνα απέναντι σ' αυτήν την πολιτική της Κυβέρνησης, η οποία δημιουργεί μόνο προβλήματα στο λαό μας, ενώ ταυτόχρονα τους σπρώχνει στη φτώχια και το περιθώριο.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ).
Ο κύριος Υπουργός Δικαιοσύνης προσπάθησε να ωραιοποιήσει την κατάσταση όσον αφορά τη Συνθήκη του Σένγκεν, αλλά και το νόμο για τη δήθεν προστασία από το ηλεκτρονικό φακέλωμα. 'Ομως οι διατάξεις είναι καθαρές, το φακέλωμα πλέον,που μέχρι τώρα μπορεί να γινόταν παράνομα, τώρα γίνεται νόμιμα. Καθένας ύποπτος για τη δημόσια τάξη και ασφάλεια μπαίνει πλέον μέσα στο ηλεκτρονικό φακέλωμα. Κινδυνεύουν να μπουν όχι μόνο αυτοί οι οποίοι τέλεσαν κάποιες πράξεις, αλλά και αυτοί οι οποίοι θεωρούνται ύποπτοι για την τέλεση κάποιων πράξεων στο μέλλον, αλλά και αυτοί που είναι ύποπτοι για τη δημόσια τάξη και ασφάλεια. Και όλοι καταλαβαίνουν τι σημαίνει δημόσια τάξη και ασφάλεια. 'Αλλωστε δεν είναι τυχαίες και οι αντιρρήσεις του πρώην Υπουργού Δικαιοσύνης κ. Κουβελάκη για την προώθηση και κύρωση της Συνθήκης του Σένγκεν.
Μας είπε ο κύριος Υπουργός ότι ήμασταν οι υποχρεωμένοι να προχωρήσουμε στην κύρωση της Συνθήκης του Σένγκεν. Μα και άλλα κράτη πέρα από τη χώρα μας είναι, κύριε Υπουργέ, μέλη της Ευρωπαϊκής 'Ενωσης. Και όμως δεν έχουν προχωρήσει στην κύρωση αυτής της συνθήκης, όπως η Μεγάλη Βρετανία και η Ιρλανδία. Τώρα όμως και με την υπογραφή της δικής σας Κυβέρνησης την ενσωματώσατε στη Συνθήκη του Μάαστριχτ. Και έρχεσθε τώρα και μας λέτε, να δούμε πώς θα πάνε τα πράγματα και αν τα πράγματα δεν πάνε καλά, εδώ είμαστε, το συζητάμε και την αλλάζουμε. Μα τι να αλλάξετε, κύριε Υπουργέ, όταν έχετε παραχωρήσει όλα αυτά τα δικαιώματα στα κέντρα των Βρυξελλών και στην Ευρωπαϊκή 'Ενωση, όταν προχωράτε στην εκχώρηση κυριαρχικών δικαιωμάτων της χώρας μας, στα όργανα της Ευρωπαϊκής 'Ενωσης;
Απ'όλα όσα αναφέρθηκαν και από τις τοποθετήσεις του κυρίου Υπουργού Δικαιοσύνης και του κυρίου Υπουργού Δημοσίας Τάξεως, ένα μόνο συμπέρασμα βγαίνει, σύμφωνα με τη λογική που ακολουθεί η Κυβέρνηση: Διώξεις, σ'αυτούς που αποκλείουν τους δρόμους. 'Οχι μόνο βέβαια το εθνικό δίκτυο, αλλά αύριο, μεθαύριο και τους δρόμους της Αθήνας και τους δρόμους των άλλων επαρχιακών πόλεων. Διώξεις δηλαδή όσων διαδηλώνουν στους δρόμους υπερασπιζόμενοι τα δικαιώματά τους, διώξεις σε όσους κάνουν καταλήψεις, καμία προστασία από την ιδιωτική αστυνομία, τους σεκιουριτάδες και τους άλλους κουμπουροφόρους. Καμία προστασία από τις διώξεις για δήμευση της περιουσίας, μόνο και μόνο γιατί συμμετείχαν σε απεργίες που δεν είχαν χαρακτηριστεί και παράνομες, όπως έγινε με τις απεργιακές κινητοποιήσεις στην Ολυμπιακή, που ανοίγουν το δρόμο πλέον στους εργοδότες να στρέφονται κατά των εργαζομένων ζητώντας τη δήμευση της περιουσίας. Διώξεις λοιπόν κατά των εργαζομένων που αγωνίζονται στο γύψο τα συνδικαλιστικά τους δικαιώματα και τα δημοκρατικά τους δικαιώματα.
Αυτή είναι η τακτική στην οποία μας οδηγεί η πολιτική που ακολουθεί η Κυβέρνηση. Αλλά ο λαός μας δεν μπορεί να μείνει απαθής απέναντι σ'αυτά τα φαινόμενα, θα αντιδράσει και αργά ή γρήγορα θα ανατρέψει αυτά τα εμπόδια με τους αγώνες του.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ.Κόρακας έχει το λόγο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, νομίζω ότι έγινε καθαρό ότι η Κυβέρνηση όταν λέει ότι το Κ.Κ.Ε. έχει το μονόλογο, προσπαθεί να μας οδηγήσει στο να πείσουμε την κοινή γνώμη ότι "δεν είμαστε ελέφαντες". Μα εσείς τα έχετε όλα στα χέρια σας. Εσείς φιμώνετε το Κ.Κ.Ε. και άλλες δυνάμεις από τα Μ.Μ.Ε. ακόμα και τα κρατικά. Δεν μιλώ τα Μ.Μ.Ε. που είναι στα χέρια των φίλων σας μεγιστάνων του πλούτου, μιλώ και για τα κρατικά. Περιορίζεται δραστικότατα, κύριε Πρόεδρε, ο χρόνος που δίνεται στα μικρά κόμματα και στο Κ.Κ.Ε. από τη Βουλή στην τηλεόραση.
Αντιδράτε όταν λέμε ότι μας φέρνετε πίσω σε άλλες εποχές, αλλά αυτή είναι η αλήθεια. Οι ρόλοι δεν άλλαξαν. Η διαφορά είναι ότι τώρα εσείς πρωταγωνιστείτε στο ρόλο του κατήγορου, του καταστολέα, του διώκτη των λαϊκών αγωνιστών.
Ακούσαμε: Κατάληψη δρόμου; Αδίκημα. Κατάληψη σχολείου; Αδίκημα. Απεργία; Παράνομη. Κλείσιμο δρόμου στην Αθήνα; Αδίκημα. "Γύψο" λοιπόν, για να γιατρέψουμε τη δημοκρατία από αυτού του είδους τα αδικήματα.
Είναι όμως γεγονός ότι,όσο και αν προσπαθήσετε,δεν πρόκειται να σταματήσετε -και ευτυχώς- τους αγώνες. Γιατί η πολιτική που εφαρμόζετε είναι αντιλαϊκή, εξοντωτική για τους εργαζόμενους. Και δεν είναι δυνατόν να δεχθούν σε καμία περίπτωση αυτήν τη μαύρη προοπτική που τους δίνετε, την προοπτική "σφάξε με αγά μου, να αγιάσω".
Και βεβαίως πρέπει να δώσουμε συγχαρητήρια σε αυτούς τους αγρότες, που δήλωσαν στον εισαγγελέα ότι είναι υπερήφανοι για τον αγώνα που κάνουν και ότι θα τον συνεχίσουν. 'Ετσι έκαναν πάντα. Και έτσι σήμερα είναι οι κληρονόμοι των ηρωϊκότερων παραδόσεων του ελληνικού λαού.
Βέβαια καθιερώνεται και μία άλλη πρακτική, που δεν είχε καθιερωθεί μέχρι τώρα: "Κάνεις απεργία; Θα δικαστείς και θα πληρώσεις για διαφυγόντα κέρδη".
Η Σένγκεν! "Υπερηφάνως" ανταποκριθήκατε, όπως είπε ο Υπουργός Δικαιοσύνης! Πρόκειται για ένα έγκλημα που γίνεται σε βάρος των λαών και του ελληνικού λαού. Ακόμη και αν ένας χαφιές έλθει και πει, κύριε Υπουργέ, ότι "ο κ. Ρωμαίος σκέπτεται να εκτελέσει κάποιο έγκλημα στη Γερμανία", μπορεί να έλθει στη χώρα μας η γερμανική αστυνομία να τον συλλάβει. Και ο εσωτερικός νόμος που ψηφίστηκε είναι ακόμη χειρότερος. 
Γιατί δίνει το δικαίωμα και σε ιδιωτικούς φορείς ακόμη να συγκεντρώνουν στοιχεία, αυστηρά, ευαίσθητα δεδομένα, όπως είναι πολιτική ταυτότητα, ιδεολογία, θρησκεία, ακόμη και ερωτική ζωή. Γιατί χρειάζονται όλα αυτά; Για ηλεκτρονικό φακέλωμα και τίποτε παραπάνω. Δεν λειτουργεί το συνδικαλιστικό.
Εμείς δεν καταγγέλλουμε στην ερώτησή μας μία περίπτωση. Καταγγέλλουμε πολλές περιπτώσεις. Δεν επαρκεί ο χρόνος να τις διαβάσω.
Φυσικά σε ό,τι αφορά τη συμπεριφορά της αστυνομίας, εμείς δεν γενικεύουμε. Αλλά τα όποια προβλήματα εμφανίζονται, είναι γιατί έτσι διαπαιδαγωγούνται. Σας είπα για τις σχολές. Δεν είπατε τίποτε. Επίσης, εσείς ψηφίζετε την ιδιωτική αστυνομία.
Και θα ήθελα ακόμη να πω ότι, με αυτήν τη στάση σας, κύριε Υπουργέ -δεν ξέρω αν το κάνετε σκόπιμα ή δεν το θέλετε- ουσιαστικά ενθαρρύνετε τη γενίκευση τέτοιων εκδηλώσεων. Και αυτό δεν μπορούμε να το καταλάβουμε.
Από εκεί και πέρα έχουμε την καθημερινή επικοινωνία του κ. Παπαδόπουλου με την Ασφάλεια, για να τον ενημερώνουν για το τι γίνεται στην Ελλάδα σχετικά με το πρόγραμμα "ΚΑΠΟΔΙΣΤΡΙΑΣ".
Ακούστηκε από τον κύριο Υπουργό της Δικαιοσύνης ότι: "δεν είμαστε εμείς που ποινικοποιούμε τους αγώνες, αλλά οι ίδιοι οι αγρότες με την υποκίνηση του Κ.Κ.Ε.". Εδώ έχουμε μια άλλη έκδοση, "του κομμουνιστικού δακτύλου". 'Η ακόμη "είναι καθήκον των εισαγγελέων να δρουν έτσι, έδρασαν και παλιά έτσι". Μα αυτό ακριβώς λέμε. Και όταν συνέλαβαν τους συνδικαλιστές αγρότες και ερώτησαν "με ποια κατηγορία, μας συλλαμβάνετε κύριε εισαγγελεύ;" -δεν είχαν κλείσει το δρόμο- τους απάντησε - ενημερώθηκα -και τηλεφώνησα στο Υπουργείο Δικαιοσύνης εκείνη την ώρα-"δεν ξέρουμε, αλλά θα βρεθεί κατηγορία, μην ανησυχείτε".
'Ετσι, λοιπόν, ευτυχώς, οι αγώνες θα αναπτύσσονται. Και για να σταματήσετε τους αγώνες αυτούς, εσείς προχωρείτε στην ανάπτυξη του αυταρχισμού.
Οι πορείες όμως και οι συγκεντρώσεις, τουλάχιστον των εργαζομένων, κύριε Πρόεδρε, δεν έχουν ανάγκη από περιφρούρηση. 'Εχει αποδειχθεί ότι μπορούν να περιφρουρήσουν τις συγκεντρώσεις τους ακόμη και από τους προβοκάτορες που μπαίνουν ανάμεσά τους ορισμένες φορές.
Να γιατί, κύριε Πρόεδρε, εμείς επιμένουμε ότι θα πρέπει η Κυβέρνηση σοβαρά να δει τα ζητήματα που θέτουμε. Δεν τα θέτουμε από αντιπολιτευτική διάθεση. Τα θέτουμε από μια έντονη ανησυχία που έχουμε, για το πού πάει αυτός ο τόπος.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Μπούτας έχει το λόγο.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, σε όλους τους τόνους η Κυβέρνηση πριν από τις κινητοποιήσεις, αλλά και μετά τις κινητοποιήσεις, δηλώνει ότι θα συνεχιστεί η ίδια η πολιτική.
Επί δύο χρόνια τρέχαμε από Υπουργείο σε Υπουργείο -οι αγρότες δηλαδή- κάναμε ανακοινώσεις, συσκέψεις, μικρά συλλαλητήρια στις πόλεις. Προσπαθούσαν οι αγρότες να βρουν λύση στα προβλήματά τους. Κανένας δεν άκουγε. Τι άλλο έπρεπε να κάνουν; 'Επρεπε να παραδοθούν; Δεν πρόκειται να παραδοθούν σε αυτήν την πολιτική.
Και όταν κλείνει το σπίτι του, όταν ο άλλος χάνει την περιουσία του -γιατί εδώ έχουμε ξεκλήρισμα με ταυτόχρονη χρεοκοπία- τι άλλο μπορεί να κάνει ο αγρότης; Να πει: "σφάξε με αγά μου, να αγιάσω";
Ε, όχι, αυτό δεν θα το πει ποτέ. Εκτός εάν η Κυβέρνηση και ο κύριος Υπουργός Δικαιοσύνης έχουν κάποια άλλη πρόταση για τον τρόπο που θα λύνονται τα προβλήματα. Πολύ ευχαρίστως να την ακούσουμε, αλλά μόνο να μην πρόκειται για γύψο και για παράδοση άνευ όρων.
Σ' αυτήν την Αίθουσα πριν απο πέντε ημέρες ο Υπουργός Γεωργίας, ο κ. Τζουμάκας, είπε "τι θέλετε να σας κάνουμε; Εσείς κανατε επανάσταση, κάνατε ρήξη". Εάν ήταν έτσι οι επαναστάσεις και αν ήταν έτσι οι ρήξεις, δεν θα σταματούσαν οι αγρότες εκεί που σταμάτησαν.
Πρέπει να το καταλάβετε ότι οι αγρότες και όλοι οι εργαζόμενοι βρίσκονται σε απόγνωση. Αυτήν την απόγνωση την εκφράσαμε μ' αυτόν τον τρόπο. Και βέβαια με τα λεγόμενα της ίδιας της Κυβέρνησης και του αρμόδιου Υπουργού, που δήλωσαν ότι θα είναι χειρότερα τα πράγματα για τους αγρότες, τι θα περιμένουμε από δω και πέρα; Θα περιμένουμε ότι οι αγρότες θα πουν: "Τι να κάνουμε; Αυτή είναι η μοίρα μας, να τελειώνουμε;". Θα βγουν ξανά στους δρόμους, αφού δεν λύθηκαν τα προβλήματα. Και όσα προβλήματα λύθηκαν, λύθηκαν μ' αυτά τα ψίχουλα που έδωσε η Κυβέρνηση, που θα μπορούσε να τα είχε δώσει από την αρχή των κινητοποιήσεων. Γιατί τα έδωσε μετά από τις κινητοποιήσεις; Μιλάω για τη ρύθμιση των χρεών, τις αποζημιώσεις κλπ.
'Αρα λοιπόν η ίδια η Κυβέρνηση παραδέχθηκε ότι υπάρχουν προβλήματα, η ίδια η Κυβέρνηση ήρθε και έδωσε λύση σε επί μέρους ζητήματα, που ήταν μία ανακούφιση, μία ανάσα για τους αγρότες.
'Ομως σε καμία περίπτωση, κύριε Υπουργέ, δεν πρόκειται να γίνει αυτό που είπατε, να κάνουν οι αγρότες δήλωση μετάνοιας. Αυτό όχι μόνο οι κομμουνιστές αγρότες δεν θα το κάνουν, όχι μόνο οι κομμουνιστές εργάτες δεν θα το κάνουν, κανένας δημοκρατικός άνθρωπος, που σέβεται τον εαυτό του, δεν πρόκειται να κάνει δήλωση μετάνοιας ότι δεν πρόκειται να ξανααγωνισθεί. Μα η ζωή, κύριε Πρόεδρε, έτσι κύλησε μέχρι σήμερα, μέσα από τους αγώνες. Και βέβαια αυτό καυτηριάζουμε και σ' αυτό κάνουμε κριτική εδώ, ως Κομμουνιστικό Κόμμα, την τακτική που ακολουθεί η Κυβέρνηση για να βάλει με άλλους τρόπους στην πάντα τις αγωνιστικές διαθέσεις των αγροτών ή των εργαζομένων. Βεβαίως, δεν θα το επιτύχετε. Και είναι πολύ σωστό αυτό που είπε ο συνάδελφος ο Κωστόπουλος ότι όποιος σκάβει το λάκκο, πέφτει εκείνος πρώτος μέσα.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Κωστόπουλος έχει το λόγο.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Αναφέρθηκαν πολλά, θα συνεχίσουν να αναφέρονται και άλλα. Νομίζω ότι δεν τονίσθηκε όσο έπρεπε το θέμα των απεργιών, που συνιστά μία πρόσθετη αυταρχική παρέμβαση του μηχανισμού ενάντια στο εργατικό κίνημα.
Θυμίζω -και είμαι σε θέση να γνωρίζω καλά τα πράγματα- ότι όσες απεργίες έχουν πάει στα δικαστήρια με προσφυγή του εργοδότη, κατά 90% βγήκαν όλες παράνομες. Αυτό είναι ένα όπλο -φαίνεται ανώδυνο με την πρώτη ματιά- στα χέρια του μηχανισμού για να κάμπτει τις αντιστάσεις των εργαζομένων, αλλά δημιουργεί μία γενικότερη κατάσταση και αναγκάζεται ο εργάτης να προσφύγει στην "παρανομία" για να υπερασπίζει τα δικαιώματά του. Αυτό, λοιπόν, είναι ένα άλλο στοιχείο, πολύ σοβαρό.
Πριν από λίγο ο Κοινοβουλευτικός Εκπρόσωπος του ΠΑ.ΣΟ.Κ. είπε ότι φωνάζουμε πολύ για το λύκο και όταν παρουσιασθεί, δεν θα μας ακούει κανένας και θα φάει τα πρόβατα. Δεν είναι έτσι. Θα μπορούσαμε, βέβαια, να κάνουμε μία τέτοια συζήτηση σ' αυτό το επίπεδο για πολλή ώρα και ο καθένας να λέει τις δικές του παροιμίες κλπ. 
'Ομως ο Κοινοβουλευτικός Εκπρόσωπος του ΠΑ.ΣΟ.Κ. υποστήριξε αυτό που ακούγαμε για πάρα πολλά χρόνια, ότι δεν μπορεί να λειτουργήσει το κράτος χωρίς να τηρούνται οι νόμοι.
Αναφέρθηκε στο διαβόητο κράτος του νόμου, που εμείς παλιότερα ανατριχιάζαμε και τώρα ανατριχιάζουμε που το ακούμε να λέγεται σαν επιχείρημα.
'Ομως, ξεχνάει ο Κοινοβουλευτικός Εκπρόσωπος του ΠΑΣΟΚ ότι και αυτός κάποτε παραβίασε το "νόμο" και μπήκε φυλακή. Να μας εξηγήσει, όμως, εάν αυτό το "παίρνει πίσω" σήμερα. Δεν κάνω μομφή, απλώς θέλω να επικοινωνούμε όσο γίνεται καλύτερα.
'Ερχονται στιγμές που αναγκάζεται ένας λαός ή ένα κίνημα να παραβιάσει το νόμο, γιατί αυτός ο νόμος είναι κακός. Θέλετε να πω για τον "ΚΑΠΟΔΙΣΤΡΙΑ", για τον αναγκαστικό νόμο; Θα παραβιαστεί αυτός ο νόμος, γιατί έγινε με κομματικά κριτήρια για να κερδίσει κάποιο κόμμα τους δήμους. Επομένως εξ αντικειμένου θα έρθει ένας λαός αντιμέτωπος με αυτόν το νόμο. Είναι παράνομος; Δεν θα ανοίξω αυτό το θέμα, γιατί είναι τεράστιο. Μη μας βάζετε όμως τέτοια διλήμματα, να πειθαρχήσουμε σε νόμους οι οποίοι είναι παράνομοι. Μη μας βάζετε στο δίλημμα να πειθαρχήσουμε στο ν. 330/76. Μη μας βάζετε το δίλημμα να πειθαρχήσουμε στο ν. 509. Μη μας βάζετε στο δίλημμα να πειθαρχήσουμε στο ν. 375. Μη μας βάζετε στο δίλημμα να πειθαρχήσουμε στη διαταγή κάποιου εισαγγελέα, ο οποίος εκτελεί διατεταγμένη υπηρεσία. 'Οχι, δεν θα το κάνουμε αυτό.
Θα σεβαστούμε τα δικαιώματα των εργαζομένων και υπάρχουν δικαιώματα, όσο ξέρουν να τα υπερασπίζονται. Αν χάσουν από την προσοχή τους αυτήν τη λογική, θα χάσουν και τα δικαιώματά τους.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, θα παρακαλέσω να προηγηθώ, γιατί πρέπει να πάω στα Γιάννενα όπου έχω μια συνάντηση με τον Υπουργό Εσωτερικών της Αλβανίας.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ, έχετε το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Πρώτον, θέλω να απαντήσω σε δύο σημεία που αναφέρθηκε ο κ. Κόρακας. 
Στο θέμα των εταιρειών ιδιωτικής ασφάλισης είχαμε την ευκαιρία και στη Διαρκή Επιτροπή και στη Βουλή να συζητήσουμε, κύριε Κόρακα. Αυτές οι εταιρείες υπήρχαν, λειτουργούσαν με άλλο νομικό καθεστώς. Εμείς κάναμε αυτό που νομίζω ότι έπρεπε να κάνουμε και γι' αυτό υπήρξε μια ευρεία αποδοχή από το Σώμα. Τις βάλαμε σε ένα νομικό πλαίσιο για να τις ελέγχουμε.
Γνωρίζετε πολύ καλά και εσείς και ο κ. Κολοζώφ πόσες από τις προτάσεις σας δεχτήκαμε για βελτίωση, ακριβώς για να μη δώσουμε την παραμικρή δυνατότητα -παραθυράκι- αυτές οι εταιρείες να χρησιμοποιηθούν για άλλους λόγους.
'Οσον αφορά τις σχολές, κύριε Κόρακα, χαίρομαι που βάλατε αυτό το ερώτημα, γιατί ακριβώς επιβεβαιώνει ποια είναι η πολιτική μας και όχι απλώς η πρόθεσή μας. Θα σας στείλω τον κατάλογο των καθηγητών, αλλά σας λέω τούτο. 'Ηδη βρισκόμαστε σε μία κατ' αρχήν συμφωνία, που δεν προλάβαμε φέτος να την εφαρμόσουμε. Θα εφαρμοστεί από του χρόνου. Τα βασικά μαθήματα των σχολών, κυρίως των αξιωματικών, αλλά και των αστυφυλάκων, θα τα αναλάβουν τα πανεπιστήμια. Αυτό δεν σημαίνει ...
ΣΤΡΑΤΗΣ ΚΟΡΑΚΑΣ: Και ο Σκαλτσάς και ο Αθανασόπουλος είναι καθηγητές πανεπιστημίου, αλλά είναι φασίστες.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Με συγχωρείτε. Αν αμφισβητείτε και τη δημοκρατικότητα των πανεπιστημίων, τότε πού να αναφερθούμε; Στις νεολαίες των κομμάτων;
ΣΤΡΑΤΗΣ ΚΟΡΑΚΑΣ: Ανέφερα συγκεκριμένα ονόματα, κύριε Υπουργέ.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Σας παρακαλώ, κύριε Κόρακα, επειδή συνηθίζετε να διακόπτετε, αφήστε με τρία ή τέσσερα λεπτά να μιλήσω. 
Εμείς θεωρούμε τομή το ότι αναθέτουμε και την επιλογή των καθηγητών και την επιλογή των μαθημάτων στα πανεπιστήμια, μία σημαντική τομή στην προσπάθεια εκδημοκρατισμού και αποφυγής οποιωνδήποτε περιστατικών που αντιτίθενται στη δική μας πολιτική και είναι αυτή ακριβώς που υποστηρίζετε.
Εγώ όμως συμφωνώ με τον κ. Κωστόπουλο, ο οποίος είπε πολύ σωστά αυτό που όσοι τουλάχιστον έχουμε περάσει αρκετά χρόνια όλες αυτές τις περιπέτειες του τόπου μας έχουμε διαπιστώσει, ότι όταν αρχίσουμε να κομματιάζουμε την ελευθερία, τη χρήση της δύναμης της Αστυνομίας κλπ., στο τέλος θα υποστούμε όσα έχουμε υποστεί τα προηγούμενα χρόνια.
Εγώ είχα την ευκαιρία και παρακράτος να ζήσω και την Αστυνομία που δούλευε στην υπόθεση Λαμπράκη και το παρακράτος στην υπόθεση Λαμπράκη και αυτά τα μαθήματα δεν τα έχω ξεχάσει. 
Είπε ο κ. Κωστόπουλος -και έτσι είναι η πραγματικότητα -"εδώ μιλάμε για κάποια μεμονωμένα περιστατικά και εμείς τα καταθέτουμε για να τα επισημάνουμε και να μη γίνουν αυτά τα περιστατικά πολιτική". (XF)
Αυτήν τη θέση και την τοποθέτηση τη δεχόμαστε, διότι πράγματι, όπως και εγώ υποστήριξα, είναι μεμονωμένα περιστατικά, ορισμένα από τα οποία μάλιστα δεν είναι και ακριβή- απλά δεν είχα τη δυνατότητα ένα προς ένα να τα εξετάσω- που με τα περισσότερα δεν συμφωνούμε και γι' αυτό αντιδράσαμε. Γνωρίζουν οι συνάδελφοί σας, κύριε Κωστόπουλε, και ο κ. Κόρακας που είναι τακτικός συνομιλητής μου, ότι και σε κάθε περίπτωση όπου συμβαίνει, αμέσως αντιδρούμε, αμέσως λαμβάνουμε μέτρα και όχι επειδή απλά τηλεφωνεί. Διότι αυτή είναι η πολιτική μας. Δεν είναι απλά προθέσεις. Αυτή είναι η πολιτική μας. Δεν έχουμε ανάγκη ούτε από την Αστυνομία ούτε από μέτρα καταστολής ούτε μηχανισμούς να κάνουμε ούτε παρακράτος να στήσουμε, για να στηρίξουμε την πολιτική μας η οποία έχει μία ευρύτατη απήχηση.
Επίσης μιλάτε για τις δύο, τρεις αφισοκολλήσεις. Μα δεν είναι θέμα εφαρμογής του νόμου. Διότι εάν εφαρμόζαμε το νόμο για την απαγόρευση των αφισοκολλήσεων, που προβλέπεται, τότε θα έπρεπε να έχουμε κάθε μέρα δίκη. Σας είπα να γυρίσετε τους δρόμους για να δείτε τι γίνεται με τις αφίσες. Ποιος παρεμποδίζει; Κάποιοι συνελήφθησαν διότι είχαν μία υβριστική αφίσα κατά του Πατριάρχη. Εσείς λέτε ότι ήταν διάλογος, ότι ήταν κίνηση ιδεών. 'Αποψή σας. Αυτό και μόνο είναι αρκετό για να μιλάμε για αυταρχισμό, για ποινικοποίηση και όλα αυτά; 'Οχι, κύριε συνάδελφε, δεν είναι έτσι. Δεν είναι η πολιτική μας. 'Οχι απλά δεν είναι προθέσεις μας, αλλά δεν είναι η πολιτική μας. Η πολιτική μας είναι η Αστυνομία να προστατεύσει και τα δικαιώματα των εργαζομένων και τα δικαιώματα της απεργίας και τα δικαιώματα της διαδήλωσης και τα δικαιώματα της πορείας και το έχει αποδείξει με τους αριθμούς που σας ανέφερα, αλλά και ταυτόχρονα να προστατεύσει τα δικαιώματα των πολιτών.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Υπουργέ.
Το λόγο έχει ο Υπουργός Δικαιοσύνης κ. Ευάγγελος Γιαννόπουλος.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, θέλω να συμπληρώσω ότι η Κυβέρνηση και ο Υπουργός της Δικαιοσύνης δεν επεμβαίνει στα πράγματα της δικαιοσύνης και ιδίως όταν είναι εκκρεμείς δίκες. Αυτό το έχουμε διακηρύξει. Το κράτος έχει και αρχές και εξουσίες και λειτουργίες και μέσα και να υπερασπισθεί τη διαβίωση την ομαλή των πολιτών, αλλά ακόμη να λειτουργήσει και το κράτος δικαίου, δηλαδή ο καθένας να σέβεται το Σύνταγμα και τους νόμους, από τον Πρόεδρο της Δημοκρατίας μέχρι τον τελευταίο πολίτη. Αυτό θα πει κράτος δικαίου. 'Αλλο είναι το δίκαιο κράτος.
Θέλω να απαντήσω στον κ. Παυλόπουλο ότι ο αρχηγός του την εποχή εκείνη πήγε στη Θεσσαλία για να ενισχύσει τις καταλήψεις, όχι για να πει μία κουβέντα "δεν κοιτάζετε ρε παιδιά, φύγετε γρήγορα από εκεί". Και την άλλη μέρα ο Νασίκας, ο εκπρόσωπος μέσα στην Πανθεσσαλική Επιτροπή της Νέας Δημοκρατίας, το έριξε στο λεβέντικο. Αυτό μην το ξεχνάτε.
'Υστερα τις παραγραφές των αδικημάτων τις κάναμε όταν έπρεπε να τις κάνουμε. Εγώ έθεσα το εξής θέμα: Τι να πω εγώ ενώπιον του Κοινοβουλίου; Ως Υπουργός της Δικαιοσύνης να προτείνω την παραγραφή; Εσείς λέτε τα δικά σας. Αλλά εσείς, κύριε Παυλόπουλε, κρατάτε μία αντιπολιτευτική πρακτική, δηλαδή η κριτική για την κριτική και η κριτική εναντίον της Κυβερνήσεως, όχι κριτική εδώ, αλλά μη μείνει τίποτα όρθιο. Και με στενοχωρεί γιατί, ως καθηγητής του δικαίου που είστε, περίμενα άλλη συμπεριφορά εδώ. Να διδάξετε όπως διδάξαμε εμείς και όταν ήμασταν στην Αντιπολίτευση και όταν είμαστε Κυβέρνηση, πάντοτε με τις δικές μας τις γνώσεις όσον αφορά τουλάχιστον την απόλαυση των ατομικών δικαιωμάτων των πολιτών.
Εδώ υπάρχει ένα αδίκημα -ναι ή όχι;- της καταλήψεως των οδών. Και δεν είναι μικρό το πράγμα είκοσι πέντε μέρες κατάληψη, να κόβεται η Ελλάδα στη μέση, να ανακηρύσσεται το "κράτος του Πατακιστάν", όπως το καταγγείλαμε τότε. Το ξεχνάμε αυτό το γεγονός; 'Η πάμε να πούμε δηλαδή "εντάξει, να το σβήσουμε"; Να το σβήσουμε, ναι. Πώς;
ΠΡΟΚΟΠΗΣ ΠΑΥΛΟΠΟΥΛΟΣ: Η λαθρεμπορία είναι και αυτή αδίκημα, κύριε Υπουργέ.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Ποια λαθρεμπορία, κύριε Παυλόπουλε; Τα δικά σας θέματα; Της Νέας Δημοκρατίας τα θέματα; Τα δικά σας τα εγκλήματα;
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ...
ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Παυλόπουλε.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Το δικό σας το κράτος της βίας, της νοθείας και των δολοφονιών; 'Η νομίζετε ότι θα τα αφήσουμε αυτά και δεν θα σας τα υπενθυμίσουμε;
ΠΡΟΚΟΠΗΣ ΠΑΥΛΟΠΟΥΛΟΣ: Θα τα πούμε στη δευτερολογία μου.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δευτερολογία θα ακούσω και τη δημαγωγία που ακολουθείτε.
ΠΡΟΕΔΡΕΥΩΝ (Λουκάς Αποστολίδης): Δεν έχετε δικαίωμα δευτερολογίας.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν έχουμε πρόβλημα ν'αντιδικήσουμε. Στον κ.Δημαρά, θα τα έλεγε κανείς σε άλλους χώρους και σε άλλη εποχή, διότι πράγματι δεν μπήκε στα θέματα, άλλως ως Συμπολίτευση της Αντιπολίτευσης, οπωσδήποτε το ΔΗ.Κ.ΚΙ.. Καλά τα είπε.
Αλλά από εκεί και ύστερα μην περιμένετε από μας ότι θα σταυρώσουμε τα χέρια όσο ασκούμε εξουσία (απευθυνόμενος στον κ. Παυλόπουλο). Μέσα στους νόμους του κράτους. Εδώ είχαμε παράβαση των νόμων του κράτους και παραβίαση των νόμων του κράτους. Και δεν βρήκατε ως καθηγητής του δικαίου να πείτε τι ήταν εκείνη η κατάληψη. 'Ηταν ή δεν ήταν αδίκημα.
ΠΡΟΚΟΠΗΣ ΠΑΥΛΟΠΟΥΛΟΣ: Το τόνισα, κύριε Υπουργέ.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν το λέτε. 
ΠΡΟΚΟΠΗΣ ΠΑΥΛΟΠΟΥΛΟΣ: Και άλλα αδικήματα ήταν ...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Ασε τα άλλα αδικήματα. Τούτο εδώ τι ήταν;
ΠΡΟΚΟΠΗΣ ΠΑΥΛΟΠΟΥΛΟΣ: Το τόνισα πρώτος ότι ήταν.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δόξα σοι ο Θεός. Να το πεις. 
ΠΡΟΚΟΠΗΣ ΠΑΥΛΟΠΟΥΛΟΣ: Το ζήτημα είναι γιατί αντιμετωπίζετε τα αδικήματα με δύο μέτρα και δύο σταθμά.
ΟΡΕΣΤΗΣ ΚΟΛΟΖΩΦ: Η κατάληψη του Πολυτεχνείου ήταν νόμιμη ή παράνομή; 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν είπαμε εμείς ότι οι αγρότες δεν είχαν προβλήματα. Και προσωπικά δεν είπα ότι δεν είχαν δίκιο να διαμαρτύρονται. Ο τρόπος της διεκδίκησης δεν ήταν ο νόμιμος τρόπος. Και το κράτος αμυνόμενο έπρεπε να πάρει μέτρα. Οι δε εισαγγελείς δεν λογαριάζουν ούτε Υπουργό Δικαιοσύνης ούτε Γιαννόπουλο ούτε κόμμα ούτε Κυβέρνηση, αν θέλετε να ξέρετε. 
ΟΡΕΣΤΗΣ ΚΟΛΟΖΩΦ: Είναι πάνω η δικαιοσύνη;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Βεβαίως είναι πάνω η δικαιοσύνη. Βεβαίως είναι ανεξάρτητη.
ΟΡΕΣΤΗΣ ΚΟΛΟΖΩΦ: 'Αλλο ανεξάρτητη και άλλο αν είναι πάνω από όλα. Ελέγχεται και η δικαιοσύνη.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Είναι ανεξάρτητη η δικαιοσύνη. Να αλλάξουμε το καθεστώς, κύριε Κολοζώφ, να την έχουμε τη δικαιοσύνη όπως την είχε ο Σοβιετικός Κομμουνισμός, όποτε υπήρχε Δικαιοσύνη. Βεβαίως να την αλλάξουμε.
ΟΡΕΣΤΗΣ ΚΟΛΟΖΩΦ: Πάτε στο οπλοστάσιο του αντικομμουνισμού.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αν έχουμε ώρα, να κουβεντιάσουμε γι αυτά τα θέματα. Εγώ δεν μάλωσα τα παιδιά, δεν είπα ότι έκαναν άσχημα που κατέλαβαν το σχολείο. Είπα ότι αυτό είναι αδίκημα. Πού να τον ελέγξεις τον εισαγγελέα και πώς να τον κρατήσεις; Να πω εγώ σε κάποιον δικαστή κάτι; Αδιανόητο.
ΟΡΕΣΤΗΣ ΚΟΛΟΖΩΦ: Δεν γινόταν παλιά;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Βεβαίως για μια προβολή ενός κόμματος, για μία ευαισθητοποίηση της κοινής γνώμης, εμείς τουλάχιστον ως Κυβέρνηση του ΠΑ.ΣΟ.Κ. δεν μιλήσαμε για μια και δυο μέρες. Αλλά δεν μπορούσαμε να πάμε στις είκοσι μέρες και με άλλη φάση, χωρίς να πράξουμε. Παρά ταύτα η Κυβέρνηση κράτησε τα νεύρα της και ρωτήστε τους τι τραβάγαμε με τις αναφορές των διοικητών της Αστυνομίας, που έλεγαν "μας δέσατε τα χέρια, δεν μπορούμε να δράσουμε". Είπαμε, "εμείς αναλαμβάνουμε την ευθύνη". Και πότε έδρασε η Αστυνομία; 'Οταν έκρινε ότι έπρεπε να ξεφουσκώσει τα λάστιχα. Και αν επήνεσα εγώ αυτήν την πράξη, την επήνεσα διότι ελύθη ένα θέμα χωρίς να ανοιχτεί μύτη.
ΣΤΡΑΤΗΣ ΚΟΡΑΚΑΣ: Καταστράφηκαν οι αγρότες.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν ξέρω τι έννοια είχε το 509 του κ.Κωστόπουλου.Εγώ όταν ανέπτυξα το ν.509 στη δικτατορία, πήρα σαράντα εννιά γράμματα συγχαρητήρια "από το Λακί" (τόπος εξορίας) γιατί τον έκανα τελατίνι. Τον 330 εμείς τον καταργήσαμε, τον 375 εμείς τον καταργήσαμε και πήραμε όλα τα μέτρα εκείνα για να ηθικοποιήσουμε το νομικό και πολιτικό καθεστώς της χώρας. Μην παραβλέπετε αυτά τα πράγματα.
Σε αυτό το θέμα που εστιάζεται όλη η αντιδικία μας, γιατί μας κατηγορήσατε -διάβασα σήμερα την εφημερίδα σας- επειδή αρνηθήκαμε να δώσουμε την παραγραφή κλπ. Δεν μπαίνω σε άλλα θέματα. 'Ομως υπάρχει ένα πρόβλημα. Δεν ζητήσαμε δήλωση μετανοίας. Δεν μπορούμε να το κάνουμε. Αλλά να σας στείλω αντίγραφο της κασέτας στην οποία ερωτάται ο κ. Πατάκης από το Νίκο Ευαγγελάτο: "δηλαδή θα καταλάβετε πάλι τους δρόμους"; Βεβαίως, απαντάει. Τι να σου κάνει ο εισαγγελέας και ο δικαστής όταν ακούν αυτά τα πράγματα; Και τι να πούμε και εμείς; Να έρθουν πάλι την άλλη μέρα τα ίδια;
Οι διεκδικητικοί αγώνες είναι διεκδικητικοί αγώνες. Ο τρόπος των διεκδικήσεων ορίζεται από το Σύνταγμα. Μια φορά ήμασταν υπερβολικοί. Και μη μου πείτε ότι επί των ημερών του ΠΑΣΟΚ εθάλψαμε τέτοιες καταστάσεις. Τι έγινε στη νομαρχία; Μπήκαν και την έκαψαν. Πήγαν σε δίκη. 'Ομως δεν την κατέλαβαν, δεν την κράτησαν.
ΠΡΟΚΟΠΗΣ ΠΑΥΛΟΠΟΥΛΟΣ: Το ότι την έκαψαν είναι μικρότερο αδίκημα από την κατάληψη;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Οχι, δεν είπα αυτό το πράγμα. 'Ηταν ένα αδίκημα.Πήγαν σε δίκη. Ασχολήθηκε η δικαιοσύνη. Γιατί δηλαδή το βάζετε αυτό τάχα σαν παράλληλη θέση του ΠΑΣΟΚ. Ξέρετε τη συνταγματική ιστορία της χώρας και την πολιτική ιστορία της χώρας. Δολοφονήθηκε ο αγρότης Βλάχος στην Αιτωλοακαρνανία, όταν οι αγρότες έκλεισαν για μία μέρα τη γέφυρα. Πήγαν κατηγορούμενοι ογδόντα πέντε αγρότες. 'Ημασταν υπερασπιστές του.
ΠΡΟΚΟΠΗΣ ΠΑΥΛΟΠΟΥΛΟΣ: Ποιος ήταν κυβέρνηση τότε;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Η Κυβέρνηση της ΕΡΕ τότε. Μην πάμε στον Ελληνικό Συναγερμό. Και όταν μιλάω επιεικώς για αυταρχικό κράτος και για αυταρχική νομοθεσία, εκεί πρέπει να μιλάμε για δολοφονικό κράτος και για δολοφονικές υπηρεσίες την εποχή εκείνη. Διότι είχαμε και δολοφονημένους και τα νησιά ήταν γεμάτα. Εσείς ειδικώς σαν δάσκαλος του Δικαίου πρέπει να είσθε πιο συγκρατημένος. Ο κ. Καμμένος έχει στρώσει. Δεν μπορώ να τα ακούω αυτά εδώ πέρα και δεν θα τα αφήσω χωρίς απάντηση.
Τώρα, αγαπητέ φίλε Γιάννη Δημαρά, αυτά τα περί απολυταρχισμών είναι θεωρητικά θέματα. Να τα κουβεντιάσουμε άλλη μέρα.
ΙΩΑΝΝΗΣ ΔΗΜΑΡΑΣ: Πρακτικά είναι.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εγώ σας ρωτάω: Γιατί διαγράψατε τον κ. Καρακώστα; Διαγράφονται τέτοια εποχή στελέχη; Πού θα βρείτε άλλους; Στην επόμενη Βουλή; Για κρατηθείτε. Σας φεύγουν τα στελέχη.
ΙΩΑΝΝΗΣ ΔΗΜΑΡΑΣ: Κύριε Πρόεδρε, δώστε μου την άδεια για να απαντήσω.
ΠΡΟΕΔΡΕΥΩΝ (Λουκάς Αποστολίδης): Σας παρακαλώ, πρέπει να ολοκληρώσουμε τη διαδικασία.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εδώ έχουμε μια συγκεκριμένη επερώτηση, που έχει δεκαεννιά θέματα. Δεν είναι δυνατόν να απαντήσει μόνο ένας. Την έχετε στείλει, κύριοι συνάδελφοι του ΚΚΕ, και στον Υπουργό Δημοσίας Τάξεως και στον Υπουργό Δικαιοσύνης. Δεν τα βάζετε χωριστά αυτά τα πράγματα για να μπορεί ο καθένας να απαντά ευχερώς και να μη μαλώνει και με το Προεδρείο για το πόση ώρα θα έχουμε εμείς και πόση εσείς;
ΣΤΡΑΤΗΣ ΚΟΡΑΚΑΣ: Δεν μπορούμε να κάνουμε τόσες επερωτήσεις όσες θέλουμε.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Ηδη στη δευτερολογία σας συμπληρώσατε είκοσι λεπτά. Εμείς, κύριε Πρόεδρε, μιλήσαμε μόνο δεκαπέντε λεπτά. Γιατί;
ΠΡΟΕΔΡΕΥΩΝ (Λουκάς Αποστολίδης): 'Οχι, έχετε τον ίδιο χρόνο. Συμπλήρωσε και ο κ. Ρωμαίος. Συνεχίστε, θα υπάρξει μια ελαστικότητα.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Πάντως εμείς εμπόδια στη διακίνηση των ιδεών δεν βάλαμε. Τώρα αν έγιναν ορισμένα περιστατικά κάπου, δεν ευθύνεται γι'αυτά η Κυβέρνηση. Η Κυβέρνηση μπορεί να απαγορεύσει είτε στον αστυνόμο να κάνει κάτι, είτε στον εισαγγελέα να κάνει κάτι; Εμείς κρατήσαμε την ψυχραιμία μας για είκοσι ημέρες στην πρώτη φάση και για δέκα μέρες στην επόμενη φάση των αγροτικών κινητοποιήσεων, για να μην πω καταλήψεων κλπ.
'Ομως ελάτε και στη δική μας θέση. Τι θα κάνατε αν ήσασταν κυβέρνηση, εκπρόσωποι του κράτους;
ΟΡΕΣΤΗΣ ΚΟΛΟΖΩΦ: Θα ικανοποιούσαμε τα αιτήματά τους.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εκεί στα αιτήματα έχετε δίκιο. Αλλά στα άλλα θέματα; Αυτά που λέτε, κύριοι συνάδελφοι του ΚΚΕ, ευκόλως περνάνε και στο κόμμα σας και στις μονάδες σας. Αλλά εδώ είμαστε ενώπιον του ελληνικού λαού, ενώπιον του ελληνικού Κοινοβουλίου. Δεν απαντάτε στο καυτό θέμα τι ήταν η κατάληψη των δρόμων επί είκοσι μέρες και η αποκοπή της Ελλάδος; Εμείς ποινικοποιήσαμε τους αγώνες ή εσείς δώσατε αφορμή, ώστε όργανα της πολιτείας να ασχοληθούν με την πανθεσσαλική επιτροπή;
Και έλεγα σταματάτε. Και όταν στη δεύτερη φάση είπα ότι αυτή η συμπεριφορά είναι βάρβαρη, είναι φασιστική είναι τραμπουκική και γαϊδουρινή, κολλήσατε στο ότι εγώ είπα τους αγρότες γαϊδούρια.
ΕΥΑΓΓΕΛΟΣ ΜΠΟΥΤΑΣ: "Βγήκαν τα γαϊδούρια στο δρόμο".
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αν ξέρεις γράμματα, κύριε Μπούτα, δεν είναι έτσι το πράγμα. Γιατί δεν λέγατε ότι σας είπα και φασίστες και τραμπούκους και βαρβάρους; Μείνατε εκεί και κάνατε ό,τι κάνατε. Με γειά σας με χαρά σας. Αν θέλετε παραγραφή, να δηλώσετε καθαρά και ξάστερα ότι σέβεστε τους νόμους του κράτους. 'Οχι κάτι άλλο.
ΣΤΡΑΤΗΣ ΚΟΡΑΚΑΣ: Κύριε Υπουργέ, δηλώσεις μετανοίας δεν κάνουμε.
(Θόρυβος στην Αίθουσα.)
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εσύ, κύριε Κόρακα, μη μιλάς, γιατί δεν βρέθηκες στην ανάγκη, σε φυλακές, σε εξορίες και σε ξύλο της χούντας, μήπως υποκύψεις σε καμία δήλωση. Μη μιλάς εσύ.
ΣΤΡΑΤΗΣ ΚΟΡΑΚΑΣ: Δεν το κατάλαβα αυτό, κύριε Γιαννόπουλε. Δεν ξέρω ποιος έφαγε ξύλο και ποιος δεν έφαγε εδώ πέρα. Φάγατε εσείς ξύλο; Πότε;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν ήσουνα εδώ, ήσουνα στην Ευρώπη.
ΠΡΟΕΔΡΕΥΩΝ (Λουκάς Αποστολίδης): Ο κ. Κολοζώφ έχει το λόγο.
ΟΡΕΣΤΗΣ ΚΟΛΟΖΩΦ: Κύριε Πρόεδρε, συνηθίζει ο κ. Γιαννόπουλος να μας τραβάει σε άλλες εποχές. Είπα από την αρχή, κύριε Γιαννόπουλε, ότι εγώ δεν θα σας ακολουθήσω. Καθένας έχει την ιστορία του. 'Ολοι γνωριζόμαστε και ξέρουμε ο καθένας τι έκανε σε κάθε εποχή. 
Ο χρόνος με πιέζει και πρέπει να πω ότι ο κ. Γιαννόπουλος μας έδωσε το στίγμα ακριβώς της πολιτικής που θέλει να ακολουθήσει η Κυβέρνηση και που ακολουθεί αυτήν τη στιγμή για τις αγροτικές κινητοποιήσεις και το γενικεύει λέγοντας ότι υπάρχει ο νόμος, παραβιάζεται ο νόμος γίνονται συλλήψεις κλπ.
Κύριε Γιαννόπουλε, έχετε συναισθανθεί ότι υπαρχουν αυτήν τη στιγμή έξι χιλιάδες δίκες αγροτών; Και έρχεσθε και λέτε ότι δεν μπορείτε σε πολιτικό επίπεδο μέσα στη Βουλή να δώσετε λύση σε ένα τεράστιο γεγονός έξι χιλιάδων ανθρώπων συρμένων στα δικαστήρια. Γιατί; Γιατί διεκδικούσαν το δίκιο τους. Στραβό, κακό, σεις λέτε ότι είχαν λάθος και αυτοί λένε ότι είχαν δίκιο. 'Ομως έξι χιλιάδες άνθρωποι πάνε στα δικαστήρια. Αυτό τιμάει τη δημοκρατική λειτουργία αυτής της χώρας;
Δεύτερο ζήτημα. Στην ομιλία σας, δεν ξέρω αν το αντιληφθήκατε παρακαλώ συμβουλευθείτε τα Πρακτικά- ξέρετε τι είπατε; Υπάρχει και το εφετείο και το είπατε και για τους μαθητές και για τους αγρότες, αφήνοντας να εννοηθεί ότι, εν πάση περιπτώσει, στο εφετείο, που υπάρχουν άλλες δυνατότητες και άλλα κριτήρια, θα μπορούσαν να γίνουν και άλλα πράγματα.
Ξέρετε πώς το ερμηνεύω πολιτικά αυτό, κύριε Γιαννόπουλε; Με το μοναδικό τρόπο που μπορεί ένας πολιτικός να το ερμηνεύσει. Δεν δώσατε εδώ πολιτική λύση που μπορούσατε. Σας δώσαμε τη δυνατότητα να δώσετε πολιτική λύση στο ζήτημα, όχι γιατί είσθε σε αντιδικία με τους αγρότες, παρ'όλη την κόντρα που είχατε μαζί τους.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν παρεμβαίνουμε στη δικαιοσύνη, κύριε Κολοζώφ. Δεν έχουμε το δικαίωμα.
ΟΡΕΣΤΗΣ ΚΟΛΟΖΩΦ: Μιλάω για λύσεις σε πολιτικό επίπεδο, κύριε Υπουργέ, και είχατε τη δυνατότητα να το κάνετε. Μην ανακατεύετε τη δικαιοσύνη και την ανεξαρτησία της. Μιλάω για λύσεις σε πολιτικό επίπεδο και μου λέτε δεν πολιτικοποιούμε τους αγώνες. Είναι έξι χιλιάδες αγρότες στα δικαστήρια, υπάρχει η δυνατότητα γιατί γίνεται συζήτηση στη Βουλή, να δοθεί πολιτική λύση και λέτε εγώ τι θα πω...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Ναι, αλλά λέτε ότι θα ξανακατέβετε στο δρόμο.
ΟΡΕΣΤΗΣ ΚΟΛΟΖΩΦ: Με συγχωρείτε πάρα πολύ. Αυτό έγινε στο δικαστήριο, δεν έγινε εδώ στη Βουλή. Μιλάω για πολιτική λύση. Δεν έχετε πρόθεση να λύσετε το ζήτημα. Θέλετε να τους κρατάτε αιχμάλωτους με τα εφετεία...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Σεις τους κρατάτε.
ΟΡΕΣΤΗΣ ΚΟΛΟΖΩΦ: Βγάλατε μια ανακοίνωση και μας τη διαβάσατε εδώ πέρα. Εγώ δεν θα το έκανα εάν ήμουν Υπουργός Δικαιοσύνης. Αναφερθήκατε βέβαια και σε δύο στελέχη του Κ.Κ.Ε., ονομαστικά τους είπατε. Ξέρετε ποια ήταν η σύνθεση; Είχε μέσα και στελέχη του ΠΑ.ΣΟ.Κ., είχε μέσα και στελέχη της Νέας Δημοκρατίας.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αντρίκια το είπα.
ΟΡΕΣΤΗΣ ΚΟΛΟΖΩΦ: Γιατί δεν αναφερθήκατε σ'αυτούς και να πείτε ότι αυτό το τμήμα του ΠΑ.ΣΟ.Κ. και αυτό το τμήμα της Νέας Δημοκρατίας είναι αυτοί που βρίσκονται συνέχεια πίσω από τις κινητοποιήσεις. Γιατί δεν το κάνατε αυτό και δείξατε με το δάχτυλό σας το Κ.Κ.Ε.;
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μετά βγήκαν.
ΟΡΕΣΤΗΣ ΚΟΛΟΖΩΦ: Δεν μπορείτε, κύριε Υπουργέ, να βρείτε άλλον τρόπο, παρά τον κλασικό τρόπο της συντήρησης, για να χτυπήσετε το λαϊκό κίνημα και να το συκοφαντήσετε. Αυτή είναι η πραγματικότητα.
ΣΤΡΑΤΗΣ ΚΟΡΑΚΑΣ: 'Ηταν "κομμουνιστικός δάκτυλος"!
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Και αντικομμουνισμός!
ΟΡΕΣΤΗΣ ΚΟΛΟΖΩΦ: Γιατί το ζήτημα δεν είναι ούτε δικό σας ούτε δικό μας, αλλά είναι προβλήματα που έχει ο λαός μας, που ζητάμε τη λύση τους. Και ο λαός μας φυσικά με τον τρόπο του θα παλέψει για να δώσει λύση σε αυτά τα ζητήματα. Λυπάμαι που έφυγε ο κύριος Υπουργός Δημόσιος Τάξης. Στο πολύ σύντομο διάστημα, θέλω να πω να μας φέρει τα στοιχεία, όπου στο έγκλημα στη χώρα μας είναι τόσο διογκωμένο το ποσοστό των καλάσνικωφ, αφήνοντας να εννοηθεί ότι οι αλλοδαποί έχουν ειδικό βάρος...
ΠΡΟΕΔΡΕΥΩΝ (Λουκάς Αποστολίδης): Κύριε Κολοζώφ, με συγχωρείτε, εγώ έκανα λάθος. Νόμιζα ότι είχατε δευτερολογήσει και σας είχα δώσει χρόνο για να τριτολογήσετε. 'Εχετε άλλα πέντε λεπτά.
ΟΡΕΣΤΗΣ ΚΟΛΟΖΩΦ: Ευχαριστώ πολύ. Επομένως έχω τη δυνατότητα να το αναπτύξω λίγο πάρα πάνω.
Ας μας φέρει τα στατιστικά στοιχεία, πώς είναι το έγκλημα στη χώρα μας, σε ποιους οφείλεται, πόσοι είναι οι 'Ελληνες, πόσοι είναι οι αλλοδαποί κλπ. Εγώ αμφισβητώ αυτόν τον τρόπο παρουσίασης του προβλήματος, βάζοντας γενικά στους μετανάστες και ιδιαίτερα στους Αλβανούς μετανάστες το στίγμα του εγκληματία. 'Οχι! Είναι φτωχοί άνθρωποι που ήλθαν στη χώρα μας αναζητώντας δουλειά, όπως κάναμε και εμείς κάποιες εποχές. 'Ημασταν εκεί και ξέρουμε τι σημαίνει έξω από τα καφενεία να γράφεται: "Απαγορεύεται η είσοδος σε 'Ελληνες, Ιταλούς και σκύλους". Αυτά δεν πρέπει να τα ξεχνάμε. Είμαστε χώρα μεταναστών.
Τέλος, θέλω να πω ότι δεν είναι σωστό ότι υπάρχουν ανακρίβειες σε αυτά που είπαμε. Μπορεί να τα διαπιστώσει ο ίδιος. Φοβάμαι όμως ότι δεν είναι σε θέση να τα διαπιστώσει. Γιατί όταν έγινε το επεισόδιο στον ηλεκτρικό σταθμό της "Βικτώριας" ήμουν εδώ και είχα συνομιλήσει μαζί του για το θέμα. Μας ανησύχησε -και είχε ανησυχήσει και τον ίδιο- άνθρωποι με πολιτικά να σταματούν το τρένο και να κάνουν έλεγχο. 'Ελειψα σε ένα ταξίδι σε μια αποστολή κοινοβουλευτική και όταν επέστρεψα δεν είχα τη δυνατότητα τότε να διαβάσω την απάντηση που έδωσε ο κύριος Υπουργός και τη διάβασα προχθές με την επερώτηση.
Πρώτα-πρώτα, δεν ήταν ένας δημοσιογράφος, αλλά ήταν δύο δημοσιογράφοι. Την αναφέρω αυτήν τη λεπτομέρεια για να δείξω πόσο τον ενημερώνουν τον κύριο Υπουργό.
Δεύτερον, δεν ήταν ένστολοι, όπως λέει στην απάντησή του, αλλά ήταν όλοι τους με πολιτικά. Και ας μου επιτραπεί, κύριε Υπουργέ, να πιστέψω έναν αρχισυντάκτη του "ΡΙΖΟΣΠΑΣΤΗ" και ένα συντάχτη, εξειδικευμένοι σε τέτοια ζητήματα, που έτυχαν όλως τυχαία σε ένα τέτοιο επεισόδιο. Αυτή είναι η ανησυχία μας, ότι δηλαδή αυτά τα ζητήματα, έστω και αν η Κυβέρνηση τα θεωρεί σποραδικά και πιστεύει αυτά που λέει, δεν μπορεί κατά τη γνώμη μας να προέρχονται από κέντρα πολιτικά της Κυβέρνησης με το θεσμικό τρόπο λειτουργίας που έχει αυτό το πολίτευμα. Αλίμονο αν υπήρχε κάτι τέτοιο. Αν εμείς παρεμβαίνουμε εδώ πέρα, παρεμβαίνουμε για να χτυπήσουμε εκείνους τους μηχανισμούς που είμαστε βέβαιοι, κύριε Υπουργέ, ότι υπάρχουν -δεν ξέρω πού έχουν τα κέντρα τους, αυτό είναι δική σας απόφαση να το βρείτε-αλλά ενεργούν. Και θα σας πω, πώς μπορείτε να το διαπιστώσετε αυτό το πράγμα.
ΚΝίτες δεν πιάνονται καθημερινά, όταν κάνουν αφισοκόλληση, κύριε Υπουργέ. Ξέρετε πότε πιάνονται; 'Οταν υπάρχει ένα ζωτικό πολιτικό ζήτημα. 'Οταν υπάρχει ένα κεντρικό ζήτημα που προωθεί το ΚΚΕ ή που η ζωή το έχει αναδείξει, τότε έχουμε αυτά τα επεισόδια. Και ας με συγχωρέσετε -έχουμε και εμείς μια πείρα, έχετε και εσείς πείρα- ξέρετε πώς λειτουργούν αυτά τα πράγματα. Αν δεν είναι δική σας κατεύθυνση, ποιανού κατεύθυνση είναι; Γιατί είναι κατεύθυνση, με ψευτοδικαιολογίες να σταματούν τα παιδιά. Και πέρα από τον τρόπο συμπεριφοράς, ας πούμε ότι είναι ανάγωγοι οι άνθρωποι που έτυχε να κάνουν αυτούς τους ελέγχους.
'Εχουμε αυτήν την ανησυχία. Και αυτό πάει πέρα από την όποια πολιτική αντιδικία και αντιπαράθεση σε πολιτικό επίπεδο. 'Εχουμε την ανησυχία ακόμα και για το πώς -γι'αυτό αναφέρθηκε στις παραγωγικές σχολές-διαπαιδαγωγούνται σήμερα ευαίσθητα τμήματα του κρατικού μηχανισμού, για να μην πω συγκεκριμένους τομείς.
'Εχουμε μια εμπειρία. Πάρτε υπόψη ότι δεν είναι αντιπολιτευτικό μένος. Είναι πραγματική η ανησυχία μας. Δεν θα φέρναμε τέτοια επερώτηση εδώ πέρα, αν δεν ανησυχούσαμε πραγματικά, απλώς και μόνο για να δυσφημίσουμε την Κυβέρνηση ή τον Πρωθυπουργό, τον κ. Σημίτη.
Τα επεισόδια αυτά δείτε τα, είναι χαρακτηριστικά. Δεν είναι όλα τα επεισόδια. Είναι επιλεγμένα για να δείξουμε το φάσμα των δραστηριοτήτων. 
Από κει και πέρα το ζήτημα που εσάς περισσότερο σας απασχόλησε ήταν το αγροτικό. Εκεί υπάρχει μια πολιτική αντιπαράθεση, όπως υπάρχει πολιτική αντιπαράθεση και στις μεγάλες άλλες κινητοποιήσεις. Εκεί πέρα ασκείτε συγκεκριμένη πολιτική αντιλαϊκή πολιτική, κύριε Υπουργέ. Και χρησιμοποιείτε όλους τους μηχανισμούς καταστολής όχι μόνο την αστυνομία για να κάμψετε αυτό το κίνημα. Αυτό είναι γεγονός.
Εμείς μιλάμε και για κάτι άλλο και θα πρέπει να μας ακούσει η Κυβέρνηση. 
ΠΡΟΕΔΡΕΥΩΝ (Λουκάς Αποστολίδης): Ευχαριστούμε, κύριε Κολοζώφ.
Ο κύριος Υπουργός έχει το λόγο για πέντε λεπτά.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Κολοζώφ, στις 16 Δεκεμβρίου, που εκδόθηκε αυτή η ανακοίνωση, δεν είχε εμφανιστεί η Νέα Δημοκρατία ούτε ο κ. Νασίκας ο οποίος βγήκε ύστερα από δέκα μέρες. Εγώ έβλεπα στην τηλεόραση τα στελέχη του ΚΚΕ. Είδα την κ. Παπαρήγα που πήγε εκεί και είπαμε ότι ναι, γιατί δεν αναλαμβάνετε την ευθύνη παλικαρίσια; Είναι απόφασή σας.
ΟΡΕΣΤΗΣ ΚΟΛΟΖΩΦ: Υπήρχε η επιτροπή. 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αργότερα, όταν και ο Νασίκας μπήκε στο χορό και για τον κ. Νασίκα μιλήσαμε. 
ΕΥΑΓΓΕΛΟΣ ΜΠΟΥΤΑΣ: Η συντονιστική επιτροπή ήταν από την αρχή. Δεν έγινε μετά. 
ΠΡΟΕΔΡΕΥΩΝ (Λουκάς Αποστολίδης): Φαίνεται ότι δεν είχε προβληθεί, κύριε Μπούτα. 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν το ξέραμε. Ως πανθεσσαλική επιτροπή ξέραμε μόνο τον όρο "Πανθεσσαλική Επιτροπή". Και όταν εγώ έστειλα ένα γράμμα στο "ΡΙΖΟΣΠΑΣΤΗ" και είπα μη μας συκοφαντείτε, δεν δώσαμε καμια εντολή, τότε βγήκε η 'Ενωση Συντακτών, όλα τα όργανα τα δικά σας, τα εργατικά κέντρα που επηρεάζετε ΚΟΒες, επιστήμονες κλπ. να λένε ότι εμείς ...
ΟΡΕΣΤΗΣ ΚΟΛΟΖΩΦ: Μην τα λέτε αυτά. Μας πάτε σε άλλες εποχές.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Πάλι τα ίδια; Μα, έτσι έγιναν. Θα σβήσουμε την ιστορία; Με κατηγορήσατε, γιατί μίλησα γι' αυτά και σας δίνω μια εξήγηση. Δεν τη δέχεσθε, πετάξτε τη. Αυτή όμως είναι μια αληθής εξήγηση. Ο κ.Νασίκας της Νέας Δημοκρατίας πολύ αργότερα βγήκε. Μέχρι τότε ήταν έτσι και έπρεπε να το πούμε.
'Οσον αφορά για τις αφισοκολλήσεις, οι παλιότεροι θα ξέρετε -και εσείς, κύριε Κολοζώφ, θα ξέρετε- ότι όταν το 1975 η κυβέρνηση της Νέας Δημοκρατίας έκανε νόμο και απηγόρευσε τις αφισοκολλήσεις εγώ έκανα γνωμοδότηση που το ζήτησε η εφημερίδα σας και είπα "νόμιμες οι αφισοκολλήσεις όσο εσείς απαγορεύετε στο Κομμουνιστικό Κόμμα Ελλαδας να εκφραστεί με άλλον τρόπο". 'Ηταν εκείνη η εποχή ακόμη.
Συνεπώς αν ένα αστυνομικό όργανο παρέβη το καθήκον του, η Κυβέρνηση θα ελεγχθεί γι' αυτό; Εντάξει ο κ. Ρωμαίος σας έδωσε ορισμένες απαντήσεις, ορισμένες εξηγήσεις, αλλά είμαστε πάρα πολύ ευαίσθητοι στο θέμα του εκδημοκρατισμού των αστυνομικών ή του ενός Αστυνομικού Σώματος που απέμεινε, κακώς κατ' εμέ, δεν έπρεπε να γίνει συγχώνευση.
Οσον αφορά δε τις καταγγελίες για ορισμένους καθηγητές, καλά κάνετε και το είπατε. Και εγώ θα φροντίσω εκείνοι οι οποίοι έχουν παραβεί το καθήκον τους και δεν διδάσκουν όπως το Σύνταγμα και ο νόμος ορίζει αλλά δικές τους απόψεις και πολιτικές απόψεις βέβαια να μην πάνε καθηγητές. Αυτά να τα καταγγέλλετε, αυτά να μας τα λέτε. Είμαστε πάρα πολύ ευαίσθητοι -σας επαναλαμβάνω -στο θέμα του εκδημοκρατισμού ακριβώς της αστυνομικής δύναμης η οποία λειτουργεί στη χώρα μας.
Στα άλλα θέματα απαντήσαμε, κουβεντιάσαμε και καταλήγουμε. Εσείς βάλατε ένα θέμα και η άποψη της Κυβερνήσεως είναι αυτή. Είδατε προχθές με το θέμα της πρότασης της παραγραφής ότι ολόκληρο το ΠΑΣΟΚ, πλην δυο συναδέλφων που είχαν άλλες απόψεις, είπε όχι στην παραγραφή.
ΕΥΑΓΓΕΛΟΣ ΜΠΟΥΤΑΣ: Θα τα πληρώσουν αυτά. Ηδη άρχισαν να τα πληρώνουν, πολιτικά εννοώ. 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εντάξει. Αν κάναμε λάθος, θα το πληρώσουμε.
Κύριε Μπούτα, αν ήσασταν πλέον πολιτικοποιημένος όπως παλιότεροι συνάδελφοί σας και μέσα εκεί τότε και σεις κάπως αλλιώς κάποια άλλη συμπεριφορά θα επιδεικνύατε, γιατί εκείνη η κάθοδος με σημαία επάνω και με τριακόσια πενήντα τρακτέρ πίσω εξήγειρε εκείνο το σώμα και πήγαν κατόπιν να ξεφουσκώσουν τα λάστιχα όταν τερματίστηκε η πορεία. Εμείς είπαμε, αμάν μη γίνει σύγκρουση.
ΠΡΟΕΔΡΕΥΩΝ (Λουκάς Αποστολίδης): Ο κ.Κολοζώφ έχει το λόγο. 
ΟΡΕΣΤΗΣ ΚΟΛΟΖΩΦ: Συνήθως δεν κάνω χρήση της τριτολογίας στις επερωτήσεις, γιατί είναι καταπονημένο το Σώμα αυτήν την ώρα, όμως, κύριε Υπουργέ, θέλω να σας θυμίσω τα εξής: Προχθές πήγε φυλακή, όπως σας είπα, ο γραμματέας της κομματικής οργάνωσης της Θεσσαλονίκης. Μιλάμε για έξι χιλιάδες δίκες. Ο γραμματέας της κομματικής οργάνωσης, της δεύτερης οργάνωσης του κόμματός μας στη Θεσσσαλονίκη ... Ποιο το αδίκημά του; Πήγε μαζί με τους πολίτες να υπερασπιστεί έναν ελεύθερο χώρο για να γίνει πράσινο. Αυτό ήταν το αδίκημά του. Φυσικά υπάρχει νόμος, φυσικά κάπου στηρίχθηκε το δικαστήριο για να τον καταδικάσει, αλλά δεν μπορούμε να μην τα σημειώνουμε αυτά τα ζητήματα, γιατί κάθε άλλο παρά δείχνουν δημοκρατική λειτουργία αυτού του πολιτεύματος και ότι δεν εμποδίζεται η διακίνηση των ιδεών!
Δεύτερο ζήτημα: Για το θέμα των συνεπειών από τις δίκες με τους αγρότες αν θυμάμαι καλά, σεις είχατε πει να το φέρουμε στη Βουλή και το φέραμε στη Βουλή και ήλθε από πάνω κατεύθυνση -πολιτική θέση φυσικά ήταν- για κομματική πειθαρχία και όχι σ'αυτήν τη θέση. 'Ομως, το ζήτημα είναι πολιτικό και το ξέρετε πολύ καλά και τους λογαριασμούς μας...
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Πάλι με αδικείτε. Είπα να το φέρετε στη Βουλή, αλλά πώς να το φέρετε; 
ΣΤΡΑΤΗΣ ΚΟΡΑΚΑΣ: Πώς να το φέρουμε; Πείτε μας.
ΟΡΕΣΤΗΣ ΚΟΛΟΖΩΦ: Το φέραμε. Ο μόνος τρόπος για να έλθει στη Βουλή είναι ακριβώς αυτός που ακολουθήσαμε, δηλαδή μια τροπολογία πάνω στο συγκεκριμένο ζήτημα που έχεις τη δυνατότητα να το συζητήσεις και στην επιτροπή και εδώ μέσα. Περισσότερο από πολιτική συζήτηση ενός ζητήματος στη Βουλή; Τι άλλο; Κύριε Γιαννόπουλε, εμείς συμπεριφερθήκαμε αυτήν τη φορά όπως ακριβώς έπρεπε να συμπεριφερθούμε, κοινοβουλευτικά όμως συγκρουστήκαμε με μια πολιτική απόφαση η οποία από πάνω επέβαλε. Και ας μου επιτραπεί αυτή η έκφραση, γιατί τη λέω με την έννοια της κομματικής πειθαρχίας, της λειτουργίας, του συγκροτημένου, εν πάση περιπτώσει, τρόπου λειτουργίας ενός κόμματος ή μιας κυβέρνησης που θέλει να πετύχει ένα στόχο. Και το ερωτηματικό είναι ποιος ήταν αυτός ο στόχος.
Και φυσικά επειδή είναι πολιτικό ζήτημα, είναι πολιτική επιλογή δική σας, μεθαύριο θα αναμετρηθούμε πολιτικά μέσα στο λαό γι'αυτήν την επιλογή που κάνατε. Αυτό χωρίς αμφισβήτηση θα γίνει. Και καθημερινά σήμερα -πιστεύω να έχετε ήδη ακούσει- στα χωριά, γίνεται συζήτηση γύρω απ'αυτό το ζήτημα. Γελάτε, αλλά έτσι είναι τα πράγματα, κύριε Υπουργέ, και μη μας πάτε σε άλλες εποχές!
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Θα εξηγήσω γιατί αργότερα. Δεν μπορώ να πω τώρα γιατί. 
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ.Μουσταφά Μουσταφά ζητάει άδεια για ολιγοήμερη απουσία στο εξωτερικό.
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Συνεπώς η Βουλή ενέκρινε.
Κηρύσσεται περαιωμένη η συζήτηση επί της υπ' αριθμόν 6/13.10.97 επερωτήσεως των Βουλευτών του Κ.Κ.Ε. προς τους Υπουργούς Δημόσιας Τάξης και Δικαιοσύνης.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.12', λύεται η συνεδρίαση για την Τετάρτη 29 Οκτωβρίου 1997 και ώρα 18:00 με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη.
O ΠΡΟΕΔΡΟΣ
ΟΙ ΓΡΑΜΜΑΤΕΙΣ
