
Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΜΓ'

Τετάρτη 11 Δεκεμβρίου 1996

Αθήνα, σήμερα στις 11 Δεκεμβρίου, ημέρα Τετάρτη και ώρα 18.24' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Α' Αντιπροέδρου κ.ΠΑΝΑΓΙΩΤΗ Ν.ΚΡΗΤΙΚΟΥ.

ΠΡΟΕΔΡΕΥΩΝ(Παναγιώτης Ν.Κρητικός): Κυρίες και κύριοι συνάδελφοι, αρχίζει η συνεδρίαση.

(Επικύρωση Πρακτικών: Σύμφωνα με την από 10/12/96 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΜΒ' συνεδριάσεώς του, της Τρίτης 10 Δεκεμβρίου 1996 σε ό,τι αφορά την ψήφιση στο σύνολο του σχεδίου νόμου "Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και του Λιμενικού Σώματος").

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από το Γραμματέα της Βουλής κ.Παναγιώτης Καμμένο τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η 'Ενωση Αγροτικών Συνεταιρισμών Πηλίου - Β.Σποράδων ζητεί νέο τρόπο καταβολής της επιδότησης του ελαιολάδου εσοδείας 95-96 στους δικαιούχους της περιοχής της.

2. Οι Βουλευτές κύριοι ΛΕΩΝ ΑΥΔΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Ομοσπονδία Βιοτεχνών Υδραυλικών Ελλάδος διαμαρτύρεται για την επιβολή νέων επιβαρύνσεων από την Τοπική Αυτοδιοίκηση στις επιχειρήσεις και στους πολίτες.

3. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Δήμος Μύρινας Λήμνου Νομού Λέσβου δηλώνει πως δε δέχεται να κατασκευαστεί μακέτα στην Ποτίδαια Χαλκιδικής που αφορά τα αρχαία ευρήματα της Πολιόχνης Λήμνου.

4. Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Εργατοϋπαλληλικό Κέντρο Αρκαδίας ζητεί να εφαρμοστούν τα μέτρα υγιεινής και ασφάλειας στο Ενεργειακό Κέντρο της Μεγαλόπολης από τη ΔΕΗ.

5. Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία το Δημοτικό Συμβούλιο Δήμου Περιστερίου Αττικής διαμαρτύρεται για την έλλειψη διδακτικού προσωπικού στα Σχολεία της περιοχής του.

6. Οι Βουλευτές κύριοι ΛΕΩΝ ΑΥΔΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Σωματείο Εργαζομένων ΕΛΠΑ καταγγέλλει τη Διοίκηση της ΕΛΠΑ για καταστρατήγηση των άρθρων συλλογικής σύμβασης εργασίας και του κανονισμού εργασίας.

7. Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Σύλλογος Γονέων και Κηδεμόνων του 2ου Πειραματικού Λυκείου Τούμπας Θεσ/νίκης διαμαρτύρεται για την καθυστέρηση της αποπεράτωσης του νέου σχολικού κτιρίου που θα στεγαστεί το Λύκειο.

8. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Σύνδεσμος Πολυτέκνων Νομού Λέσβου διαμαρτύρεται για την περικοπή του επιδόματος της πολύτεκνης μητέρας.

9. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Αγροτικός Σύλλογος Κάπης Λέσβου δηλώνει την αντίθεσή του στην ποινικοποίηση των αγροτικών κινητοποιήσεων.

10. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Ομοσπονδία Λημνιακών Συλλόγων ζητεί να μην κατασκευαστεί μακέτα - αναπαράσταση της Πολιόχνης Λήμνου.

11. Οι Βουλευτές κύριοι ΛΕΩΝ ΑΥΔΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Δήμος Γλυκών Νερών Αττικής καταγγέλλει τη μη εκπλήρωση των συμβατικών υποχρεώσεων της αναδόχου εταιρείας κατασκευής του αεροδρομίου Σπάτων.

12. Η Ομοσπονδία Γυναικών Ελλάδας με ψήφισμά της το οποίο επέδωσε στον κύριο Πρόεδρο της Βουλής των Ελλήνων ζητεί να θεσπιστούν θετικές ρυθμίσεις υπέρ των γυναικών, στον εργατικό και κοινωνικό τομέα. Προσυπέγραψε ο κ. ΝΙΚΟΛΑΟΣ ΓΚΕΛΕΣΤΑΘΗΣ

13. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Κοινότητα Καλοχωρίου Θεσ/νίκης ζητεί τη μετεξέλιξή της σε Δήμο.

14. Ο Β' Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία η Ελληνική Κοινότητα Τυμπίγκεν και περιχώρων Γερμανίας ζητεί οικονομική ενίσχυση για την αγορά κτιρίου που θα στεγάσει Λύκειο και Πνευματικό Κέντρο.

15. Οι Βουλευτές κύριοι ΠΑΝΑΓΙΩΤΗΣ ΣΓΟΥΡΙΔΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία Εκπαιδευτικοί αποσπασμένοι στη Γερμανία, που είναι γονείς παιδιών με ειδικές ανάγκες ζητούν να τους χορηγηθεί το ειδικό επιμίσθιο παραμονής στο εξωτερικό.

16. Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία Δενδροκαλλιεργητές του Νομού Πιερίας ζητούν την αποζημίωση των δενδροκαλλιεργειών τους που καταστράφηκαν από τον παγετό της 16.4.1996.

17. Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία Αγροτικοί Σύλλογοι Κάτω Μηλιάς και Καρυών Πιερίας ζητούν την αποζημίωση της αγροτικής τους παραγωγής που καταστράφηκε από την ανεμοθύελλα του Σεπτεμβρίου 1996.

18. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων ΙΚΑ και ο Πανελλήνιος Σύλλογος Εργαστηριακών Υπαλλήλων ΙΚΑ διαμαρτύρεται για την έλλειψη ακτινοπροστασίας στα ακτινοθεραπευτικά και πυρηνικής ιατρικής εργαστήρια του ΙΚΑ.

19. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία 'Ελληνας πολίτης διαμαρτύρεται για την οικονομική σπατάλη του δημοσίου χρήματος κατά την προεκλογική περίοδο.

20. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Κοινότητα Δίλοφου Λάρισας ζητεί οικονομική ενίσχυση για την κατασκευή γηπέδου στην περιοχή του.

21. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία οι Υπάλληλοι του κλάδου ΤΕ Νηπιαγωγών ζητούν την κατάταξή τους στον κλάδο ΠΕ Νηπιαγωγών.

22. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία Πτυχιούχοι Τμημάτων Τουριστικών Επιχειρήσεων ΤΕΙ και ΣΕΛΕΤΕ ζητούν τη δημιουργία τμημάτων τουριστικής κατεύθυνσης σε όλα τα ΤΕΛ και Λύκεια.

23. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Εξωραϊστικός Σύλλογος Καστρί - Λουτρό Αιγάνης Λάρισας ζητεί την κατασκευή έργων υποδομής στην περιοχή του.

24. Η Βουλευτής Αθήνας κυρία ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η Κοινότητα, ο Αγροτικός Σύλλογος και ο Γεωργικός Πιστωτικός Συνεταιρισμός Αγίου Σπυρίδωνα 'Αρτας ζητούν τη ρύθμιση χρεών των αγροτών της περιοχής τους προς την ΑΤΕ.

25. Η Βουλευτής Αθήνας κυρία ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία ο Σύλλογος Ιδιοκτητών Ιωαννίνων υποβάλλει προτάσεις του για την οριστική λύση του οικιστικού προβλήματος της χώρας.

26. Οι Βουλευτές κύριοι ΤΡΙΑΝΤΑΦΥΛΛΟΣ ΜΠΕΛΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Ομοσπονδία Συλλόγων Νομού Φθιώτιδας ζητεί την επέκταση της σιδηροδρομικής γραμμής Στυλίδας - Λιανοκλαδίου μέχρι τον 'Αγιο Γεώργιο Τυμφρηστού Φθιώτιδας.

27. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Ομοσπονδία Συλλόγων Νομού Φθιώτιδας ζητεί την επέκταση της σιδηροδρομικής γραμμής Στυλίδας - Λιανοκλαδίου μέχρι τον 'Αγιο Γεώργιο Τυμφρηστού Φθιώτιδας.

28. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Πανελλαδική Ομοσπονδία Αυτοκινητιστών Υπεραστικών Συγκοινωνιών ζητεί την τροποποίηση του Ν. 711/77 σχετικά με τη λειτουργία των ΚΤΕΛ.

29. Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία η Πανελλαδική Ομοσπονδία Αυτοκινητιστών Υπεραστικών Συγκοινωνιών ζητεί την τροποποίηση του Ν. 711/77 σχετικά με τη λειτουργία των ΚΤΕΛ.

30. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ο Δήμος Δράμας ζητεί την αναθεώρηση των αναπτυξιακών κινήτρων για την περιοχή της Ανατολικής Μακεδονίας - Θράκης.

31. Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ, ΑΠΟΣΤΟΛΟΣ ΤΑΣΟΥΛΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Εργατοϋπαλληλικό Κέντρο Αμαλιάδας ζητεί την τιμαριθμοποίηση της φορολογικής κλίμακας και την αύξηση του αφορολογήτου ορίου στα 2.000.000.

32. Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Παράρτημα Βέροιας Νομού Ημαθίας της ΠΕΑΕΑ ζητεί την ηθική και υλική αποκατάσταση των αγωνιστών της Εθνικής Αντίστασης.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 74/15-10-96 ερώτηση δόθηκε με το υπ' αριθμ. 23402/22-11-96 έγγραφο από τον Υπουργό Υγείας η ακόλουθη απάντηση:

"Απαντώντας στην αριθμ. 74/15-10-96 ερώτηση που κατατέθηκε στη Βουλή των Ελλήνων, η Βουλευτής κα Ελσα Παπαδημητρίου, σχετικά με λειτουργικά προβλήματα του Βρεφονηπιακού Σταθμού ΠΙΚΠΑ Ναυπλίου, σας γνωρίζουμε τα ακόλουθα:

Οπως μας πληροφορησε το ΠΙΚΠΑ στο οποίο ανήκει ο Σταθμός, η δυναμικότητά του αυξήθηκε από 25 σε 50 βρέφη μετά από σχετική απόφαση του ΔΣ ΠΙΚΠΑ της αριθμ. 21/21.7.87 συνεδρίας, προκειμένου να αντιμετωπισθούν οι αυξημένες ανάγκες της περιοχής για υπηρεσίες ημερήσιας φύλαξης βρεφών εργαζομένων μητέρων.

Στον Σταθμο προβλέπονται (3) τρεις θέσεις του κλάδου ΤΕ Βρεφοκόμων, τρεις (3) του κλάδου ΤΕ Νηπιαγωγών (στην περίπτωση που θα λειτουργούσε και ως Νηπιακος Σταθμος) και μία (1) του κλάδου ΔΕ Βοηθών Βρεφοκόμων - Παιδοκόμων. Από αυτές καλύπτονται (2) δύο θέσεις του κλάδου ΤΕ Βρεφοκόμων (η μία (1) εξ αυτών πρόκειται να κενωθεί, λόγω αίτησης παραίτησης της κατέχουσας τη θέση) και μία (1) του κλάδου ΔΕ Βοηθ. Βρεφ/μων - Παιδοκόμων.

Επίσης απότους γονεις των εξυπηρετουμένων παιδιών προσλήφθηκαν (3) νηπιαγωγοί.

Εφόσον δοθει έγκριση για πλήρωση κενών οργανικών θέσεων σε ΝΠΔΔ του Υπουργείου θα καλυφθούν οι κενές θέσεις του Β/Ν Σταθμό ΠΙΚΠΑ Ναυπλίου.

Ο Υπουργός

Κ. ΓΕΙΤΟΝΑΣ"

2. Στην με αριθμό 182/23-10-96 ερώτηση δόθηκε με το υπ' αριθμ. 89/4-12-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 182/23.10.96 που μας διαβιβάστηκε με το υπ' αριθμ. 33504/14.11.96 έγγραφο του ΥΠ. Ανάπτυξης, παρακαλούμε να πληροφορήσετε τον κ. Βουλευτή και σε θέματα της αρμοδιότητάς μας τα εξής:

Η Περιφ. Δυτικής Ελλάδας μας πληροφόρησε ότι η οδική σύνδεση της ΝΕΟ Πατρων - Πύργου με την ΒΙΠΕ Πατρών δεν έχει ενταχθεί στο ΠΕΠ Δυτ. Ελλάδας.

Η ΔΣΕ τ.8ης ΠΥΔΕ μας πληροφόρησε ότι έχει εκπονηθεί οριστική μελέτη κόμβου της εν λόγω σύνδεσης.

Ο Υπουργός

Κ. ΛΑΛΙΩΤΗΣ"

3. Στην με αριθμό 254/29-10-96 ερώτηση δόθηκε με το υπ' αριθμ. 64667/22-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της 254/29-10-96 ερώτησης που κατατέθηκε στη Βουλή των Ελλήνων από το Βουλευτή κ. Λ. Παπαγεωργόπουλο και αναφέρεται στο πιο πάνω θέμα, σας πληροφορούμε ότι καταβάλλεται συνεχώς προσπαθεια από όλους τους εμπλεκόμενους φορείς ώστε η κατασκευή αυτού του έργου να ενταχθεί σε κάποιο από τα εθνικά προγράμματα, δεδομένου ότι το κόστος του έργου αυτού καθιστά απαγορευτική την ένταξή του σε οποιοδήποτε επενδυτικό πρόγραμμα της Ν.Α. Εύβοιας.

Ο Υφυπουργός

Λ. ΠΑΠΑΔΗΜΑΣ"

4. Στην με αριθμό 266/30-10-96 ερώτηση δόθηκε με το υπ' αριθμ. 69227/25-11-96 έγγραφο απο τον Υπουργό Υγείας η ακόλουθη απάντηση:

"Απαντώντας στην υπ' αριθμ. 266/30-10-96 ερώτηση που κατατέθηκε στη Βουλή από τον Βουλευτή κ. Ιωάννη Λαμπρόπουλο, η οποία αφορά σε θέματα στελέχωσης και λειτουργίας, σας γνωρίζουμε τα εξής:

1. Στα Κέντρα Υγείας Μεσσήνης και Μελιγαλά υπηρετούν σήμερα 10 και 5 γιατροί διαφόρων ειδικοτήτων αντίστοιχα.

2. Από το ΑΣΕΠ προκηρύχθηκαν 5 θέσεις για το Κ.Υ. Μεσσήνης (3 ΤΕ Επισ., 1 ΤΕ Κοιν.Λειτ., 1 ΔΕ Πληρωμάτων Ασθενοφόρων) και 6 θέσεις για το Κ.Υ. Μελιγαλά (2 ΤΕ Επισ., 1 ΤΕ Κοιν. Λειτ., 1 ΔΕ Αδελφ. 2 ΔΕ πληρ. Ασθ.), οι οποίες είναι στο στάδιο διορισμού.

3. Σύμφωνα με την ΔΥ13α/14355/94 εγκύκλιό μας προς όλα τα νοσοκομεία, όλοι οι ειδικευμένοι γιατροί συμμετέχουν στο πρόγραμμα επισκέψεων στα Κέντρα Υγείας, που ανήκουν στην αρμοδιότητά τους, το οποίο τηρείται με ευθύνη του Δ.Σ. του Νοσοκομείου, έχοντας ως στόχο την πληρέστερη παροχή υπηρεσιών στον πληθυσμό που υπάρχει στις περιοχές που ανήκουν τα Κέντρα Υγείας.

4. Η Υπηρεσία μας προκειμένου να καλύψει άμεσες και επιτακτικές ανάγκες σε ΜΤΝ και ΜΕΘ, κινητες Μονάδες Αιμοληψίας και κλινικές Νοσοκομείων, έχει προκηρύξει επι πλέον θέσεις αγροτικών γιατρών στα Κ.Υ. Μεσσήνης και Μελιγαλά, ώστε οι γιατροί αυτοί ν' αποσπασθούν χωρίς να διαταραχθεί η εύρυθμη λειτουργία των Κ.Υ.

Επί συνόλου 6 και 9 αγροτικών γιατρών, που έχουν τοποθετηθεί στα Κ.Υ. Μεσσήνης και Μελιγαλά αντίστοιχα, οι 3 είναι αποσπασμένοι στο Νοσοκομείο Καλαμάτας και άρα εξυπηρετούν ανάγκες της περιοχής Μεσσηνίας και 5 σε Νοσηλ. μονάδες της Αθήνας. Ουδέποτε υπηρετούσαν 15 αγροτικοί γιατροί στις έδρες των παραπάνω Κέντρων Υγείας.

5. Από το Υπουργικό Συμβούλιο έχουν εγκριθεί 560 θέσεις παραϊατρικού και λοιπού προσωπικού, η κατανομή των οποίων θα γίνει κταά προτεραιότητα, όπου υπάρχουν μεγαλύτερες ανάγκες, η δε διαδικασία πλήρωσης θα ξεκινήσει άμεσα.

6. Το ΝΓΚ Καλαμάτας διαθέτει 8 ασθενοφόρα αυτοκίνητα εκ των οποίων τα δύο ανήκουν στο ΚΥ Μελιγαλά και στο Νοσ. Πύλου αντίστοιχα. Το ΚΥ Μεσσήνης εξυπηρετείται από το Νοσ. Καλαμάτας διότι η χιλιομετρική απόσταση είναι μικρή. Μέχρι σήμερα πάντως δεν έχει προκύψει κανένα ουσιαστικό πρόβλημα μεταφοράς ασθενών. Για τον ελαιοχρωματισμό των Κ.Υ δεν υπάρχει αίτημα στην Υπηρεσία μας.

Ο Υπουργός

Κ. ΓΕΙΤΟΝΑΣ"

5. Στην με αριθμό 372/4-11-96 ερώτηση δόθηκε με το υπ' αριθμ. 176/26-11-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 372 που κατατέθηκε στις 4-11-96 από τον Βουλευτή κ. Παναγιώτη Ψωμιάδη σας γνωρίζουμε ότι με το ν. 2218/94 έχουν μεταβιβασθεί στη Δευτεροβάθμια Τοπική Αυτοδιοίκηση (αιρετός Νομάρχης) όλες οι σχετικές αρμοδιότητες που αφορούν στις αυθαίρετες κατασκευές.

Θεωρούμε πάντως αναγκαίο να επισημάνουμε ότι το Υ.ΠΕ.ΧΩ.ΔΕ. κατέβαλε και θα συνεχίσει να καταβάλλει, μέσα στα πλαίσια των αρμοδιοτήτων του κάθε δυνατή προσπάθεια για τη γενικότερη αντιμετώπιση των προβλημάτων των Παλιννοστούντων Ελλήνων του Πόντου.

Ο Υπουργός

Κ. ΛΑΛΙΩΤΗΣ"

6. Στην με αριθμό 385/4-11-96 ερώτηση δόθηκε με το υπ' αριθμ. 70297/25-11-96 έγγραφο από τον Υπουργό Υγείας η ακόλουθη απάντηση:

"Σε απάντηση της υπ' αριθμ. 385/4.11.976 ερώτησης που κατέθεσε στη Βουλή των Ελλήνων ο Βουλευτής κ. Ε. Πολύζος, σας γνωρίζουμε ότι:

1. Οι κάτοικοι της Κοινότητας Περίστασης καθώς και της κοινότητας Καλλιθέας του Ν. Πιερίας πάντοτε εξυπηρετούντο από τα εξωτερικά Ιατρεία του Νομ. Γεν. Νοσ. Κατερίνης, λόγω της μικρής απόστασης των από το ανωτέρω Νοσοκομείο, 5 και 8 χιλ. αντίστοιχα.

2. Οι αρμόδιες υπηρεσίες του Υπουργείου μας εξετάζουν την πρόταση του ΔΣ του ανωτέρω Νοσοκομείου για ίδρυση Περιφερειακού Ιατρείου με έδρα την κοινότητα Καλλιθέας, όπου θα εξυπηρετεί και τις γύρω κοινότητες.

Ο Υπουργός

Κ. ΓΕΙΤΟΝΑΣ"

7. Στην με αριθμό 395/5-11-96 ερώτηση δόθηκε με το υπ' αριθμ. 1321/26-11-96 έγγραφο από τον Υφυπουργό Εθν. Αμυνας η ακόλουθη απάντηση:

"Σε απάντηση της 395/5-11-96 ερώτησης που κατέθεσε στη Βουλή ο Βουλευτής κ. Π. Ψωμιάδης και η οποία αφορά τη χορήγηση του Επιδόματος Ευδοκίμου Παραμονής, σας πληροφορούμε τα εξής:

Η ζητούμενη ρύθμιση στο εν λόγω θέμα είναι καθαρά συνταξιοδοτικού χαρακτήρα και κατά συνέπεια άπτεται των αρμοδιοτήτων του Υπουργείου Οικονομικών.

Εντούτοις, θα πρέπει να σας διαβεβαιώσουμε ότι το Υπουργείο Εθνικής Αμυνας αντιμετωπίζει με συμπάθεια το σχετικό αίτημα.

Ο Υφυπουργός

ΔΗΜΗΤΡΙΟΣ ΑΠΟΣΤΟΛΑΚΗΣ"

8. Στην με αριθμό 402/5-11-96 ερώτηση δόθηκε με το υπ' αριθμ. 3916/27-11-96 έγγραφο από τον Υπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε Ερώτηση 402/5.11.96 του Βουλευτή κ. Κώστα Καραμανλή και απευθύνεται στον Υπουργό Μεταφορών και Επικοινωνιών σας πληροφορούμε, σχετικά με το Σχέδιο Οργανωτικού και Διοικητικού Εκσυγχρονισμού του ΟΤΕ και των Υπηρεσιών του στην Θεσ/νίκη τα παρακάτω:

1. Αναφορικά με το Σχέδιο Οργανωτικού και Διοικητικού Εκσυγχρονισμού (ΣΟΔΕ) του ΟΤΕ

Σκοπός του Προγράμματος Οργανωτικού και Διοικητικού Εκσυγχρονισμού είναι η μετατροπή του ΟΤΕ σε σύγχρονη επιχείρηση που:

- Θα πραγματοποιήσει τη στροφή προς τον πελάτη

- Θα ικανοποιεί τις ανάγκες της Ελληνικής Αγοράς

-θα βελτιώσει την αποτλεσματικότητα και την ανταγωνιστικότητά της


- θα επεκτείνει τις δραστηριότητές της ιδιαίτερα στα Βαλκάνια και στην Ανατ. Ευρώπη

- θα βελτιώσει τη θέση του προσωπικού και παράλληλα θα το καταστήσει ικανό να πετύχει τα παραπάνω

Από τα παραπάνω προκύπτει ότι το ΣΟΔΕ είναι ένα πολύ εκτεταμένο πρόγραμμα αλλαγών το οποίο έρχεται να καλύψει πολλές και ποικίλες ανάγκες εκσυγχρονισμού του Οργανισμού.

Η αλλαγή της Οργανωτικής Δομής και ιδιαίτερα των Περιφερειακών Υπηρεσιών ήταν μία από τις πολλές ανάγκες τις οποίες θα κάλυπτε το ΣΟΔΕ.

Το ΣΟΔΕ που εγκρίθηκε στις 5/1/95 από το Δ.Σ. του Οργανισμού είναι δομημένο σε 6 κύριες ενότητες και προβλέπει την υλοποίηση 31 έργων, ένα από τα οποία είναι η νέα οργανωτική δομή των Περιφερειακών Μονάδων. Οι 6 κύριες ενότητες είναι:

Ι. Νέα Οργάνωση

ΙΙ. Νέο Σύστημα Διοίκησης

ΙΙΙ. Ανάπτυξη Ανθρώπινων Πόρων

ΙV. Λειτουργικές Διαδικασίες (Συστήματα Πληροφορικής)

V.Επικοινωνία

VI. Παρακολούθηση και έλεγχος (που αναπτύχθηκε λόγω της εκτέλεσης των επί μέρους έργων με τη μέθοδο Διοίκησης Εργου (Project Management) με βάση τις αρχές της Ευρ. Ενωσης και τις απαιτήσεις χρηματοδότησης από το Β' Κ.Π.Σ.).

Αναλυτικά η δομή του Προγράμματος έχει ως εξής:

Το Πρόγραμμα βρίσκεται σε εξέλιξη και ολοκληρώνεται η Α' φάση του μέχρι 31-12-96 παρουσιάζει μία χρονική ολίσθηση η οποία προβλέπεται να καλυφθεί κατα τη Β' φάση που πρόκειται να εγκριθεί από τα αρμόδια όργανα του Οργανισμού.

2. Αναφορικά με την Τηλεπ. Περιφέρεια Μακεδονίας

Σύμφωνα με το Σχέδιο Οργανωτικού και Διοικητικού Εκσυγχρονισμού, που βρίσκεται σε εξέλιξη οι Τηλεπ. Περιφέρειες και Περιφ. Δ/νσεις οι οποίες ήταν 18 περιορίζονται σε πρώτο στάδιο 12 και σε δεύτερο στάδιο θα γίνουν 5 Τηλεπ. Περιφέρειες, με αυξημένες αρμοδιότητες ευθύνης και εξουσίας.

Κατά το πρώτο αυτό στάδιο 1996 - 97 επιχειρείται αποκέντρωση έργου σε επίπεδο Νομού και ολοκληρωτική απαλλαγή της Περιφέρειας από το καθαρά εκτελεστικό έργο. Είναι σημαντική η μείωση των υφιστάμενων Υπηρεσιών εσωτερικής διάρθρωσης και η δημιουργία ολιγομελών Γραφείων υποστήριξης που θα βοηθούν τον Περιφερειάρχη στη διοίκηση των Τηλεπ. Διαμερισμάτων.

Οταν το έργο αποκεντρωθεί πλήρως σε επίπεδο Νομού, τότε θα γίνει σύμπτυξη των 12 Τηλεπ. Περιφερειών σε 5, που θα έχουν μόνο έργο διοίκησης (στρατηγικής και ελέγχου) της περιοχής τους, με πλήρες αποκεντρωμένο έργο και εξουσίες. Θα εξεταστεί τότε το ενδεχόμενο αναβάθμισής τους σε Γενικές Περιφερειακές Διευθύνσεις. Μία από τις πρώτες Περιφέρειες που θα μελετηθούν είναι και της Βορείου Ελλάδος στην οποία κατ' αρχήν θα συμπτυχθούν οι Τηλεπ. Περιφέρειες Κεντρικής Μακεδονίας, Δυτικής Μακεδονίας και Ανατολικής Μακεδονίας και Θράκης, με έδρα την Θεσ/νίκη. Ολα αυτά βέβαια μέσα από ένα σωστό προγραμματισμό και σταθερά βήματα.

Ηδη με σχετική απόφαση της Διοίκησης που εκδόθηκε πρόσφατα δόθηκαν πολλές και σημαντικές εξουσιοδοτήσεις στις Τηλεπ. Περιφέρειες και τα Τηλεπ. Διαμερίσματα (Νομού) για να λειτουργήσουν αυτοδύναμα και αποτελεσματικά.

3. Αναφορικά με τις δαπάνες του ΣΟΔΕ και τον τρόπο ελέγχου τους

Το όλο Πρόγραμμα όπως προαναφέρθηκε εκτελείται με τη μέθοδο της Διοίκησης Εργου βάσει της οποίας υπάρχουν συγκεκριμένα σημεία έγκρισης και ελέγχου της κάθε δαπάνης. Για το σκοπό αυτό λειτουργεί το Συμβούλιο Ελέγχου Προγράμματος ΣΟΔΕ, που αποτελείται από μέλη του ΔΣ και Υπηρεσιακά Στελέχη που ελέγχει άμεσα την εξέλιξη του όλου Προγράμματος και αναφέρει σχετικά στο Δ.Σ. του ΟΤΕ. Παράλληλα κατά την εκτέλεση των έργων τηρούνται όλοι οι εσωτερικοί κανονισμοί του Οργανισμού (Κανονισμός Προμηθειών κ.λπ.).

Το κόστος της αρχικής μελέτης του ΣΟΔΕ ήταν μηδαμινό, διότι χρησιμοποιήθηκαν πόροι μόνο από τον ΟΤΕ. Ο προϋπολογισμός του όλου Προγράμματος προέβλεπε 88 δισ. δραχμές δαπάνες που το μεγαλύτερο μέρος τους αφορούσε εκπαίδευση και αλλαγή ρόλων του προσωπικού (50 δισ.) προμήθεια εξοπλισμών (30 δισ.) και το υπόλοιπο μικρό μέρος του αφορούσε αμοιβές τεχνικής βοήθειας, μελέτες και αμοιβές προσωπικού. Ηδη όμως ο προϋπολογισμός αυτός αναπροσαρμόζεται λόγω χρονικής αδυναμίας απορρόφησης του συνολικού ποσού και θα περιοριστεί στα 20 περίπου δισ. δραχμές για τη Β' φάση του Προγράμματος.

Μέρος του Προγράμματος έχει ενταχθεί προς χρηματοδότηση στο Πρόγραμμα Τηλεπικοινωνίες του Β' Κ.Π.Σ. της Ευρωπαϊκής Ενωσης και κατά συνέπεια θα υπάρξει μια ακόμη διαδικασία ελέγχου των δαπανών του.

Σύμφωνα με την τελευταία έκθεση Προόδου του Προγράμματος, η μέχρι σήμερα δέσμευση χρημάτων για τις ανάγκες του Προγράμματος φθάνει τα 2 δισ. δραχμές περίπου και αφορούν προμήθεια υπηρεσιών υποστήριξης και εξοπλισμού.

Πάντως είμαστε στην διάθεση του κ. Βουλευτή για παροχή περαιτέρω στοιχείων ή διευκρινήσεων μια και το ΣΟΔΕ περιλαμβάνει ένα μεγάλο αριθμό παρεμβάσεων στην υφιστάμενη λειτουργία της επιχείρησης.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

9. Στην με αριθμό 404/5-11-96 ερώτηση δόθηκε με το υπ' αριθμ. 508/29-11-96 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της 404/5-11-96 ερώτησης που κατατέθηκε στη Βουλή των Ελλήνων από τον Βουλευτή κ. Αθ. Χειμάρα, σας γνωρίζουμε τα ακόλουθα:

Το από 18-10-96 Πόρισμα Ελέγχου μέλους του ΑΣΕΠ, που αφορά την νομιμότητα της διαδικασίας προσλήψεως εποχιακού προσωπικού στο χιονοδρομικό κέντρο Παρνασσού για την περίοδο 1995 - 1996, μας κοινοποιήθηκε την 31-10-1996. Ηδη έχουμε προβεί σε ενέργειες για την κίνηση της νόμιμης διαδικασίας για απόδοση πειθαρχικών ευθυνών, όπου διακριβώνονται πλημμέλειες κατά το Ν. 2190/94.

Το Υπουργείο Ανάπτυξης προτίθεται να διασφαλίσει πλήρως τη νομιμότητα των διαδικασιών προσλήψεων σε όλους τους φορείς που εμπίπτουν στις αρμοδιότητές του.

Η Υπουργός

ΒΑΣΩ ΠΑΠΑΝΔΡΕΟΥ"

10. Στην με αριθμό 407/5-11-96 ερώτηση δόθηκε με το υπ' αριθμ. 1322/22-11-96 έγγραφο από τον Υπουργό Εθν. Αμυνας η ακόλουθη απάντηση:

"Σε απάντηση της 407/5-11-96 ερώτησης που κατέθεσε ο Βουλής κ. Β. Μεϊμαράκης σχετικά με την εξακρίβωση των αιτιών της βύθισης της πυραυλακάτου "ΚΩΣΤΑΚΟΣ", καθώς και τον καταλογισμό ευθυνών, σας πληροφορούμε τα παρακάτω:

Πάγια προτεραιότητα και επιδίωξη του Υπουργείου Εθνικής Αμυνας αποτελεί η σχολαστική τήρηση των κανόνων ασφαλείας.Προς τούτο, στα Πολεμικά Πλοία που λαμβάνουν μέρος σε ασκήσεις δίδονται πάντα σαφείς εντολές για αυστηρή τήρηση όλων των προβλεπομένων κανονισμών ασφαλείας όπως αυτοί περιλαμβάνονται και περιγράφονται διεξοδικά τόσο στις εκάστοτε εκδιδόμενες Διαταγές, όσο και σε Ειδικές Διατάξεις και Κείμενα.

Παράλληλα λαμβάνονται πάντα όλα εκείνα τα απαραίτητα προληπτικά μέτρα, οργανωτικής, διαδικαστικής και τεχνικής φύσεως, με σκοπό την τήρηση και διασφάλιση των κανόνων ναυσιπλοϊας, ενώ ιδιαίτερης βαρύτητας είναι η μόνιμη εντολή, για την κατά αυστηρή προτεραιότητα μέριμνα και φροντίδα της ασφάλειας του προσωπικού.

Αδιαμφισβήτητη απόδειξη της επάρκειας, της αυστηρής τήρησης όλων των παραπάνω διαδικασιών αλλά και του υψηλού επιπέδου εκπαίδευσης και εξειδίκευσης του προσωπικού του Πολεμικού Ναυτικού αποτελεί το γεγονός ότι, αν και το σύνολο του Στόλου έχει πραγματοποιήσει πλήθος στρατιωτικών ασκήσεων με χιλιάδες ώρες εν πλω και κάτω από πραγματικά αντίξοες και δύσκολες συνθήκες, εντούτοις από πολλά χρόνια δεν έχει συμβεί κανένα ατύχημα, δημιουργώντας μια πραγματικά λαμπρή παράδοση και φήμη για την ναυτική μας οικογένεια.

Για το συγκεκριμένο ατύχημα της πυραυλακάτου "ΚΩΣΤΑΚΟΣ", το οποίο έλαβε χώρα κατά την διάρκεια της προγραμματισμένης διακλαδικής Ασκησης "ΠΑΡΜΕΝΙΩΝ ' 96", τα αίτια και οι συνθήκες διερευνώνται από Επιτροπή Πραγματογνωμοσύνης που έχει συσταθεί από το ΓΕΝ, καθώς και από τη Δικαιοσύνη. Ειδικότερα, για τυχόν ευθύνες του Στρατιωτικού προσωπικού διενεργείται προκαταρκτική εξέταση από την Εισαγγελεία Ναυτοδικείου Πειραιώς, ενώ για τυχόν ευθύνες του πλοιάρχου του επιβατικού πλοίου "ΣΑΛΑΜΙΝΑ", διενεργείται προκαταρκτική εξέταση από την Εισαγγελεία Πρωτοδικών Σάμου. Συνεπώς, επί του παρόντος είναι πρόωρο να εξαχθούν ασφαλή συμπεράσματα αναφορικά με τα αίτια του ατυχήματος. Το Υπουργείο Εθνικής Αμυνας δεσμεύεται και θέλει να τονίσει προς πάσα κατεύθυνση, πως θα πράξει οτιδήποτε είναι αναγκαίο και απαραίτητο προκειμένου να διαλευκανθούν πλήρως τα ακριβή αίτια του ατυχήματος και να αποδοθούν, αν απαιτηθεί, οι πρέπουσες ποινικές και πειθαρχικές ευθύνες όπου αρμόζει και σε όλα τα επίπεδα.

Το τίμημα για την άμυνα της χώρας μπορεί κάποτε να είναι βαρύ και ειδικά για τους οικείους αυτών που έθεσαν ως σκοπό ζωής την προάσπιση της Πατρίδας. Το Υπουργείο Εθνικής Αμυνας θα συμπαρασταθεί έμπρακτα στις οικογένειες των αγνοούμενων τεσσάρων Μονίμων Στελεχών του Πολεμικού Ναυτικού ως ακολούθως:

Α) Με την παροχή δυνατότητας κατ' εξαίρεση διορισμού στο Δημόσιο ενός μέλους τους, ήτοι συζύγου, ή τέκνου, η αδελφού, ή γονέα, κατ' εφαρμογή του άρθρου 19 του Ν. 1911/90 όπως τροποποιήθηκε μεταγενέστερα.

Β) Με την αναγνώριση δικαιώματος λήψεως των προβλεπομένων οικονομικών παροχών, δηλαδή:

1) Από την σύζυγο και το τέκνο του Ανθυπασπιστού Κ. Κοκκίνη:

- Συντάξεως που αντιστοιχεί στο βαθμό του Πλοιάρχου Π.Ν.

- Μερίσματος Αντιπλοιάρχου ύψους 62.20 δρχ. από το Μετοχικό Ταμείο Ναυτικού, υπό την προϋπόθεση ότι καλύπτονται οι όροι του Ν. 1977/91. Σε αντίθετη περίπτωση η σύζυγος και το τέκνο θα λάβουν σύνταξη που αντιστοιχείο στο βαθμό του Πλωτάρχου με 15 έτη υπηρεσίας και μέρισμα Ανθυποπλοιάρχου ύψους 18.20 δρχ.

- Βοηθήματος από τον ειδικό Λογαριασμό Χρηματικής Αρωγής Οικογενειών Στρατιωτικών (ΕΛΧΑΟΣ) ύψους 1.821.753 δρχ.

- Εφάπαξ ύψους 4.410.000 δρχ. περίπου.

- Ποσού 240.000 δρχ. Για έξοδα κηδείας, εφ' όσον καταβληθούν από την ίδια.

2) Από τους γονείς των αγάμων Κελευστών Ν. Αναδρανιστάκη, Α. Ασπρογέρακα και Μ. Μαυρογιώργο:

- Βοηθήματος από τον Ειδικό Λογαριασμό Χρηματικής Αρωγής Οικογενειών Στρατιωτικών (ΕΛΧΑΟΣ) ύψους 1.453.763 δρχ.

- Εφάπαξ ύψους 2.152.000 δρχ. περίπου.

- Ποσού 220.000 δρχ. για τα έξοδα κηδείας, εφ' όσον καταβληθούν από τις οικογένειες των τριών Κελευστών.

Τέλος, ως μια ελάχιστη ένδειξη τιμής από την Πολιτεία σας γνωρίζουμε ότι έχουν ήδη αναληφθεί ενέργειες για την μεταθανάτια προαγωγή των τεσσάρων Μονίμων Στελεχών του Πολεμικού Ναυτικού, ήτοι:

Α) Του Ανθυπασπιστού στο βαθμό του Ανθυποπλοιάρχου

Β) Των Κελευστών στο βαθμό του Επικελευστού.

Ο Υπουργός

ΑΘΑΝΑΣΙΟΣ-ΑΠΟΣΤΟΛΟΣ ΤΣΟΧΑΤΖΟΠΟΥΛΟΣ"

11. Στην με αριθμό 410/6-11-96 ερώτηση δόθηκε με το υπ' αριθμ. 21001/29-11-96 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της 410/6-11-96 ερώτησης που κατέθεσε ο Βουλευτής κ. Π. Ψωμιάδης σας γνωρίζουμε τα παρακάτω, όσον αφορα τα θέματα αρμοδιότητας του Υπουργείου Ανάπτυξης:

1. Στο Επιχειρησιακό Πρόγραμμα της Βιομηχανίας έχουν περιληφθεί δέσμες δράσεων για τη στήριξη των Μικρομεσαιων Επιχειρήσεων.

Ειδικότερα στο Υποπρόγραμμα 4 που υλοποιεί ο ΕΟΜΜΕΧ από 1-1-1996 και απευθύνεται αποκλειστικά στις Μικρομεσαίες Επιχειρήσεις (0-100 απασχολούμενοι), περιλαμβάνονται:

α. Ενίσχυση χειροτεχνικών επιχειρήσεων

β. Ενίσχυση υπεργολαβικών επιχειρήσεων

γ. Ενίσχυση της συνεταιριστικής και κοινοπρακτικής οργάνωσης των επιχ/σεων

δ. Ενίσχυση των Επιμελητηρίων και των σωματείων των ΜΜΕ

ε. Ενίσχυση νέων επιχειρηματιών για τη δημιουργία της δικής τους επιχ/σης.

στ. Επιδότηση επιτοκίου δανείων ΜΜΕ.

Το Υποπρόγραμμα έχει πανελλαδικό προϋπολογισμό 22 δις δρχ. και οι προτάσεις που εγκρίνονται χρηματοδοτούνται με ποσοστό 50% περίπου.

2. Εντός των προσεχών ημερών ολοκληρώνονται οι διαδικασίες επιλογής ενδιάμεσων φορέων για την υλοποίηση ενός ολοκληρωμένου περιφερειακού πολυκλαδικού προγράμματος για τις ΜΜΕ, ύψοςυ 16 δισ. δρχ.

3. Στην πρωτοβουλία για τις Μικρομεσαίες Επιχειρήσεις περιλαμβάνονται σημαντικές δρασεις για τη στήριξη των ΜΜΕ. Ηδη έχει εκδηλωθεί σοβαρό ενδιαφέρον για την αξιοποίηση των ως άνω ευκαιριών και δυνατοτήτων από πολλές επιχειρήσεις.

4. Οι ρυθμίσεις που θεσπίστηκαν για την επαγγελματική στέγη με τον τελευταίο νόμο 2235/94, ήταν προϊόν ευρύτερου διαλόγου με όλους τους εμπλεκόμενους φορείς και έτυχαν της μεγαλύτερης κοινωνικής αποδοχής.

Σύμφωνα με στοιχεία των Πρωτοδικείων όλης της Χώρας η εφαρμογή του νόμου εξελίσσεται ομαλά, γεγονός που καταδεικνύεται από τον ελάχιστο αριθμό εξωστικών αγωγών, που έχουν υποβληθεί με βάση το νόμο αυτό.

Πλέον σημειώνεται ότι για τη στήριξη των μικρομεσαίων επιχειρήσεων μελετάται νομοθετική παρέμβαση στον χρόνο διάρκειας της μίσθωσης για επαγγελματική στέγη, καθώς και στην αύξηση της άϋλης εμπορικής αξίας.

5. Για την στήριξη των μικρομεσαίων εμπορικών επιχειρήσεων μέσω πόρων από την Ε.Ε. υπάρχει επαναδραστηριοποίηση του προγράμματος COM MERCE 2000 στο οποίο πιθανολογείται ότι θα ενταχθούμε στην τρίτη φάση που θ' αρχίσει στον επόμενο χρόνο. Σημειώνεται ότι η πρώτη φάση άρχισε το 1991 και δεν έγινε τότε καμία προσπάθεια εντάξεώς μας.

Η Υπουργός

Β. ΠΑΠΑΝΔΡΕΟΥ"

12. Στην με αριθμό 411/6-11-96 ερώτηση δόθηκε με το υπ' αριθμ. 25/29-11-96 έγγραφο από τον Υφυπουργό Πολιτισμού η ακόλουθη απάντηση:

"Απαντώντας στην υπ' αριθμ. 411/6-11-96 ερώτηση του Βουλευτή κ. Π. Ψωμιάδη, σας πληροφορούμε:

Η έμπρακτη απάντηση της πολιτείας στα μέχρι τώρα προβλήματα των αθλητών και των προπονητών του αθλήματος της γυμναστικής είναι η ίδρυση αυτοτελώς Ελληνικής Γυμναστικής Ομοσπονδίας.

Η δυνατότητα αυτή δόθηκε με την τροποποίηση του ισχύοντος νομικού καθεστώτος προϋποθέσεις σύστασης αθλητικών ομοσπονδιών Ν. 2433/12-8 (ΦΕΚ 180) αρ. 7 παρ. α και β.

Οσον αφορά τον εξοπλισμό του Εθνικού Γυμναστηρίου Μίκρας σας πληροφορούμε ότι τα αθλητικά όργανα τα οποία ζητήθηκαν με τον επί πλέον εξοπλισμό παραδόθηκαν όλα πριν τους Ολυμπιακούς αγώνες της Ατλάντα, ενώ ήδη έχει εκδοθεί απόφαση (με αριθμ. 29093/29-10-96) επιχορήγησης ύψους 15.000.000 δρχ. προς το Εθνικό Γυμναστήριο Μίκρας για εξοπλισμο και τα λειτουργικά έξοδα της αίθουσας του σπιτιού της Γυμναστικής.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

13. Στην με αριθμό 425/6-11-96 ερώτηση δόθηκε με το υπ' αριθμ. 201/27-11-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 425 που κατατέθηκε στις 6-11-96 από τους Βουλευτές κ.κ. Σταύρο Παναγιώτου και Μαρία Μπόσκου σας γνωρίζουμε τα εξής:

Για το λατομείο εξόρυξης γρανίτη του Ι. Γερμενίδη που βρίσκεται στη θέση "Χέρσο της Κοινότητας Αχλαδοχωρίου Ν. Σερρών εγκρίθηκαν περιβαλλοντικοί όροι το 1991 με Κοινή Υπουργική Απόφαση (ΚΥΑ) των Υπουργών ΠΕΧΩΔΕ και ΒΕΤ (αρ. 61258/21-10-91).

Η υπ' όψη περιοχή όμως μετά από σχετικές μελέτες, έχει ενταχθεί από τη Δ/νση Περιβαλλοντικού Σχεδιασμού - Τμήμα Διαχείρισης Φυσικού Περιβάλλοντος - του Υπουργείου μας στον Εθνικό Κατάλογο Περιοχών Προστασίας της Φύσης που έχει ήδη υποβληθεί στην Ευρωπαϊκή Ενωση προς ένταξη στο Ευρωπαϊκό Δίκτυο NATURA 200 σε εφαρμογή της Κοινοτικής Οδηγίας 92/43 "Για την Προστασία των Οικοτόπων". Επίσης η Νομαρχιακή αυτοδιοίκηση (και σε πρόσφατη συνεδρίαση, του Νομαρχιακού Συμβουλίου στις 12-11-96), η Κοινότητα Αχλαδοχωρίου, η Οικολογική Κίνηση Σερρών και άλλοι κοινωνικοί φορείς της περιοχής έχουν εκδηλώσει την πλήρη αντίθεσή τους στη λειτουργία λατομείου στη συγκεκριμένη περιοχή.

Μετά τα παραπάνω και επειδή η λειτουργία τέτοιων δραστηριοτήτων είναι πιθανόν να δημιουργήσει προβλήματα στην οικολογική ισορροπία της περιοχής δόθηκε εντολή στις αρμόδιες υπηρεσίες μας να διενεργήσουν αυτοψία και να αποφανθούν σχετικά.

Ο Υπουργός

Κ. ΛΑΛΙΩΤΗΣ"

14. Στην με αριθμό 427/6-11-96 ερώτηση δόθηκε με το υπ' αριθμ. 20454/29-11-96 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της υπ' αριθμ. 6.11.96 ερώτησης που κατατέθηκε στη Βουλή των Ελλήνων από τον Βουλευτή κ. Δ. Κωστόπουλο σας γνωρίζουμε τα εξής:

1. Στις 18.10.06 έλαβε χώρα κατολίσθηση σε τμήμα του προστατευτικού φράγματος που έχει κατασκευασθεί μεταξύ του Ορυχείου Κυπαρισσίων και του παρακείμενου ποταμού Αλφειού, και σε μήκος 400 μέτρων περίπου που είχε ως αποτέλεσμα την είσοδο νερών του ποταμού στον πυθμένα του ορυχείου συνολικού όγκου 1.600.000 Μ3 και την καταστροφή του αγωγού τροφοδοσίας νερού του Σταθμού ΑΗΣ Β'.

Τα δύο πιο πάνω γεγονότα ουδεμία επίπτωση είχαν τόσο στην ασφάλεια των εργαζομένων όσο και στη λειτουργία του Ορυχείου.

Για την ασφάλεια του Ορυχείου βρίσκονται, σε εξέλιξη έργα εκτροπής του ποταμού. Στο Ορυχείο Κυπαρισσίων οι δύο Καδοφόροι Εκσκαφείς που είναι εγκατεστημένοι εκεί, συνέχισαν κανονικά τη λειτουργία τους (αφού το νερό είχε γεμίσει την πυθμένα του Ορυχείου και όχι τις βαθμίδες λειτουργίας των μηχανημάτων) αμέσως από την επόμενη ημέρα του συμβάντος.

Ο Σταθμός ΑΗΣ Β' Μεγαλόπολης βρισκόταν σε προγραμματισμένη ετήσια συντήρηση από 11.10.96. Η αποκατάσταση του αγωγού υδροδότησης της Μονάδας ολοκληρώθηκε στις 10.11.96, οπότε ξεκίνησε και η λειτουργία της. Διευκρινίζεται ότι όλο αυτό το διάστημα ο Σταθμός ΑΗΣ Α' Μεγαλόπολης λειτουργούσε κανονικά.

Για την άμεση αντιμετώπιση της αστοχίας του φράγματος, το Λιγνιτικό Κέντρο Μεγαλόπολης κατασκεύασε, σε διάστημα 30 ωρών, νεα κοίτη του ποταμού Αλφειού (παρακαμπτήριο) και για ένα μήκος περίπου 800 μέτρων και πλάτος από 20 έως 130 μέτρων. Σήμερα συνεχίζεται η διαπλάτυνση της νέας κοίτης ώστε να φθάσει στα ασφαλή επίπεδα των 50 μέτρων περίπου, συγχρόνως δε κατασκευάζεται απαρχής το κατεστραμμένο τμήμα του φράγματος με τη χρήση νέων τεχνικών μεθόδων.

2. Σχετικά με τα εδαφοτεχνικά προβλήματα στην περιοχή των Ορυχείων υπάρχει συνεχής παρακολούθηση από ειδικευμένους επιστήμονες της ΔΕΗ οι οποίοι συνεργάζονται τόσο με εξειδικευμένους συμβούλους - καθηγητές του Εθνικού Μετσόβιου Πολυτεχνείου όσο και με ξένους συμβούλους που διαθέτουν πλούσια εμπειρία σε παρόμοια προβλήματα (Γερμανούς), ώστε να μην υπάρχει καμμιά ανησυχία για την ασφάλεια των εργαζομένων, των κατοίκων της περιοχής αλλά και όλων των εγκαταστάσεων του Ορυχείου.

Η Υπουργός

ΒΑΣΩ ΠΑΠΑΝΔΡΕΟΥ"

15. Στην με αριθμό 436/6-11-96 ερώτηση δόθηκε με το υπ' αριθμ. 65975/29-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της 436/6-11-976 ερώτησης που κατατέθηκε στη Βουλή των Ελλήνων από τους Βουλευτές κ.κ. Σ. Κόρακα, Ν. Γκατζή και αναφέρεται στο πιο πάνω θέμα, σας πληροφορούμε ότι:

Α) Στα πλαίσια του ΠΕΠ 89-93 και στο ΠΕΠ 94-99 (ΟΥΡΕΣ) στον οδικό άξονα Παράκοιλα Αγρα - Μεσότοπος - Ερεσσός του νησιού της Λέσβου πραγματοποιήθηκαν οι παρακάτω παρεμβάσεις:

1) Παράκοιλα - Αγρα 12 χιλιομ. οδοστρωσία και ασφαλτικά.

2) Αγρα - Μεσότοπος 8"χωματουργικά, οδοστρωσία και ασφαλτικά.

Συνολικό κόστος γι' αυτές τις παρεμβάσεις 742.000.000 δρχ.

Επίσης στα πλαίσια των παραπάνω προγραμμάτων είχε προγραμματισθεί η επέκταση της γέφυρας (εννιά κάμερες) και προς τούτο ξεκίνησαν οι εκσκαφές.

'Ομως μετά από παρέμβαση της αρχαιολογιας, οι εργασίες διακόπηκαν οριστικά, διότι απαγορεύεται η επέκταση της υπάρχουσας γέφυρας. Κατόπιν αυτού εξετάζεται η περίπτωση σύνταξης μελέτης για την κατασκευή νέας γέφυρας.

Β) Από τους πόρους του ΠΕΠ 94-99 έχουν διατεθεί 630.000.000 δρχ. προκειμένου να εκτελεσθούν όλες οι απαραίτητες εργασίες στο κομμάτι του δρόμου Μεσότοπος - Ερεσσός. Ηδη έχει υπογραφεί σύμβαση στις 12 Ιουλίου 1996 για το δημοπρατηθέν τμήμα και εκτελούνται εργασίες. Μετά την ολοκλήρωση της οδοστρωσίας και των ασφαλτικών θα ακολουθήσει η απαραίτητη σήμανση και διαγράμμιση του οδικού άξονα Παράκοιλα - Αγρα - Μεσότοπος - Ερεσσός.

Γ) Η διαδρομή Ερεσσού - Σιγρίου είναι ασφαλτοστρωμένη, χωρίς ιδιαίτερα προβλήματα και κατά καιρούς γίνονται οι απαραίτητες παρεμβάσεις για την συντήρησή τους.

Ο Υφυπουργός

Λ. ΠΑΠΑΔΗΜΑΣ"

16. Στην με αριθμό 439/6-11-96 ερώτηση δόθηκε με το υπ' αριθμ. 65973/29-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της 439/6-11-96 ερώτησης που κατατέθηκε στη Βουλή των Ελλήνων απο το Βουλευτή κ. Σπ. Σπηλιωτόπουλο και αναφέρεται στο πιο πάνω θέμα, σας πληροφορούμε τα εξής:

Το έργο της κατασκευής του υδρευτικού δικτύου στις κοινότητες του Συμβουλίου περιοχής Δάφνης έχει ενταχθεί στη ΣΑΝΑ/2 και έχει χωρισθεί σε 2 σκέλη:

α) Βελτίωση ύδρευσης Δήμου Δάφνης και Κοινότητας Φιλίων, της 14ης Ε.Π., προϋπολογισμού 45 εκατ. δρχ. και πίστωσης 1996, 25 εκατ. δρχ.

β) Βελτίωση ύδρευσης Κοινοτήτων Πάου - Νασίων - Σειρών - Λεχουρίου - Λειβαρτζίου - Αροανίας και Ψωρίδας, προϋπολογισμού 48 εκατ. δρχ. και πίστωσης 1996, 25 εκατ. δρχ.

Αφορά τη βελτίωση των συνθηκών ύδρευσης με κατασκευή υδρομαστεύσεων μικρών δεξαμενών - με επέκταση του δικτύου ύδρευσης για εξυπηρέτηση ορισμένων συνοικισμών τους.

Τα μεν έργα του σκέλους (α) βρίσκονται στο στάδιο της δημοπράτησης. Ηδη έχει γίνει μια δημοπρασία η οποία απέβη άγονος. Τα δε έργα του σκέλους (β) βρίσκονται στο στάδιο ολοκλήρωσης της μελέτης.

Σαν χρόνος περάτωσης των έργων υπολογίζεται το τέλος του έτους 1997.

Ο Υφυπουργός

Λ. ΠΑΠΑΔΗΜΑΣ"

17. Στην με αριθμό 441/6-11-96 ερώτηση δόθηκε με το υπ' αριθμ. 65976/29-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 441/6-11-96 που κατατέθηκε στη Βουλή των Ελλήνων από το Βουλευτή κ. Σπ. Σπηλιωτόπουλο και αναφέρεται στο πιο πάνω θέμα, σας πληροφορούμε ότι:

Το έργο της συντήρησης-βελτίωσης του δρόμου που οδηγεί στα Δεμέστιχα έχει ενταχθεί στο πρόγραμμα της Νομαρχιακής Αυτοδιοίκησης Αχαϊας/ΣΑΝΑ 2 και βρίσκεται στο στάδιο της εκτέλεσης.

Ο Υφυπουργός

Λ. ΠΑΠΑΔΗΜΑΣ"

18. Στην με αριθμό 444/6-11-96 ερώτηση δόθηκε με το υπ' αριθμ. 65974/29-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της 444/6-11-96 ερώτησης που κατατέθηκε στη Βουλή των Ελλήνων από τον Βουλευτή κ. Σπ. Σπηλιωτόπουλο και αναφέρεται στο πιο πάνω θέμα, σας πληροφορούμε ότι:

Η Κοινότητα Κούμαρη επιχορηγήθηκε από τη Νομαρχιακή Αυτοδιοίκηση Αχαϊας με 1 εκατ. δρχ. πέραν του ποσού που κατανεμήθηκε από τη ΣΑΤΑ με πληθυσμιακά κριτήρια. Επίσης από το Νομαρχιακό σκέλος του ΠΕΠ-2 Δυτικής Ελλάδας έχει εξασφαλισθεί πίστωση 10 εκατ. δρχ. για την αντιμετώπιση των προβλημάτων ύδρευσης της Κοινότητας.

Ο Υφυπουργός

Λ. ΠΑΠΑΔΗΜΑΣ"

19. Στην με αριθμό 461/6-11-96 ερώτηση δόθηκε με το υπ' αριθμ. 205/26-11-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 461 που κατατέθηκε στις 6-11-96 από τους Βουλευτές κ.κ. Μαρία Δαμανάκη και Φώτη Κουβέλη σας γνωρίζουμε τα εξής:

Σύμφωνα με την ΚΥΑ 69269/1990, οι αναφερόμενες στο θέμα βιομηχανίες οφείλουν να έχουν υποβάλλει μελέτη περιβαλλοντικών επιπτώσεων στις υπηρεσίες της Νομαρχιακής Αυτοδιοίκησης Αθήνας η οποία έχει την αρμοδιότητα για την έγκριση περιβαλλοντικών όρων τον έλεγχο της τήρησης αυτών και τη χορήγηση άδειας λειτουργίας για βιομηχανίες αυτής της κατηγορίας.

Οπως μας ενημέρωσε η Νομαρχιακή Αυτοδιοίκηση Αθήνας α) η βιομηχανία καλλυντικών "UNIC-AEBE" έχει καταθέσει Μελέτη Περιβαλλοντικών Επιπτώσεων (ΜΠΕ) στις υπηρεσίες της οι οποίες προκειμένου να προχωρήσουν στην έγκριση περιβαλλοντικών όρων, έχουν ζητήσει (έγγραφο 32557/5-9-96) από την παραπάνω βιομηχανία να προσκομίσει προέγκριση χωροθέτησης.

β) 'Οσον αφορά το Κλωστήριο - Υφαντήριο "Χ. Παντελίδης Α.Ε." διαπιστώθηκε μετά από έλεγχο του αρχείου της ότι δεν έχει κατατεθεί Μ.Π.Ε. Οι αρμόδιες υπηρεσίες της θα επιληφθούν του θέματος με επιτόπιο έλεγχο και τυχόν περαιτέρω ενέργειες.

Τέλος σας πληροφορούμε ότι ανεξάρτητα από τα παραπάνω η Δ/νση ΕΑΡΘ του ΥΠΕΧΩΔΕ, η οποία διενεργεί ελέγχους για θορυβώδεις δραστηριότητες, όταν αυτές της γνωστοποιούνται, θα διενεργήσει αυτοψία στο υπ' όψη κλωστήριο - υφαντήριο.

Ο Υπουργός

Κ. ΛΑΛΙΩΤΗΣ"

20. Στην με αριθμό 462/6-11-96 ερώτηση δόθηκε με το υπ' αριθμ. 206/25-11-96 έγγραφο παό τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 462 που κατατέθηκε στις 6-11-96 από τους Βουλευτές κ.κ. Μαρία Δαμανάκη, Φώτη Κουβέλη και Χρήστο Σμυρλή - Λιακατά, σας γνωρίζουμε τα εξής:

Η μελέτη "Πρόγραμμα αντιμετώπισης ειδικών περιβαλλοντικών προβλημάτων και συστήματος λειτουργίας και διαχείρισης της προστατευόμενης περιοχής των υγροτόπων Μεσολογγίου - Αιτωλικού και της ευρύτερης περιοχής" βρίσκεται σε εξέλιξη.

Σκοπός της μελέτης είναι η διαμόρφωση και εξειδίκευση διαχειριστικών και κανονιστικών μέτρων και η παρακολούθηση - συντονισμος ειδικών μελετών και έργων στα πλαίσια της εφαρμογής ενός ολοκληρωμένου προγράμματος διαχείρισης και λειτουργίας της προστατευόμενης περιοχής.

Σχετικά με τις αποφάσεις του Κοιν. Συμβ. Κατοχής που αφορούν στην ανάπτυξη δραστηριοτήτων που απαγορεύονται από τις διατάξεις της ΚΥΑ 1319/93 (ΦΕΚ 755Β/93) όπως αυτή παρατάθηκε με την ΚΥΑ 242/5 (ΦΕΚ 20Β/96) σας ενημερώνουμε ότι τόσο η αρμόδια Υπηρεσία μας (Δ/νση Περιβαλλοντικού Σχεδιασμού) όσο και οι νομαρχιακές υπηρεσίες, παρενέβησαν με αλλεπάλληλα έγγραφά τους προκειμένου να σταματήσουν οι δραστηριότητες αυτές.

Σημειώνεται ότι ο έλεγχος της νομιμότητας των αποφάσεων των Δήμων και Κοινοτήτων ασκείται από την οικεία Περιφερειακή Διοίκηση.

Τέλος όσον αφορά στις κυρώσεις που προβλέπονται από το Ν. 1650/86 σας πληροφορούμε ότι ήδη έχει ενημερωθεί η οικεία Αστυνομική Δ/νση (με το αρ. πρ. 3299/25-10-96 έγγραφο της Δ/νσης Πολεοδομίας και Περιβάλλοντος Αιτωλοακαρνανίας), με κοινοποίηση στον αρμόδιο εισαγγελέα για την επιβολή ποινικών κυρώσεων και έχει δοθεί εντολή του Νομάρχη Αιτωλοακαρνανίας για την επιβολή και των διοικητικών κυρώσεων.

Ο Υπουργός

Κ. ΛΑΛΙΩΤΗΣ"

21. Στην με αριθμό 473/7-11-96 ερώτηση δόθηκε με το υπ' αριθμ. 65969/29-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 473/7-11-96 που κατατέθηκε στη Βουλή των Ελλήνων από το Βουλευτή κ. Ηλ. Βεζδρεβάνη και αναφέρεται στο πιο πάνω θέμα, σας πληροφορούμε τα εξής:

α) Τα τελευταία χρόνια εκτελέστηκαν πολλά έργα ύδρευσης (επεκτάσεις και αντικαταστάσεις δικτύων όπου είχαμε διαρροές κυρίως λόγω παλαιότητας) με σωλήνες από P.V.C. με αποτέλεσμα να έχουμε επιλύσει τα σοβαρότερα άμεσα προβλήματα που παρουσιάζονται στην υδροδότηση των κατοίκων.

β) Οι αντικαταστάσεις που έγιναν και που γίνονται σε παλαιωμένα δίκτυα ύδρευσης έχουν σαν αποτέλεσμα σήμερα να έχουμε μόνο τον Δήμο Ηγουμενίτσας και ελάχιστες Κοινότητες που χρησιμοποιούν σωλήνες αμιάντου.

γ) Το μήκος των δικτύων ύδρευσης του Νομού ανέρχεται σε 1.000.000 μέτρα.

δ) Με την ολοκλήρωση των έργων ύδρευσης κατασκευάζονται από το πρόγραμμα ΠΕΠ/2 θα καλυφθούν όλες οι σημερινές ανάγκες υδροδότησης του Νομού.

Για την οριστική αντιμετώπιση των υδρευτικών προβλημάτων του Νομού έχει ανατεθεί στο παρελθόν η μελέτη "Υδρευση του Νομού Θεσπρωτίας από πηγές Λαγκάβιτσας και Αχέροντα". Σήμερα έχει ολοκληρωθεί το δεύτερο στάδιο (προμελέτη) και η προεκτίμηση του κόστους του έργου ανέρχεται σε 11.000.000 δρχ.

Ο Υφυπουργός

Λ. ΠΑΠΑΔΗΜΑΣ"

22. Στην με αριθμό 475/7-11-96 ερώτηση δόθηκε με το υπ' αριθμ. 1013/29-11-96 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της 475/7.11.96 ερώτησης που κατατέθηκε στη Βουλή των Ελλήνων από τον Βουλευτή κ. Γ. Σούρλα σας γνωρίζουμε τα ακόλουθα:

Είναι γνωστό, ότι το θέμα της τουριστικής προβολής της χώρας μας στο εξωτερικό, αντιμετωπίζεται και πρέπει να αντιμετωπίζεται για λόγους δεοντολογίας και εξισορροπιστικής τακτικής κατά συνολικό και ενιαίο τρόπο, προτάσσοντας τα ιδιαίτερα πολιτιστικά - ιστορικά, κοινωνικο-οικονομικά χαρακτηριστικά που αποτελούν τον ισχυρό πόλο έλξης για την διεθνή τουριστική πελατεία.

Παράλληλα δε, αντιμετωπίζεται το ζήτημα της τουριστικής προβολής των νομών της χώρας, μέσω της διαδικασίας που υιοθετείται με τον Ν. 2160/93, κατά την οποία υποβάλλονται προγράμματα προβολής (marketing plans) από τις Νομαρχιακές Επιτροπές Τουρισμού στην Υπηρεσία μας, προς έγκριση.

Ηδη η ανωτέρω διαδικασία βρίσκεται στην τελική της φάση, τα περισσότερα προγράμματα προβολής των νομών έχουν εγκριθεί και βρίσκονται στο στάδιο της υλοποίησής τους, ενώ επίκειται η έγκριση και των λίγων υπολοίπων εξ αυτών (το σύνολο του ποσού που θα διατεθεί είναι 825 εκατομμύρια δρχ.).

Κατά το τρέχον έτος 1996, το εγκεκριμένο βασικό διαφημιστικό πρόγραμμα, ύψους 5 δις δρχ., καθώς και το πρόγραμμα συνδιαφήμισης με τους Tour Operators, ύψους 1,4 δισ δρχ. ολοκληρώθηκε με επιτυχία, παρά την όποια αργοπορία στην έναρξή του.

Για έκτακτες διαφημιστικές ενέργειες σε έντυπα εξωτερικού έχουν διατεθεί μέχρι τώρα 69 εκατομμύρια ενώ για αντίστοιχες καταχωρίσεις σε έντυπα του εσωτερικού έχουν διατεθεί 38 εκατομμύρια δρχ. Παράλληλα διατέθηκαν 12 περίπου εκατομμύρια δρχ. για διαφημιστικές καταχωρίσεις σε ομογενειακά έντυπα. Επίσης για έκτακτες διαφημιστικές ενέργειες σε ραδιόφωνα και τηλεοράσεις εξωτερικού διατέθηκαν 162 περίπου εκατομμύρια δρχ.

Η Υπουργός

ΒΑΣΩ ΠΑΠΑΝΡΕΟΥ"

23. Στην με αριθμό 485/7-11-96 ερώτηση δόθηκε με το υπ' αριθμ. 65977/29-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της 485/7-11-96 ερώτησης που κατατέθηκε στη Βουλή των Ελλήνων από τους Βουλευτές κ.κ. Σ. Παναγιώτου - Στρ. Κόρακα και αναφέρεται στο πιο πάνω θέμα, σας πληροφορούμε τα εξής:

1. Η Κοινότητα Γρατινής περιλαμβάνει 11 οικισμούς. Από αυτούς οι οικισμοί Γρατινής, Δρύμης, Καλλυντηρίου και Στυλαρίου βρίσκονται επί ασφάλτου και η επικοινωνία μεταξύ τους και με την Κομοτηνή δεν εμφανίζει προβλήματα.

Οι οικισμοί Λαμπρού, Σιδηράδων, Ομηρικού και Κάτω Δροσινής βρίσκονται σε απόσταση 1 - 2 χλμ. από τον ασφαλτόστρωτο επαρχιακό δρόμο και συνδέονται μ' αυτόν με αμμοχαλικόστρωτες οδούς καλής βατότητας όλες τις εποχές του έτους. Από τους δρόμους αυτούς ο πρώτος του Λαμπρού, προϋπολογισμού 12 εκατ. δρχ. θα ασφαλτοστρωθεί εντός του 1996, η δε ασφαλτόστρωση των δρόμων οικ. Σιδηράδων, Ομηρικού και Κάτω Δροσινής μήκους 1 - 2 χλμ. και προϋπολογισμού περίπου 20 εκατ. δρχ. έκαστος, θα συζητηθεί από το Νομαρχιακό Συμβούλιο κατά την κατάρτιση του Νομαρχιακού Προγράμματος έργων του 1997.

Οι υπόλοιποι οικισμοί (Αρδειας - Πατέρμων - Ανω Δροσινής) σε απόσταση 5-12 χλμ. από το ασφαλτόστρωτο επαρχιακό δίκτυο, συνδέονται με αυτό με αμμοχαλικόστρωτες οδούς που συντηρούνται ανελλιπώς ώστε να μην εμφανίζουν προβλήματα βατότητας.

2. Επίσης στο ΠΕΠ Ανατολικής Μακεδονίας - Θράκης έχει ενταχθεί το έργο: "Επαρχιακή οδός Ν. 4 Καλλυντηρίου - Οργάνης" που προέβλεπε τη βελτίωση της βατότητας της οδού μήκους 17 χλμ. σε δύο φάσεις συνολικής προϋπολογιζόμενης δαπάνης με αναθεώρηση 250,5 εκατ. δρχ.

Η Α' φάση προέβλεπε βελτίωση βατότητας σε μήκος 12 χλμ. 5,5/6,5 αππο έξοδο Καλλυντηρίου - Οργάνη έωφς την Οργάνη. Το έργο ολοκληρώθηκε στις 28/7/95.

Η Β' φάση προέβλεπε βελτίωση βατότητας σε μήκος 5 χλμ. πριν την Οργάνη έως την Οργάνη.

Η Γ' φάση αφορά την "Βελτίωση/ασφαλτόστρωση επαρχιακής οδού Καλλυντηρίου-Οργάνης-Ανω Βυρσίνης, μήκους 15 χλμ.

Το έργο είναι προϋπολογισμού 175 εκατ. δρχ. ανήκει στο συμπληρωματικό πρόγραμμα έργων/παρεμβάσεων του ΥΠΕΧΩΔΕ για την Ανατολική Μακεδονία-Θράκη (Μάρτιος 1996) και ήδη συντάσσεται το Τεχνικό Δελτίο έργου για την χρηματοδότησή του από την κοινοτική Πρωτοβουλία INTEREG II.

3. O δρόμος Γρατινής - Αρριανών είναι ασφαλτοστρωμένος, ακολουθεί περίπου μία ισοϋψή διαδρομή και συναντά τους κατερχόμενους από τον ορεινό όγκο της Ροδόπης βροχοπτώσεων και για λίγες ώρες όταν εμφανίζονται χειμαρικές καταστάσεις δημιουργούν προβλήματα διάβασης σε μικρά κυρίως οχήματα. Στη διάρκεια των περιόδων αυτών δεν απομονώνονται οι οικισμοί, αλλά εξυπηρετούνται από άλλους δρόμους.

Η Γενική Γραμματεία Ανατολικής Μακεδονίας - Θράκης ανέλαβε πρωτοβουλία για την αντιμετώπιση των υφισταμένων Ιρλανδικών διαβάσεων (ρείθρα διάβασης) με πλακοσκεπείς οχετούς επαρκούς διατομής. Με τις νέες αυτές κατασκευές θα μηδενισθούν οι πιθανότητες για ενδεχόμενο διακοπής της κυκλοφορίας λόγω υπερβολικών βροχοπτώσεων.

Ο Υφυπουργός

Λ. ΠΑΠΑΔΗΜΑΣ"

24. Στην με αριθμό 491/7-11-96 ερώτηση δόθηκε με το υπ' αριθμ. 5368/29-11-96 έγγραφο από τον Υφυπουργό Εργασίας η ακόλουθη απάντηση:

"Απαντώντας στην 491/7-11-96 ερώτηση που κατατέθηκε στη Βουλή από τον Βουλευτή κ. Γιάννη Κουράκη, σας γνωρίζουμε τα εξής:

Οι ασφαλισμένοι του ΙΚΑ στις Μοίρες Ηρακλείου, που ανέρχονται σε 4.139 εξυπηρετούνται από 5 γιατρούς διαφόρων ειδικοτήτων του Ιδρύματος και στεγάζονται στο Κέντρο Υγείας Μοιρών.

Στο Τυμπάκι, οι 943 ασφαλισμένοι που εξυπηρετούνται από δύο γιατρούς, οι οποίοι προσφέρουν τις υπηρεσίες τους στα ιδιωτικά τους ιατρεία.

Εφόσον λειτουργεί ήδη Κέντρο Υγείας στις Μοίρες, στον τομέα της ευθύνης του οποίου υπάγεται και το Τυμπάκι, η δημιουργία ιατρείων του ΙΚΑ στην περιοχή, θα εξετασθεί στο γενικότερο πλαίσιο των αποφάσεων για τον τομέα Υγείας.

Ο Υφυπουργός

ΝΙΚΟΣ ΦΑΡΜΑΚΗΣ"

25. Στην με αριθμό 493/7-11-96 ερώτηση δόθηκε με το υπ' αριθμ. 65980/29-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της 493/7-11-96 ερώτησης που κατατέθηκε στη Βουλή των Ελλήνων από το Βουλευτή κ. Λ. Παπαγεωργόπουλο και αναφέρεται στο πιο πάνω θέμα, σας πληροφορούμε ότι:

Καταβάλλεται συνεχώς προσπάθεια από όλους τους εμπλεκόμενους φορείς ώστε η κατασκευή αυτού του έργου να ενταχθεί σε κάποιο από τα εθνικά προγράμματα, δεδομένου ότι το κόστος του έργου αυτού καθιστά απαγορευτική την ένταξή του σε οποιοδήποτε επενδυτικό πρόγραμμα της Ν.Α. Εύβοιας.

Ο Υφυπουργός

Λ. ΠΑΠΑΔΗΜΑΣ"

26. Στην με αριθμό 525/8-11-96 ερώτηση δόθηκε με το υπ' αριθμ. 7206/2-12-96 έγγραφο από τον Υφυπουργό Υγείας η ακόλουθη απάντηση:

"Απαντώντας στην ερώτηση 525/8-11-96 που σας κατέθεσαν οι Βουλευτές κ.κ. Γεώργιος Σούρλας, Κων/νος Καραμηνάς και Γεώργιος Αλεξόπουλος, σχετικά με το ανωτέρω θέμα, σας γνωρίζουμε τα ακόλουθα:

Με το άρθρο 84 του Ν. 2071/92 καθιερώθηκε η εξειδίκευση στις Μονάδες Ενταντικής Θεραπείας (ΜΕΘ) και στις Μονάδες Εντατικής Νοσηλείας Νεογνών (Μ.Ε.Ν. Νεογνών) μετά από συνεχή υπηρεσία και εκπαίδευση 2 ετών.

Μετά την συμπλήρωση των 2 ετών συνεχούς υπηρεσίας και εκπαίδευσης του ιατρού σε Μ.Ε.Θ. ή Μ.Ε.Ν. Νεογνών, χορηγείται πιστοποιητικό εξειδίκευσης στην Εντατικολογία.

Από το Υπουργείο μας εκδόθηκε η αριθμ. ΔΥΓ/οικ. 52680/29-9-93 Υπουργική Απόφαση, σχετικά με τη διαδικασία και τον τρόπο διορισμού ειδικευμένων γιατρών για εξειδίκευση στις Μ.Ε.Θ. και Μ.Ε.Ν. Νεογνών. Με την απόφαση αυτή προβλέπεται η χορήγηση πιστοποιητικού εξειδίκευσης Εντατικολογίας κατόπιν εξετάσεων.

Σύμφωνα με τη γνωμοδότηση 790/95 του Α' Τμήματος του Νομικού Συμβουλίου του Κράτους, οι διατάξεις της ανωτέρω απόφασης που προβλέπουν τη διενέργεια εξετάσεων για τη χορήγηση του πιστοποιητικού εξειδίκευσης δεν ευρίσκουν έρεισμα στην εξουσιοδοτική διάταξη της παρ. 6 του άρθρου 84 του Ν. 2071/92. Για τη χορήγηση του πιστοποιητικού εξειδίκευσης στην Εντατικολογία, αρκεί η θετική εισήγηση του οικείου Δ/ντή της Μ.Ε.Θ. ή Μ.Ε.Ν. Νεογνών και της οικείας Επιστημονικής Επιτροπής, καθώς και η βεβαίωση του Δ/ντή του Νοσ/μείου για το χρόνο υπηρεσίας στη Μ.Ε.Θ. ή Μ.Ε.Ν. Νεογνών.

Η χορήγηση πιστοποιητικών εξειδίκευσης στην Εντατικολογία κατόπιν εξετάσεων, είναι δυνατόν να γίνει μόνο μετά από τροποποίηση του άρθρου 84 του ανωτέρω Νόμου.

Ο Υφυπουργός

ΕΜΜ. ΣΚΟΥΛΑΚΗΣ"

27. Στην με αριθμό 546/11-11-96 ερώτηση δόθηκε με το υπ' αριθμ. 1203/27-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 546/11-11-96 σχετικά με τη μεταφορά μαθητών Πρωτοβάθμιας και Δευτεροβάθμιας Εκπ/σης Λασιθίου που κατέθεσε ο Βουλευτής κ. Μιχ. Καρχιμάκης, σας γνωρίζουμε τα ακόλουθα:

Οι δαπάνες μεταφοράς μαθητών εκκαθαρίζονται και πληρώνονται από τις οικείες Νομαρχιακές Αυτοδιοικήσεις στις οποίες χορηγούνται οι αναγκαίες πιστώσεις από το ΥΠΕΠΘ.

Με την αριθ. ΙΒ/2837/19-3-96 απόφαση του Υπουργού Εθνικής Παιδείας και Θρησκευμάτων μεταφέρθηκαν στην Νομαρχιακή Αυτοδιοίκηση Λασιθίου πιστώσεις ύψους 103.394.000 δρχ. για την πληρωμή των δαπανών μεταφοράς μαθητών για το Α' εξάμηνο του οικονομικού έτους 1996.

Με την αριθ. ΙΒ/7257/30-8-96 απόφαση του Υπουργού Εθνικής Παιδείας μεταφέρθηκαν στη Νομαρχιακή Αυτοδιοίκηση Λασιθίου πιστώσεις ύψους 32.000.000 δρχ. για την πληρωμή δαπανών μεταφοράς μαθητών για το δίμηνο Σεπτεμβρίου - Οκτωβρίου 1996.

Ηδη με το ΙΒ/7609/6-11-96 έγγραφο του ΥΠΕΠΘ προωθείται η διαδικασία μεταφοράς πιστώσεων 32.000.000 δρχ. για το δίμηνο Νοεμβρίου - Δεκεμβρίου 1996.

Το Υπουργείο Παιδείας εκτιμά ότι με τις ανωτέρω χρηματοδοτήσεις θα επιλυθεί το οικονομικό θέμα της μεταφοράς των μαθητών μέχρι τη λήξη του διδακτικού έτους 1996.

Ο Υφυπουργός

Ι. ΑΝΘΟΠΟΥΛΟΣ"

28. Στην με αριθμό 547/11-11-96 ερώτηση δόθηκε με το υπ' αριθμ. 3979/4-12-96 έγγραφο από τον Υπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε ερώτηση 547/11-11-96 του Βουλευτή κ. Μιχ. Καρχιμάκη για επέκταση του Ραδιοταξί Αγ. Νικολάου και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

1. Με το Π.Δ. 482/1987 (ΦΕΚ 220Α) ίσχυσε για πρώτη φορά ο κανονισμός λειτουργίας των ειδικών ραδιοδικτύων σε Ε.Δ.Χ. αυτοκίνητα με μετρητή (ΡΑΔΙΟΤΑΞΙ), με έδρα διοικητικές μονάδες εκτός των περιοχών Αθηνών, Πειραιώς και Θεσσαλονίκης.

2. Το άρθρο 4 του προαναφερόμενου διατάγματος, όπως τροποποιήθηκε με τα Π.Δ. 59/89 και 371/90, προβλέπει τη χορήγηση άδειας λειτουργίας ΡΑΔΙΟΤΑΞΙ σε ενώσεις ιδιοκτητών Ε.Δ.Χ. αυτοκινήτων, με έδρα διοικητικές μονάδες που είναι πρωτεύουσες Νομών ή Επαρχίας, καθώς και σε πόλεις με πληθυσμό άνω των 5.000 κατοίκων.

Κατά παρέκκλιση επιτρέπει την προσκόλληση σε ένα τέτοιο δίκτυο ιδιοκτητών Ε.Δ.Χ. αυτοκινήτων με έδρα όμορες διοικητικές μονάδες (άμεσος περίγυρος της πόλης - Κωμόπολης).

3. Η ρύθμιση αυτή είναι εναρμονισμένη με το πνεύμα που διέπει τις διατάξεις που αφορούν την εκμετάλλευση των Ε.Δ.Χ. αυτοκινήτων, δηλαδή την απαγόρευση μίσθωσης σε περιοχές εκτός διοικητικών ορίων της έδρας (περιμετρική ζώνη), την αποφυγή φαινομένων άγρας πελατών και υποκλοπης μεταφορικού έργου, καθώς και την καλύτερη εξυπηρέτηση των κατοίκων των διοικητικών μονάδων απο τα Ε.Δ.Χ. αυτοκίνητα της ίδιας περιοχής.

Η ανωτέρω παρέκκλιση δεν παραβιάζει την αρχή αυτή, αλλά έχει τεθεί για να διευκολύνει (από σκοπιά οικονομικότητας του δικτύου) το σχηματισμό παρομοίων ειδικών δικτύων σε μικρές πόλεις - κωμοπόλεις.

4. Ειδικότερα, η διάταξη της παραγράφου 5 του άρθρου 4 του Π.Δ. 482/87, που προβλέπει την υπόψη παρέκκλιση, έχει ως εξής:

"Η κάτοχος της άδειας ΡΑΔΙΟΤΑΞΙ Ενωση, ύστερα από θετική γνωμοδότηση της Νομαρχιακής Επιτροπής για θέματα επιβατηγών δημόσιας χρήσης αυτοκινήτων (άρθρου 3 Ν. 1437/1984 ΦΕΚ 59/Α') μπορεί να επιτρέψει την ένταξη στο ραδιοδίκτυο και την εξυπηρέτηση κατόχων αδειών κυκλοφορίας ΤΑΞΙ με έδρα όμορη διοικητική μονάδα του ίδιου ή και άλλου όμορου Νομού, εφόσον τούτο δικαιολογείται από λόγους γεωγραφικής ιδιομορφίας της περιοχής ή οδικού δικτύου".

5. Από τη γραμματική διατύπωση της διάταξης αυτής προκύπτει πράγματι η δυνατότητα που έχει η κάτοχος της άδειας ΡΑΔΙΟΤΑΞΙ ένωση να επιτρέπει αυτή ή όχι την ένταξη Ε.Δ.Χ. αυτοκινήτου (ΤΑΞΙ) με τους όρους της διάταξης. Φρονούμε όμως, ότι σε περίπτωση αρνητικής απόφασης της ένωσης ΡΑΔΙΟΤΑΞΙ επί αιτήματος ένταξης σ' αυτό ιδιοκτητών ΤΑΞΙ με έδρα όμορη διοικητική μονάδα, όταν μάλιστα υπάρχει σχετική θετική εισήγηση της αρμόδιας Νομαρχιακής Επιτροπής, δεν επαρκεί η αόριστη επίκληση της διακριτικής από το νόμο ευχέρειας της εν λόγω ένωσης περί ένταξης ή μη, αλλά απαιτείται πλήρως αιτιολογημένη άρνησή της, όπου θα καταδείχνονται οι λόγοι μη συνδρομής των όρων που τάσσονται στην προαναφερόμενη παράγραφο 5 του άρθρου 4 του Π.Δ. 487/87.

6. Από τα παραπάνω προκύπτει ότι στην προκειμένη περίπτωση θα μπορούσε ν' αντιμετωπιστεί το πρόβλημα της ένταξης των ιδιοκτητών ΤΑΞΙ με έδρα τις κοινότητες, Καλό Χωριό, Κριτσά, Σλούντα και Βρουκά στο ΡΑΔΙΟΤΑΞΙ Αγ. Νικολάου υπό την προϋποθεση ότι διοικητικές αυτές μονάδες είναι όμορες προς αυτή του Αγίου Νικολάου.

Ο Υπουργός

ΧΑΡ. ΚΑΣΤΑΝΙΔΗΣ"

29. Στην με αριθμό 548/11-11-96 ερώτηση δόθηκε με το υπ' αριθμ. 18/28-11-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της ερώτησης 448/11.11.96 του Βουλευτή κ. Μιχάλη Καρχιμάκη, σας γνωρίζουμε ότι με την αριθμ. 4248/80 Απόφαση της Νομαρχίας οριοθετήθηκε ο χώρος του Οικισμού Σχήματος (Κοινότητα Ελούντας) χωρίς την απαιτούμενη - βάσει των κείμενων διατάξεων - προηγούμενη έγκριση της αρμόδιας αρχαιολογικής υπηρεσίας.

Για λόγους ουσιαστικής προστασίας του Αρχαιολογικού Χώρου και του άμεσου περιβάλλοντός του η Αρχαιολογική Υπηρεσία ζήτησε επανειλημμένα την ανάκληση της Νομαρχιακής Απόφασης και την τροποποίηση των ορίων του Οικισμού Σχήματος, προκειμένου να εξαιρεθεί από τα όριά του το τμήμα του αρχαιολογικού χώρου που έχει χαρακτηρισθεί Ζώνη Α' απολύτου προστασίας.

Πρόσφατα δε (23.8.96) η Διεύθυνση Προϊστορικών και Κλασσικών Αρχαιοτήτων ζήτησε εκ νέου από το Υπουργείο Περιβάλλοντος - Χωροταξίας και Δημοσίων Εργων την παρέμβασή του προς την κατεύθυνση αυτή ώστε να προχωρήσει η διαδικασία θεσμοθέτησης των Ζωνών σύμφωνα με το ν. 1892/1990 (αριθμ. 91).

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

30. Στην με αριθμό 556/11-11-96 ερώτηση δόθηκε με το υπ' αριθμ. 76/4-12-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 556/11.11.96 που κατέθεσε στη Βουλή ο Βουλευτής κ. Σπ. Σπηλιωτόπουλος παρακαλούμε να πληροφορήσετε τον κ. Βουλευτή σύμφωνα με τα στοιχεία της Περιφερειακής Υπηρεσίας του ΥΠΕΧΩΔΕ τα εξής:

Υποβάλλονται στην Υπηρεσία αρκετά αιτήματα για εγκατάσταση φωτεινής σηματοδότησης σε διασταυρώσεις της πόλης των Πατρών και σε περιοχές όπου υπάρχουν σχολεία.

Κατά περίπτωση μετά την συλλογή των απαραίτητων κυκλοφοριακών στοιχείων και την επεξεργασία τους, αφού συνεκτιμηθούν και τα υπόλοιπα δεδομένα (χαρακτήρας οδού, υπάρχουσα υποδομή κ.λπ.) προτείνεται η λήψη των απαραίτητων μέτρων για την ασφαλέστερη διακίνηση των μαθητών.

Επιπλέον πληροφορούμε τον κ. Βουλευτή ότι την 7.11.96 πραγματοποιήθηκε σύσκεψη στη Νομαρχία Αχαϊας με θέμα την επικινδυνότητα των διαβάσεων πλησίον των σχολείων της πόλεως των Πατρών, παρουσία και των Επιθεωρητών Μέσης και Πρωτοβάθμιας εκπαίδευσης, όπου μεταξύ των άλλων και όσον αφορά τις εγκαταστάσεις φωτεινής σηματοδότησης στις εν λόγω διαβάσεις, αποφασίσθηκε η σύνταξη εκ μέρους των επιθεωρήσεων καταλόγου, στον οποίο θα περιλαμβάνονται όλα τα σχολεία του Ν. Αχαίας καταχωρημένα κατά σειρά επικινδυνότητας. Ο κατάλογος αυτός αφού ελεγχθεί από την Τροχαία και με τη σύμφωνη γνώμη της θα υποβληθεί στην αρμόδια Δ/νση του ΥΠΕΧΩΔΕ, η οποία πλέον θα αντιμετωπίσει συνολικά την εγκατάσταση φωτεινών σηματοδοτών και όχι αποσπασματικά, βάσει επί μέρους αιτημάτων, όπως γίνεται μέχρι σήμερα.

Πέραν των ανωτέρω είναι γνωστό ότι οι διαγραμμίσεις, οι σημάνσεις και η κατασκευή πεζοδρομίων εντός πόλεως Πατρών, όπου αυτά απαιτούνται, είναι της αποκλειστικής αρμοδιότητας του Δήμου Πατρέων.

Ειδικότερα, όσον αφορά τη διαγράμμιση σε διαβάσεις πεζών και μαθητών κοντά σε σχολεία εντός πόλεως Πατρών, παρ' όλο που όπως προαναφέρθηκε η αρμοδιότητα ανήκει στον Δήμο Πατρέων, αρμόδια Δ/νση του ΥΠΕΧΩΔΕ προέβη πρόσφατα στην επαναδιαγράμμιση καθώς και στην διαγράμμιση νέων διαβάσεων, εκτός εκείνων που εξ αιτίας των εν εξελίξει έργων δεν ήταν δυνατόν να πραγματοποιηθούν.

Ο Υπουργός

Κ. ΛΑΛΙΩΤΗΣ"

31. Στην με αριθμό 556/11-11-96 ερώτηση δόθηκε με το υπ' αριθμ. 66548/2-12-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 556/11-11-96 του Βουλευτή κ. Σπήλιου Σπηλιωτόπουλου σας γνωρίζουμε ότι όπως μας πληροφόρησε η Δ/νση Πρωτοβάθμιας Εκπαίδευσης της Νομαρχιακής Αυτοδιοίκησης Αχαϊας, αποφασίστηκε μετά από πρόσφατη υπηρεσιακή σύσκεψη, να ενημερωθούν οι κατά τόπους αρμόδιες υπηρεσίες Τροχαίας της Αστυνομίας για όλες τις συγκεκριμένες περιπτώσεις σχολείων που έχουν ανάγκη φωτεινών σηματοδοτών, διαγραμμίσεων κ.λπ., προκειμένου ν' αποφευχθούν κίνδυνοι για την ασφάλεια των μαθητών.

Η διαδικασία της ενημέρωσης βρίσκεται σε εξέλιξη και προβλέπεται, ότι σύντομα η Δ/νση Τροχαίας θα φροντίσει δια μέσου των Δ.Ε.Κ.Ε. να υλοποιηθούν τα απαιτούμενα μέτρα ασφαλείας.

Σημειώνεται πάντως ότι στα περισσότερα Δημοτικά Σχολεία του κέντρου της Πάτρας υπάρχουν οι βασικές προϋποθέσεις ασφαλείας των μαθητών (φωτεινή σηματοδότες, διαγραμμίσεις δρόμων, περίφραξη προαυλίου κ.λπ.).

Ο Υφυπουργός

ΛΑΜΠ. ΠΑΠΑΔΗΜΑΣ"

32. Στην με αριθμό 562/11-11-96 ερώτηση δόθηκε με το υπ' αριθμ. 20/28-11-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της 562/11.11.96 ερώτησης των Βουλευτών κ.κ. Λέοντα Αυδή και Ορέστη Κολοζώφ, σας γνωρίζουμε ότι αρμόδιο Υπουργείο με δυνατότητα παρέμβασης για την σωτηρία του Οικιστικού Συνόλου "Αναφιώτικα" της Πλάκας είναι το Υπουργείο Περιβάλλοντος, Χωροταξίας και Δημοσίων Εργων βάσει του Π.Δ. της 21.9.1979 που δημοσιεύθηκε στο ΦΕΚ 567/Δ/79.

Για το συγκεκριμένο θέμα πάντως της οικοδομής στην οδό Στράτωνος 11, οι υπηρεσίες του Υπουργείου Πολιτισμού στο πλαίσιο των αρμοδιοτήτων τους έχουν εκφράσει επανειλημμένα τις αντιρρήσεις τους για τις οικοδομικές παρεμβάσεις και καταστροφές και έχει ζητηθεί η άμεση αποκατάσταση του δημοσίου τείχους λόγω της ιδιαίτερης ιστορικής και πολιτιστικής τους σημασίας, που συνδέει μοναδικά την λαϊκή αρχιτεκτονική με την κλασσική και βυζαντινή αρχιτεκτονική.

Συγχρόνως η 1η Εφορεία Νεωτέρων Μνημείων έχει αρχίσει συστηματική καταγραφή όλων των οικιών στα Αναφιώτικα ώστε να προχωρήσουμε σε ατομικές κηρύξεις διατηρητέων κτισμάτων, πράγμα που θα μας δώσει τη δυνατότητα άμεσης παρέμβασης σε ανάλογες περιπτώσεις.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

33. Στην με αριθμό 565/11-11-96 ερώτηση δόθηκε με το υπ' αριθμ. 77/4-12-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 565/11.11.96 που κατέθεσαν στη Βουλή οι Βουλευτές κ.κ. Νικ. Γκατζής, Αχιλ. Κανταρτζής και Βαγ. Μπούτας, παρακαλούμε να πληροφορήσετε τους κ.κ. Βουλευτές τα εξής:

Ενας μικρός αριθμός θιγομένων ιδιοκτητών που ανέρχεται σε 33 άτομα συνολικά προσέφυγαν και επέτυχαν ακύρωση των απαλλοτριώσεων για το έργο της Παράκαμψης Λάρισας σε σύνολο θιγομένων ιδιοκτητών που υπερβαίνει τα 800 άτομα, με τις αποφάσεις του Ε' Τμήματος του ΣτΕ 35441 - 3542 - 3544/96 επειδή η έγκριση των περιβαλλοντικών όρων έγινε μετά την κήρυξη των σχετικών απαλλοτριώσεων.

Οι παραπάνω αποφάσεις, οι οποίες σημειωτέον δεσμεύουν μόνο τους διαδίκους, έγιναν σεβαστές από το Υπουργείο μας και εξαιρέθηκαν τα ακίνητα των ιδιοκτητών που προσέφυγαν, από την παρακατάθεση των αποζημιώσεων της απαλλοτρίωσης η οποία ολοκληρώνεται για τα υπόλοιπα ακίνητα μέχρι τέλους του έτους.

Προχωράει η διαδικασία από την αρμόδια Δ/νση του ΥΠΕΧΩΔΕ της παράτασης της ισχύος μέχρι τη συντέλεση των απαλλοτριώσεων των επιτάξεων των ακινήτων, σε όλες περιπτώσεις έχουν λήξει.

Σε σύντομο χρονικό διάστημα θα δοθούν και οι αποζημιώσεις ηρτημένης εσοδείας για το χρόνο που μεσολαβεί από Φεβρουάριο 1996 έως το χρόνο συντέλεσης της απαλλοτρίωσης.

Σε ό,τι αφορά τη λήψη των μέτρων για ουσιαστικές αποζημιώσεις των θιγομένων ιδιοκτητών, το θέμα έχει δύο παραμέτρους.

Η πρώτη παράμετρος αφορά στον καθορισμό της αποζημίωσης που γίνεται από τα πολιτικά Δικαστήρια κατ' επιταγή του άρθρου 17, του ισχύοντος Συντάγματος και συνεπώς δεν μπορούν να παρθούν οποιαδήποτε διοικητικά και νομοθετικά μέτρα παρέμβασης σε ενδεχόμενες αδικίες των θιγομένων ιδιοκτητών.

Αλλωστε η σχετική Νομοθεσία προβλέπει και δεύτερο βαθμό κρίσης (Εφετείο) για τον οριστικό προσδιορισμό των αποζημιώσεων ύστερα από αίτηση κάθε ενδιαφερομένου.

Η δεύτερη παράμετρος συνδέεται με την επιβολή επιβαρύνσεων των παροδίων ιδιοκτητών που έχουν θεσμοθετηθεί με το Ν. 653/77 ΦΕΚ 214 Α.

Ο Υπουργός

Κ. ΛΑΛΙΩΤΗΣ"

34. Στην με αριθμό 570/11-11-96 ερώτηση δόθηκε με το υπ' αριθμ. 21/28-11-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της ερώτησης 570/11.11.96 της Βουλευτού κ. Ελσα Παπαδημητρίου, σας γνωρίζουμε τα εξής:

Το Υπουργείο Πολιτισμού ανέθεσε την εκπόνηση μελέτης για την συνολική ανάδειξη του Αρχαιολογικού Χώρου της Ολυμπίας η οποία και υποβλήθηκε το 1989, από την ανάδοχο μελετητική εταιρεία "ΟΜΑΣ 80 - Εταιρεία Μελετών Δημοσίων Εργων ΕΠΕ".

Η μελέτη περιλαμβάνει τέσσερις τομείς: α) Πολεοδομική μελέτη, β) Ειδική Αρχιτεκτονική, Γ) Μελέτη εγκαταστάσεων και δικτύων και δ) Φυτοτεχνική μελέτη.

Το Κεντρικό Αρχαιολογικό Συμβούλιο στη συζήτηση του θέματος στις 14.3.1995 αποφάσισε ομόφωνα την αναβολή λήψης απόφασης μέχρι οι συναρμόδιες υπηρεσίες (Διεύθυνση Αναστήλωσης Αρχαίων Μνημείων και η Διεύθυνση Προϊστορικών και Κλασικών Αρχαιοτήτων) υποβάλλουν τελικές εισηγήσεις επί του προτεινομένου σχεδίου.

Οι αρμόδιες υπηρεσίες μας διαβεβαίωσαν ότι οι προτάσεις αυτές θα ολοκληρωθούν σύντομα και θα υποβληθούν στο ΚΑΣ για τις τελικές αποφάσεις.

Οσον αφορά το θέμα της δημιουργίας Μουσείου Ολυμπιακών Αγώνων στην Ολυμπία, θα αντιμετωπιστεί σε συνεργασία με όλους τους συναρμόδιους φορείς.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

35. Στην με αριθμό 573/11-11-96 ερώτηση δόθηκε με το υπ' αριθμ. 4958/3-12-96 έγγραφο από τον Υφυπουργό Εθνικής Οικονομίας η ακόλουθη απάντηση:

"Απαντώντας στην ερώτησή σας με αριθμό 573/11.11.96 που κατατέθηκε από τους Βουλευτές κα Μ. Μπόσκου και Λ. Αυδή, σας επισυνάπτουμε έγγραφο του ΟΡΓΑΝΙΣΜΟΥ ΕΞΩΤΕΡΙΚΟΥ ΕΜΠΟΡΙΟΥ (ΟΠΕ) Α.Ε. με αριθμ. 100/3137/26.11.96 που μας εστάλει για τον σκοπό αυτό.

Ο Υφυπουργός

Α. ΜΠΑΛΤΑΣ"

Σημ.: Το σχετικό έγγραφο ευρίσκεται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

36. Στην με αριθμό 583/11-11-96 ερώτηση δόθηκε με το υπ' αριθμ. 22/28-11-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της ερώτησης 583/11.11.96 των Βουλευτών κ.κ. Φώτη Κουβέλη και Ανδριανής Λουλέ, σας γνωρίζουμε τα εξής:

Η πρόταση για ανακήρυξη του 1998 ως έτους Ρήγα Βελεστινλή είναι εύστοχη η δε ενέργεια αυτή συνιστά υποχρέωση της Πολιτείας. Το ΥΠ.ΠΟ είναι έτοιμο να συνδράμει ενεργά με τον προσφορότερο δυνατό τρόπο κάθε συγκεκριμένη πρόταση, θα αναλάβει δε σχετική πρωτοβουλία με τη συγκρότηση εθνικής επιτροπής, για τον εορτασμό του έτους αυτού.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

37. Στην με αριθμό 618/13-11-96 ερώτηση δόθηκε με το υπ' αριθμ. 6242/3-12-96 έγγραφο από τον Υφυπουργό Εθνικής Οικονομίας η ακόλουθη απάντηση:

"Σε απάντηση της ερώτησης 618/13-11-96 που κατατέθηκε στη Βουλή από τον Βουλευτή κ. Πέτρο Τατούλη, σας γνωρίζουμε τα εξής:

Το Νομαρχιακό Πρόγραμμα Δημ. Επενδύσεων καταρτίζεται από τη Νομαρχιακή Αυτοδιοίκηση και εγκρίνεται από το Νομαρχιακό Συμβούλιο σύμφωνα με την ισχύουσα Νομοθεσία, η δε ένταξη στα Περιφερειακά Προγράμματα (ΠΕΠ, κ.λπ.) εγκρίνεται από τις Περιφερειακές Επιτροπές μετά από πρόταση των Νομαρχιακών Αυτοδιοικήσεων, χωρίς την παρέμβαση του ΥΠΕΘΟ ή άλλου Υπουργείου.

Επίσης, τα Εθνικά Προγράμματα καταρτίζονται από τους καθ' ύλην αρμόδιους Κεντρικούς Φορείς, χωρίς την παρέμβαση του ΥΠΕΘΟ.

Η αξιολόγηση και ιεράρχηση των αναγκών καθώς και ο προγραμματισμός συγκεκριμένων έργων αντιμετωπίζεται απο τα παραπάνω αρμόδια Συμβούλια, Επιτροπές και Φορείς, στα πλαίσια των συνολικών πιστώσεων και οδηγιών, που έχουν καθοριστεί για το καθένα από το ΥΠΕΘΟ, χωρίς άλλη παρέμβαση του ΥΠΕΘΟ.

Στο Νομαρχιακό Πρόγραμμα Δημοσίων Επενδύσεων 1996 δίδεται ιδιαίτερη έμφαση στη χρηματοδότηση έργων για την υλοποίηση του Β' Κ.Π.Σ. μέσω των ΣΑΝΑ 9629/2 όπου και διατίθεται το μεγαλύτερο μέρος των πόρων.

Για το Λοιπό Νομαρχιακό Πρόγραμμα (ΣΑΝΑ 9629) δεν υπάρχει δυνατότητα στην παρούσα φάση, αύξησης του ορίου πληρωμών λόγω στενότητας των διαθεσίμων Εθνικών πόρων.

Ο Υφυπουργός

ΧΡΗΣΤΟΣ ΠΑΧΤΑΣ"

38. Στην με αριθμό 643/13-11-96 ερώτηση δόθηκε με το υπ' αριθμ. 1226/27-11-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 643/13-11-96 που κατέθεσε ο Βουλευτής κ. Νικ. Νικολόπουλος σας γνωρίζουμε τα ακόλουθα:

Στο τμήμα Κοινωνικής Εργασίας του ΤΕΙ Πάτρας, υπηρετούν τέσσερις (4) καθηγητές, δύο (2) επίκουροι καθηγητές (εκ των οποίων οι πέντε (5) είναι κάτοχοι διδακτορικών και μεταπτυχιακών τίτλων) και δέκα (10) καθηγητές Εφαρμογών οι οποίοι μαζί με το έκτακτο εκπαιδευτικό προσωπικό που προσλαμβάνεται, καλύπτουν πλήρως τις εκπαιδευτικές ανάγκες του τμήματος αυτού.

Το ΥΠΕΠΘ με εγκύκλιό του ζήτησε από όλα τα τμήματα των ΤΕΙ να εκτιμήσουν τις ανάγκες τους σε εκπαιδευτικό προσωπικό πέραν των ήδη υπηρετούντων και το τμήμα Κοινωνικής Εργασίας ζήτησε μία (1) ακόμη θέση Εκπαιδευτικού Προσωπικού, η οποία εγκρίθηκε και πρόκειται να ακολουθήσει η προκήρυξη από το τμήμα.


Με το Νόμο 2413/96 εκσυγχρονίζεται το θεσμικό πλαίσιο για την πλήρωση θέσεων Εκπαιδευτικού Προσωπικού και προσαρμόζεται στις σημερινές ανάγκες των ΤΕΙ. Τα προσόντα των Εκπαιδευτικών είναι αυξημένα ώστε να προσληφθούν στα ΤΕΙ ικανοί επιστήμονες και οι σπουδαστές και αποκτούν γνώσεις που απαιτούνται στη σύγχρονη κοινωνία.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

39. Στην με αριθμό 649/13-11-96 ερώτηση δόθηκε με το υπ' αριθμ. 81/4-12-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 649/13.11.96 που κατέθεσε στη Βουλή ο Βουλευτής κ. Ευαγ. Πολύζος, παρακαλούμε να πληροφορήσετε τον κ. Βουλευτή τα εξής:

Το έργο του Βιολογικού Καθαρισμού Θεσ/νίκης προϋπολογισμού 20 δισ. δρχ. θα κατασκευασθεί με δύο (2) εργολαβίες.

Η πρώτη εργολαβία αφορά στην επέκταση των Ε.Ε.Λ. Θεσ/νίκης, προϋπολογισμού 13 δισ. δρχ. της οποίας το συμφωνητικό έχει υπογραφεί στις 29.12.95 και αναμένεται να ολοκληρωθεί σε 30 μήνες.

Η δεύτερη εργολαβία που αναφέρεται στην κατασκευή του υποθαλάσσιου αγωγού διάθεσης των λυμάτων προϋπολογισμού 6,5 δισ. ευρίσκεται στην διαδικασία της ανάθεσης, η οποία θα ολοκληρωθεί μέχρι το τέλος του έτους.

Με την ολοκλήρωση των ανωτέρω έργων θα επιτευχθεί ουσιώδης βελτίωση της ποιοτικής κατάστασης του κόλπου Θεσ/νίκης και της παράκτιας περιοχής, με ευεργετικές συνέπειες και στην ευρύτερη περιοχή (π.χ. ακτές Πιερίας κ.λπ.).

Ο Υπουργός

Κ. ΛΑΛΙΩΤΗΣ"

40.Στην με αριθμό 675/14.11.96 ερώτηση δόθηκε με το υπ' αριθμ. 41007/3.12.96 έγγραφο από τον Υφυπουργό Εθν.Οικονομίας η ακόλουθη απάντηση:

"Απαντώντας στην ερώτηση 675/14.11.96 σχετικά με τα θέματα

του Οργανισμού Ανάπτυξης Δυτικής Κρτης (ΟΑΔΥΚ), σας γνωρίζουμε τα εξής:

1. Είανι δεδομένη η πολιτική βούληση να στηριχθεί ο ΟΑΔΥΚ σαν αποκεντρωμένος φορέας υλοποίησης αναπτυξιακών έργων με παράλληλη βελτίωση της αποδοτικότητάς του και αύξηση των εσόδων του, βάση επιχειρησιακού σχεδίου που σήμερα εκπονείται για τον Οργανισμό από το ΕΛΚΕΠΑ.

2. 'Οσον αφορά τη μεταβίβαση της διαχείρισης και λειτουργίας των έργων στους ΤΟΕΒ:

α) τα αμιγώς εγγειοβελτιωτικά έργα έχουν παραχωρηθεί από τον ΟΑΔΥΚ, προς χρήση και λειτουργία στους τοπικύς οργανισμούς Εγγείων Βελτιώσεων (ΤΟΕΒ) ή Κοινότητες,

β) τα έργα πολλαπλής χρήσεως που δίνουν νερό σε πλέον του ενός τομείς της οικονομίας και κυρίως στην ύδρευση και άρδευση αυτά τα διαχειρίζεται ο ΟΑΔΥΚ σύμφωνα με τα ισχύοντα Ν.Διατάγματα (Ν.Δ.) 3881/1958 άρθρο 5 και 1739/87.

3. Η χρηματοδότηση του ΟΑΔΥΚ για Υδροαρδευτικά έργα τόσο από Εθνικούς Πόρους ΣΑΕ 023/1, όσο και από το ΠΕΠ, είναι σταδιακή και ανάλογα με τους υπάρχοντες πόρους, τα έργα προχωρούν.

Αναλυτικά έχουν διατεθεί σε Υδροαρδευτικά έργα τα παρακάτω ποσά:

ΣΑΕ 023/1

Μη χρηματοδοτούμενα Υδροαρδευτικά Υδροαρδευτικά

από Ε.Ε. Εργα Ν.Χανίων Ν.Ρεθύμνης

1994 759.150.000 250.400.000

1995 553.000.000 157.000.000

1996 256.000.000 90.000.000

ΣΥΝΟΛΟ .568.150.000 497.400.000

ΣΑΕ 023/2

Συγχρη/μενα Αξιοποιήση Προστασία Φράγμα Μικρά

από Ε.Ε . Πηγών Πηγών Ποταμ.Αρδευτ.

έργα Ζούρμπου ΑμαρίουΝ.Ρεθύμνης

1994 267.000.0000 - 20.000.000 316.000.000

1995 1.186.800.000 30.000.000 383.000.000 150.000.000 1996 1.000.000.000 156.000.000 626.000.000 - ΣΥΝΟΛΟ 2.453.800.000 186.000.000 1.029.000.000 466.000.000 
4. Για το Νομό Ρεθύμνης ο ΟΑΔΥΚ

α) έχει εκτελέσει σημαντικά μικρά έργα Υδροάρδευσης που αξιοποιούν τοπικές πηγές νερού ή μικρές γεωτρήσεις Κοινοτήτων. Τα εν λόγω έργα που χρηματοδοτούνται από Εθνικούς πόρους, έχουν αλλάξει τη μορφή του Νομού Ρεθύμνης, ο οποίος ως γνωστό ήταν απ' τους πλέον ξηρικούς νομούς της χώρας.

β) στα πλαίσια του ΠΕΠΕ ΚΡΗΤΗΣ εκτελείται το έργο "Φράγμα ποταμού", προϋπ/σμού 4,7 δισ. δρχ., σύμφωνα με το εγκεκριμένο τεχνικό δελτίο έργου (Τ.Δ.Ε.)

γ) Επίσης με την ολοκλήρωση που προβλέπεται να εκτελεστούν:

- Ο αγωγός μεταφοράς νερού Φράγματος Ποταμού, προϋπ/σμού 1,5 δισ. δρχ.

- Τα δίκτυα διανομής νερού Κάμπου Ρεθύμνης, προϋπ/σμού 3,8 δισ δρχ. για άρδευση έκτασης 15.000 στρεμ.

Ο Υφυπουργός

ΧΡΗΣΤΟΣ ΠΑΧΤΑΣ"

41. Στην με αριθμό 707/15.11.96 ερώτηση δόθηκε με το υπ' αριθμ. 86/4.12.96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 707/15.11.96 που κατέθεσε στη Βουλή ο Βουλευτής κ. Παν.Ψωμιάδης παρακαλούμε να πληροφορήσετε τον κ. Βουλευτή σύμφωνα με τα σχοιτεία της Δ/νσης Συγκοινωνιακών Εργων Θεσ/νίκης τα εξής:

α) Καταληκτικός χρόνος εκδηλώσεων ενδιαφέροντος για την εκπόνηση της μελέτης ήταν η 8.12.95 και υποβλήθηκαν συνολικά δώδεκα (12) εκδηλώσεις ενδιαφέροντος από ισάριθμες συμπράξεις γραφείων μελετών.

β) το Περ/κο Συμβούλιο Δημ. Εργων συγκροτήθηκε στις 23.4.96 και στην πρώτη συνεδρία του στις 25.4.96 γνωμοδότησε για την ανάθεση της υπόψη μελέτης.

γ) Στις 30.4.96 υπογράφηκε η Απόφαση Ανάθεσης της μελέτης του έργου και συγκεκριμένα της προκαταρκτικής και προμελέτης, σύμφωνα με τη σχετική διακήρυξη (αρ.πρωτ. αποφ. ανάθεσης 2758/30.4.96 της ΔΣΕ τ.3ης ΠΥΔΕ) και αφού παρήλθε ο νόμιμος χρόνος για την υποβολή ενστάσεων, στις 14.6.96 υπογράφηκε η σχετική σύμβαση ανάθεσης της μελέτης με την Ομάδα των Συμπραττόντων Γραφείων Μελετών, που αποτελείται από δέκα (10) γραφεία.

δ) Η μελέτη του έργου (προκαταρκτική και προμελέτη) βρίσκεται σε εξέλιξη και κατά την τρέχουσα φάση γίνεται από την ανωτέρω Ομάδα Γραφείων Μελετών λεπτομερής αποτύπωση και βυθομετρήσεις στην περιοχή του έργου και οι σχετικές εργασίες προβλέπεται να ολοκληρωθούν στο τέλος του έτους.

ε) Επίσης από την ίδια Ομάδα Γραφείων Μελετών συντάσσεται ταυτόχρονα ειδική κυκλοφοριακή μελέτη για τον προσδιορισμό των γεωμετρικών και λοιπών λειτουργικών χαρακτηριστικών της αρτηρίας καθώς και των κυκλοφοριακών επιπτώσεων στην ευρύτερη περιοχή του Κέντρου αλλά και του Πολεοδ. συγκροτήματος Θεσ/νίκης.

στ) Την πορεία εκπόνησης της προκαταρκτικής και προμελέτης του έργου εξ άλλου, παρακολουθεί ως γνωστόν η αρμόδια Επιτροπή των επτά (7) φορέων που έχει συσταθεί με την Δ1/450/13/8.12.95 απόφαση και η οποία έχει συνεδριάσει 2 φορές μέχρι τώρα.


Κατόπιν των ανωτέρω και εφόσον δεν έχει ακόμη ολοκληρωθεί η προκαταρκτική μελέτη του έργου, δεν είναι δυνατόν να προσδιορισθεί στην παρούσα φάση επακριβώς το κόστος του έργου καθώς και ο χρόνος έναρξης της κατασκευής του.

Ο Υπουργός

Κ.ΛΑΛΙΩΤΗΣ"

42. Στην με αριθμό 708/15-11-96 ερώτηση δόθηκε με το υπ' αριθμ. 87/4-12-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 708/15.11.96 που κατέθεσε στη Βουλή ο Βουλευτής κ. Δημ. Σιούφας παρακαλούμε να πληροφορήσετε τον κ. Βουλευτή τα εξής:

Η Υπηρεσία Αποκατάστασης Σεισμοπλήκτων του ΥΠΕΧΩΔΕ χορηγεί άτοκα δάνεια και δωρεά κρατική αρωγή για την αποκατάσταση ζημιών σε κτίρια που έπαθαν ζημιές από σεισμό σε περιοχές που έχουν ενταχθεί σε Προγράμματα Αποκατάστασης Σεισμοπλήκτων.

Η κατάρρευση οικιών σε περιοχές οι οποίες έχουν πληγεί από θεομηνίες (πλημμύρες) δεν εντάσσονται στα αντίστοιχα προγράμματα Αποκατάστασης Σεισμοπλήκτων των σεισμοπαθών γιατί δεν έχει ψηφιστεί μέχρι τώρα στη Βουλή σχετική Νομοθετική ρύθμιση.

Ο Υπουργός

Κ. ΛΑΛΙΩΤΗΣ

43. Στην με αριθμό 725/15-11-96 ερώτηση δόθηκε με το υπ' αριθμ. 7301/22-11-96 έγγραφο από τον Υφυπουργό Υγείας η ακόλουθη απάντηση:

"Σε απάντηση της ερ. 725/15-11-96 που υπέβαλαν, οι Βουλευτές κ.κ. Αχιλλέας Κανταρτζής και Αποστόλης Τασούλας, σχετικά με το επάγγελμα του ψυχολόγου σας γνωρίζουμε ότι:

Οι προϋποθέσεις για τη χορήγηση άδειας άσκησης επαγγέλματος ψυχολόγου καθορίζονται από τις διατάξεις του ν. 991/79 (ΦΕΚ. 278/Α/79) οι οποίες δεν έχουν τροποποιηθεί και ως εκ τούτου εξακολουθούν να ισχύουν.

Ο Υφυπουργός

ΕΜΜ. ΣΚΟΥΛΑΚΗΣ"

44. Στην με αριθμό 796/19-11-96 ερώτηση δόθηκε με το υπ' αριθμ. 4683/2-12-96 έγγραφο από τον Υπουργό Υγείας η ακόλουθη απάντηση:

"Σε απάντηση της αριθμ. 796/19.11.96 ερώτησης που κατέθεσε στην Βουλή των Ελλήνων ο Βουλευτής κ. Λευτέρης Παπαγεωργόπουλος σχετικά με επιχορήγηση του Ι. Ναού Αγίας Παρασκευής Χαλκίδας για εκτέλεση έργων προστασίας και συντήρησης του, σας πληροφορούμε ότι το αίτημα αυτό εξετελέσθη από το Υπουργείο.

Ο Υπουργός

Κ. ΓΕΙΤΟΝΑΣ"

45. Στην με αριθμό 796/19-11-96 ερώτηση δόθηκε με το υπ' αριθμ. 6396/2-12-96 έγγραφο από τον Υφυπουργό Εθν. Οικονομίας η ακόλουθη απάντηση:

"Σε απάντηση στην ερώτηση 796/19-11-96 που κατατέθηκε στη Βουλή των Ελλήνων από το Βουλευτή κ. Λευτ. Παπαγεωργόπουλο σχετικά με την εκτέλεση έργων συντήρησης και προστασίας του Ιερού Ναού Αγ. Παρασκευής Χαλκίδας, σας γνωρίζουμε τα εξής:

Το συνολικό όριο πληρωμών των ΠΔΕ 1996 έχει κατανεμηθεί από την αρχή του έτους στους επιμέρους φορείς. Ιδιαίτερη έμφαση έχει δοθεί στη χρηματοδότηση των έργων που είναι ενταγμένα σε Κοινοτικά Προγράμματα για τα οποία έχει διατεθεί ποσό 900 δισ. δρχ. Η δαπάνη όμως επισκευής Ιερών Ναών δεν είναι επιλέξιμη για συγχρηματοδοτήσει από Κοινοτικά Ταμεία. Για τα υπόλοιπα έργα έχει διατεθεί ποσόν 300 δισ. δρχ. το οποίο έχει κατανεμηθεί στα επιμέρους Υπουργεία, στους ΟΤΑ, και στις Νομαρχιακές Αυτοδιοικήσεις.

Ως εκ τούτου η δυνατότητα ενίσχυσης του παραπάνω Ιερού ΝΑού θα μπορούσε να εξεταστεί στον επόμενο χρόνο.

Ο Υφυπουργός

ΧΡΗΣΤΟΣ ΠΑΧΤΑΣ"

46. Στην με αριθμό 800/19-11-96 ερώτηση δόθηκε με το υπ' αριθμ. 97/4-12-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 800/19.11.96 που κατέθεσε στη Βουλή ο Βουλευτής κ. Απόστολος Ανδρεουλάκος παρακαλούμε να πληροφορήσετε τον κ. Βουλευτή σε θέματα της αρμοδιότητάς μας τα εξής:

1. Οι Υπηρεσίες του Υπουργείου επιλαμβάνονται συγκεκριμένων περιπτώσεων όπου υπάρχουν αιτήματα για λήψη μέτρων απαραίτητων για την ασφαλή διακίνηση των μαθητών προς και από τα σχολεία.

2. Οσον αφορά στα θέματα σηματοδότησης - σήμανσης γίνεται από τις κατά τόπους αρμόδιες Υπηρεσίες η συλλογή των απαραίτητων κυκλοφοριακών στοιχείων και μετά την επεξεργασία τους, αφού συνεκτιμηθούν και τα υπόλοιπα δεδομένα (χαρακτήρας οδού υπάρχουσα υποδομή κ.λπ.) εκπονούνται και υλοποιούνται οι αντίστοιχες μελέτες για την ασφαλέστερη διακίνηση των μαθητών.

Σημειώνεται ότι η εγκατάσταση φωτεινής σηματοδότησης σε θέσεις που δεν πληρούνται τα κυκλοφοριακά κριτήρια όχι μόνο δεν αυξάνει την οδική ασφάλεια, αλλά δημιουργεί πρόσθετους κινδύνους για πεζούς και οχήματα.

Ιδιαίτερα για την προστασία των μικρών μαθητών καταβάλλεται προσπάθεια ευαισθητοποίησης και πρέπει να ενεργοποιηθεί από κοινωνικούς φορείς ο θεσμός του "Πολίτη Τροχονόμου" που προβλέπεται στη Νομοθεσία (Ν. 2094/92, ΚΟΚ) κατά νόμον εφαρμόζεται σε όλες τις Ευρωπαϊκές χώρες και αποτελεί την πλέον αξιόπιστη λύση στο πρόβλημα της ασφαλούς διακίνησης των μαθητών.

Ο Υπουργός

Κ. ΛΑΛΙΩΤΗΣ"

47. Στην με αριθμό 819/19-11-96 ερώτηση δόθηκε με το υπ' αριθμ. 26142/3-12-96 έγγραφο από τον Υπουργό Υγείας η ακόλουθη απάντηση:

"Απαντώντας στην 819/19-11-96 ερώτηση που κατέθεσε στη Βουλή των Ελλήνων ο Βουλευτής κ. Φραγκιαδουλάκης Μάνος, αναφορικά με την λειτουργία των Κ.Π.Σ. - Κ.Β.Σ. της Π.Δ. Νομού Ηρακλείου Κρήτης, σας πληροφορούμε τα παρακάτω:

Με το ΔΥ1γ/οικ.9769/18-4-96 έγγραφό μας προς το ΑΣΕΠ έχουμε ζητήσει την προκήρυξη 132 θέσεων, εκ των οποίων 14 θέσεις θα καλύψουν τις ανάγκες των Κ.Π.Σ. - Κ.Β.Σ.της Περ. Δ/νσης Νομού Ηρακλείου Κρήτης.

Ο Υπουργός

Κ. ΓΕΙΤΟΝΑΣ"

48. Στην με αριθμό 834/20-11-96 ερώτηση δόθηκε με το υπ' αριθμ. 26440/3-12-96 έγγραφο από τον Υπουργό Υγείας η ακόλουθη απάντηση:

"Απαντώντας στην 834/20-11-96 ερώτηση, που κατέθεσε στη Βουλή των Ελλήνων ο Βουλευτής κ. Ροβέρτος Σπυρόπουλος, σχετικά με την έλλειψη εκπαιδευτικού προσωπικού στον Κ.Π.Σ. Λεωνιδίου της Π.Δ. νομού Αρκαδίας, σας πληροφορούμε τα εξής:

Η υπηρεσία μας με το ΔΥ1γ/οικ.9769/18-4-96 έγγραφό μας προς το ΑΣΕΠ, έχει ζητήσει την προκήρυξη 132 θέσεων, εκ των οποίων 4 θέσεις θα καλύψουν τις ανάγκες των Κ.Π.Σ. της Π.Δ. Νομού Αρκαδίας.

Ο Υπουργός

Κ. ΓΕΙΤΟΝΑΣ"

49. Στην με αριθμό 854/21-11-96 ερώτηση δόθηκε με το υπ' αριθμ. 26439/3-12-96 έγγραφο από τον Υπουργό Υγείας η ακόλουθη απάντηση:

"Απαντώντας στην 854/21-11-96 ερώτηση που κατέθεσε στη Βουλή των Ελλήνων ο Βουλευτής κ. Πέτρος Τατούλης, αναφορικά με την έλλειψη εκπαιδευτικού προσωπικού στον Κ.Π.Σ. Λεωνιδίου της Π.Δ. του Νομού Αρκαδίας, σας γνωρίζουμε τα εξής:

Με το ΔΥ1γ/οικ. 9769/18-4-96 έγγραφό μας προς το ΑΣΕΠ έχουμε ζητήσει την προκήρυξη 132 θέσεων εκ των οποίων 4 θέσεις θα καλύψουν τις ανάγκες του Κ.Π.Σ. της Π.Δ. του Νομού Αρκαδίας.

Ο Υπουργός

Κ. ΓΕΙΤΟΝΑΣ"

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, θα αναγνωσθεί το Δελτίο Επικαίρων Ερωτήσεων της Πέμπτης, 12ης Δεκεμβρίου 1996, της αυριανής συνεδριάσεως.

Επίκαιρες Ερωτήσεις Πρώτου Κύκλου:

1. Η με αριθμό 396/4.12.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Καψή προς τον Υπουργό Εργασίας και Κοινωνικών Ασφαλίσεων, σχετικά με την επαγγελματική κατάρτιση των εργαζομένων, τη λειτουργία των Κέντρων Επαγγελματικής Κατάρτισης κ.λπ.

2. Η με αριθμό 394/4.12.96 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τον Υπουργό Εργασίας και Κοινωνικών Ασφαλίσεων σχετικά με την πρόσληψη από τις επιχειρήσεις πολυκαταστημάτων (super markets) υπαλλήλων με το πρόσχημα της μαθητείας-εκπαίδευσης "υπό δοκιμή", χωρίς αμοιβή, ασφάλιση κ.λπ. και τη λήψη των αναγκαίων μέτρων για την προστασία τους.

3. Η με αριθμό 417/9.12.96 επίκαιρη ερώτηση του Βουλευτή του Κομουνιστικού Κόμματος Ελλάδος κ. Νικολάου Γκατζή προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για την επίλυση των προβλημάτων των εργαζομένων στο Κέντρο Αποκατάστασης Εκπαίδευσης Ατόμων με Νοητική Υστέρηση "ΘΕΟΤΟΚΟΣ".

4. Η με αριθμό 410/6.12.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς την Υπουργό Ανάπτυξης, σχετικά με τη λήψη των αναγκαίων μέτρων για την καταβολή των δεδουλευμένων στους απολυμένους από την επιχείρηση Κοινοτικοσυνεταιριστική Λιγνιτών Κύμης.

5. Η με αριθμό 403/6.12.96 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Γεωργίας, σχετικά με την πρόταση του Ιρλανδού Επιτρόπου για θέματα υγείας κύριου Πάτρικ Φλιν, σύμφωνα με την οποία η Κοινότητα πρέπει να καταργήσει σταδιακά τις επιδοτήσεις για τα καπνά και τις επιπτώσεις στους 'Ελληνες καπνοπαραγωγούς.

Επίκαιρες Ερωτήσεις Δεύτερου Κύκλου:

1. Η με αριθμό 399/5.12.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Καλαμακίδη, προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων στελέχωσης του Γενικού Νοσοκομείου Χαλκίδας κ.λπ.

2. Η με αριθμό 405/6.12.96 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Δικαιοσύνης, σχετικά με τη λήψη των αναγκαίων μέτρων για την καλύτερη λειτουργία της Δικαιοσύνης, την αύξηση των θέσεων των Προέδρων Εφετών, τη στέγαση των Διοικητικών Δικαστηρίων κ.λπ.

3. Η με αριθμό 416/9.12.96 επίκαιρη ερώτηση του Βουλευτή του Κομουνιστικού Κόμματος Ελλάδος κ. Σταύρου Παναγιώτου προς τους Υπουργούς Περιβάλλοντος-Χωροταξίας και Δημοσίων 'Εργων, Γεωργίας, σχετικά με την καταβολή των αποζημιώσεων στους αγρότες κοινοτήτων του Νομού Σερρών που επλήγησαν από πλημμύρες το Μάϊο του 1996 κ.λπ.

4. Η με αριθμό 411/6.12.96 επίκαιρη ερώτηση της Βουλευτού του Συνασπισμού της Αριστεράς και της Προόδου κας Στέλλας Αλφιέρη προς τον Υπουργό Εθνικής Παιδείας και Θρησκευμάτων, σχετικά με το χρονοδιάγραμμα εκτέλεσης του έργου κατασκευής του νέου κτιρίου για το Επαγγελματικό Πολυκλαδικό Λύκειο Πειραιά.

5. Η με αριθμό 404/6.12.96 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με την ανάκληση της απόφασης χωροθέτηση του εργοστασίου υγειονομικής ταφής απορριμμάτων στην περιοχή Ακρωτηρίου Χανίων, τις περιβαλλοντικές επιπτώσεις κ.λπ.


ΠΡΟΕΔΡΕΥΩΝ (Παναγιώτης Ν. Κρητικός):Κύριοι Βουλευτές, εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Αν δεν υπάρχει αντίρρηση, επειδή επείγεται να αναχωρήσει ο κύριος Υφυπουργός Υγείας και Πρόνοιας, να προηγηθεί η υπ' αριθμόν 400/5.12.96 επίκαιρη ερώτηση Δεύτερου Κύκλου, μιας και λείπει ο πρώτος ερωτώμενος Υπουργός;

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Θα προηγηθεί η υπ'αριθμ. 400/5.12.96 Επίκαιρη Ερώτηση Δεύτερου Κύκλου του Βουλευτή της Νέας Δημοκρατίας κ. Αναστασίου Καραμάριου προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων για την καταβολή των αποδοχών στους εργαζόμενους του Νοσοκομείου Ρόδου.

Η Επίκαιρη Ερώτηση έχει ως εξής:

"Από εβδομάδος, όλο το προσωπικό του Γενικού Κρατικού Νοσοκομείου Ρόδου (νοσοκομειακό, διοικητικό και ιατρικό προσωπικό), είναι απλήρωτο, γιατί δεν υπάρχουν χρήματα στον κωδικό αριθμό μισθοδοσίας του Νοσοκομείου, που σύμφωνα με τα δημοσιεύματα των τοπικών εφημερίδων ανέρχονται στα τριακόσια ογδόντα εκατομμύρια δραχμές (380.000.000).

Εξαιτίας του απαράδεκτου αυτού φαινομένου τόσο η Διοίκηση του Νοσοκομείου, όσο και οι εργαζόμενοι διαμαρτύρονται έντονα προς όλους τους αρμοδίους, αλλά μέχρι σήμερα δεν κατορθωθεί να ανευρεθεί το απαιτούμενο κονδύλιο.

Μετά από αυτά ερωτάται ο κύριος Υπουργός να απαντήσει:

α)'Εχει υπόψη του το παραπάνω γεγονός.

β) Θα ενεργήσει ο,τιδήποτε απαιτείται για την άμεση καταβολή των αποδοχών των εργαζομένων στο Νοσοκομείο της Ρόδου, και

γ) Πώς σκέπτεται να ενεργήσει του λοιπού έτσι ώστε να μην επαναληφθούν τέτοια απαράδεκτα φαινόμενα".

Ο Υφυπουργός Υγείας και Πρόνοιας κ. Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, κύριοι συνάδελφοι, απαντώντας στο πρώτο και στο δεύτερο ερώτημα του κ. Καραμάριου για τα θέματα μισθοδοσίας του προσωπικού του Νοσοκομείου της Ρόδου, έχω να απαντήσω ότι πράγματι το πρόβλημα το γνωρίζουμε.'Ηδη, έχει αντιμετωπισθεί κατά το ένα μέρος.'Εχει πληρωθεί το προσωπικό για το πρώτο δεκαπενθήμερο Δεκεμβρίου και το Υπουργείο Υγείας έχει ξεκινήσει τις διαδικασίες για τη μεταφορά πιστώσεων για την κάλυψη των αναγκών, όχι μόνο του Νοσοκομείου της Ρόδου, αλλά και άλλων νοσοκομείων για το υπόλοιπο του '96, δηλαδή για το δεύτερο δεκαπενθήμερο του Δεκεμβρίου και για το δώρο.

'Οπως γνωρίζετε, οι προϋπολογισμοί των νοσοκομείων υποβάλλονται και εγκρίνονται από τη Νομαρχιακή Αυτοδιοίκηση της περιοχής, συγκεκριμένα εκεί όπου ανήκει το νοσοκομείο και στη συνέχεια, επιχορηγούνται από τις Νομαρχίες. Οι δαπάνες που καλύπτει το Υπουργείο μας είναι έκτακτες επιχορηγήσεις για την αντιμετώπιση εξαιρετικών αναγκών.

To Υπουργείο γνωρίζοντας τις επιτακτικές ανάγκες των νοσοκομείων και ειδικότερα του Νομαρχιακού Νοσοκομείου Ρόδου, το επιχορήγησε για μισθοδοσία του προσωπικού τον Αύγουστο του '96 με το ποσό των 250.000.000, το Δεκέμβριο του '96, προ πέντε ημερών με το ποσό των 100.000.000. Και όπως σας είπα προηγούμενα, έχει δρομολογήσει τις διαδικασίες για τη μετοφορά πιστώσεων για να καλύψει το υπόλοιπο του '96.

'Οσον αφορά το πώς σκέπτεται το Υπουργείο να αντιμετωπίσει το πρόβλημα από δω και πέρα για να μην υπάρχουν τέτοια φαινόμενα, υπάρχει ένα γενικότερο πρόβλημα με όλα τα νοσοκομεία της Χώρας, το έχουμε ομολογήσει. Υπάρχουν συσσωρευμένα χρέη γύρω στα 180 δισ. 'Ηδη το Υπουργείο Υγείας ετοιμάζει νομοσχέδιο με το οποίο καθιερώνει νέο τρόπο διοίκησης στο Νοσοκομείο και σε συνεργασία με το Υπουργείο Οικονομικών θα καθιερώσουμε άλλο τρόπο χρηματοδότησης στο Νοσοκομείο μας.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καραμάριος έχει το λόγο.

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Υπουργέ, παρά την εκτίμηση που σας έχω, είμαι υποχρεωμένος να σας πω απαντώντας σε όσα εξηγήσατε, ότι δυστυχώς, η πολιτική σας στα θέματα υγείας απέτυχε. 

Συγκεκριμένα το πρόβλημα του Νοσοκομείου της Ρόδου είναι τραγικό. Για πρώτη φορά πράγματι παρουσιάζεται αυτό το φαινόμενο, να μην υπάρχουν χρήματα να πληρωθεί το προσωπικό. Και για το μήνα Δεκέμβριο, ενώ απαιτούνται περίπου 400.000.000, στείλατε μόλις χθες, 100.000.000 έναντι για το πρώτο δεκαπενθήμερο του Δεκεμβρίου.

Το πρόβλημα της αδυναμίας πληρωμής έχει εμφανισθεί από τον Ιούλιο και παρά τις εκκλήσεις του Νοσοκομείου και του Νομάρχη που με έγγραφά τους σας εγνωστοποίησαν το όλο πρόβλημα το Υπουργείο σας εκώφευσε.'Ετσι οι πληρωμές γινόντουσαν αναγκαστικά και ίσως παράνομα από μεταφορά χρημάτων από άλλους κωδικούς αριθμούς.

Αξίζει ακόμη να σας πω -για να το μάθει και η Εθνική Αντιπροσωπεία-ότι οι προμηθευτές του Νοσοκομείου της Ρόδου έχουν να πληρωθούν από το Γενάρη του '96, το δε ύψος των απαιτήσεών τους ανέρχεται στο ενάμισι δισεκατομμύριο δραχμές.

'Υστερα απ'αυτά, κύριε Υπουργέ, και σε συνδυασμό με τα προβλήματα που υπάρχουν στο Νοσοκομείο της Κω, της Λέρου και της Καλύμνου, καθώς και με αυτά που είπατε για άλλα προβλήματα που έχουν άλλα νοσοκομεία της Ελλάδος, αντιλαμβάνεστε ότι δυστυχώς το Ε.Σ.Υ. νοσεί αθεράπευτα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Δύο λόγια, κύριε Πρόεδρε.

Το θέμα των συσσωρευμένων χρεών των νοσοκομείων είναι ένα πολύπλοκο θέμα που δεν εξηγείται και δεν απαντιέται μέσα σε ένα, δύο λεπτά. Πράγματι, υπάρχει πρόβλημα. Δεν οφείλεται στην κακή πολιτική που άσκησε το Υπουργείο Υγείας, ούτε αυτούς τους δυόμισι μήνες που έχουμε την ευθύνη, ούτε τα τρία χρόνια που είχαν την ευθύνη οι προηγούμενοι συνάδελφοι.

Είναι ένα φαινόμενο πολύπλοκο, σύνθετο, που θέλει πολύ ανάλυση. Και με το νομοσχέδιο που θα φέρουμε πολύ σύντομα στη Βουλή, αυτό το θέμα θα αντιμετωπισθεί και κάποτε όλοι μαζί εδώ στο Κοινοβούλιο θα πρέπει να κάτσουμε και να συζητήσουμε για το μεγάλο θέμα λειτουργίας των νοσοκομείων μας και εξορθολογισμού των δαπανών.

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμεθα στις Επίκαιρες Ερωτήσεις Πρώτου Κύκλου. Η πρώτη κρατείται εν αναμονή αφίξεως του Ερωτωμένου κυρίου Υπουργού.

Δεύτερη στην ημερήσια διάταξη είναι η με αριθμό 406/6.12.96 Επίκαιρη Ερώτηση του Βουλευτή της Νέας Δημοκρατίας κ. Γεωργίου Τζιτζικώστα προς τον Υπουργό Γεωργίας, σχετικά με τη λήψη των αναγκαίων μέτρων για την επίλυση προβλημάτων των ορυζοκαλλιεργητών.

Η Επίκαιρη Ερώτηση έχει ως εξής:

"Οι ορυζοκαλλιεργητές παρέδωσαν με τη συγκομιδή το ρύζι τους στις Ενώσεις Συνεταιρισμών, τους συνεταιρισμούς και εμπόρους.

Η τιμή, όμως, δεν έχει ακόμη προσδιορισθεί, διότι εξ όσων λέγουν οι αγορασταί του προϊόντος δεν υπάρχει ζήτηση εκ μέρους των Ευρωπαϊκών χωρών.

Εξ άλλου, η οικονομική στενότης των αγροτών μπορεί να ωθήσει πολλούς εξ αυτών να δεχθούν μια εξευτελιστική τιμή προκειμένου να αντιμετωπίσουν τα τρέχοντα έξοδά τους και τις υποχρεώσεις τους.

Αλλά και όσοι δεν βιασθούν να πάρουν τα χρήματά θα επιβαρυνθούν οι ίδιοι οι αγρότες και όχι οι Ενώσεις, συνεταιρισμοί και έμποροι με τα χρηματοοικονομικά έξοδα, με αποτέλεσμα τη δραματική μείωση της τιμής του προϊόντος.

Η μόνη λύση για να στηριχθούν οι αγρότες είναι ένα άτοκο δάνειο προς όσους έχουν παραδώσει το προϊόν, έτσι ώστε η μείωση της τιμής να μην είναι μεγάλη και να εξοφληθεί κατά μήνα Μάϊο που θα υπάρχει η δυνατότης της συγκέντρωσης του προϊόντος από την Ευρωπαϊκή 'Ενωση σε τιμές αποδεκτές.

Κατόπιν των ανωτέρων, ερωτάται ο κύριος Υπουργός:

1) Τι προτίθεται να πράξει για να στηρίξει τους ορυζοκαλλιεργητάς;

2) Αν προτίθεται η Κυβέρνηση να δώσει άτοκο δάνειο μέχρι της παραδόσεως στη συγκέντρωση του προϊόντος".

Ο Υφυπουργός Γεωργίας κ. Γερανίδης έχει το λόγο.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Κύριε Πρόεδρε, πράγματι στη φετινή σοδειά του ρυζιού υπήρξε και υπάρχει πρόβλημα και λόγω υπερπαραγωγής στην Ελλάδα και λόγω υπερπαραγωγής στις Ευρωπαϊκές χώρες. Και αν αυτό κανείς το συνδυάσει με τις συμφωνίες και στα πλαίσια της GATT και στα πλαίσια των συμφωνιών της Ευρωπαϊκής 'Ενωσης με τρίτες χώρες, διαπιστώνει μία αθρόα εισαγωγή ρυζιού από τρίτες χώρες στην Ευρωπαϊκή 'Ενωση.

Πράγματι και αυτές οι κινήσεις δυσχέραιναν ακόμα περισσότερο τη διάθεση αυτού του κρίσιμου για κάποιες περιοχές της Ελλάδος προϊόντος.

Απέναντι σε αυτά τα προβλήματα που δημιουργήθηκαν στην αγορά του ρυζιού το Υπουργείο Γεωργίας έγκαιρα πραγματοποίησε σύσκεψη με όλους τους φορείς των αγροτών από τις αντίστοιχες περιοχές, με την ΑΤΕ και με τους υπηρεσιακούς παράγοντες. Επειδή διαμορφωνότανε μία κατάσταση, όπου οι παραγωγοί δεν ήξεραν σε ποια τιμή παραδίδουν το ρύζι τους είτε σε συνεταιριστικούς φορείς είτε σε ιδιώτες, ακριβώς αυτήν την κρίσιμη στιγμή το Υπουργείο Γεωργίας απεφάσισε στα πλαίσια αυτής της σύσκεψης με τη συμμετοχή των αγροτών να εξαγγείλει την πολιτική του θέληση γι αυτό το προϊόν, δηλαδή να ενεργοποιήσει τη διαδικασία της παρέμβασης.

Παρέμβαση γίνεται κατά το μήνα Απρίλιο και υπάρχει διασφαλισμένη τιμή, η τιμή παρέμβασης. Είναι ένας μηχανισμός της Ευρωπαϊκής 'Ενωσης για να προστατεύσει σε τέτοιες δύσκολες περιπτώσεις τα προϊόντα της. Η τιμή για το μήνα Μάιο που ολοκληρώνεται η παρέμβαση είναι 109 δρχ. το κιλό περίπου, για το τυπικό ρύζι. Αυτό σημαίνει ότι ο αγρότης μέσα από τους συνεταιριστικούς φορείς που μπήκαν στην παρέμβαση, μπορεί αν έχει ανάγκη και θέλει να πληρωθεί σήμερα είτε στο σύνολο της παραγωγής είτε σε ένα τμήμα της, και βέβαια θα μπορούν να αφαιρεθούν τα χρηματοοικονομικά.

Θέλω να σημειώσω, ότι πριν από αυτήν την παρέμβασή μας για να προσανατολιστεί η αγορά του ρυζιού προς όφελος των παραγωγών, η τιμή που διαμορφώθηκε στο ιδιωτικό εμπόριο ήταν 75-77 δρχ. ανά κιλό. Μετά από αυτή την πολιτική μας το ρύζι έχει διαμορφωθεί με σημερινές τιμές σε μια τιμή 90-95 δρχ. το κιλό. Και βέβαια αυτή η πολιτική μας συνδυάστηκε με μία σειρά κινήσεων προς την Ευρωπαϊκή 'Ενωση, από το μήνα Φεβρουάριο.

Με τις άλλες χώρες δηλαδή την Ιταλία και την Ισπανία κινητοποιηθήκαμε και διαμορφώθηκε μία πολιτική στο συμβούλιο Υπουργών Γεωργίας και υιοθετήθηκαν οι ελληνικές, οι ιταλικές και οι ισπανικές απόψεις. Γίνεται μία προσπάθεια στο συμβούλιο Υπουργών Εξωτερικών, διότι από εκεί προέκυψε η συμφωνία για εισαγωγές από τις υπερπόντιες χώρες και από τις ολλανδικές αποικίες, να υπάρξει μια αντίστροφη κίνηση, δηλαδή περιορισμός εισαγωγών, ώστε να υπάρξει ένα κενό μέσα στο οποίο θα κινηθεί το επιπλέον ελληνικό ρύζι.

Πιστεύουμε ότι αυτές οι πρωτοβουλίες θα αποδώσουν. Υπάρχουν και άλλες δυνατότητες. Θα τις εξαντλήσουμε. Τώρα πράγματι ο παραγωγός ξέρει ότι για το μήνα Μάιο θα έχει μιά τιμή 109 δρχ. Αν οι συνδυασμένες κινήσεις στα πλαίσια της Ευρωπαϊκής 'Ενωσης έχουν επιτυχία θα απελευθερωθεί η αγορά του ρυζιού και θα υπάρχει δυνατότητα να δοθεί πολύ μεγαλύτερη τιμή από αυτή των 109 δρχ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τζιζικώστας έχει το λόγο.

ΓΕΩΡΓΙΟΣ ΤΖΙΤΖΙΚΩΣΤΑΣ: Κύριε Πρόεδρε το ρύζι άρχισε να καλλιεργείται στην Ελλάδα μετά τον πόλεμο καταρχήν για να γίνει εδαφοβελτίωση και στη συνέχεια ως κανονική παραγωγή. Ουδέποτε από το τέλος της δεκαετίας του 40-50 μέχρι σήμερα δεν παρουσιάστηκε αυτό το φαινόμενο. Δηλαδή, να έχει παραδώσει ο αγρότης το εμπόρευμά του είτε σε συνεταιρισμούς, είτε σε εμπόρους και να μη γνωρίζει, ούτε πότε θα πληρωθεί, ούτε με τι τιμή θα πληρωθεί.

Είπε ο κύριος Υπουργός για υπερπαραγωγή στην Ελλάδα. Η παραγωγή φέτος ήταν πιο μικρή από πέρυσι. Δεν υπήρξε υπερπαραγωγή. Αντίθετα ήταν ελαφρά μειωμένη.

Ακόμη μίλησε ο κύριος Υπουργός για έγκαιρα μέτρα. Πέρασαν δυο μήνες από τη συγκομιδή του ρυζιού και ακόμα ο κόσμος δεν γνωρίζει τίποτα. Και τα μέτρα που μας αναγγέλλει σήμερα στη Βουλή πιστεύω ότι δεν θα υλοποιηθούν. Ακόμη δεν άρχισαν οι παραδόσεις και δεν έχει ολοκληρωθεί ακόμη το σύστημα, χώρια που το σύστημα που έχει υιοθετήσει η Κυβέρνηση πάσχει σύμφωνα με τους ευρωπαϊκούς κανονισμούς, διότι πρέπει να διενεργηθεί διαγωνισμός για το ποιος θα κάνει τη συγκέντρωση της ορύζης. Και δεν μπορεί η Κυβέρνηση να αναθέσει σε έναν φορέα όποιος κι αν είναι αυτός.

Μίλησε για τα χρηματοοικονομικά. Σήμερα με την τιμή που ορίσανε είναι 13 δρχ. κάτω από την τιμή παρέμβασης.

'Οταν,κύριε Πρόεδρε, το Κράτος δανείζεται με 11% από το αποταμιευτικό κοινό, θα έρθει να δανείσει σε μία τέτοια κρίσιμη στιγμή, τον αγρότη με 20% και 22%; Είναι ένα ερώτημα που θέτω στην Κυβέρνηση, γιατί μου θυμίζει τους τοκογλύφους που στη δυσκολία του οφειλέτη σπεύδουν να αυξήσουν τον τόκο, όσο μπορούν περισσότερο, μήπως και βγάλουν περισσότερα χρήματα. Εκεί έφθασε το Ελληνικό Κράτος και η Ελληνική Κυβέρνηση; Με μία απλή λογιστική διαφορά μπορεί να επιτύχει αυτό που θέλει.

Ανέφερε και άλλες δυνατότητες τις οποίες θα εξαντλήσει. Δεν μας ανέφερε, όμως, ποιές δυνατότητες έχει η Κυβέρνηση στη διάθεσή της ούτως ώστε να μπορέσουν και οι παραγωγοί που σήμερα έχουν κλείσει τους δρόμους,τουλάχιστον στην πεδιάδα της Θεσσαλονίκης να καταλάβουν ότι ελαφραίνει η κατάστασή τους.

Και ένα τελευταίο. 'Αρχισαν, κύριε Υπουργέ, να συλλαμβάνουν αγρότες και νομίζω πως αυτό πρέπει να το προσέξετε ιδιαίτερα. Μου κατήγγειλαν σήμερα το απόγευμα στις 4.00' η ώρα ότι ήδη συνελήφθη ο πρώτος αγρότης. Αυτό νομίζω θα τους εξαγριώσει και αντί για λύση του προβλήματος, θα έχουμε στο τέλος χειροτέρευση.

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Γεωργίας κ.Γερανίδης έχει το λόγο.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Ως προς το τελευταίο δεν είναι στην πολιτική της Κυβέρνησής μας να ενεργοποιηθούν μηχανισμοί του κατασταλτικού κράτους. Ξέρετε εσείς καλύτερα από κάθε άλλον -γιατί έχετε μία προσέγγιση καλύτερη από μας με εκείνο το χώρο, και το Σύνδεσμο Βιομηχάνων και το Σύνδεσμο Εξαγωγέων- έχουν κινηθεί ακόμα και οι εισαγγελικές αρχές, αλλά, σας λέω, ξέρετε καλύτερα από μένα, αυτούς τους χώρους και οπωσδηποτε η δικαιοσύνη κινείται αυτόνομα.

Πάντως, δεν είναι στην πολιτική μας. Εξάλλου το έχουμε καταγράψει και το έχουμε καταδείξει με πολιτικά μέσα, με διάλογο, με κοινωνική προσέγγιση και κοιτάμε να αντιμετωπίσουμε αυτό το τεράστιο θέμα που έχει δημιουργηθεί τελευταία στη Χώρα μας.

'Οσον αφορά για το ρύζι θέλω να πω ότι αν δεν υπήρχε η δική μας εμφάνιση, η αγορά του ρυζιού, μέχρι χθες κυμαινόταν γύρω στις 75 με 77 δραχμές. 'Ηδη οι παραγωγοί με αυτήν την τιμή παρέδωσαν σε εμπόρους το ρύζι τους.

ΓΕΩΡΓΙΟΣ ΤΖΙΤΖΙΚΩΣΤΑΣ: Χθες το βράδυ άρχισαν.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Χθες το βράδυ άρχισαν μετά από απαίτηση δική μας και σύσκεψη των συνεταιρισμών. Ωθήσαμε το ίδιο το συνεταιριστικό κίνημα να πάρει το ζήτημα στα χέρια του. Μέχρι προχθές όμως οι αξιότιμοι έμποροι του ρυζιού αυτήν την τιμή είχαν διαμορφώσει στην αγορά. Μετά την παρέμβασή μας το ρύζι εκτινάχθηκε 15-20 δραχμές το κιλό παραπάνω. Και σας είπα αν οι κινήσεις που έχουμε κάνει με την Ιταλία και Ισπανία στα πλαίσια της Ευρωπαϊκής 'Ενωσης πετύχουν και υπάρχει αισιοδοξία ότι θα πετύχουν, να μπλοκάρουν δηλαδή τις αθρόες εισαγωγές ρυζιού από τρίτες χώρες, νομίζω ότι θα απελευθερωθεί η αγορά και μπορεί κατά το μήνα της παρέμβασης,δηλαδή Απρίλιο και Μάϊο να διαμορφωθούν οι τιμές πάνω από τις 110 δραχμές. Επειδή σήμερα η συγκέντρωση τουλάχιστον από το συνεταιριστικό κίνημα είναι για λογαριασμό του παραγωγού, τη διαφορά που θα προκύψει και από τις αναμενόμενες θετικές εξελίξεις και αυτή θα την καρπωθεί ο παραγωγός.

'Ηταν το μέγιστο δυνατό που μπορούσαμε να κάνουμε. Ξέρετε πολύ καλά ότι η πρότασή σας για άτοκο δάνειο σημαίνει επιδοτούμενο επιτόκιο, το οποίο στα πλαίσια της ευρωπαϊκής λογικής είναι αθέμιτος ανταγωνισμός και δεν μπορεί να γίνει. 'Αρα ο μόνος δρόμος που είχαμε είναι αυτός που περπατήσαμε και αν πάρω υπόψη μου από τις διαμαρτυρίες των εμπόρων στο Υπουργείο Γεωργίας, φαίνεται ότι ακολουθήσαμε τη σωστότερη δυνατή πολιτική και κατοχυρώσαμε κατά τον καλύτερο τρόπο αυτό το προϊόν, μια περίοδο που δέχεται πίεση για την οποία αναλύσαμε τους λόγους.

ΠΡΟΕΔΡΕΥΩΝ (Παναγιώτης Ν. Κρητικός): Τρίτη στην ημερήσια διάταξη Επίκαιρη Ερώτηση Πρώτου Κύκλου είναι η με αριθμό 414/9.12.96 του Βουλευτή του Κομμουνιστικού Κόμματος Ελλάδος κ.Λέοντος Αυδή προς τους Υπουργούς Περιβάλλοντος-Χωροταξίας και Δημοσίων 'Εργων, Εθνικής Οικονομίας και Οικονομικών, σχετικά με τη λήψη των αναγκαίων μέτρων, ώστε να αξιοποιηθούν οι ελεύθεροι χώροι και να διαμορφωθούν σε χώρους πρασίνου στην περιοχή των 'Ανω Αμπελοκήπων.

Η Επίκαιρη Ερώτηση σε περίληψη έχει ως εξής:

"Η στρεβλή ανάπτυξη της Αθήνας που εφάρμοσαν οι μέχρι σήμερα κυβερνήσεις την έχουν μετατρέψει σε μία απάνθρωπη τσιμεντούπολη, με ελάχιστους ελεύθερους χώρους και χώρους πρασίνου.

Στην ιδιαίτερα υποβαθμισμένη περιοχή των 'Ανω Αμπελοκήπων τρεις είναι ουσιαστικά οι ελεύθεροι χώροι που έχουν απομείνει και οι κάτοικοι ζητούν: α) Στο οικόπεδο της Δ.Ε.Η. έκτασης δέκα έξι στρεμμάτων να ανεγερθεί το 58ο Γυμνάσιο-Λύκειο και το υπόλοιπο να διαμορφωθεί σε χώρος πρασίνου. β) Το πάρκο του ΚΑΠΑΨ έκτασης δέκα στρεμμάτων που ανήκει στο Δημόσιο (Κτηματική Εταιρεία Δημοσίου) να γίνει λειτουργικό πράσινο. γ) Επίσης, το οικόπεδο Λαμπροπούλου έκτασης 2,6 στρεμμάτων να γίνει χώρος πρασίνου.

Ερωτώνται οι κύριοι Υπουργοί εάν προτίθενται να πάρουν μέτρα για να προστατευθούν και να αξιοποιηθούν οι παραπάνω ελεύθεροι χώροι σύμφωνα με τις προτάσεις των κατοίκων της περιοχής των 'Ανω Αμπελοκήπων".

Ο Υπουργός Περιβάλλοντος- Χωροταξίας και Δημοσίων 'Εργων κ. Λαλιώτης έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, ο συνάδελφος κ. Αυδής, θέτει ένα σοβαρό θέμα με την Ερώτησή του για το παρόν και το μέλλον της Αθήνας.

Είναι αλήθεια, ότι η Αθήνα αναπτύχθηκε χωρίς σχέδιο και χωρίς πρόβλεψη. Ακριβώς γι' αυτό το λόγο, μπορεί να θεωρηθεί ως τσιμεντένια πολιτεία με πολύ λίγους ελεύθερους χώρους, χώρους πρασίνου, μικρές ή μεγάλες ανάσες για τον πληθυσμό.

Σχετικά με το οικόπεδο της Δ.Ε.Η., είναι γνωστό ότι υπάρχουν τα αιτήματα των πολιτών και για το χώρο της Δ.Ε.Η. και για τους άλλους χώρους βεβαίως. Υπάρχουν όμως και οι προτάσεις ή οι παρεμβάσεις του Δήμου που πρέπει να κατατίθενται κάθε φορά και να είναι τεκμηριωμένες απόψεις.

Πρώτον είναι γνωστό ότι για το χώρο της Δ.Ε.Η. έχουν καθορισθεί από το τοπικό ρυμοτομικό από το 1980 και οι όροι και οι περιορισμοί δόμησης, καθώς και η θέση και η διάταξη κτιρίων σε οικόπεδο της Δ.Ε.Η. πίσω από το Γηροκομείο. Είναι γνωστό, ότι το οικόπεδο αυτό είχε έκταση είκοσι στρέμματα, εκ των οποίων τα τέσσερα δόθηκαν για κοινή χρήση και για να γίνει χώρος πρασίνου και για ελεύθερο χώρο. 'Ετσι προέκυψαν τα δέκα έξι. 'Εχει συντελεστεί μία πράξη θετική, κατά τη γνώμη μας, από τη Δ.Ε.Η..

Δεύτερον. Θέλω να σας ενημερώσω ότι έχει δοθεί η άδεια και έχει εγκριθεί η πρόταση της Δ.Ε.Η. για να κτισθεί εκεί το κτίριο της και να φύγει από το κέντρο της πόλης, στη Χαλκοκονδύλη, γιατί εκείνη η περιοχή είναι εκτός δακτυλίου αλλά προσφέρεται για τις μετακινήσεις πολιτών. Βεβαίως, η πολιτική μας είναι να αδειάσει το κέντρο της Αθήνας από τις δημόσιες υπηρεσίες. Αυτές οι επιλογές μας εντάσσονται μέσα στο Γενικό Ρυθμιστικό Σχέδιο της Αθήνας. Σύμφωνα με τις αρχές, τους στόχους και τις επιλογές του ρυθμιστικού, πρέπει να φύγουν από την περιοχή του δακτυλίου και τα Υπουργεία και οι δημόσιες υπηρεσίες.

Τρίτον. Με προεδρικό διάταγμα του 1993 έχει τροποποιηθεί ύστερα από αίτημα της Δ.Ε.Η. το τοπικό ρυμοτομικό σχέδιο της περιοχής και έχει αυξηθεί και ο συντελεστής δόμησης από 1,50 σε 1,65. Επειδή υπήρχαν ορισμένα αιτήματα και των κατοίκων,αλλά και κάποιες αποφάσεις του Δημοτικού Συμβουλίου της Αθήνας, το ΥΠΕΧΩΔΕ πριν από ορισμένους μήνες ανέστειλε την άδεια οικοδόμησης στην περιοχή για τέσσερις μήνες.

Εδώ θα ήθελα να σας πω, ότι από τα δέκα έξι στρέμματα, η κάλυψη είναι περίπου τεσσεράμισι με πέντε στρέμματα. Κατά συνέπεια υπάρχουν ακάλυπτοι χώροι έντεκα στρεμμάτων στο ίδιο το οικόπεδο. Αυτό που για μας έχει σημασία είναι ότι το κρίνουμε αναγκαίο και σε αυτήν την κατεύθυνση έχουμε κάνει αρκετή προσπάθεια, η Δ.Ε.Η. να αποδεχθεί να ενοποιήσει τους ακάλυπτους, τους ελεύθερους χώρους και να τους διαθέσει στην κοινή χρήση. Γιατί αυτό το κτίριο είναι στην ιδιοκτησία της, έχει γίνει τοπικό ρυμοτομικό, έχουν εγκριθεί οι άδειες και κάποια στιγμή πρέπει να γίνει και να μεταφερθεί εκεί η Δ.Ε.Η.

Μιλάμε για τέσσερα στρέμματα, που έδωσε πριν από χρόνια, συν έντεκα στρέμματα, που είναι ένας ακάλυπτος χώρος, ελεύθερος, και θα είναι στη διάθεση των πολιτών. 

Για το οικόπεδο ΚΑΠΑΨ, όπως το αναφέρετε, ανήκει στην Κτηματική Εταιρεία του Δημοσίου. Είχε χαρακτηριστεί ως χώρος σχολείου και ως χώρος κοινόχρηστου πρασίνου. Οι κάτοικοι θέλουν απλώς να είναι χώρος πρασίνου. Περιμένουμε ορισμένες προτάσεις από το Δήμο, γιατί άλλα τα αιτήματα των πολιτών και άλλες οι προτάσεις του δήμου, που πρέπει να κατατεθούν τεκμηριωμένες. Και από τη στιγμή που θα κατατεθούν -γιατί έχουμε ζητήσει διευκρινίσεις από το Δήμο- θα εξετάσουμε και εμείς το αίτημα για την αναστολή των οικοδομικών εργασιών. Εδώ πρέπει να συνυπολογίσουμε ότι η έκταση αυτή ανήκει στην ΚΕΔ, και η Κτηματική Εταιρεία του Δημοσίου θεωρεί ότι είναι εντός ρυμοτομικού σχεδίου. Αυτό το θέτω σε παρένθεση. Είναι σαφές ότι εμείς θα δώσουμε μια αναστολή οικοδόμησης γι' αυτό το οικόπεδο και θα έχουμε τη δυνατότητα να συζητήσουμε.

'Οσον αφορά το οικόπεδο του Λαμπρόπουλου θα σας απαντήσω γιατί έχω ξεφύγει από το χρόνο μου στη δευτερολογία μου.

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε ούτε δευτερολογία, την καταναλώσατε!

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ.ΠΕ.ΧΩ.Δ.Ε.): Συγγνώμη, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): O κ. Αυδής έχει το λόγο.

ΛΕΩΝΙΔΑΣ ΑΥΔΗΣ: Συνηγορήσατε εν μέρει στο αίτημα που υποκρύπτει η Επίκαιρη Ερώτηση. Από την πλευρά μου όμως θα ήθελα να πω ότι αυτά τα τρία ζητήματα, που τίθενται στην ίδια ερώτηση, συμπλέκονται. Γιατί αν ο χώρος του ΚΑΠΑΨ γίνει σχολείο, δεν θα γίνει ελεύθερος χώρος.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Και τι να κάνουμε; 

ΛΕΩΝΙΔΑΣ ΑΥΔΗΣ: Υπάρχει το θέμα της ΔΕΗ. Αυτό είναι το κρίσιμο ζήτημα. Δεν συμμερίζομαι την αισιοδοξία σας πως ό,τι περισσεύει από την κάλυψη του συντελεστή δόμησης θα δοθεί σε κοινόχρηστο χώρο. Πιστεύω, ότι υπάλληλοι της ΔΕΗ θα έχουν και αυτοκίνητα τα οποία κάπου πρέπει να σταθμεύουν. Δεν ξέρω αν θα υπάρξει υπόγειο γκαράζ. Μήπως μας προκύψει και εκεί καμιά όπερα δηλαδή. Είναι και αυτό ένα πρόβλημα αν ξεκινήσουν για υπόγειο γκαράζ. Πρέπει να έχουμε υπόψη ότι είναι από τις πιο υποβαθμισμένες περιοχές και από τις πιο πυκνοκατοικημένες. Οι δρόμοι στην περιοχή είναι πολύ στενοί και η εγκατάσταση των γραφείων της ΔΕΗ, πέρα από την κάλυψη του ελεύθερου χώρου, θα επιφέρει και μια κυκλοφοριακή συμφόρηση, η οποία πιθανόν να μην είναι ανεκτή από το υπάρχον οδικό δίκτυο.

'Οσον αφορά το σχολείο, μια αναστολή των εργασιών για την κατασκευή του, δεν ξέρω αν είναι εφικτή, γιατί υπάρχει το 58ο Γυμνάσιο και Λύκειο, το οποίο φιλοξενείται τις απογευματινές ώρες από τη Βαρβάκειο Σχολή στο Ψυχικό, στο όμορο Ψυχικό, και δημιουργεί όπως διαμαρτύρονται οι υπεύθυνοι της Σχολής, εκπαιδευτικό πρόβλημα, γιατί δεν είναι δυνατή η δημιουργία εξωσχολικών εορτών, εκδηλώσεων κ.λπ. Και ήδη είναι επείγον το θέμα να στεγαστεί και το 58ο. Φοβάμαι ότι αναδεικνύονται αντιθέσεις, οι οποίες θα καταστούν αγεφύρωτες και έτσι δεν θα εκπληρωθεί το όνειρο να αποκτήσει η περιοχή ελεύθερους χώρους. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Αυδή, αν δεν κάνω λάθος, είσθε και δημοτικός σύμβουλος.

ΠΡΟΕΔΡΕΥΩΝ (Παναγιώτης Ν. Κρητικός): Το επιδόρπιο το πήρατε με το κυρίως πιάνο, αλλά εν πάση περιπτώσει! 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Την πρόταση για την αναστολή των αδειών οικοδόμησης στο οικόπεδο ΚΑΠΑΨ την κάνει ο δήμος Αθηναίων για ένα χρόνο. Και εγώ λέω, εν πάση περιπτώσει, να βρούμε κάποια λύση.

Kαι εγώ θεωρώ ότι το θέμα του σχολείου είναι επιτακτικό ως αίτημα και θα πρέπει να κάνουμε ένα συνδυασμό. Επιτέλους, ο Δήμος ας αποφασίσει τι θέλει: Πράσινο ή συνδυασμό πρασίνου και σχολείου; 

Για τη ΔΕΗ νομίζω ότι σας εξήγησα, ότι ήταν ένα οικόπεδο είκοσι στρεμμάτων, δόθηκαν τέσσερα στρέμματα και από τα δεκαέξι στρέμματα θα καλυφθεί η επιφάνεια περίπου τεσσεράμισι με πέντε στρεμμάτων και τα υπόλοιπα έντεκα στρέμματα θα είναι κοινόχρηστος χώρος. Αυτόν τον όρο θα πρέπει να τον αποδεχθεί η ΔΕΗ. Ακριβώς γι' αυτό το λόγο έκανα και την αναστολή της άδειας οικοδόμησης.

Τώρα, για το οικόπεδο του Λαμπρόπουλου υπάρχει πάλι μία αντίφαση. Από το 1993 με προεδρικό διάταγμα καθορίστηκαν στα πλαίσια του εγκεκριμένου ρυμοτομικού σχεδίου για το οικοδομικό τετράγωνο εβδομήντα επτά επί της οδού Ριανκούρ, και τι θα γίνει με το οικόπεδο Λαμπρόπουλου. Μετατράπηκε κοινόχρηστος χώρος πρασίνου δυόμισι στρεμμάτων σε χώρο οικοδομήσιμο καθορίζοντας περίγραμμα κτιρίων και με επιβολή θέσεων στάθμευσης αυτοκινήτων. Η παραπάνω ρύθμιση έγινε μετά από σχετική πρόταση του Δήμου Αθηναίων το 1993 ο οποίος αφ' ενός μεν έκρινε ότι η δημιουργία κοινόχρηστου πρασίνου και ελεύθερου χώρου στη συγκεκριμένη θέση ήταν ασύμφορος και αντιοικονομική, αφ' ετέρου γιατί η ίδια η ιδιοκτησία, δηλαδή η ιδιοκτησία Λαμπρόπουλου, έδιναν σε όμορο χώρο τεσσεράμισι στρέμματα....

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού).

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υπουργέ.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.):... για ελεύθερο χώρο και για χώρο πρασίνου. Αυτή είναι η αλήθεια.

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη στην ημερήσια διάταξη είναι η με αριθμό 409/6.12.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς την Υπουργό Ανάπτυξης, σχετικά με τα αποτελέσματα του ελέγχου των ασφαλιστικών επιχειρήσεων, τη φερεγγυότητά τους, τις οφειλές τους προς το Δημόσιο κ.λπ.

Η ερώτηση του κυρίου συναδέλφου έχει ως εξής:

"Πρόσφατα ολοκληρώθηκε ο τακτικός έλεγχος των ασφαλιστικών επιχειρήσεων που διενήργησε το Υπουργείο Εμπορίου. Με δεδομένη την ανάγκη προστασίας του καταναλωτικού κοινού, μέρος του οποίου αντιμετώπισε και αντιμετωπίζει προβλήματα εξ αιτίας της αφερεγγυότητας ασφαλιστικών επιχειρήσεων, 

Ερωτάται η κυρία Υπουργός Ανάπτυξης 

Α) Ποια τα αποτελέσματα του διενεργηθέντος ελέγχου και συγκεκριμένα:

-πόσες εταιρείες δεν εξασφαλίζουν τα κατά το νόμο περιθώρια φερεγγυότητας και τα προβλεπόμενα αποθεματικά.

-Δεν ανταποκρίνονται στις ληξιπρόθεσμες οφειλές τους προς το Δημόσιο, τα ασφαλιστικά ταμεία, τους εργαζόμενους, το επικουρικό κεφάλαιο κλπ.

Β) Εάν και με ποιους χρονικούς ρυθμούς ανταποκρίνονται οι ελεγχθείσες εταιρείες στις υποχρεώσεις τους έναντι των ασφαλισμένων και

Γ) Ποια μέτρα προτίθεται να λάβει για τις ασφαλιστικές επιχειρήσεις που δεν εξασφαλίζουν τις προϋποθέσεις του νόμου".

Η Υφυπουργός Ανάπτυξης κα 'Αννα Διαμαντοπούλου, έχει το λόγο, αφού της ευχηθούμε "χρόνια πολλά", έστω και κατόπιν εορτής.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Ευχαριστώ πολύ, κύριε Πρόεδρε.

Απαντώ στη θέση του συναδέλφου μου, του κ. Χρυσοχοϊδη, ο οποίος για πολύ σοβαρό κώλυμα δεν μπόρεσε να παρευρεθεί.

" Εισαγωγικά θα πρέπει να πούμε, ότι έχει γίνει για την προστασία του κοινού το γνωστό προεδρικό διάταγμα 252/96, με το οποίο γίνεται μία προσπάθεια για την όσο το δυνατόν καλύτερη αντιμετώπιση των προβλημάτων που υπάρχουν σήμερα μέχρι να προχωρήσουμε σε μία νέα ασφαλιστική νομοθεσία. Το σχέδιο νόμου, το οποίο προωθείται, ρυθμίζει θέματα και των ασφαλιστικών εταιρειών και τις προϋποθέσεις ίδρυσης και συνέχισής τους και τα προβλεπόμενα αποθεματικά, τους τρόπους και τους χρόνους καταβολής των αποζημιώσεων και όλα τα άλλα πάντοτε με γνώμονα την προστασία των ασφαλιζομένων.

'Ερχομαι στα τρία ερωτήματα που έχει βάλει ο κύριος συνάδελφος.

Πρώτον, δεν έχουν ολοκληρωθεί ακόμη οι έλεγχοι των ασφαλιστικών εταιρειών. Υπολείπεται ένας μικρός αριθμός. Συνεχίζονται με μεγάλη ένταση αυτές τις μέρες οι έλεγχοι και πιστεύουμε ότι τις επόμενες ημέρες που θα έχει ολοκληρωθεί και θα μπορέσουμε να ανακοινώσουμε ακριβώς τον αριθμό των εταιρειών τι είδους προϋποθέσεις πληρούν, αν συμμορφώνονται ή όχι με τις ισχύουσες διατάξεις.

Ανάλογα με τα τελικά αποτελέσματα θα επιβληθούν και οι απαιτούμενες κυρώσεις.

'Οσον αφορά το δεύτερο ερώτημα για τη χρονική ανταπόκριση των ασφαλιστικών εταιρειών προς τους δικαιούχους, σύμφωνα με την ασφαλιστική νομοθεσία, η επιχείρηση υποχρεώνεται να καταβάλει άμεσα, μετά από πραγματογνωμοσύνη, στο δικαιούχο την αποζημίωση.

Με το καινούριο υπό προώθηση νομοσχέδιο, στόχος είναι η καταβολή της αποζημίωσης να γίνεται σε κάθε περίπτωση, μέσα σε τριάντα μέρες από την υποβολή της δήλωσης ατυχήματος, ώστε να ξεφύγουμε από τα προβλήματα που δημιουργούνται με την πραγματογνωμοσύνη, που πολλές φορές ξέρουμε πως λειτουργεί και σε περίπτωση που η ασφαλιστική εταιρεία αρνείται ή καθυστερεί, οι δικαιούχοι μπορούν να υποβάλουν καταγγελία στο αρμόδιο τμήμα του Υπουργείου Εμπορίου, το οποίο και κινεί τις νόμιμες διαδικασίες για τέτοιες περιπτώσεις.

Στην τρίτη ερώτηση, για τις εταιρείες οι οποίες δεν εξασφαλίζουν αυτές τις προϋποθέσεις, υπάρχουν δύο συνέπειες, δύο κατηγορίες ποινών, οι οποίες επιβάλλονται από την εποπτεύουσα αρχή. Η μία είναι τα πρόστιμα που προβλέπονται από το νόμο και η δεύτερη είναι η ανάκληση των αδειών λειτουργίας, αν δεν υπάρχουν τακτοποιημένα τα περιθώρια φερεγγυότητας και τα τεχνικά αποθέματα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Κύριε Πρόεδρε, ειλικρινά ευχαριστώ την κυρία Υφυπουργό για τη συστηματική αναφορά στις προβλέψεις του προεδρικού διατάγματος. Θέλω να σας διαβεβαιώσω ότι τις γνωρίζω.

Εκείνο, όμως, κυρία Υφυπουργέ, στο οποίο δεν μου απαντήσατε είναι, τι θα κάνετε για τις εταιρείες που έχετε ελέγξει -και έχετε ελέγξει τη μεγάλη πλειοψηφία των ασφαλιστικών επιχειρήσεων- και διαπιστώνετε ότι έχουν πλημμελή εκπλήρωση των υποχρεώσεών τους σε ασφαλιστικά ταμεία, στο επικουρικό, προς το Δημόσιο, αλλά και προς τρίτους. Και υπάρχουν πολλές τέτοιες ασφαλιστικές επιχειρήσεις. Οι δικές μας πληροφορίες λένε ότι υπάρχουν τουλάχιστον δεκαπέντε ασφαλιστικές επιχειρήσεις, που δεν ανταποκρίνονται στις υποχρεώσεις τους και όπως ο νόμος ορίζει. Θα τις κλείσετε ή θα τις διατηρήσετε;

Είναι νωπές οι εμπειρίες από το κλείσιμο ασφαλιστικών επιχειρήσεων που άφησαν ακάλυπτους τους ασφαλισμένους πολίτες, με αποτέλεσμα να σπεύδουν αυτοί σήμερα να ικανοποιήσουν τις αξιώσεις τους από το επικουρικό κεφάλαιο και δυστυχώς να μη μπορούν, διότι αυτό το επικουρικό κεφάλαιο έχει παθητικό 11 δισ. δραχμών και πλέον.

Σας είναι, επίσης, γνωστό ότι σήμερα είδε το φως της δημοσιότητας η πληροφορία ότι η "ΜΕΣΟΓΕΙΟΣ ΖΩΗΣ" έχει να πληρώσει τους εργαζόμενους σ' αυτή, από το μήνα Μάρτιο.

Επίσης, πρέπει να ξέρετε ότι ο πρόεδρος της 'Ενωσης Ασφαλιστικών Εταιρειών, γραπτώς σας έχει ενημερώσει ότι πολλές ασφαλιστικές εταιρείες εμφανίζουν υποαποθεματοποίηση. Κατά συνέπεια, με δεδομένη την υποαποθεματοποίηση, αλλά και την αφερεγγυότητα, που πολλές ασφαλιστικές επιχειρήσεις παρουσιάζουν στην ικανοποίηση των αξιώσεων τρίτων, το ερώτημα εγείρεται: Θα αξιοποιήσετε την εμπειρία που είχατε από το πρόσφατο παρελθόν, που αφήσατε ανεξέλεγκτες τις ασφαλιστικές επιχειρήσεις και εκθέσατε σε κινδύνους τους πολίτες ή θα συντηρήσετε το καθεστώς της ανοχής και της σιωπής, με αποτέλεσμα να γίνεσθε συνένοχοι στην παράνομη λειτουργία;

Κυρία Υφυπουργέ, δεν σας ζητάμε τίποτα άλλο, παρά να εφαρμόσετε το αυτονόητο. Και αυτονόητο είναι η τήρηση του νόμου. Διαφορετικά, θα εξακολουθείτε να είσθε εκτεθειμένοι ως Κυβέρνηση, και ειδικότερα ως Υπουργείο Εμπορίου, απέναντι στους καταναλωτές οι οποίοι ζητούν την προστασία του Κράτους.

Αλλά η ανοχή του Κράτους, σε σχέση με τα όσα προανέφερα και η σιωπή του, κατά τη γνώμη μου, συνιστά συνευθύνη απέναντι σ' ένα τεράστιο ζήτημα, όπως αυτό της λειτουργίας του κλάδου των ασφαλιστικών επιχειρήσεων.

ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υφυπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε συνάδελφε, εσείς ξέρετε πάρα πολύ καλά το θέμα των ασφαλιστικών εταιρειών.

Είναι πια γνωστό σε όλους, ότι η ασφαλιστική αγορά ασθενεί και τα προβλήματα είναι πάρα πολλά και μεγάλα. Είναι και για μας αυτονόητο ότι δεν χωρά συζήτηση επί της αναγκαιότητος της εφαρμογής των νόμων. Είναι, όμως, επίσης σαφές ότι σε μιά αγορά, η οποία έχει διαμορφωθεί εδώ και πάρα πολλά χρόνια, με τόσο μεγάλα και οξυμμένα προβλήματα και που οποιαδήποτε παρέμβαση έχει αλληλοεπιδράσεις πολλαπλασιαστικές, πρέπει να προχωρούμε με σίγουρα και σωστά βήματα.

Γι' αυτό και γίνεται αυτό το καινούριο νομοθετικό πλαίσιο με το οποίο προσπαθούμε να αντιμετωπίσουμε, όσο γίνεται καλύτερα τα προβλήματα.

Αυτό που θα μπορούσα να σας διαβεβαιώσω είναι ότι, μετά το τέλος των ελέγχων και τα προβλεπόμενα πρόστιμα από τον νόμο θα μπουν, αλλά και θα προχωρήσουμε σε ανάκληση αδειών, όπου δεν υπάρχουν αυτές οι δύο προϋποθέσεις που είναι τα τακτοποιημένα περιθώρια φερεγγυότητας και τα τεχνικά αποθεματικά. Εκεί προφανώς θα προχωρήσουμε σε ανάκληση αδειών.

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη στην ημερήσια διάταξη είναι η με αριθμό 412/6.12.96 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Τύπου και Μέσων Μαζικής Ενημέρωσης, σχετικά με τη λειτουργία των Κρατικών Μέσων Μαζικής Ενημέρωσης, τον αποκλεισμό Κομμάτων ή φορέων απ' αυτά και τη λήψη των αναγκαίων μέτρων ώστε να μην επαναληφθούν παρόμοια γεγονότα στο μέλλον.

Η ερώτηση του κυρίου συναδέλφου έχει ως εξής:

"Τα Κρατικά Μέσα Μαζικής Ενημέρωσης συντηρούνται με χρήματα του φορολογούμενου πολίτη και αποτελούν ιδιοκτησία ολόκληρου του Ελληνικού Λαού και όχι της οποιασδήποτε κυβέρνησης ή Κόμματος.

Επομένως, πρέπει να λειτουργούν χωρίς διακρίσεις και αποκλεισμούς Κομμάτων ή κοινωνικών φορέων που εκπροσωπούν σημαντικά τμήματα του Ελληνικού Λαού. Η δε δυνατότητα της δημόσιας έκφρασής τους δεν μπορεί να ανήκει στη διακριτική ευχέρεια του οποιουδήποτε έμμισθου υπαλλήλου της.

Η τακτική του αποκλεισμού που εφαρμόστηκε προεκλογικά σε βάρος του ΔΗ.Κ.ΚΙ. συνεχίζεται και μετεκλογικά με αποκορύφωμα εκπομπή στις 5.12.1996 για ένα μείζον θέμα όπως το αγροτικό στην οποία κλήθηκαν να συμμετάσχουν όλα τα Κόμματα πλην του ΔΗ.Κ.ΚΙ.

Επειδή ο διάλογος, η ελεύθερη διακίνηση ιδεών και η έκφραση γνώμης αποτελούν την πεμπτουσία του δημοκρατικού πολιτεύματος.

Ερωτάται ο κύριος Υπουργός:

1.Εάν υπάρχει κυβερνητική εντολή για αποκλεισμό του ΔΗ.Κ.ΚΙ. από τις δημόσιες συζητήσεις στους κρατικούς φορείς ενημέρωσης.

2.Εάν όχι, έχουν δοθεί συγκεκριμένες εξουσίες σε έμμισθους υπαλλήλους των κρατικών Μ.Μ.Ε. που μεταξύ άλλων προβλέπουν και τη δυνατότητα προσωπικής επιλογής Κομμάτων ή φορέων που θα εκπροσωπούνται;

3.Τι μέτρα προτίθεται να πάρει ώστε να μην επαναληφθούν στο εξής φαινόμενα διακρίσεων και αποκλεισμών;"

Ο Υπουργός Τύπου και Μέσων Μαζικής Ενημέρωσης κ. Δημήτριος Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, σε όλες τις ειδησεογραφικές και ενημερωτικές εκπομπές των τηλεοπτικών και ραδιοφωνικών σταθμών της Ελληνικής Ραδιοφωνίας Τηλεόρασης, καλύπτονται όλες οι δραστηριότητες, οι πολιτικές εκδηλώσεις των ελληνικών πολιτικών Κομμάτων, όταν έχουν ένα γενικότερο δημοσιογραφικό ενδιαφέρον, όπως επίσης προβάλλονται δηλώσεις, ανακοινώσεις ή σχόλια που γίνονται από στελέχη των πολιτικών Κομμάτων της Χώρας μας.

Πρέπει να πω,ότι όλα τα πολιτικά Κόμματα που εκπροσωπούνται στην Ελληνική Βουλή ή στο Ευρωκοινοβούλιο έχουν βρει ένα αντικειμενικό βήμα προβολής στα ραδιοτηλεοπτικά δημόσια Μέσα και αντιμετωπίζονται με ισοτιμία και βεβαίως κάτω από το πρίσμα των δημοσιογραφικών κριτηρίων.

Οι εκπρόσωποι των Κομμάτων προβάλλονται με τον καλύτερο δυνατό τρόπο, πρέπει να πω, και στις καθημερινές ενημερωτικές εκπομπές της Γενικής Διεύθυνσης Κοινοβουλευτικού 'Εργου, όπου πολύ καλά γνωρίζετε ότι κατ' επανάληψη έχουν φιλοξενηθεί εκπρόσωποι όλων των Κομμάτων και είναι εκπομπές όπου έχουν έναν ιδιαίτερο χαρακτήρα. Αυτές και όχι μόνο αυτές έχουν δεχθεί θετική κριτική για το υψηλό επίπεδο στο οποίο κινούνται.

Εδώ και πάρα πολύ καιρό -και οπωσδήποτε στην περίοδο που βρίσκομαι εγώ στο Υπουργείο- δεν έχει διατυπωθεί παράπονο ή δυσμενής κριτική για τις ενημερωτικές ή ειδησεογραφικές εκπομπές των Κρατικών Μέσων Ενημέρωσης. Αυτό πραγματικά είναι κάτι το ασύνηθες, γιατί σχεδόν πάντοτε υπάρχει κάποιος που παραπονείται για το ότι αδικήθηκε ή υπήρξε μεροληψία σε βάρος του, σε μια εκπομπή στην οποία έλαβε μέρος.

'Ισα-ίσα, πρέπει επίσης να επισημάνω ότι είναι θετικός ο τρόπος με τον οποίο κρίνονται και εξετάζονται τα ενημερωτικά προγράμματα της Ελληνικής Ραδιοφωνίας Τηλεόρασης, πράγμα που και αυτό είναι πολύ σημαντικό και δεν πρέπει να μας διαφεύγει. 'Ισως για πρώτη φορά στη Χώρα μας, η αντικειμενικότητα και ο ψύχραιμος και έγκυρος τρόπος με τον οποίο οι ενημερωτικές εκπομπές της ΕΡΤ προβάλλονται έχει γίνει 
αντικείμενο ευμενούς σχολιασμού.

Την προεκλογική περίοδο ιδιαιτέρως, ακόμη και την περίοδο εκείνη που η Διακομματική Επιτροπή δεν είχε λάβει σχετική απόφαση, τα κρατικά Μέσα Ενημέρωσης, μεταξύ των άλλων, προέβαλαν ή περιελάμβαναν στους συζητητές των ενημερωτικών εκπομπών εκπροσώπους του Δημοκρατικού Κοινωνικού Κινήματος.

Στη συγκεκριμένη εκπομπή,στην οποία αναφέρεται ο κύριος συνάδελφος,η οποία έγινε στις 5 Δεκεμβρίου με το δημοσιογράφο κ. Μπάμπη Παναγιώτου -και πρέπει με την ευκαιρία αυτή να πω ότι είναι έγκυροι δημοσιογράφοι αυτοί οι οποίοι διαχειρίζονται τις ενημερωτικές εκπομπές των κρατικών Μέσων Ενημέρωσης και δεν είναι, όπως απαξιωτικά αναφέρετε στη δική σας ερώτηση, έμμισθοι κρατικοί υπάλληλοι, νομίζω ότι δεν έχετε δίκιο και σ' αυτό το σημείο- στη συγκεκριμένη εκπομπή, λοιπόν, η επιλογή των μετεχόντων έγινε με κάποια κριτήρια, όπως είναι η πρώην και νυν ιδιότητά τους, η θέση την οποία είχαν και είχε κάποια συνάφεια με το αντικείμενο της συζήτησης, που ήταν τα αγροτικά θέματα και βεβαίως η επίκαιρη ανάμειξή τους στις συζητήσεις, στις διαπραγματεύσεις περί του συγκεκριμένου θέματος, που εξελισσόταν εκείνη την περίοδο.

Πρέπει, όμως, με την ευκαιρία αυτή να πω, ότι σε άλλες εκπομπές, όπως είναι οι εκπομπές της κας Παναγιωταρέα, "συνεντεύξεις" και "εν λευκώ" οι οποίες έχουν γίνει (τέσσερις στο σύνολό τους,) έχουν λάβει μέρος εκπρόσωποι του Κόμματός σας. Τουλάχιστον στις τρεις εξ αυτών έχουν κληθεί εκπρόσωποι του Κόμματός σας, όπως ο κ. Δημαράς και η κα Αντωνοπούλου, που δεν είναι σ'εμένα γνωστή και εσείς ασφαλώς τη γνωρίζετε.

Επίσης, σε άλλη εκπομπή, στην εκπομπή "Δεύτερη 'Εκδοση" της ΕΤ2, μεταξύ των άλλων, στις τρεις πολιτικές συζητήσεις που έχουν γίνει μέχρι τώρα και έχουν προβληθεί, έχει φιλοξενηθεί εκπρόσωπος του Κόμματός σας και συγκεκριμένα ο Βουλευτής ο κ. Καρακώστας.

Επίσης, κατ' επανάληψη για άλλο θέμα, με αφορμή τη συζήτηση του θέματος για τους τσιγγάνους, έχει φιλοξενηθεί ο κ. Παϊτέρης ως εκπρόσωπος του Κόμματός σας.

Θα πρέπει να πω, κύριε Ρόκο, ότι και εσείς τον τελευταίο μήνα, κατ' επανάληψη έχετε φιλοξενηθεί για να πείτε τις απόψεις σας και τις σκέψεις σας στα ραδιοφωνικά προγράμματα της Μακεδονίας. Γι' αυτό δεν πρέπει να παραπονείσθε και εσείς προσωπικώς.

Νομίζω ότι η προσπάθεια που κάνει η ΕΤ για την αναβάθμισή της, πρέπει να τύχει και ανάλογης ενθάρρυνσης και να μη ψέγεται η προσπάθεια αυτή με τέτοιες εύκολες και πάντως άστοχες και αδικαιολόγητες κατηγορίες.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ρόκος έχει το λόγο.

ΓΕΩΡΓΙΟΣ ΡΟΚΟΣ: Κύριε Πρόεδρε, προεκλογικά το ΔΗ.Κ.ΚΙ. είχε αποκλεισθεί και είναι γνωστό σε άλλους από τους κρατικούς φορείς ενημερωσης και βέβαια κατόπιν κυβερνητικών και κομματικών εντολών με τον καθόλου τότε πειστικό ισχυρισμό, ότι δεν είχε εκπροσώπηση στην προηγούμενη Βουλή, παρά την προφανή εκλογική και κοινωνική δυναμική του.

Τρεις μήνες μετά τις εκλογές, και την είσοδό του στη Βουλή, συνεχίζεται απο την ΕΤ1 και ΕΤ2, παρόλα αυτά που λέει ο κύριος Υπουργός, η τακτική του αποκλεισμού του ΔΗ.Κ.ΚΙ. από τις συζητήσεις για τα μεγάλα προβλήματα της Χώρας.

Καταγγέλουμε, κύριε Υπουργέ, ότι σ' αυτή τη συγκεκριμένη εκπομπή της ΕΤ1 στις 5 Δεκεμβρίου για ένα μεγάλο ζήτημα, το αγροτικό ζήτημα, για το οποίο έχουμε πάρει δημόσια, αλλά και εδώ μέσα θέση, κλήθηκαν να συμμετάσχουν σε πάνελ εκπρόσωποι όλων των Κομμάτων, πλην του ΔΗ.Κ.ΚΙ. Και δεν είναι η πρώτη φορά. Και μη μου αριθμείτε εμένα έτσι μεμονωμένες περιπτώσεις εκπροσώπησής μας. 'Ισως να έχετε και ιδιαίτερο λόγο με το ΔΗ.Κ.ΚΙ.

Και σας ρωτούμε: Υπάρχει συγκεκριμένη κυβερνητική εντολή για αποκλεισμό των εκπροσώπων μας απο τις συζητήσεις και τους κρατικούς φορείς ενημέρωσης; Εάν όχι, τότε, από πού άντλησε το δικαίωμα αποκλεισμού του εκπροσώπου μας ο συντονιστής της εκπομπής που αναφέραμε και εγώ δεν αναφέρω το όνομά του; Αυτοβούλως ή κατόπιν εντολής των ιεραρχικά ανωτέρων του; Και πώς θα αποτραπούν παρόμοιες αντιδημοκρατικές διακρίσεις στο εξής;

Το ΔΗ.Κ.ΚΙ. είναι ένα κίνημα με αρχές και θέσεις για όλα τα εθνικά και κοινωνικά ζητήματα, με έντονη κοινοβουλευτική παρουσία και συμμετοχή στους κοινωνικούς και λαϊκούς αγώνες. Δικαιωματικά αξιώνει ισότιμη συμμετοχή στον πολιτικό και κοινωνικό διάλογο.

Η κρατική τηλεόραση δεν είναι φέουδο κανενός, ούτε κυβερνήσεων ούτε Κομμάτων, ούτε ομάδων με μικρόψυχες μικροπολιτικές και άλλες επιδιώξεις, πολύ δε περισσότερο τηλεπαρουσιαστών. Αποτελεί ιδιοκτησία ολόκληρου του Ελληνικού Λαού, αφού από τα χρήματά του συντηρείται και αυτό πρέπει να καταστεί σαφές στους εκάστοτε ιθύνοντες.

Δεν επιζητούμε, κύριε Υπουργέ, τη συμμετοχή μας στις δημόσιες συζητήσεις και στα κρατικά Μεσα Ενημέρωσης. Την απαιτούμε. Την απαιτούμε για λογαριασμό όλων όσων μας τίμησαν με την εμπιστοσύνη τους, αλλά και ολόκληρου του δημοκρατικού λαού, τον οποίο θέλουμε να καταστήσουμε κοινωνό των αρχών και των θέσεών μας, τις οποίες θέτουμε στην κρίση του, ώστε να κάνει ελεύθερα και αβίαστα τις επιλογές του. Είναι μία απαίτηση την οποία επιβάλλουν οι στοιχειώδεις κανόνες λειτουργίας της Δημοκρατίας, στην οποία θέλετε δεν θέλετε θα πειθαρχήσετε.

ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Τύπου και Μέσων Μαζικής Ενημέρωσης, κ. Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε συνάδελφε, μπορώ να αναφέρω πλήθος παραδειγμάτων για να αποδείξω ότι το Κόμμα σας έχει εκπροσωπηθεί αμέσως σε εκπομπές ενημερωτικές και ειδησεογραφικές των κρατικών Μέσων Ενημέρωσης. Και αυτό έγινε και κατά την προεκλογική περίοδο, πριν ή ληφθεί απόφαση από τη Διακομματική Επιτροπή, για να συμμετέχει και εκπρόσωπος του Κινήματός σας σε τέτοιες συζητήσεις.

Πρέπει να σας πω, επειδή εκλέγεσθε στη Βόρεια Ελλάδα, ότι στην ΕΤ3 κατά την προεκλογική περίοδο κατ' επανάληψη συζήτησαν εκπρόσωποι όλων των Κομμάτων θέματα της επικαιρότητας και βεβαίως μεταξύ αυτών ήταν και εκπρόσωπος του ΔΗΚΚΙ, πράγμα το οποίο εκθειάσθηκε, γιατί δεν είχε ληφθεί ακόμη σχετική απόφαση απο τη Διακομματική Επιτροπή και για πάρα πολλούς ήταν μία πρόταση πρότυπο την οποία έπρεπε και άλλα κανάλια, ιδιαιτέρως τα ιδιωτικά, να ακολουθήσουν.

Πρέπει να σας πω, ότι στη συγκεκριμένη εκπομπή, της 5ης Δεκεμβρίου ήταν αυστηρά δημοσιογραφικά τα κριτήρια για την επιλογή των μετεχόντων σ'αυτή τη συζήτηση. Μετείχαν άνθρωποι, οι οποίοι είχαν μια πολιτική, συνδικαλιστική, συνεταιριστική ιδιότητα και μια ανάμειξη στο επίκαιρο θέμα, ώστε να δικαιολογεί τη συμμετοχή του σ'αυτή τη συζήτηση. Εκπρόσωποι του κινήματός σας έχουν λάβει μέρος σε πλήθος συζητήσεων, στις οποίες έχουν προσκληθεί και μπορώ να αναφέρω και πάλι συγκεκριμένα παραδείγματα. Τα στοιχεία είναι στη διάθεσή σας.

Η εντολή η οποία υπάρχει και είναι μια και μοναδική, είναι η εντολή του Ελληνικού Λαού προς όλους μας, κύριε συνάδελφε. Είναι εντολή, οι συχνότητες, που είναι εθνική και κοινωνική περιουσία, να χρησιμοποιούνται κατά τον αποτελεσματικότερο και ωφελιμότερο τρόπο, ώστε ο Ελληνικός Λαός να έχει πλήρη, διαυγή και αντικειμενική ενημέρωση. 

Πιστεύω ότι σε υψηλά επίπεδα κινείται η ενημέρωση που παρέχει στον Ελληνικό Λαό σήμερα η ΕΡΤ μέσω των τηλεοπτικών ή ραδιοφωνικών ειδησεογραφικών προγραμμάτων της και αποτελεί ένα παράδειγμα για άλλα μέσα και επαναλαμβάνω και πάλι θα πρέπει να ενθαρρύνετε αυτήν την προσπάθεια, γιατί πάντοτε υπάρχει περιθώριο βελτίωσης.

Από εκεί και πέρα να είσθε σίγουρος, όπως μέχρι τώρα, ακόμη καλύτερα στο μέλλον θα εκπροσωπείτε και το Κόμμα σας σ'αυτές τις συζητήσεις, γιατί αυτή είναι η αρχή δεοντολογίας, την οποία χρησιμοποιούν οι παραγωγοί αυτών των προγραμμάτων στα Μέσα Ενημέρωσης, τα κρατικά. Τώρα, αν η συμμετοχή του Κόμματός σας, ή με εκπροσώπους σ'αυτές τις συζητήσεις, είναι προς όφελός σας, αυτό είναι θέμα που θα το κρίνει η ιστορία.

ΠΡΟΕΔΡΕΥΩΝ (Παναγιώτης Ν.Κρητικός): Εισερχόμαστε στη συζήτηση των Επικαίρων Ερωτήσεων δευτέρου κύκλου.

ΓΙΑΝΝΗΣ ΚΑΨΗΣ: Κύριε Πρόεδρε, τι θα γίνει με τη δική μου ερώτηση;

ΠΡΟΕΔΡΕΥΩΝ (Παναγιώτης Ν.Κρητικός): Θα αναμένουμε. Κρατείται η πρώτη ερώτηση.

ΓΙΑΝΝΗΣ ΚΑΨΗΣ: Κύριε Πρόεδρε, και οι πέντε Υπουργοί είναι στα γραφεία τους. Δεν τολμούν;

ΠΡΟΕΔΡΕΥΩΝ (Παναγιώτης Ν.Κρητικός): Το γνωρίζουν όλοι, δεν ξέρω αν είναι στα γραφεία τους. 'Εχουν ειδοποιηθεί από την αρμόδια υπηρεσία της Βουλής ότι έχουν επίκαιρη ερώτηση και μάλιστα την πρώτη και τους αναμένουμε. Η ερώτηση κρατείται. 

ΓΙΑΝΝΗΣ ΚΑΨΗΣ: Ας απαντήσει ο κύριος Υπουργός Τύπου, ο οποίος ξέρει.

ΠΡΟΕΔΡΕΥΩΝ (Παναγιώτης Ν.Κρητικός): Παρακαλώ, την απευθύνετε προς άλλο Υπουργό. Την απευθύνετε προς τον Υπουργό Εξωτερικών.

Κύριε Πιπεργιά, θα αναμείνουμε ολίγο και τον κύριο Υπουργό Εργασίας, ο οποίος έχει εγκλωβισθεί, απ'ό,τι ειδοποίησε μόλις. Θα κρατηθεί και αυτή.

Τρίτη στην ημερήσια διάταξη είναι η με αριθμό 415/9.12.96 επίκαιρη ερώτηση της Βουλευτού του Κομμουνιστικού Κόμματος Ελλάδος κας Μαρίας Μπόσκου, προς τον Υπουργό Υγείας και Πρόνοιας, σχετικά με την λήψη των αναγκαίων μέτρων για την πρόσληψη του αναγκαίου προσωπικού στο 'Ιδρυμα Βρεφονηπιακών Σταθμών Αθηνών (Ι.Β.Σ.Α.), την κάλυψη των αναγκών σε παιδαγωγικό και ψυχαγωγικό υλικό κ.λπ.

Η επίκαιρη ερώτηση έχει ως εξής:

"Σοβαρά προβλήματα αντιμετωπίζει το 'Ιδρυμα Βρεφονηπιακών Σταθμών Αθηνών (Ι.Β.Σ.Α.), που φιλοξενεί τεσσερισήμισι χιλιάδες περίπου παιδιά, αφού η κρατική επιχορήγηση πάνω από τρία χρόνια παραμένει στάσιμη εξαιτίας της πολιτικής της λιτότητας και της περικοπής των κοινωνικών δαπανών που εφαρμόζει η Κυβέρνηση.

Αποτέλεσμα αυτής της κατάστασης είναι να υπάρχουν σοβαρές ελλείψεις σε βοηθητικό και παιδαγωγικό προσωπικό (νηπιαγωγοί). Προσλήψεις, ουσιαστικά, έχουν να γίνουν από το 1991 και σύμφωνα με περσινά στοιχεία τα κενά υπολογίζονταν γύρω στα εκατόν σαράντα άτομα. Επίσης υπάρχουν σοβαρές ελλείψεις σε παιδαγωγικό και ψυχαγωγικό υλικό αφού έχει χρόνια να ανανεωθεί.

Ερωτάταιο ο κύριος Υπουργός εάν προτίθεται να προχωρήσει στην πρόσληψη του αναγκαίου προσωπικού ώστε να τηρηθεί ο νόμος, όσον αφορά την αναλογία παιδιών-προσωπικού και να καλυφθούν οι σοβαρότατες ελλείψεις σε παιδαγωγικό και ψυχαγωγικό υλικό".

Ο κύριος Υφυπουργός έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπ.Υγείας και Πρόνοιας): Κύριε Πρόεδρε, θέλω να πληροφορήσω την αγαπητή συνάδελφο πως δεν είναι ακριβές, ότι από το 1991 έχουν να γίνουν προσλήψεις στο Ι.Β.Σ.Α.. Πράγματι επί κυβερνήσεως Νέας Δημοκρατίας, στα τριάμιση χρόνια δεν έγινε καμία πρόσληψη βρεφονηπιοκόμου, όχι μόνο στο 'Ιδρυμα Βρεφονηπιακών Σταθμών Αθηνών, αλλά και σε κανένα από τους χίλιους τριακόσιους κρατικούς παιδικούς σταθμούς σε όλη την Ελλάδα. Πέρυσι όμως διορίσαμε είκοσι βρεφονηπιοκόμους, στο Ι.Β.Σ.Α. βάσει του ν. 1190 και σας πληροφορώ ότι έχω ζητήσει μέσα στο 1997 να προσληφθούν εκατόν πενήντα άτομα, βρεφονηπιοκόμοι και βοηθητικό προσωπικό, όχι μόνο για το 'Ιδρυμα Βρεφονηπιακών Σταθμών Αθηνών, αλλά και για το 'Ιδρυμα Βρεφονηπιακών Σταθμών Θεσσαλονίκης.

ΠΡΟΕΔΡΕΥΩΝ (Παναγιώτης Ν. Κρητικός): Η κα Μπόσκου έχει το λόγο.

ΜΑΡΙΑ ΜΠΟΣΚΟΥ: Κύριε Πρόεδρε, σοβαρά προβλήματα στο 'Ιδρυμα Βρεφονηπιακών Σταθμών Αθηνών παρουσιάζονται ήδη από το 1993 με στόχο να υποβαθμίζονται δραματικά η βρεφονηπιακή αγωγή και μέριμνα. Εμείς στην επίκαιρη ερώτηση δεν λέμε ότι από το 1981 έχουν να γίνουν προσλήψεις, λέμε "ουσιαστικά". Αυτό σημαίνει ότι και οι προσλήψεις, που έγιναν των είκοσι υπαλλήλων εργαζομένων στον Ι.Β.Σ.Α. δεν φθάνουν καν να καλύψουν ανάγκες αυτών των ανθρώπων που για κάποιους λόγους έχουν φύγει. Φθάνουν σήμερα παιδαγωγοί και βρεφοκόμοι να κοιτούν περίπου τριάντα ή και σαράντα παιδιά ο καθένας.

Υπάρχουν δέκα πούλμαν στον Ι.Β.Σ.Α., τα οποία δεν χρησιμοποιούνται, γιατί ακριβώς δεν υπάρχουν εργαζόμενοι να τα οδηγήσουν, με αποτέλεσμα οι ίδιοι οι γονείς να πηγαίνουν τα παιδιά στους Σταθμούς.

Από το 1994 έχουν μηδενιστεί οι ανάγκες για παιδαγωγικό, ψυχαγωγικό υλικό, ενώ από πέρυσι εξοικονομήθηκαν κάποια παιγνίδια για τα παιδιά από κάτι σεμινάρια που έγιναν.

Σε προηγούμενη ερώτηση του ΔΗ.Κ.ΚΙ. ο κύριος Υφυπουργός είχε προσπαθήσει να ωραιοποιήσει μια κατάσταση στο Ι.Β.Σ.Α., δίνοντας μάλιστα την υπόσχεση, ότι ο προϋπολογισμός θα εγγράφει κονδύλι 3 δισεκατομμυρίων. Σήμερα βλέπουμε για το Ι.Β.Σ.Α. πρόβλεψη 2.650.000.000, τη στιγμή που το ίδιο το ίδρυμα έχει την ανάγκη, με βάση τον προϋπολογισμό του, 3.700.000.000 δραχμές. Από πού τέλος πάντων θα γίνουν αυτές οι προσλήψεις και συγκεκριμένα πόσες θα είναι για το ΙΒΣΑ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπ. Υγείας και Πρόνοιας): Κύριε Πρόεδρε, νομίζω ότι όταν κατατίθεται μία ερώτηση θα πρέπει να καταγράφονται ακριβώς και τα ζητούμενα από τους συναδέλφους. Επί των ζητουμένων απαντώ. Αν στη συνέχεια βάζουμε και άλλα δέκα ερωτήματα, τότε θα πρέπει να μου δώσετε και τον ανάλογο χρόνο για να απαντήσω.

Εφ'όσον η κυρία συνάδελφος γνωρίζει τι απάντησα στο ΔΗ.Κ.ΚΙ. να πάρει τα στοιχεία για όλα αυτά που ρωτά.

'Οσον αφορά το από πού θα βρω τα χρήματα, είναι δεσμευμένες πιστώσεις μέσα στον προϋπολογισμό για τις προσλήψεις στην Πρόνοια, οι οποίες και φέτος δεν θα καλύψουν τις ανάγκες σε όλη την Ελλάδα, που είναι χιλιάδες, αλλά οπωσδήποτε θα συμβάλλουν στην εύρυθμη λειτουργία όλων των προνοιακών ιδρυμάτων.

Αλλά επιτέλους, πού βρισκόμαστε; Δεν αντιλαμβανόμαστε σε ποια κατάσταση βρίσκεται η Χώρα και η οικονομία; Τι μαξιμαλισμός είναι αυτός; Ζήτησε 3,5 δισ. η διοίκηση του ΙΒΣΑ. Το είπα και στη συνάδελφο του ΔΗΚΚΙ, γιατί 3,5 δισεκατομμύρια; 'Ισως χρειάζονται 4 ή 4,5 δισεκατομμύρια για να γίνεται άριστα η δουλειά. Αλλά κάτω από ποιες συνθήκες; Ποια είναι η δυνατότητα της οικονομίας;

Προσπαθούμε, λοιπόν, κατά το δυνατόν, να κάνουμε τέτοια κατανομή των κονδυλίων και φέτος, τουλάχιστον στην καθαρά προνοιακή πολιτική καταφέραμε να έχουμε αύξηση των κονδυλίων. Και με μια προσεκτική ανάγνωση του προϋπολογισμού θα δείτε ότι θα τα καταφέρουμε το 1997 πολύ καλύτερα. Επιπλέον έχουμε τη δυνατότητα με 10 δισ. που μας έχουν δοθεί για νέες πολιτικές στην Πρόνοια να έχουμε και μια ανάπτυξη των πρωτοβουλιών που έχουμε υπόψη μας για την προνοιακή πολιτική.

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμαστε στην κρατηθείσα πρώτη στην ημερήσια διάταξη επίκαιρη ερώτηση δευτέρου κύκλου με αριθμό 408/6.12.96 του Βουλευτή του ΠΑ.ΣΟ.Κ. κ. Δημητρίου Πιπεργιά, προς τον Υπουργό Εργασίας και Κοινωνικών Ασφαλίσεων, σχετικά με την καταβολή του εκπαιδευτικού επιδόματος στους ανέργους που συμμετείχαν στα προγράμματα επαγγελματικής κατάρτισης του Υπουργείου Εργασίας, το ποσοστό απορρόφησης των προγραμμάτων από το Β' Κοινοτικό Πλαίσιο Στήριξης κ.λπ. που έχει ως εξής:

"Το 1995 συμμετείχαν σε προγράμματα συνεχιζόμενης επαγγελματικής κατάρτισης χιλιάδες άνεργοι.

Για την συμμετοχή τους, όπως είχε ανακοινωθεί από το Υπουργείο Εργασίας, θα έπαιρναν εκπαιδευτικό επίδομα.

Παρ' ότι πέρασε από την κατάρτισή τους ένας και πλέον χρόνος, δεν έχουν πάρει ακόμη την επιδότησή τους. 'Οταν απευθύνονται στους φορείς που πραγματοποίησαν την κατάρτιση (Κέντρα Επαγγελματικής Κατάρτισης (Κ.Ε.Κ.), Ελληνικό Κέντρο Παραγωγικότητας ΕΛΚΕΠΑ, Ινστιτούτο Εργασίας ΓΣΕΕ κλπ.) τους παραπέμπουν στο Υπουργείο Εργασίας.

Πρόσφατα σε συνέντευξη Τύπου που έδωσαν εκπρόσωποι του Κ.Ε.Κ. επεσήμαναν ότι το 1996 δεν θα πραγματοποιηθούν καθόλου προγράμματα επαγγελματικής κατάρτισης.

Μετά τα παραπάνω ερωτάται ο αρμόδιος Υπουργός:

Θα πάρουν και πότε τα χρήματά τους οι άνεργοι που καταρτίστηκαν το 1995;

'Εχει βάση η καταγγελία ότι παράγοντες των Βρυξελλών εκμεταλλευόμενοι την κακή εκτέλεση των προγραμμάτων τα προηγούμενα χρόνια και την εικονική διάθεση των κοινοτικών πόρων προσπαθούν να ελέγξουν τις εξελίξεις προκειμένου τα κονδύλια για την επαγγελματική κατάρτιση να διοχετευθούν σε συγκεκριμένες κατευθύνσεις;

Ποιο το ποσοστό απορρόφησης των προγραμμάτων του Υπουργείου Εργασίας από τους πόρους του Β' Κοινοτικού Πλαισίου Στήριξης για τα έτη 1995 και 1996 και ποιος ο προγραμματισμός για το 1997 και 1998;"

Πολλά τα ερωτήματα για μία επίκαιρη ερώτηση, κύριε συνάδελφε.

Ο κύριος Υφυπουργός Εργασίας έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε συνάδελφε, ναι οι άνεργοι θα πάρουν τα χρήματά τους και πολύ σύντομα αυτοί που καταρτίστηκαν το 1995. Μετά την τελευταία συνάντηση της πολιτικής ηγεσίας του Υπουργείου με τον κοινοτικό επίτροπο τον κ. Φλιν, συμφωνήθηκε η αποδέσμευση των σχετικών ποσών, είναι περίπου 25 δισ. δραχμές και τα χρήματα αυτά θα δοθούν. Η καθυστέρηση είναι πλέον τυπική και οφείλεται στη γραφειοκρατική διαδικασία της 'Ενωσης και της δικής μας. Νομίζω ότι σε ένα μήνα από σήμερα ή σε ένα μήνα από τη συνάντηση θα μπορούμε να δώσουμε τα χρήματα που χρωστάμε. Το γιατί υπήρχε καθυστέρηση φυσικά δεν είναι αντικείμενο αυτήν τη στιγμή της ερώτησης.

Δεύτερον, όχι, δεν έχει βάση η καταγγελία ότι μας φταίνε οι απέξω και ότι ευθύνες υπάρχουν πρέπει να τις αναζητήσουμε στο εσωτερικό. Βέβαια είναι σαφές ότι υπάρχουν πολιτικές διαφωνίες μέσα στην Κοινότητα και οι οποίες είναι πάρα πολύ μεγάλες σε σχέση με την ίδια την ύπαρξη του Ευρωπαϊκού Κοινωνικού Ταμείου. Είναι μια πολιτική μάχη, εκδηλώθηκε πρόσφατα και στην τελευταία Σύνοδο των Υπουργών Εργασίας και Κοινωνικών Υποθέσεων στις Βρυξέλλες γύρω από το αν θα πάμε στη συνέχιση της λειτουργίας του Κοινωνικού Ταμείου και στη δημιουργία συνθηκών για μία στοιχειώδη τουλάχιστον κοινωνική συνοχή μέσα στην Ευρωπαϊκή 'Ενωση ή αν αυτός ο παράγων εκλείψει εν όψει και διεύρυνσης, από την παραπέρα πορεία της. Λογικό λοιπόν είναι να παραμονεύουν πολλές πολιτικές απόψεις, πολλοί κύριοι οι οποίοι εκμεταλλευόμενοι και τις δυσκολίες που υπάρχουν αυτήν τη στιγμή, τις καθυστερήσεις και τα όποια λάθη έχουν γίνει και είναι σημαντικά, δημιουργούν μια κατάσταση προκειμένου και να χάσει η Χώρα τα κονδύλια αλλά και να υποβαθμισθεί η όλη παρέμβαση του Ευρωπαϊκού Κοινωνικού Ταμείου. 

Το πρόβλημα λοιπόν είναι εξόχως πολιτικό και δεν είναι αν κάποιοι είναι καλοί ή κακοί, υπάρχει πολιτικό πρόβλημα στην ιστορία αυτή. 

Ως προς το τρίτο, θα μπορούσα να διαβάσω τα ποσοστά απορρόφησης των ετών 1995 και 1996. Είναι 82,9% για τη συνεχιζόμενη κατάρτιση, 52% για τον κοινωνικό αποκλεισμό, 29,9% για την ADAPT και 18,2% για την απασχόληση. Σταθμικά είναι περίπου 77,7%. Αυτό όμως δεν απηχεί πάντα την πραγματικότητα. Για παράδειγμα το 82,9% της συνεχιζόμενης κατάρτισης οφείλεται κυρίως στην ενδοεπιχειρησιακή, σ'αυτή δηλαδή που κάνουν οι επιχειρήσεις για την απόκτηση δεξιοτήτων και την κατάρτιση των εργαζομένων σ'αυτές, ενώ αντίστοιχα το ποσοστό που απασχολεί πιθανά την ερώτησή σας κύριε συνάδελφε, και ειδικά τους ανέργους είναι σημαντικά χαμηλότερο. Γι'αυτό λέω ότι καμιά φορά οι αριθμοί δεν απηχούν πάντα την πραγματικότητα. Για παράδειγμα η ταχύρρυθμη κατάρτιση των ανέργων για το 1994 ήταν στο 24% περίπου και στο 4% για το 1995. Φοβάμαι ότι θα είναι πολύ χειρότερα και του χρόνου. Εδώ υπάρχει πραγματικό πρόβλημα.

Πρέπει να σας πω ότι ο προγραμματισμός για τα έτη 1997 και 1998, φοβάμαι ότι αυτήν τη στιγμή δεν μπορεί να είναι σαφής παρ'ότι υπήρχε και παρ' ότι έχει κατατεθεί στην Κοινότητα, έχουν προκύψει πάρα πολύ μεγάλα προβλήματα. Ιδιαίτερα από το Σεπτέμβριο του 1996 έχουν γίνει εκρηκτικά σε σχέση με τη λειτουργία του κέντρου πιστοποίησης δομών κατάρτισης. Το κέντρο πιστοποίησης δομών κατάρτισης δεν αναγνωρίζεται από την Ευρωπαϊκή 'Ενωση αυτήν τη στιγμή, αυτό σημαίνει ότι δεν μπορεί να προχωρήσει η πιστοποίηση των δομών. Αυτό σημαίνει ότι δεν μπορεί να έχουμε πιστοποιημένους φορείς που θα κάνουν την κατάρτιση και αυτό σημαίνει ότι παραμένουν οι φάκελοι για την προκήρυξη των προγραμμάτων στα συρτάρια του Υπουργείου. Δούλεψε μια TASK FORCE που φτιάξαμε, με παρέμβαση προς την 'Ενωση, αυτή υπέβαλε μόλις χθες το πόρισμά της, το πόρισμα παραδόθηκε ήδη προς την Ευρωπαϊκή 'Ενωση και διαπραγματευόμαστε την τελική απάντηση προκειμένου πρώτα να αναμορφώσουμε το ΕΚΕΠΙΣ και στη συνέχεια να αναμορφώσουμε το λειτουργικό πρόγραμμα, να κάνουμε ποιοτική την κατάρτιση και να μπορούμε να προχωρήσουμε στην ανάθεση των προγραμμάτων.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πιπεργιάς έχει το λόγο.

ΔΗΜΗΤΡΙΟΣ ΠΙΠΕΡΓΙΑΣ: Μπορώ να πω κύριε Πρόεδρε, ότι η απάντηση που μου έδωσε ο κύριος Υπουργός, όσον αφορά την πρώτη ερώτηση και η διαβεβαίωση του ότι οι άνεργοι που συμμετέχουν στα προγράμματα κατάρτισης του 1995 θα πάρουν τα χρήματά τους μέσα σε ένα-δύο μήνες με ικανοποιεί. Πλην όμως, ο ορίζοντας που έδωσε για τα επόμενα χρόνια, είναι εξαιρετικά σκοτεινός. Ο κύριος Υπουργός ανέφερε, ότι δεν ξεκαθαρίστηκε στις διαπραγματεύσεις με τον κοινοτικό επίτροπο το μέλλον του οργανισμού πιστοποίησης. Αυτό σημαίνει, πως ό,τι οικοδομήθηκε τα προηγούμενα χρόνια προκειμένου να φτιαχτούν αξιόπιστοι φορείς επαγγελματικής κατάρτισης, είναι κυριολεκτικά στον αέρα. Και όχι μόνον αυτό. Απ' ό,τι καταλαβαίνω, όσοι απετόλμησαν να φτιάξουν φορείς επαγγελματικής κατάρτισης, και είναι αρκετοί, έχουν μπει σ' ένα οικονομικό αδιέξοδο και θα αντιμετωπίσουν ακόμα περισσότερα προβλήματα.

Εγώ πιστεύω, ότι εάν ο ορίζοντας του 1996 κλείνει σκοτεινός, θα πρέπει ο ορίζοντας του 1997 και του 1998 να είναι ξεκάθαρος. Πρέπει να προχωρήσει ταχύτατα στο ξεκαθάρισμα με την εκκρεμότητα του κέντρου πιστοποίησης, να πιστοποιηθούν οι δομές και να υπάρξουν προγράμματα κατάρτισης των ανέργων, έτσι ώστε να αυξηθεί και το ποσοστό απορρόφησης και να μην επικρατήσουν άλλες, ενδεχόμενα, απόψεις, και διοχετευθούν τα κονδύλια σε περισσότερη ενδοεπιχειρησιακή κατάρτιση. Παραδείγματος χάρη, αυτά τα κονδύλια δεν πρέπει να τα πάρουν οι εργολάβοι για να φτιάξουν, όπως υποστηρίζουν εξειδικευμένους εργάτες, που θα ασχοληθούν με τα μεγάλα έργα.

Πιστεύω ότι εκεί το Υπουργείο Εργασίας θα πρέπει να δώσει όλη του την προσπάθεια, έτσι ώστε να τελειώσει το συντομότερο δυνατόν αυτό το πρόβλημα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πρωτόπαπας έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Θέλω να πω, ότι αυτό ακριβώς που είπε ο συνάδελφος κ. Πιπεργιάς είναι το σημαντικό. Αξιόπιστη και αποτελεσματική επαγγελματική κατάρτιση και κατάρτιση των ανέργων. Αυτό είναι το ζητούμενο. Δεν μπορούμε σήμερα να επιχειρήσουμε να πούμε, ότι θα έχουμε μόνο την αγωνία του πόσο θα απορροφήσουμε και να μη συνδέσουμε την απορρόφηση με την ποιοτική απορρόφηση.

Είναι επιτέλους αναγκαίο, εμείς που διαχειριζόμαστε αυτά τα χρήματα, να αφήσουμε κάτι πίσω μας, είτε σε δομές είτε αυτό έχει να κάνει με τη δημιουργία νέων δεξιοτήτων και ικανοτήτων του ανθρώπινου δυναμικού για να δουλέψει σε νέα δεδομένα τα οποία δημιουργεί η νέα τεχνολογία ή και των ανέργων για να έχουν τη δυνατότητα να ξαναμπούν στην αγορά εργασίας.

Μ' αυτήν την έννοια πρέπει να σας πω, ότι εκεί θα ρίξουμε το βάρος μας. 'Ηδη η μεικτή επιτροπή η οποία συστήθηκε πρόσφατα μεταξύ του Υπουργείου Εργασίας και της Ευρωπαϊκής 'Ενωσης, ολοκλήρωσε το έργο της, Παρεδόθη το πόρισμα. Το πόρισμα είναι στα δικά μας χέρια και στα χέρια της 5ης Διεύθυνσης της Ευρωπαϊκής 'Ενωσης. Οι διαπραγματεύσεις θα ολοκληρωθούν σύντομα, προκειμένου να ξέρουμε τι κέντρο πιστοποίησης δομών κατάρτισης θα έχουμε.

Θα προχωρήσουμε αμέσως στη δημιουργία ενός ΕΚΕΠΙΣ το οποίο πια κανείς δεν θα μπορεί να αμφισβητήσει και δεν θα έχουμε κάθε λίγο και λιγάκι τις επιθέσεις που μέχρι πρότινος δεχόμασταν από την 'Ενωση.

Στη συνέχεια θα αναμορφώσουμε το λειτουργικό πρόγραμμα και θα μπορούμε να έχουμε ένα πρόγραμμα τέτοιο, που να μας πείσει, ότι το βάρος θα δοθεί στους ανέργους, το βάρος θα δοθεί στις δομές, το βάρος θα δοθεί εκεί που πραγματικά χρειάζεται, προκειμένου να αντιμετωπίσουμε το αύριο των εργαζομένων και το αύριο της Χώρας μας. Και όχι μόνο βέβαια στην κατάρτιση την ενδοεπιχειρησιακή που κάλυψε τη μερίδα του λέοντος μέχρι τώρα, που νομίζουμε ότι σημαντική είναι αλλά κάπου εξαντλεί το ρόλο της.

Θα έχουμε ίσως την ευκαιρία και εκτενέστερα να σας ενημερώσουμε πάνω σ' αυτό.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη στην ημερήσια διάταξη είναι η με αριθμό 418/9.12.96 επίκαιρη ερώτηση της Βουλευτού του Συνασπισμού της Αριστεράς και της Προόδου κας Στέλλας Αλφιέρη προς τον Υπουργό Υγείας και Πρόνοιας, σχετικά με την αύξηση των δαπανών για τα Ιδρύματα Ειδικής Αγωγής που αφορούν άτομα με ειδικές ανάγκες, την αντιμετώπιση του νομικού καθεστώτος των Ιδρυμάτων κλπ., και έχει ως εξής:

"Τα άτομα με ειδικές ανάγκες είναι αναπόσπαστο μέρος της κοινωνίας μας. Από την αποδοχή αυτή προκύπτουν υποχρεώσεις που αφορούν το σεβασμό της προσωπικότητας, την εκπαίδευση και την κοινωνική τους ένταξη.

Η περικοπή των επιχορηγήσεων, που έχει ιδιαίτερα οξυνθεί από το 1994 και μετά, δεν βοηθά τη λειτουργία και την προσφορά των υπηρεσιών από τα υπάρχοντα Ιδρύματα Ειδικής Αγωγής.

Αποτέλεσμα των παραπάνω είναι η οικονομική κατάρρευση των Ιδρυμάτων και το επαπειλούμενο κλείσιμο με σαφείς επιπτώσεις στα άτομα με ειδικές ανάγκες, τις οικογένειες, αλλά και τους εργαζόμενους, οι οποίοι δεν αμείβονται ανάλογα με τις υπηρεσίες που προσφέρουν. Αντίθετα, υπάρχουν και οφειλές προς αυτούς.

Ερωτάται ο κύριος Υπουργός:

1. Προτίθεται να εντάξει τα Ιδρύματα Ειδικής Αγωγής στον τακτικό προϋπολογισμό του Υπουργείου με πρόβλεψη αύξησης των δαπανών.

2. Τι μέτρα πρόκειται να πάρει για την αντιμετώπιση του νομικού καθεστώτος των Ιδρυμάτων, έτσι ώστε να εξασφαλιστεί ενιαία αντιμετώπιση.

3. Με ποιο χρονοδιάγραμμα θα ικανοποιήσει την αναδρομική καταβολή του ειδικού επιδόματος των 18.000 δρχ. στους εργαζόμενους, για τα έτη 1992-1996 και την καταβολή του επιδόματος αυξημένης ευθύνης."

Και πάλι ο Υπουργός Υγείας και Πρόνοιας κ. Κοτσώνης έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπ. Υγείας, και Πρόνοιας): Κύριε Πρόεδρε, πριν απαντήσω στη σύνθετη ερώτηση της κυρίας συναδέλφου, θα πρέπει να ενημερώσω τη Βουλή, ότι ο τομέας της ειδικής αγωγής εμπίπτει στην αρμοδιότητα του Υπουργείου Παιδείας και όχι στην αρμοδιότητα του Υπουργείου Υγείας και Πρόνοιας.

Το Υπουργείο Υγείας και Πρόνοιας είναι αρμόδιο και εποπτεύει ιδρύματα κοινωνικής προστασίας και αποκατάστασης. Εξ αυτών τα Νομικά Πρόσωπα Δημοσίου Δικαίου και τα Νομικά Πρόσωπα Ιδιωτικού Δικαίου του ευρύτερου δημόσιου τομέα ιδρύονται και λειτουργούν με πρωτοβουλία και ευθύνη του Υπουργείου Υγείας και Πρόνοιας. Συνεπώς, χρηματοδοτούνται κάθε χρόνο από τον κρατικό προϋπολογισμό. Υπάρχουν επίσης τα υπόλοιπα Νομικά Πρόσωπα Ιδιωτικού Δικαίου, τα οποία είναι φιλανθρωπικά μη κερδοσκοπικού χαρακτήρα, τα οποία ιδρύονται και λειτουργούν με πρωτοβουλία και ευθύνη κάποιου φιλανθρωπικού σωματείου ή με τη διάθεση περιουσίας εκ μέρους κάποιου δωρητή, με τη συγκατάθεση βέβαια του Υπουργείου Υγείας και Πρόνοιας και τον έλεγχο που αφορά και περιορίζεται στη δυνατότητα των διαφόρων φορέων για ίδρυση ιδρύματος κοινωνικής προστασίας.

Κατά συνέπεια αυτά τα Νομικά Πρόσωπα Ιδιωτικού Δικαίου φιλανθρωπικού χαρακτήρα, λειτουργούν με δικούς τους οικονομικούς πόρους. Και το Κράτος δεν είναι υπεύθυνο για τη χρηματοδότησή τους. Η Κυβέρνηση, το Υπουργείο, θέλει και χρηματοδοτεί αυτές τις προσπάθειες, τα ενισχύει κάθε χρόνο, έτσι ώστε ανάλογα με τις δυνατότητες του προϋπολογισμού, να ενισχύεται το έργο αυτών των φιλανθρωπικών συλλόγων.

'Οσον αφορά την αναδρομική καταβολή του επιδόματος ειδικής αποζημίωσης, αυτό έχει αναγνωρισθεί για τους υπαλλήλους του Υπουργείου Υγείας και των Νομικών Προσώπων αρμοδιότητάς του. Σε καμία περίπτωση δεν περιλαμβάνει τα Νομικά Πρόσωπα Ιδιωτικού Δικαίου φιλανθρωπικού χαρακτήρα, τα οποία είναι έξω από τον ευρύτερο δημόσιο τομέα. Επομένως, το προσωπικό αυτών των ιδρυμάτων δεν πρόκειται να πάρει αυτό το επίδομα.

ΠΡΟΕΔΡΕΥΩΝ (Παναγιώτης Ν.Κρητικός): Η κα Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Κύριε Υφυπουργέ, θέλω να επισημάνω κάτι πριν μπω στο θέμα μου. Η άρνησή σας να δεχθείτε τους εργαζόμενους στα ιδρύματα αυτά, τους έφερε εδώ για να ακούσουν ποια είναι η πολιτική που θα εφαρμοστεί. Είναι ένα σοβαρό θέμα για μία κυβέρνηση που διακηρύσσει το διάλογο και που αυτές τις ημέρες μας αποδεικνύει το αντίθετο.

Θέλω να σας πω, ότι αυτές οι τακτικές και αντιλήψεις δημιουργούν σοβαρά προβλήματα στην ιδρυματική περίθαλψη και στην ειδική αγωγή, που βρίσκεται σήμερα σε κρίση. Αρκετά από τα κέντρα αυτά αδυνατούν να καταβάλουν μισθούς και εισφορές στα ασφαλιστικά ταμεία, με αποτέλεσμα ένας τόσο ευαίσθητος χώρος να δέχεται χτυπήματα από την ίδια την Πολιτεία, καθυστερώντας με απαράδεκτο τρόπο τη χρηματοδότηση των κέντρων ειδικής αγωγής, εννοώ, κύριε Υφυπουργέ, τις επιχορηγήσεις.

Ενδεικτικά αναφέρω το Κέντρο "ΘΕΟΤΟΚΟΣ". 'Εχει σημαντική προσφορά πάνω από τριάντα χρόνια. Γνωρίσαμε, πόσο καλή δουλειά γίνεται στο κέντρο αυτό, στις 3 του Δεκέμβρη.

Οι εργαζόμενοι, όμως, βγήκαν στο δρόμο, ζητώντας να τους καταβληθούν τα αναδρομικά από το ειδικό επίδομα των 18.000 δραχμών.

Από την έλλειψη της συγκεκριμένης οικονομικής πολιτικής, δηλαδή της μη έγκαιρης καταβολής των επιχορηγήσεων, που γίνεται κάτω από την πίεση των εργαζομένων, εκτός από το 'Ιδρυμα "ΘΕΟΤΟΚΟΣ", το "ΜΕΡΙΜΝΑ" της Πάτρας, το Ψυχολογικό Κέντρο Βορείου Ελλάδος και Ξάνθης, το "ΠΑΜΑΚΑΡΙΣΤΟΣ" και το "ΣΙΚΙΑΡΙΔΕΙΟ" έχουν σοβαρά προβλήματα.

Θεωρώ ότι αυτή η πολιτική δημιουργεί εκρηκτικές καταστάσεις και δεν βοηθά να αναπτυχθούν ίσες ευκαιρίες στη διεκδίκηση των κοινωνικών δικαιωμάτων και επιπλέον, βάζει εμπόδια στην αλλαγή της νοοτροπίας της κοινωνίας απέναντί τους.

Ο Συνασπισμός θεωρεί, ότι είναι απαραίτητη η ένταξη των κέντρων στον τακτικό προϋπολογισμό του Υπουργείου Υγείας και Πρόνοιας. Είναι απαραίτητη η καταβολή των επιχορηγήσεων και η δημιουργία ενιαίου φορέα στο χώρο της ειδικής αγωγής, με ενιαίο νομικό καθεστώς λειτουργίας των ιδρυμάτων, που θα εξασφαλίζει τον αυτόνομο και αυτοδιοικούμενο χαρακτήρα τους, θα εγγυάται τη βιωσιμότητά τους και Θα αποκλείει τους διαχωρισμούς και τις ρουσφετολογικές συμπεριφορές.

Ακόμα, κύριε Υφυπουργέ, ο Συνασπισμός πιστεύει, ότι πρέπει να είναι άμεση η καταβολή του ειδικού επιδόματος για τα έτη 1992-1996 και το επίδομα αυξημένης ευθύνης είναι απαραίτητο γι' αυτά τα ιδρύματα. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΘΕΟΔΩΡΟΣ ΚΟΤΣΩΝΗΣ (Υφυπ. Υγείας και Πρόνοιας): Κύριε Πρόεδρε, κυρία συνάδελφε, θα ήθελα κατ'αρχάς να σας ενημερώσω αυτό που είπατε, σχετικά με την έλλειψη διαλόγου, ότι όλοι οι σύλλογοι εργαζομένων στον τομέα της Πρόνοιας, που υπερβαίνουν τους χίλιους εννιακόσιους επιθυμούν να συναντήσουν τον Υφυπουργό Πρόνοιας.

Εκτός από τον Υφυπουργό Πρόνοιας υπάρχει ο γενικός γραμματέας, υπάρχουν οι αρμόδιοι παράγοντες του Υπουργείου, όπου μπορεί να αναπτυχθεί διάλογος. Γιατί ξέρετε, ότι ο εκάστοτε Υφυπουργός Πρόνοιας διαθέτει είκοσι τέσσερις ώρες το εικοσιτετράωρο, όπως και όλοι μας. Και βέβαια αυτές τις είκοσι τέσσερις ώρες στο εικοσιτετράωρο δεν μπορεί να τις διαθέσει απλώς για να κάνει επαφές και δημόσιες σχέσεις. 'Ετσι, μη λέτε εάν υπάρχει διάλογος. Ετέθησαν τα θέματα εκεί που ετέθησαν και δόθηκε η απάντηση.

'Ομως, κυρία συνάδελφε, θα με συγχωρήσετε, αλλά θα σας πω, ότι δεν προσέξατε εκείνα που είπα, έτσι ώστε να απαντήσετε πάνω σε αυτά που είπα. Μάλλον ήρθατε προετοιμασμένη για να πείτε τα δικά σας. Διαβάζοντας αύριο τα Πρακτικά, θα δείτε ότι αυτά που είπατε δεν έχουν σχέση με αυτά τα οποία είπα και ενημέρωσα τη Βουλή.

'Ετσι, όμως, δεν μπορεί να γίνει διάλογος. Απλά έχουμε παράλληλες τοποθετήσεις. 

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη και τελευταία στην ημερήσια διάταξη είναι η υπ' αριθ. 413/16.12.96 επίκαιρη ερώτηση του Βουλευτού του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Εξωτερικών, Εθνικής Οικονομίας και Οικονομικών, σχετικά με τις προθέσεις της Κυβέρνησης να ανακαλέσει την απόφασή της για τη φορολόγηση του επιδόματος αλλοδαπής των διπλωματικών υπαλλήλων.

Η επίκαιρη ερώτηση του κυρίου συναδέλφου έχει ως εξής:

"Η απόφαση της Κυβέρνησης να φορολογήσει και το επίδομα αλλοδαπής κατά 15% των διπλωματικών υπαλλήλων επιβαρύνει αρνητικά την ήδη προβληματική μισθολογική τους κατάσταση.

Επειδή οι διπλωματικοί υπάλληλοι επιτελούν έργο ύψιστης εθνικής σημασίας και αποτελεσματική εξωτερική πολιτική δεν μπορεί να υπάρξει με πένητες διπλωμάτες, των οποίων οι αμοιβές για χρόνια ολόκληρα δεν έχουν αναπροσαρμοσθεί, ερωτώνται οι κύριοι Υπουργοί εάν η Κυβέρνηση θα ανακαλέσει την απόφασή της αυτή, προκειμένου να ανασταλεί η απεργία διαρκείας που έχουν αρχίσει οι διπλωματικοί υπάλληλοι".

Ο Υφυπουργός Οικονομικών ο κ. Δρυς έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, κύριοι συνάδελφοι με τις ισχύουσες διατάξεις δεν υπόκειται σε φόρο εισοδήματος το επίδομα υπηρεσίας που καταβάλλεται στους υπαλλήλους του Ελληνικού Δημοσίου, που απασχολούνται στην αλλοδαπή.

Ειδικότερα προβλέπεται, ότι στους υπηρετούντες υπαλλήλους στο Υπουργείο Εξωτερικών στην αλλοδαπή, ο φόρος εισοδήματος καθώς και οι λοιπές υπέρ τρίτων κρατήσεις, υπολογίζονται και ενεργούνται μόνο επί των αποδοχών της ημεδαπής.

Με τις προτεινόμενες διατάξεις στο φορολογικό νομοσχέδιο προβλέπεται η καθιέρωση αυτοτελούς φορολογίας, με συντελεστή φορολόγησης 15% στο καθαρό ποσό των αποδοχών που λαμβάνουν οι δημόσιοι υπάλληλοι που υπηρετούν στην αλλοδαπή, μεταξύ των οποίων περιλαμβάνονται και οι διπλωματικοί υπάλληλοι, πέρα των αμοιβών που θα ελάμβαναν εάν υπηρετούσαν στο εσωτερικό.

Η ρύθμιση αυτή αποφασίσθηκε από την ανάγκη δημιουργίας ενός σύγχρονου φορολογικού συστήματος, που χαρακτηρίζεται από την αρχή της συμμετοχής όλων των πολιτών στα δημόσια βάρη, με βάση τη φοροδοτική τους ικανότητα και που αντιμετωπίζει τους πολίτες με ίσους όρους φορολογικής και κοινωνικής δικαιοσύνης.

Η Κυβέρνηση αναγνωρίζει το εθνικής σημασίας έργο, που προσφέρουν στη Χώρα μας οι διπλωματικοί υπάλληλοι και είναι υπερήφανη για το έργο αυτό. Ταυτόχρονα, όμως, θεωρούμε, ότι και αυτοί έχουν την υποχρέωση να συμμετέχουν με ένα ελάχιστο ποσοστό στα φορολογικά βάρη.

Η εισφορά μέρους του πιο πάνω εισοδήματος των διπλωματικών υπαλλήλων σε όφελος των δημοσιονομικών αναγκών, δεν είναι δυνατόν να προκαλέσει τη δημιουργία πένητων διπλωματικών υπαλλήλων, όπως αναφέρεται στην επίκαιρη ερώτηση. Για το λόγο αυτό η Κυβέρνηση, παρότι κατανοεί τα επιχειρήματά τους, δεν είναι δυνατόν για λόγους δημοσιονομικούς και φορολογικής δικαιοσύνης να ανακαλέσει την προτεινόμενη φορολογική ρύθμιση.

ΠΡΟΕΔΡΕΥΩΝ (Παναγιώτης Ν.Κρητικός): Ο κ.Ρόκος έχει το λόγο.

ΓΕΩΡΓΙΟΣ ΡΟΚΟΣ: Κύριε Πρόεδρε, εμείς, η πολιτική ηγεσία του Τόπου, είμαστε αρμόδιοι και φυσικά έχουμε την ευθύνη χάραξης της εξωτερικής μας πολιτικής. 'Ομως, εργαλείο μας είναι οι διπλωματικές υπηρεσίες. Αυτοί θα μας πληροφορούν, θα μας συμβουλεύουν και στη συνέχεια θα εκτελούν τις αποφάσεις μας. 'Οσοι από μας λειτουργούν σε επιτροπές του εξωτερικού και συνεργάζονται με τους διπλωμάτες, έχουν άποψη πράγματι για την προσφορά τους.

Αυτοί οι άνθρωποι κύριε Πρόεδρε, είναι οι λιγότερο αμειβόμενοι διπλωμάτες των χωρών της Ευρωπαϊκής 'Ενωσης και όχι μόνο. 'Εχω στα χέρια μου, αλλά και οι κύριοι Υπουργοί πρέπει να το γνωρίζουν, αναλυτικούς συγκριτικούς πίνακες που αποδεικνύουν του λόγου το αληθές. Και δεν ερωτώ, κύριε Πρόεδρε, τους κυρίους Υπουργούς για τη μισθολογική αναβάθμιση των διπλωματών μας, για να είμαστε εξηγημένοι. Θα ήταν εύλογο άλλωστε να το κάνω, γιατί έχουν από το 1988 να αναπροσαρμοσθούν οι μισθολογικές τους καταστάσεις.

Εδώ συζητάμε και ερωτούμε για το κυνήγι εσόδων που μπαίνει όχι στο μισθολόγιό τους,αλλά στα επιδόματά τους. Τους φορολογεί το εισόδημά τους, όταν γνωρίζουμε εξάλλου, ότι το μισθολόγιό τους είναι υποβαθμισμένο. Ο μισθός του πρέσβη με είκοσι εννέα χρόνια υπηρεσίας, με βαθμό πληρεξούσιου Υπουργού πρώτης τάξεως, είναι σήμερα 400.000 δραχμές. Αλλά εδώ επαναλαμβάνω, δεν φορολογούμε το μισθό, αλλά το επίδομά τους, παρόλο που γνωρίζουμε, ότι έχουν ειδικές ανάγκες. Αυτοί είναι υποχρεωμένοι, υπηρετώντας όντως στο εξωτερικό και εκπροσωπώντας τη Χώρα μας, να έχουν και ένα επίπεδο εκπροσώπησης. 'Εχουν, όμως, και τεράστιες υπηρεσιακές ανάγκες -επαφές με ξένους συναδέλφους, δημοσιογράφους, γεύματα εργασίας, παραστάσεις, δώρα-σε συνδυασμό και με τις δικές τους προσωπικές ανάγκες, οι οποίες είναι συνεχείς, διότι οι μετακινήσεις τους από πόστο σε πόστο -τα παιδιά τους που είναι υποχρεωμένα να πηγαίνουν σε ειδικά σχολεία- τους επιβαρύνουν ιδιαίτερα.

Κύριε Πρόεδρε, οι προϋπολογισμοί μιας χώρας δεν επιτρέπεται να είναι προϊόντα αγωνίας και σύγχυσης. 'Εχουν ανάγκη από ορθολογισμό και σωφροσύνη. Γι'αυτό προτείνουμε και επιμένουμε, να αποσυρθεί η φορολόγηση του 15% στα επιδόματα.

ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υφυπουργός έχει το λόγο.

ΓΕΩΡΓΙΟΣ ΔΡΥΣ (Υφυπ.Οικονομικών): Κύριε Πρόεδρε, άκουσα με ιδιαίτερη προσοχή την επιχειρηματολογία του συναδέλφου κ. Ρόκου. 'Ομως, φαίνεται ότι ο συνάδελφος δεν άκουσε αυτά τα οποία ανέφερα.

Κατανοούμε το έργο το οποίο επιτελούν, κύριε Ρόκο, οι διπλωμάτες μας στο εξωτερικό και γνωρίζουμε, ότι το μισθολόγιό τους, όπως και σεις αναφέρατε, δεν είναι από τα καλύτερα στην Ευρώπη. 'Ομως, θέλω να σας διαβεβαιώσω, ότι τα στοιχεία τα οποία αναφέρατε δεν είναι ακριβή. Και για να ενημερώσω τη Βουλή, θέλω να σας δώσω δύο στοιχεία, για να γνωρίζετε το ύψος των αμοιβών των Πρέσβεών μας.

Ο πρέσβης -δεν μιλάω για το μισθό που παίρνει στην Ελλάδα, μιλάω για το επίδομα αλλοδαπής παίρνει από 5.000 δολάρια έως 8.500 δολάρια το μήνα. Δεν καταλαβαίνω, βέβαια, αν εκφράζετε εσείς, κύριε Ρόκο ως Δημοκρατικό Κοινωνικό Κίνημα τα συμφέροντα αυτών "των πένητων διπλωματών".

Για να ξέρετε, κύριοι συνάδελφοι, το επίδομα το οποίο παίρνει ένας πρέσβης στο εξωτερικό, σε δωδεκάμηνη βάση είναι από 14.500.000 δραχμές έως 24.680.000 δραχμές. Πράγματι υπάρχουν αυξημένες ανάγκες, αλλά πρέπει να κατανοήσετε και εσείς ποιες είναι οι δημοσιονομικές δυνατότητες του προϋπολογισμού.

'Εχουμε πει επανειλλημένως, ότι εξετάζουμε θετικά τα αιτήματα που έχουν υποβάλει οι 'Ελληνες διπλωμάτες και μέσα στα πλαίσια των δημοσιονομικών δυνατοτήτων του προϋπολογισμού, θα προσπαθήσουμε να τα επιλύσουμε.

Θα ήθελα ακόμη να ενημερώσω τη Βουλή, ότι οι υπόλοιποι διπλωμάτες που είναι στο εξωτερικό, παίρνουν ποσοστά, τα οποία είναι λιγότερα από αυτά που παίρνουν οι πρέσβεις. Επίσης, δεν είναι αληθές, ότι δεν έχουν γίνει αναπροσαρμογές. 'Εχουν γίνει αναπροσαρμογές για τις χώρες όπου υπάρχει υψηλός πληθωρισμός, με πρόταση κάθε φορά του Υπουργείου Εξωτερικών.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, είχε κρατηθεί η με αριθμό 407/6.12.96 επίκαιρη ερώτηση πρώτου κύκλου του Βουλευτή του Πανελλήνιου Σοσιαλιστικού Κινήματος κ. Ιωάννη Καψή προς τον Υπουργό Εξωτερικών, σχετικά με το μορατόριουμ των πτήσεων ελληνικών μαχητικών αεροσκαφών πάνω από την Κύπρο.

Είχε κρατηθεί εν αναμονή αφίξεως του κυρίου Υπουργού. Δεν υπήρξε πτήση του κυρίου Υπουργού προς τη Βουλή.

Κατά συνέπεια, διαγράφεται η ερώτηση. 

Εξαντλήθηκε ο κατάλογος των επικαίρων ερωτήσεων.

ΠΡΟΕΔΡΕΩΝ (Παναγιώτης Ν. Κρητικός): Κύριοι συνάδελφοι εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Μόνη συζήτηση επί της αρχής, των άρθρων και του συνόλου του σχεδίου νόμου αρμοδιότητας του Υπουργείου Δημόσιας Τάξης, "Ρύθμιση θεμάτων προσφύγων κατά τροποποίηση των διατάξεων του ν.1975/1991 και άλλες διατάξεις".

Το νομοσχέδιο θα συζητηθεί με την κανονική διαδικασία.

Ο κύριος Υπουργός έχει ζητήσει το λόγο.

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): Κύριε Πρόεδρε, θέλω να ανακοινώσω, ότι μετά από τη συζήτηση που έγινε στη Διαρκή Επιτροπή και επειδή διατυπώθηκαν πολλές επιφυλάξεις για το άρθρο 4 και συγκεκριμένα για τις παρ. 1 έως 17, σε σχέση με τα όπλα, αποσύρουμε αυτές τις παραγράφους και παραμένει μόνο εκείνη, που δίνει μία παράταση όσον αφορά τη σφράγιση των κυνηγετικών όπλων.

Επίσης, υπάρχει μία σειρά από διάφορες τροποποιήσεις των άρθρων, που θα παρακαλέσω να διανεμηθούν, ώστε να είναι σε γνώση των συναδέλφων κατά την αυριανή συζήτηση επί των άρθρων.

ΠΡΟΕΔΡΕΥΩΝ (Παναγιώτης Ν. Κρητικός): Λοιπόν, η συζήτηση γίνεται με τις τροποποιήσεις που έκανε ο κύριος Υπουργός επί του σχεδίου νόμου.

Ο κ. Σαατσόγλου έχει το λόγο επί της αρχής του νομοσχεδίου, ως Εισηγητής της Πλειοψηφίας.

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, παρακαλώ να διανεμηθούν οι τροποποιήσεις που έκανε ο κύριος Υπουργός.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός είπε, ότι θα διανεμηθούν εγκαίρως. Πιστεύω ότι το ακούσατε. Νομίζω ότι έχετε οξυτάτην ακοήν. 'Αλλωστε, απέσυρε παραγράφους, παρά εντάσσει τροποποιήσεις ο κύριος Υπουργός.

Ορίστε, κύριε Σαατσόγλου, έχετε το λόγο.

ΑΝΕΣΤΗΣ ΣΑΑΤΣΟΓΛΟΥ: Κύριε Πρόεδρε, κυρίες και κύριοι συνάδελφοι, το θέμα του ασύλου αναδεικνύεται, λόγω των άμεσων και σημαντικών γεωπολιτικών μεταβολών και των κοινωνικοοικονομικών εξελίξεων του σύγχρονου κόσμου, σε σημαντικό θεσμό προστασίας, όσων μέσα στη δίνη αυτών των μεταβολών υφίστανται κάθε είδους διώξεις και αναζητούν την αναγνώρισή τους ως προσφύγων, σύμφωνα με τις διατάξεις του άρθρου 1 της Σύμβασης της Γενεύης και του Πρωτόκολλου της Νέας Υόρκης.

Την 15.6.1990 τα κράτη-μέλη της Ευρωπαϊκής 'Ενωσης υπέγραψαν στο Δουβλίνο σύμβαση περί καθορισμού του κράτους, που είναι αρμόδιο για την εξέταση αίτησης παροχής ασύλου, με στόχο τη δημιουργία ενός ενιαίου πλαισίου γενικών αρχών για θέματα προσφύγων, που θα εφαρμόζεται από όλα τα κράτη-μέλη της Ευρωπαϊκής 'Ενωσης. Με αυτόν τον τρόπο παρέχεται ουσιαστική προστασία στους πρόσφυγες, ενώ παράλληλα περιορίζεται η νόθευση του θεσμού του πολιτικού ασύλου από τα φαινόμενα της οικονομικής μετανάστευσης και της ξενοφοβίας.

Η παραπάνω Σύμβαση του Δουβλίνου υπεγράφη από τα κράτη-μέλη της Ευρωπαϊκής 'Ενωσης, επειδή αναγνώρισαν αυτά την ανάγκη διατήρησης και βελτίωσης της ευνοϊκής μεταχείρισης των προσφύγων, που προέβλεπαν οι επιμέρους νομοθεσίες τους.

Τα άρθρα 24 και 25 του ν.1975/91 δεν ανταποκρίνονται πλέον στις σύγχρονες απαιτήσεις -αναφέρονται σε θέματα αναγνώρισης και περίθαλψης προσφύγων- αφού από τη μέχρι τώρα εφαρμογή τους παρατηρήθηκαν πολλά κενά και ελλείψεις, με αποτέλεσμα να επικριθούμε σαν Χώρα σε διεθνές επίπεδο.

Η Χώρα μας, που πιστεύει στις πανανθρώπινες αξίες και στο σεβασμό των ανθρωπίνων δικαιωμάτων και στην τήρηση των διεθνών συνθηκών, έχοντας σαν δεδομένο και τον ευρωπαϊκό προσανατολισμό της, προχωράει με το υπό ψήφιση σχέδιο νόμου στην τροποποίηση των σχετικών διατάξεων του ν.1975/91, ώστε να εξαλειφθούν οι υπάρχουσες αδυναμίες και να εναρμονιστεί η εθνική μας πολιτική σε θέματα ασύλου προς τη σύμβαση του Δουβλίνου, που κυρώθηκε με το ν.1996/91.

Σε τελική ανάλυση το παρόν σχέδιο νόμου με τις διατάξεις του εκσυγχρονίζει, βελτιώνει και απλοποιεί τη διαδικασία παροχής πολιτικού ασύλου στους πρόσφυγες, η οποία διεξάγεται και υλοποιείται από τα αρμόδια θεσμοθετημένα όργανα της Πολιτείας με αντικειμενική κρίση ως προς τις διακρίσεις της.

Επίσης, με το παρόν σχέδιο νόμου τροποποιούνται και συμπληρώνονται ορισμένες διατάξεις του ν.2168/93, που ρυθμίζει θέματα σχετικά με τα όπλα, τα πυρομαχικά, τις εκρηκτικές ύλες και τα συναφή -αυτό το θέμα απεσύρθη, όπως είπατε, κύριε Υπουργέ- καθώς και ορισμένες διατάξεις της οργανικής νομοθεσίας του Υπουργείου Δημόσιας Τάξης, προκειμένου να συμπληρωθούν κενά και να αρθούν αδυναμίες που παρατηρήθηκαν κατά την εφαρμογή των προαναφερομένων διατάξεων.

Ειδικότερα για τις επιμέρους ρυθμίσεις του παρόντος σχεδίου νόμου, επισημαίνω τα παρακάτω: Με το άρθρο 1 παρέχεται ειδική εξουσιοδότηση στους Υπουργούς Δημόσιας Τάξης, Εξωτερικών, Υγείας - Πρόνοιας και Εργασίας, για έκδοση κανονιστικών πράξεων, με τις οποίες θα ρυθμιστούν τα θέματα που αφορούν τη διαδικασία εξέτασης των αιτήσεων αλλοδαπών που ζητούν άσυλο, τον τρόπο συνεργασίας και ενημέρωσης της ύπατης αρμοστίας του ΟΗΕ, τις προϋποθέσεις έγκρισης εισόδου και παραμονής των προστατευομένων μελών της οικογενείας των, την καθιέρωση ενιαίου εντύπου ταξιδιωτικών εγγράφων για τους πρόσφυγες που μεταβαίνουν σε άλλη χώρα της Ευρωπαϊκής 'Ενωσης, την ίδρυση και λειτουργία οργανωμένων κέντρων προσωρινής διαμονής προσφύγων και την υιοθέτηση συγκεκριμένων μέτρων για την επαγγελματική απασχόληση και για οικονομική και κοινωνική στήριξη των προσφύγων.

Με το άρθρο 2 βελτιώνεται και συμπληρώνεται το άρθρο 25 του ν.1975/91 και προβλέπεται, να εξετάζονται όλα τα αιτήματα αναγνώρισης των αλλοδαπών ως προσφύγων, καταργουμένων των περιορισμών που υπήρχαν μέχρι σήμερα, ένεκα των οποίων πολλά αιτήματα απορρίπτονται για τυπικούς λόγους ως απαράδεκτα. Παράλληλα καθίσταται υποχρεωτική η αναγνώριση της ιδιότητας του πρόσφυγα και η παροχή ασύλου, εφ'όσον ο αλλοδαπός συγκεντρώνει τις προϋποθέσεις που προβλέπουν η Σύμβαση της Γενεύης και το Πρωτόκολλο της Νέας Υόρκης. Επίσης, ρυθμίζεται το θέμα της φιλοξενίας, των αιτουμένων άσυλο, σε κατάλληλους χώρους.

Με το άρθρο 3 παρέχεται για λόγους ουσιαστικούς και λειτουργικούς στον αρχηγό της Ελληνικής Αστυνομίας, η αρμοδιότητα να αποφασίζει για την κράτηση του υπό απέλαση επικίνδυνου ή ύποπτου φυγής αλλοδαπού, μέχρι να καταστεί δυνατή η απομάκρυνσή του από το ελληνικό έδαφος. Το αυτό ισχύει και για τον αλλοδαπό, ο οποίος είναι γονέας ανηλίκου.

Επίσης, με το υπό ψήφιση άρθρο, οι πράξεις επιβολής προστίμου για παράνομη απασχόληση αλλοδαπών ελέγχονται λόγω της φύσεώς τους σαν εκτελεστές διοικητικές πράξεις από τα αρμόδια διοικητικά δικαστήρια και όχι από τα πολιτικά δικαστήρια όπως προβλέπεται σήμερα.

Κύριε Πρόεδρε, εδώ θα ήθελα να τονίσω, ότι η ιδιότητα του πρόσφυγα θα πρέπει να αναγνωριστεί και να αποδοθεί και στους Ελληνοπόντιους αδελφούς μας, τους ερχόμενους από την πρώην Σοβιετική 'Ενωση, με σχετική διάταξη στο παρόν νομοσχέδιο -υπάρχει σχετική τροπολογία εμπρόθεσμη που κατέθεσε ο συνάδελφος Βουλευτής του 'Εβρου κ. Κηπουρός και έχει σχέση μ' αυτό που σας αναφέρω- ώστε να αποκτήσουν και να έχουν αυτοί, οι αδελφοί μας Ελληνοπόντιοι, όλα τα προνόμια που παρέχει το σχέδιο νόμου στους πρόσφυγες ή όποιο άλλο σχετικό νομοσχέδιο περί προσφύγων, πολιτικού ασύλου κ.λπ., έρθει στο μέλλον προς ψήφιση στη Βουλή. Οι όροι "παλινοστούντες", "Ρωσοπόντιοι", που τους προσάπτουμε είναι απαράδεκτοι, κατακριτέοι και απορριπτέοι, δεν τους βοηθούν, τους καταταλαιπωρούν ηθικά, ψυχικά και κοινωνικά, και τους τραυματίζουν και δεν τους προστατεύουν ούτε νομικά, ούτε ηθικά ούτε κοινωνικά στη νέα τους Πατρίδα την Ελλάδα.

Πολλές φορές μάλιστα, τους αφήνουν χωρίς προστασία στην αυθαιρεσία των οργάνων της Πολιτείας.

Κύριε Υπουργέ, στο άρθρο 4, τις παρ.1 έως 17, όπως είπατε, τις έχετε αποσύρει. Υπάρχει διάταξη που λέει, ότι παρατείνεται μέχρι 31/8/97 η προθεσμία υποβολής δικαιολογητικών για τη χορήγηση αδειών κατοχής κυνηγετικών όπλων, λόγω του μεγάλου αριθμού των μη δηλωθέντων μέχρι σήμερα όπλων.

Στη συνέχεια με το άρθρο 5, συγκροτείται στο Υπουργείο Δημόσιας Τάξης Επιστημονικό Συμβούλιο για θέματα εκπαίδευσης του αστυνομικού προσωπικού.

Με την παρ.3 του ιδίου άρθρου, παρέχεται πληρέστερη προστασία στα μέλη της οικογενείας των θυμάτων του καθήκοντος, αστυνομικών και πυροσβεστικών υπαλλήλων. 'Ετσι προσλαμβάνονται στο Υπουργείο Δημόσιας Τάξης ως διοικητικοί υπάλληλοι, όχι μόνο η χήρα, αλλά διαζευκτικά ή το τέκνο ή ο γονέας ή η άγαμη αδελφή ή ο αδελφός του θύματος, που πεθαίνει ή καθίσταται ανίκανος, σε ποσοστό τουλάχιστον 67% κατά την εκτέλεση διατεταγμένης υπηρεσίας ή ένεκα αυτής. Η προστασία αυτή και μόνο για την ή τον σύζυγο ή ένα τέκνο, παρέχεται για λόγους ισότητας και κοινωνικής δικαιοσύνης και στα μέλη της οικογένειας, πολιτών, εφ'όσον επέλθει θάνατος ή αναπηρία τουλάχιστον 67% στα πρόσωπα αυτά, εξ αιτίας της συμμετοχής τους στην καταδίωξη και σύλληψη δραστών αξιοποίνων πράξεων.

Με τις παρ.4 και 5, ρυθμίζονται διάφορα τυπικά ζητήματα αφορώντα τη δημόσια τάξη και ασφάλεια, καθώς και τα ταξίδια των συζύγων, των Αρχηγών της Ελληνικής Αστυνομίας και του Πυροσβεστικού Σώματος.

Τέλος, με την παρ.6, καταργείται το κώλυμα που υπήρχε για τους αστυνομικούς να παντρεύονται αλλοδαπές.

Με το άρθρο 6, καθορίζονται σε νέα βάση τα ποσοστά κατανομής των προβλεπομένων από υφιστάμενες διατάξεις κοινωνικών πόρων στα ασφαλιστικά ταμεία του προσωπικού της Ελληνικής Αστυνομίας, χωρίς να θίγεται το ποσό της τελικής απόδοσης σε κάθε ταμείο.

Ευχαριστώ πολύ.

( Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ(Παναγιώτης Ν.Κρητικός): Πριν δώσω το λόγο στον Εισηγητή της Νέας Δημοκρατίας, έχω την τιμή να ανακοινώσω στο Σώμα, ότι ο Γενικός Γραμματέας της Κοινοβουλευτικής Ομάδας της Νέας Δημοκρατίας κ.Παναγιωτόπουλος, ορίζει ως Κοινοβουλευτικό Εκπρόσωπο για τη συζήτηση του νομοσχεδίου το Βουλευτή Αθηνών κ. Απόστολο Ανδρεουλάκο.

Επίσης, ο Κοινοβουλευτικός Εκπρόσωπος του Κομμουνιστικού Κόμματος Ελλάδας ορίζει Ειδικό Αγορητή στο συζητούμενο νομοσχέδιο τον κ.Λεωνίδα Αυδή.

Ο Πρόεδρος του Δημοκρατικού Κοινωνικού Κινήματος κ. Τσοβόλας ορίζει Ειδικό Αγορητή τον κ.Ιωάννη Καρακώστα.

Ο Εισηγητής της Νέας Δημοκρατίας κ.Καμμένος έχει το λόγο.

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, κυρίες και κύριοι συνάδελφοι, πράγματι οι αλλαγές που έγιναν στο νομοσχέδιο από την Επιτροπή μέχρι την Ολομέλεια, είναι ένα υγιές δείγμα του Κοινοβουλευτισμού. Και σ'αυτό θα πρέπει κατ'αρχήν να συγχαρούμε το Υπουργείο Δημοσίας Τάξεως και τον κύριο Υπουργό, που με ιδιαίτερη προσοχή άκουσε τις παρατηρήσεις μας και οι περισσότερες εξ αυτών, έγιναν αποδεκτές.

Είναι ένα νομοσχέδιο που ίσως υποβαθμίστηκε, βάζοντας κάποιες διατάξεις για τα όπλα και η απόφαση του Υπουργείου να τις αποσύρει τελικώς, είναι ιδιαίτερα θετική για την ουσία αυτού του νομοσχεδίου.

Είναι σημαντικό αυτό το νομοσχέδιο που αναφέρεται στους πρόσφυγες. Θα μου επιτρέψετε να κάνω μια πολύ μικρή ιστορική αναδρομή.

Η Σύμβαση του Δουβλίνου, στις 15/6/90, περί καθορισμού του κράτους, που είναι αρμόδιο για την εξέταση αιτήσεως παροχής ασύλου, υπήρξε μια διεθνής συμφωνία προσαρμοσμένη στις πολιτικοοικονομικές εξελίξεις και στις γεωπολιτικές μεταβολές του σύγχρονου κόσμου και συγκεκριμένα, μετά τις αλλαγές που σημειώθηκαν εξ αιτίας της κατάρρευσης των κομμουνιστικών κρατών και καθεστώτων.

Οι διατάξεις του άρθρου 1 της Σύμβασης της Γενεύης του 1951, προέβλεπαν την αναγνώριση του πολιτικού ασύλου σε πολίτες, οι οποίοι εδιώκοντο στη χώρα τους, λόγω πολιτικών ιδεολογιών, ή θρησκευτικών πεποιθήσεων.

Κατά τη διάρκεια του ψυχρού πολέμου, χιλιάδες πολίτες χωρών πρώην ανατολικών χωρών και όχι μόνο, αναζήτησαν πολιτικό άσυλο στις δυτικές ευρωπαϊκές χώρες και στις ΗΠΑ. Οι χώρες οι οποίες διέπονται από φιλελεύθερα πολιτικά συστήματα, πάντα στα πλαίσια των εργασιών του ΟΗΕ, προέβησαν σε όλες τις απαιτούμενες ενέργειες σε διοικητικό και πολιτικό επίπεδο για την υιοθέτηση συγκεκριμένων μέτρων αναγνώρισης της ιδιότητας του πολιτικού πρόσφυγα, δηλαδή του διωχθέντα για τα πολιτικά του πιστεύω.

(Στο σημείο αυτό την προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ ).

Κατά τη διάρκεια της λεγόμενης "περεστρόϊκα" και με την επαναφορά ενός πολυκομματικού πολιτικού συστήματος, στα κράτη του πρώην ανατολικού μπλοκ, το οποίο βασίζεται στη δημοκρατική αρχή του εκλέγειν και του εκλέγεσθαι, έπαψε τύποις να υφίσταται ο όρος του πολιτικού πρόσφυγα με την άρση των πολιτικών διώξεων από εκείνη την περιοχή. Παράλληλα, δημιουργήθηκε ένα νέο μεταναστευτικό κύμα λόγω οικονομικής ένδοιας από πολίτες ανατολικών χωρών, οι οποίοι προσδοκούσαν καλύτερες οικονομικές συνθήκες διαβίωσης.'Ετσι, παρατηρήθηκε σταδιακά το φαινόμενο νόθευσης του θεσμού του πολιτικού ασύλου από τα φαινόμενα της οικονομικής μεταναστεύσεως και δημιουργήθηκε ένας νέος όρος, αυτός του "οικονομικού πρόσφυγα", αν και η Υπατη Αρμοστεία του ΟΗΕ διαχωρίζει πάρα πολύ καλά μέσα στα ενημερωτικά της φυλλάδια, που ήταν ιδιαίτερα χρήσιμα για τη μελέτη αυτού του σχεδίου νόμου, την έννοια του πρόσφυγα και την έννοια του μετανάστη.

Η Ευρωπαϊκή 'Ενωση αντιλαμβανόμενη τις μεταβολές και τις πολιτικές εξελίξεις, αλλά προπάντων, κατόπιν των πολεμικών αναταραχών στα Βαλκάνια, προχώρησε σε περιχαράκωση των ευρωπαϊκών συνόρων της, με σκοπό να αποτρέψει την εισροή αυτού του μεταναστευτικού ρεύματος, που θα δημιουργούσε πολλά οικονομικά και κοινωνικά προβλήματα στις κοινωνίες της Ενωμένης Ευρώπης.

Στα πλαίσια αυτά, η Ευρωπαϊκή 'Ενωση υποβοήθησε και στήριξε μέσω των επενδύσεων την εγκαθίδρυση ενός φιλελεύθερου οικονομικού συστήματος, με σκοπό, αφενός μεν τη σταθεροποίηση της Δημοκρατίας σ'αυτές τις χώρες, χωρίς κοινωνικές συγκρούσεις, εξεγέρσεις, αφετέρου δε την ανάπτυξη της οικονομίας, η οποία παράλληλα αποτελεί τροχοπέδη στη μετακίνηση πολιτών προς τις δυτικές ευρωπαϊκές χώρες.

Είναι σημαντικό να τονίσουμε σ' αυτό το σημείο, ότι το μεταναστευτικό κύμα που υπήρξε προς την Ελλάδα από τους αδελφούς μας Βορειοηπειρώτες, δεν θα πρέπει να αντιμετωπιστεί με αυτήν την έννοια που αντιμετωπίζονται τα άλλα προβλήματα. Βεβαίως και χρειάζονται ανάπτυξη οι περιοχές τους. Οι Βορειοηπειρώτες δεν είναι ούτε πρόσφυγες, ούτε μετανάστες, είναι αναπόσπαστο κομμάτι του Ελληνισμού, όπως και οι Πόντιοι, όπως και όλοι εκείνοι που προέρχονται από τα ελληνικά υπό κατοχή εδάφη και από τις σκλαβωμένες πατρίδες.

Πιστεύουμε, ότι η πολιτική της Ευρωπαϊκής 'Ενωσης για ανάπτυξη των περιοχών αυτών και για παραμονή αυτών των "προσφύγων" και ιδιαίτερα αυτών που αφορούν εμάς, είναι σημαντική και η Ελλάς θα πρέπει να παίξει πρωταγωνιστικό ρόλο στην οικονομική ανάπτυξη των χωρών αυτών και στη διατήρηση του ελληνικού στοιχείου.

Η γεωπολιτική θέση της Ελλάδος, ως μοναδική Βαλκανική Χώρα της Ευρωπαϊκής 'Ενωσης που συνορεύει με κράτη τα οποία αντιμετωπίζουν σοβαρά οικονομικά και κοινωνικά προβλήματα και σε ορισμένες περιοχές, η πρώην Γιουγκοσλαβία και η Αλβανία, όπου υπάρχουν ακόμα εστίες αναταραχών, πρέπει να ληφθεί υπόψη. Επίσης, θα πρέπει να ληφθεί υπόψη ότι η Ελλάδα συνορεύει εξ ανατολάς με την Τουρκία, η οποία συστηματικά καταπατά τα ανθρώπινα δικαιώματα και κάθε έννοια δικαίου, αλλά πολύ περισσότερο βρίσκεται σε εξέλιξη το σχέδιο γεννοκτονίας των Κούρδων αδελφών μας, όπως παλαιότερα έλαβε χώρα η γεννοκτονία των Αρμενίων, των Ποντίων, αλλά και των Ελλήνων της Κωνσταντινουπόλεως και της Μικράς Ασίας.

Θα πρέπει να μην ξεχνά κανείς σ'αυτή εδώ την Αίθουσα, αλλά και σε όλα τα δυτικά Κοινοβούλια, στα Κοινοβούλια των ελευθέρων χωρών, τις φωτογραφίες, που παρουσίαζε με περηφάνια η τουρκική κυβέρνηση και τα τουρκικά πρακτορεία, των Κούρδων, των οποίων είχαν κόψει τα κεφάλια και τα παρουσίαζαν ως σημείο νίκης απέναντι σε ένα λαό που προσπαθεί να επαναποκτήσει τα ανθρώπινα δικαιώματα του.

Η Ελλάδα, λοιπόν, αποτελεί πόλο έλξης λαθραίας εισόδου υπηκόων γειτονικών χωρών, και όχι μόνο, αφού βρίσκεται στο νοτιότερο τμήμα της Ευρωπαϊκής 'Ενωσης και παράλληλα αντιμετωπίζει το φαινόμενο της οικονομικής μεταναστεύσεως, με αποτέλεσμα να νοθεύεται ο θεσμός του πολιτικού ασύλου. Το φαινόμενο αυτό έχει σοβαρές επιπτώσεις στην οικονομίας μας, με απώλεια εσόδων του Κράτους από φόρους και κοινωνική ασφάλιση.'Εχουμε ιδιαίτερα προβλήματα κοινωνικά από τη γκετοποίηση των μεταναστών, την αύξηση εγκληματικότητας με θύτες και θύματα λαθρομετανάστες, αλλά και 'Ελληνες πολίτες, αύξηση του λαθρεμπορίου ναρκωτικών ουσιών και επέκταση παράνομων κυκλωμάτων εκμετάλλευσης και πορνείας και κατ'επέκταση την ίδια την τρομοκρατία.

Η Ελλάδα, ως ευνομούμενο κράτος, είναι υποχρεωμένη να προστατεύσει τους πολίτες της και όσοι νόμιμα διαμένουν εντός των συνόρων της από άτομα που εισέρχονται παράνομα στο έδαφός της. Παράλληλα, η Χώρα μας έχει ευθύνη να προστατεύσει τα νοτιοανατολικά σύνορα της Ευρωπαϊκής Ενώσεως.

Γι' αυτό είναι σημαντικό να προκαθορίσουμε ποια η έννοια του πρόσφυγα, ποια η έννοια του μετανάστη και ποια η έννοια εκείνου του μετανάστη που για άλλους λόγους έρχεται και όχι γιατί καταπατώνται τα ανθρώπινά του δικαιώματα στις διπλανές από μας χώρες.

Σημαντικές είναι οι παρατηρήσεις που έγιναν προς τα κόμματα και προς το Υπουργείο από την Υπατη Αρμοστεία του ΟΗΕ και νομίζω, ότι ορισμένες εξ αυτών των παρατηρήσεων έγιναν αποδεκτές από το Υπουργείο Δημοσίας Τάξεως.

Το υπό συζήτηση νομοσχέδιο περιέχει αλλαγές σε σχέση με τα προβλεπόμενα του ισχύοντος νόμου περί αλλοδαπών. Συγκεκριμένα προβλέπεται πλέον να εξετάζονται όλα τα αιτήματα αναγνώρισης αλλοδαπών ως προσφύγων, ενώ παράλληλα καταργούνται πολλοί περιορισμοί εξ αιτίας των οποίων πολλά αιτήματα απορρίπτονται για τυπικούς λόγους. Ρυθμίζεται με μελλοντικό προεδρικό διάταγμα η οικογενειακή συνένωση προσφύγων και προβλέπεται η ίδρυση και λειτουργία κέντρων προσωρινής διαμονής για τους αιτούντες άσυλο. Εισάγεται ένα ειδικό καθεστώς προσωρινής προστασίας σε συγκεκριμένες κατηγορίες αλλοδαπών που καταφεύγουν στο ελληνικό έδαφος για λόγους ανωτέρας βίας. Ανέφερα και προηγουμένως ορισμένους εκ των προσφύγων, όπως οι Κούρδοι, οι Αρμένιοι και εκείνοι που θα ακολουθήσουν. Ομιλώ για τους Λαζούς, τους Αλεβίδες, για τους 'Αραβες της Αλεξανδρέττας, που σιγά σιγά αρχίζουν και διώκονται από το στρατιωτικό παρακράτος της Τουρκίας. 

Εισάγεται ταχύρρυθμη διαδικασία εξέτασης αιτήσεων ασύλου, που είναι προδήλως, αβάσιμη όταν ο αιτών προέρχεται από τρίτη ασφαλή χώρα υποδοχής και υποβάλλεται από αλλοδαπό κατά την άφιξή του σε σημείο εισόδου λιμένος ή αερολιμένος.

Παρ' όλα αυτά οι προτάσεις του σχεδίου νόμου έχουν ορισμένες ασάφειες ανθρωπιστικού περιεχομένου. Συγκεκριμένα: Η μόνη κατηγορία ατόμου στο οποίο παρέχεται άσυλο στην Ελλάδα είναι ο αλλοδαπός που αναγνωρίζεται ως πρόσφυγας, εφόσον συντρέχουν οι προϋποθέσεις του άρθρου 1α της Σύμβασης της Γενεύης του 1951, που λέει συγκεκριμένα: "Πρόσφυγας είναι το άτομο που λόγω δικαιολογημένου φόβου δίωξης, για λόγους φύσης, θρησκείας, εθνικότητος, συμμετοχής σε ορισμένη κοινωνική ομάδα, ή λόγω των πολιτικών του πεποιθήσεων βρίσκεται εκτός της χώρας της οποίας έχει την ιθαγένεια και δεν μπορεί, ή εξ αιτίας αυτού του φόβου δεν επιθυμεί, να απολαμβάνει της προστασίας της χώρας αυτής". 

Δεδομένου όμως των πολιτικών μεταβολών, της έξαρσης ζητημάτων, αλλά και της εξέλιξης της τεχνολογίας σε βάρος του φυσικού περιβάλλοντος έχει δημιουργηθεί μία άλλη κατηγορία ατόμων που χρήζουν προστασίας και παροχής ασύλου, μολονότι δεν πληρούν τις προϋποθέσεις του προαναφερθέντος άρθρου της Σύμβασης της Γενεύης. Στην κατηγορία αυτή θα μπορούσαν να συμπεριληφθούν πρόσωπα που διατρέχουν τον κίνδυνο της θανατικής ποινής, ή σωματικής τιμωρίας, που κινδυνεύουν να βρεθούν εκτεθειμένοι σε βασανιστήρια ή σε άλλη μορφή απάνθρωπης ή ταπεινωτικής μεταχείρισης, πρόσωπα που λόγω ένοπλης σύρραξης ή περιβαλλοντολογικής καταστροφής στη χώρα τους χρειάζονται προστασία στη χώρα της καταφυγής τους, ή η προστασία τους επιβάλλεται για ανθρωπιστικούς λόγους. 

Παράλληλα πρέπει να προσφερθούν ορισμένες διαδικαστικές εγγυήσεις και η μεταχείριση να γίνει στα πλαίσια της ανθρωπιστικής συμπεριφοράς, ώστε να καταστεί δυνατή η επιβίωση και να γίνει πραγματικά ανθρώπινη η παραμονή αυτής της κατηγορίας ανθρώπων μέχρι και την εξεύρεση μόνιμης λύσης. 

'Εχουμε και ορισμένα φαινόμενα, λόγω αυτής της υπερπληθώρας μεταναστών, αλλά και προσφύγων που συλλαμβάνονται μέσα στα αστυνομικά τμήματα της Ελλάδος και ιδιαίτερα των Αθηνών. 'Εχουμε δει κρατητήρια, στα οποία θα πρέπει να υπάρχουν τέσσερις άνθρωποι και να κοιμούνται μόνιμα έντεκα ξένοι αλλοδαποί που έχουν συλληφθεί, με αποτέλεσμα περίπου το 30% των αστυνομικών που υπηρετούν σε αστυνομικά τμήματα να έχουν προσβληθεί από ασθένειες τέτοιες, που είτε προέρχονται από το εξωτερικό, είτε, αν θέλετε, αναπτύσσονται λόγω των κακών συνθηκών προσωρινής φυλακίσεως των ανθρώπων αυτών. 

Είναι σημαντική η εργασία που θα πρέπει να γίνει σε συνεργασία με το Υπουργείο Δικαιοσύνης, και το Υπουργείο Δημόσιας Τάξεως, για να βελτιωθούν οι συνθήκες κρατήσεως και για τους κρατουμένους, αλλά και για τους αστυνομικούς, οι οποίοι έχουν λάβει την εντολή γι' αυτό το έργο.

Πιστεύουμε, ως προς τις ρυθμίσεις της παραγράφου α' του άρθρου 7, του ν. 1339/83 ότι είναι φανερό πως με αυτές τις νέες ρυθμίσεις διευρύνεται σημαντικά το πεδίο εφαρμογής του νόμου, τόσο με την προσθήκη σ' αυτές και των καθισταμένων ανικάνων, συνέπεια τραυματισμού σε ποσοστό 67%, όσο και με την υπαγωγή στις ευεργετικές διατάξεις και άλλων μελών της οικογενείας του παθόντος αστυνομικού, ή πυροσβεστικού υπαλλήλου, όπως και του τέκνου και υπό περιστάσεις του γονέως, αδελφού ή αδελφής αυτού.

Παρά ταύτα επαναλαμβάνεται ταυτόσημα και στη νέα ρύθμιση το μειονέκτημα της προϊσχύουσας που απορρέει από τη φράση "κατά την εκτέλεση διατεταγμένης υπηρεσίας ή ένεκα αυτής".

Βέβαια, εδόθησαν από το Υπουργείο Δημοσίας Τάξεως συγκεκριμένες διευκρινίσεις. Θα πρέπει, όμως να πούμε ότι κατά κάποιο τρόπο ο Κανονισμός της Αστυνομίας καλύπτει ένα μέρος αυτής της διατάξεως που πιστεύουμε ότι θα πρέπει να τροποποιηθεί, όπως σας το δώσαμε. Αλλά, εάν μέσα στη Βουλή των Ελλήνων υπάρχει η δήλωση του Υπουργού ότι οποιοσδήποτε αστυνομικός εν ώρα μη υπηρεσίας αλλά της εικοσιτετραώρου υπηρεσίας που βάσει του Κανονισμού εκτελεί, νομίζουμε ότι θα καλύψει και αποφάσεις δικαστηρίων που θα έλθουν αργότερα και ο δικαστής θα αντιληφθεί ποια είναι η θέση του νομοθέτη στο συγκεκριμένο σημείο.

'Εχουμε, όμως, την εντύπωση ότι για τις ρυθμίσεις της ίδιας παραγράφου, πρέπει να παρατηρηθεί ότι κατά τη ρητή διατύπωση αφορούν μόνο πολίτες και συνεπώς, δεν καλύπτουν περιπτώσεις που στρατιωτικοί, δικαστικοί και λοιποί δημόσιοι λειτουργοί ή υπάλληλοι τραυματίζονται θανάσιμα ή καθίστανται ανίκανοι, εξαιτίας της ενεργούς συμμετοχής τους στην καταδίωξη και σύλληψη δραστών εγκληματικών ενεργειών. 

Η άποψη ότι και γι αυτούς θα τύχουν αναλογικής εφαρμογής οι διατάξεις αυτές, είναι νομικά ολισθηρή και διότι οι διατάξεις αυτές πρέπει, κατά την κρατούσα αντίληψη, να ερμηνεύονται στενά, αλλά και διότι μπορούν να προσκρούσουν σε σοβαρές ερμηνευτικές αμφισβητήσεις.

Προς άρση κάθε αμφιβολίας, προτείνεται εν προκειμένω αντί της διατύπωσης "και τα μέλη της οικογενείας των πολιτών", να τεθεί η φράση "και τα μέλη της οικογενείας εκείνων". Εννοείται παντός ατόμου που τραυματίζεται. Δεν ξέρω αν αυτό έχει περιληφθεί στις αλλαγές που έχετε κάνει, αλλά δεν το είδα μέσα στα τρία λεπτά που είχα τη δυνατότητα να δω τις αλλαγές. 

'Εχουμε, επίσης κύριε Υπουργέ, τη θέση για τη θέσπιση διάταξης, με την οποία θα απολαμβάνουν της ίδιας προστασίας τα θέματα τρομοκρατικών ενεργειών, ως ελάχιστο φόρο τιμής σ' αυτούς που είναι ή γίνονται στόχοι τρομοκρατικών επιθέσεων. Η προσθήκη προτείνω να διατυπωθεί ως εξής: "Της αυτής προστασίας απολαμβάνουν και τα μέλη της οικογενείας εκείνων που τραυματίζονται θανάσιμα ή καθίστανται ανίκανοι, σε ποσοστό τουλάχιστον 67%, συνεπεία τρομοκρατικής ενέργειας που στρέφεται σε βάρος αυτών ή μελών της οικογενείας τους, εξαιτίας της ιδιότητός τους ή των επαγγελματικών ασχολιών τους ή της εν γένει δράσεώς τους στο τμήμα διώξεως τρομοκρατίας". Πιστεύουμε μάλιστα ότι πρέπει να έχει αναδρομική ισχύ από την 1.8.1974.

Αυτό το λέμε, κύριε Υπουργέ, κυρίες και κύριοι συνάδελφοι, διότι υπάρχουν αρκετοί πολίτες, οι οποίοι τραυματίστηκαν σε τρομοκρατικές ενέργειες. 'Εχουμε έναν "αστυνομικό" ιδιωτικό, ο οποίος τραυματίστηκε μετά από βομβιστική ενέργεια, τον οποίο απέλυσε η εταιρία στην οποία υπηρετούσε και βρίσκεται αυτή τη στιγμή ανάπηρος, με μία γυναίκα που πρέπει να προσέξει τέσσερα παιδιά και δεν τυγχάνει της προστασίας της Πολιτείας.

'Οσον αφορά τη δήλωσή σας στο άρθρο 5 του σχεδίου για τις ειδικές επιτροπές, για τη μελέτη, επεξεργασία και την υποβολή των προτάσεων επί ειδικότερων θεμάτων του Υπουργείου Δημοσίας Τάξεως από δικαστικούς λειτουργούς, καθηγητές πανεπιστημίων, δικηγόρους εν ενεργεία ή όχι, υπηρεσιακούς παράγοντες του Υπουργείου Δημοσίας Τάξεως ή άλλων υπηρεσιών και πρόσωπα τα οποία διαθέτουν τις κατά την περίπτωση απαιτούμενες γνώσεις και εμπειρία και ότι αυτή η διάταξη αρχίζει από 1.1.96, θα θέλαμε να παρατηρήσουμε τα εξής: Είχαμε φαινόμενα -όχι κατά τη δική σας υπουργία, αλλά προ της δικής σας υπουργίας- σχετικά με κάποια άτομα, τα οποία υπηρετούν σ' αυτές τις υπηρεσίες. Θα σας αναφέρω συγκεκριμένα και ομιλώ για την κα Μπόση, η οποία ήταν η επικεφαλής του επιστημονικού συμβουλίου για την καταπολέμηση της τρομοκρατίας, η οποία το μόνο που έκανε ήταν να συλλέξει τα στοιχεία από την υπηρεσία της, την υπηρεσία την οποία δημιουργήσαμε εδώ, προκειμένου να δίνει συμβουλές προς το Υπουργείο Δημοσίας Τάξεως και τα στοιχεία αυτά να τα εκδώσει αργότερα σε βιβλίο για την τρομοκρατία, χρησιμοποιώντας ακόμη και απόρρητα έγγραφα.

'Ενα άλλο φαινόμενο ήταν ότι πολλοί εξ αυτών που ήταν στα επιστημονικά συμβούλια, ήταν άνθρωποι που κατά το παρελθόν -και εννοώ το δημοκρατικό παρελθόν της μεταπολιτεύσεως- παρακολουθούντο από τις υπηρεσίες, στις οποίες προϊσταντο, για συμμετοχή τους σε τρομοκρατικές ομάδες. 

Αυτά είναι πράγματα που θα πρέπει να τα αντιμετωπίσουμε νομοθετικά. Δεν μπορεί να έχει κάποιος ποινικό μητρώο, δεν μπορεί κάποιος κατά το παρελθόν να έχει κατηγορηθεί για συμμετοχή σε τρομοκρατικές οργανώσεις και να υπάρχουν εν εξελίξει δίκες και εμείς να τον διορίζουμε επιστημονικό σύμβουλο της Κυβέρνησης και της αστυνομίας, σε θέματα τρομοκρατίας.

Εμείς, κύριε Πρόεδρε, λόγω του ότι έγιναν αυτές οι αλλαγές και κάποιες άλλες αλλαγές, που ίσως χρειάζονται, κατ' αρχήν θα ψηφίσουμε το νομοσχέδιο, αλλά θα επιφυλαχθούμε στα άρθρα για κάποιες παρατηρήσεις που πιστεύουμε ότι μπορεί να βοηθήσουν στην τελειοποίηση του νομοσχεδίου αυτού, που είναι ένα σημαντικό νομοσχέδιο, παρότι ως "επικύρωση συμβάσεως" δεν θεωρείται από εκείνα τα νομοσχέδια που απασχολούν ιδιαίτερα τη Βουλή. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο εισηγητής του Κομμουνιστικού Κόμματος Ελλάδος κ. Λεωνίδας Αυδής έχει το λόγο.

ΛΕΩΝIΔΑΣ ΑΥΔΗΣ: Κυρίες και κύριοι συνάδελφοι, ο συνάδελφος κύριος Καμμένος ανάμεσα στα άλλα συνεισέφερε στη συζήτηση ένα στοιχείο που πρέπει να εκτιμηθεί δεόντως.

Είναι αλήθεια ότι το δικαίωμα του ασύλου αναγνωρίστηκε κυρίως με τη σύμβαση της Γενεύης του 1951, η οποία έχει κυρωθεί από την Ελλάδα και στην οποία παραπέμπει για τον καθορισμό της έννοιας του πρόσφυγα το συζητούμενο νομοσχέδιο. 

Η Συνθήκη της Γενεύης, καταρτίστηκε, συνάφθηκε το 1951, δηλαδή στην εποχή του ψυχρού πολέμου. Τότε η κατάσταση που επικρατούσε στον κόσμο, κυρίως στην Ευρώπη, εκυριαρχείτο από την προσπάθεια των χωρών του καπιταλιστικού κόσμου να προσελκύσουν πρόσφυγες από τις χώρες του υπαρκτού σοσιαλισμού. Αυτή ήταν μια κυρίαρχη πολιτική επιλογή και η Συνθήκη της Γενεύης αποδίδει ακριβώς αυτήν την τάση.

Σήμερα μετά την ανατροπή των καθεστώτων των χωρών εκείνων, η τάση που σημειώνεται στην Ευρώπη είναι αντίστροφη. Την πλημμυρίδα του δικαιώματος ασύλου διαδέχθηκε η άμπωτις. Μάλιστα κυρίαρχη είναι η κατεύθυνση στις χώρες της Δυτικής Ευρώπης να περιοριστεί όσο το δυνατόν, όχι μόνον η προσέλευση μεταναστών, αλλά ακόμα και η προσέλευση προσφύγων. Διότι πλέον δεν υπάρχει τρέχον πολιτικό συμφέρον για την υπεράσπιση αξιών, όπως εκείνη του πολιτικού ασύλου. Ξέρετε και ομολογείτε εξάλλου αρκετά σαφώς και στην αιτιολογική έκθεση ότι τείνει να επικρατήσει ένα κλίμα ξενοφοβίας και ρατσισμού.

Τα νομικά κείμενα, όπως η Συνθήκη της Γενεύης, πολύ συχνά ξεπερνούν τους σκοπούς για τους οποίους έχουν συνταχθεί και έχουν θεσπιστεί και δημιουργούν κάποια νομικά κεκτημένα. Η Συνθήκη της Γενεύης με τις διατάξεις για το άσυλο έχει δημιουργήσει ένα κεκτημένο, όχι απλώς νομικό, αλλά και πολιτιστικό. 'Ομως οι ηγετικές δυνάμεις της Ευρωπαϊκής 'Ενωσης προσπαθούν αυτό το κεκτημένο να το ανατρέψουν με τη γενική μεθοδολογία της εναρμόνισης των νομοθεσιών. 

Το άρθρο Κ3 παράγραφος 2 στοιχείο α' της Συνθήκης του Μάαστριχτ προβλέπει, ότι το Συμβούλιο Υπουργών μπορεί να καθορίζει κοινές θέσεις και να προωθεί με την κατάλληλη μορφή και τις ενδεικνυόμενες διαδικασίες καθώς και κάθε συνεργασία που συμβάλλει στην επίτευξη των στόχων της ένωσης.

Με αυτήν τη διάταξη έχει εκδοθεί η κοινή θέση του Συμβουλίου των Υπουργών 12105/95 στις 19.12.95, η οποία δίνει ορισμένες κατευθυντήριες γραμμές και για τις νομοθεσίες των κρατών-μελών. Η διάταξη αυτή έχει μια υστεροβουλία στη γενικότητά της γιατί κινητοποιεί αδιαφανείς διαδικασίες νομοθετικής δράσης. Πρόκειται όχι για δημοκρατικό έλλειμμα, όπως κομψά λέγεται όταν μιλάμε για τη νομοθεσία της Ευρωπαϊκής 'Ενωσης, αλλά για αυταρχικό περίσσευμα.

Η δική μας προσέγγιση στο νομοσχέδιο στηρίζεται σε ορισμένες παραδοχές, τις οποίες θέτω υπόψη σας για να μπορέσετε να κατανοήσετε τις απόψεις και τις θέσεις μας. Για μας, οι ρυθμίσεις που αφορούν το άσυλο συνδέονται με τα ανθρώπινα δικαιώματα και μάλιστα με τα βασικά ανθρώπινα δικαιώματα. Με το δικαίωμα στη ζωή, στη σωματική ακεραιότητα, στην ελευθερία. Δεν μπορούν επομένως να πρυτανεύσουν οικονομικές εκτιμήσεις ή και προστασία άλλων συμφερόντων μικρότερης σημασίας. 

Δεν πρέπει να ξεχνάμε, ότι το άσυλο εμφανίστηκε για πρώτη φορά σε κείμενο διεθνούς απήχησης στη διακήρυξη των δικαιωμάτων του ανθρώπου, στο τέλος του προπερασμένου αιώνα. 

Μια δεύτερη δική μας αφετηρία είναι ότι στη Χώρα μας υπάρχει ένα δημοκρατικό κεκτημένο που αποτυπώνεται στο Σύνταγμα.

Δεν πρέπει να ξεχνάμε ότι το άρθρο 2 παρ.1 του Συντάγματος αναγορεύει σε πρωταρχικό καθήκον του Κράτους την προστασία της ανθρώπινης αξίας, χωρίς βέβαια να διακρίνει μεταξύ ημεδαπών ή αλλοδαπών. Την ίδια γραμμή πλεύσης ακολουθούν και άλλες διατάξεις, οι περισσότερες από τις διατάξεις που αφορούν την προστασία των ατομικών δικαιωμάτων στο Ελληνικό Σύνταγμα και οι οποίες παρέχουν τις εξασφαλίσεις και τις εγγυήσεις που ορίζουν, τόσο για τους ημεδαπούς, όσο και για τους αλλοδαπούς.

Για μας λοιπόν, αυτές οι διατάξεις, οι οποίες όπως είπα είναι ένα κεκτημένο, αποτελούν μια πυξίδα για την καταπολέμηση κάθε είδους ρατσιστικών, κατά βάθος, απόψεων, οι οποίες εκφράζονται όταν μιλάμε για την αναγνώριση δικαιωμάτων σε αλλοδαπούς και μεταξύ αυτών και στους πολιτικούς πρόσφυγες.

Το νομοσχέδιο που συζητείται σε σχέση με τις ισχύουσες διατάξεις του ν.1975, και με εκείνες που αντικαθιστά σημειώνει πράγματι μια πρόοδο. Καθιερώνει κάποιες ανθρωπιστικές αρχές και περιέχει τις βάσεις για τη θέσπιση ορισμένων προοδευτικότερων λύσεων με τη διαδικασία όμως των διαταγμάτων και με μερικές θετικές διατάξεις που περιέχει.

Ο ν.1975/91 πέρα από τα άλλα επιμέρους ελαττώματα περιέχει μια διάταξη την οποία θα μου επιτρέψετε να χαρακτηρίσω νομοθετικό άγος. Πρόκειται για την παρ. 2 του άρθρου 31, η οποία ούτε λίγο ούτε πολύ ορίζει, ότι τα νομικά πρόσωπα του δημόσιου τομέα, αλλά και τα νομικά πρόσωπα του ιδιωτικού τομέα, υποχρεούνται να μην αποδέχονται καμιά αίτηση αλλοδαπού, ο οποίος δεν έχει άδεια παραμονής στην Ελλάδα, εκτός μόνον από τις κλινικές και τα νοσηλευτήρια, για επείγοντα μόνο περιστατικά. Ούτε λίγο ούτε πολύ δηλαδή, αυτή η διάταξη στερεί την προστασία της προσωπικότητας, από τους αλλοδαπούς, οι οποίοι δεν έχουν άδεια παραμονής. Εξαρτά από την άδεια παραμονής την απόλαυση των στοιχειωδών εκείνων δικαιωμάτων, όπως είναι η ζωή, η τιμή, η ασφάλεια, τα οποία κατά τη γνώμη μας -και δεν ξέρω αν έχει κανείς άλλη γνώμη- συνοδεύουν τον άνθρωπο από τη στιγμή της γέννησής του, εκ μόνο του λόγου ότι γεννήθηκε.

Αυτό λοιπόν το νομοθετικό άγος δεν μπορεί να παραμένει στη νομοθεσία. Και δεν μπορεί να έρχεται ένα νομοσχέδιο που τροποποιεί άλλες διατάξεις του ν.1975 και που δεν καταργεί αυτήν τη συγκεκριμένη διάταξη. Αυτό για μας είναι ένα δείγμα γραφής, που δεν μπορούμε να το ξεπεράσουμε. 'Εχουμε καταθέσει και σχετική τροπολογία. Αλλά το επισημαίνω τώρα που συζητούμε την αρχή του νομοσχεδίου, διότι πρόκειται για μια χαρακτηριστική διάταξη που προδίδει μια αντίληψη να μην ασχοληθούμε με επεκτάσεις δικαιωμάτων, αλλά να περιοριστούμε μόνο σε κάποιες προσαρμογές της νομοθεσίας μας προς την ευρωπαϊκή νομοθεσία.

'Ενα δεύτερο στοιχείο που επίσης νομίζω, ότι πρέπει να αναφερθεί είναι το πλήθος των νομοθετικών εξουσιοδοτήσεων που παρέχονται για τη ρύθμιση των θεμάτων, που αποτελούν την ύλη του νομοσχεδίου. Η μέθοδος έχει διδαχθεί από τον ν.1975. Ο κύριος Υπουργός έκανε έναν μετριασμό. Προσέθεσε με τροπολογία μια προθεσμία για την έκδοση των νέων προεδρικών διαταγμάτων ετήσια. 'Ηδη η ετήσια προθεσμία είναι μακρά, αλλά το γεγονός ότι ουσιώδη στοιχεία της ρύθμισης που σχεδιάζεται θα εισαχθούν με διατάγματα, τα οποία θα καταρτιστούν από τους Υπουργούς, χωρίς κοινοβουλευτικό έλεγχο και επομένως χωρίς πολιτικό διάλογο με μόνο έλεγχο νομιμότητας, είναι ένα στοιχείο αοριστίας, ένα στοιχείο γενικολογίας, με το οποίο δεν μπορούμε να συμφωνήσουμε και δεν μπορούμε να το αποδεχθούμε.

Το νομοσχέδιο παραλείπει να καθορίζει έστω και κάποιες βασικές εγγυήσεις της διαδικασίας της έρευνας των αιτήσεων παροχής ασύλου. Προφανώς υπάρχει κατά νου του εισηγουμένου τη ρύθμιση, κάτι ανάλογο με αυτό που ίσχυε. Και βέβαια μια επιτροπή διοικητική, λογικό είναι να μπορεί να αποφαίνεται σε πρώτο βαθμό, αλλά θα ήταν απαραίτητο, κατά τη γνώμη μας, να υπάρχουν -ορισμένες εγγυήσεις στη σύνθεση και ειδικότερα να μετέχει τόσο ένας εκπρόσωπος, στο όργανο αυτό το συλλογικό, το διοικητικό που εξετάζει τις αιτήσεις ασύλου, -ένας εκπρόσωπος της 'Υπατης Αρμοστίας του ΟΗΕ για τους πρόσφυγες, οργάνου που τουλάχιστον έχει μια εξειδίκευση και μια δυνατότητα ανθρωπιστικής προσέγγισης στα θέματα του ασύλου, όσο και ένας εκπρόσωπος της Συντονιστικής Επιτροπής των Δικηγορικών Συλλόγων του Κράτους. Αν δεν είναι δυνατόν να γίνει ανεξάρτητο κάποιο όργανο, μη υποκείμενο σε ιεραρχικό έλεγχο, για την εξέταση των αιτήσεων των προσφύγων, τουλάχιστον να υπάρχει ένας έλεγχος της νομιμότητας από όργανα που βρίσκονται στον κύκλο των προσώπων, που ασχολούνται με την απονομή της δικαιοσύνης.

Ενα θέμα που έπρεπε να ξεκαθαρίζεται από το νομοσχέδιο θα ήταν κάποιες εγγυήσεις ή τουλάχιστον η διακήρυξη, ότι πρέπει η διαδικασία να είναι κατανοητή στον αιτούντα άσυλο. Ξέρετε ότι η αδυναμία κατανόησης της διαδικασίας δεν προέρχεται μόνο από τη γλώσσα, αλλά προέρχεται και από τη διαφορά των κοινωνικών συνθηκών. Ενας Κούρδος από κάποια ορεινή περιοχή του Ιράκ ή της Τουρκίας π.χ. πολύ δύσκολα καταλαβαίνει τους τρόπους λειτουργίας μιας διοικητικής διαδικασίας και επομένως εκτός από τις εγγυήσεις της κατανόησης που είναι η γλώσσα και κάποια υποχρέωση να του εξηγηθεί η διαδικασία, θα έπρεπε- να εξασφαλίζεται και το δικαίωμα παράστασης με δικηγόρο ή διά δικηγόρου.

Επίσης θα έπρεπε να εξασφαλίζεται κάποιο δικαίωμα προσφυγής στα διοικητικά δικαστήρια, γιατί βέβαια για έναν πρόσφυγα, ο οποίος δεν έχει που την κεφαλήν κλείναι, είναι μάλλον άπιαστο όνειρο η προσφυγή στο Συμβούλιο της Επικρατείας ή αίτηση ακυρώσεως στο Συμβούλιο της Επικρατείας και η αίτηση αναστολής της τυχόν απορριπτικής απόφασης για την παροχή ασύλου.

Θα έπρεπε λοιπόν- και αυτό μόνο, με νόμο μπορεί να γίνει και όχι με διάταγμα- να ορίζεται ότι τα αρμόδια κατά τόπον διοικητικό πρωτοδικεία εξετάζουν προσφυγές κατά των απορριπτικών αποφάσεων και ότι κατά τη διάρκεια της προθεσμίας της προσφυγής και μετά την άσκηση της προσφυγής ως την έκδοση της απόφασης αναστέλλεται κάθε δυνατότητα απέλασης του αλλοδαπού.

Ενα θέμα που όφειλε νομίζω να καλύψει το σχέδιο νόμου, είναι το θέμα των προσώπων που κινδυνεύουν από βασανιστήρια. Είναι έκδηλη η προσπάθεια στη νομολογία άλλων χωρών να καλυφθούν οι περιπτώσεις του κινδύνου βασανιστηρίων από τις διατάξεις για την παροχή ασύλου. Καναδικό δικαστήριο έχει κρίνει ότι δικαιούται ασύλου, Αμερικανός υπήκοος, καταδικασμένος σε θάνατο στις ΗΠΑ, επειδή η εκτέλεση επρόκειτο να γίνει σε θάλαμο αερίων, σύμφωνα με το δίκαιο της πολιτείας, στην οποία θα γινόταν, και αυτό αποτελεί βασανισμό.

Επίσης υπάρχει απόφαση κάποιου Ευρωπαϊκού Δικαστηρίου, η οποία πάλι με μια κατασκευή τολμηρή αλλά δίκαιη, υπήγαγε στην έννοια του πρόσφυγα μια γυναίκα φυλής αφρικανικής, η οποία κινδύνευε, αν επαναπατριζόταν, να υποστεί ακρωτηριασμό των γεννητικών οργάνων κατά την πρακτική που επικρατεί σε πολλές φυλές της Αφρικής.

Αυτά, όμως, είναι θέματα που θα έπρεπε να τα δει το νομοσχέδιο. Ιδίως θα έπρεπε αν για κάποιους λόγους φρονεί ο κύριος Υπουργός ότι το δικαίωμα του ασύλου δεν πρέπει να επεκταθεί σε όσους κινδυνεύουν από βασαναστήρια, τουλάχιστον θα μπορούσε να προβλεφθεί ως δυνατότητα η παροχή του καθεστώτος προσωρινής προστασίας, του οποίου προβλέπεται στην παράγραφο 3 του τροποποιούμενου άρθρου 25 για περιπτώσεις εμφυλίων πολέμων και άλλων περιστατικών, που δεν μπορούν να καλυφθούν από τη σύμβαση της Γενεύης.

Το νομοσχέδιο δυστυχώς, παρ'όλο που όπως πιστεύουμε θα έπρεπε να ληφθούν κάποια τολμηρά μέτρα προστασίας του ασύλου και των αγαθών που αυτό συνεπάγεται, περιορίζεται στην προσαρμογή της νομοθεσίας μας προς την Κοινοτική νομοθεσία. Αυτός είναι ένας ελάχιστα φιλόδοξος στόχος. Και μάλιστα θα έλεγα ότι το διατηρητέο αγαθό, το αγαθό το οποίο θα έπρεπε να αναπτυχθεί και να αναδειχθεί με ένα νομοσχέδιο που αφορά το δικαίωμα του ασύλου, είναι το δικό μας το δημοκρατικό κεκτημένο, η επέκταση της προστασίας των συνταγματικών δικαιωμάτων στους αλλοδαπούς που ζητούν καταφύγιο στη Χώρα μας.

Με το χαρακτήρα που έχει το νομοσχέδιο και εν όψει των κινδύνων, τους οποίους προανέφερα, που συνεπάγεται για όλη τη νομοθεσία που αφορά το άσυλο, η εναρμόνιση του δικαίου της Χώρας μας προς το Κοινοτικό δίκαιο και προς το κοινοτικό το δίκαιο το επίσημο, αλλά και το ανεπίσημο, όπως είναι οι υπουργικές αποφάσεις, εμείς δεν μπορούμε, παρ'όλο που θα θέλαμε να ψηφίσουμε υπέρ του νομοσχεδίου. Σας ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, είναι γεγονός ότι η Χώρα μας οφείλει να υποδέχεται διάφορους πολίτες, οι οποίοι κάτω από συγκεκριμένες αντίξοες πολιτικές συνθήκες, έρχονται εδώ προκειμένου να εξασφαλίσουν άσυλο.

Βεβαίως είναι δικαιολογημένη η καχυποψία της πολιτείας όταν θέλει να ερευνά συστηματικά τις περιπτώσεις των πολιτών που ζητούν πολιτικό άσυλο, για το λόγο ότι οι μεγάλοι πληθυσμιακοί όγκοι, συνεπεία των ρευστοτήτων που υπάρχουν στην ευρύτερη περιοχή, μετακινούνται σε αναζήτηση δουλειάς και στη Χώρα μας και σε άλλες ευρωπαϊκές χώρες. Το δεδομένο αυτό της μετακίνησης πληθυσμιακών όγκων για την αναζήτηση εργασίας στη Χώρα μας, έχει δημιουργήσει πράγματι κάποια προβλήματα και έχει οδηγήσει την πολιτεία στο να είναι εξαιρετικά φειδωλή στη χορήγηση του πολιτικού ασύλου. 'Ετσι δεν είναι λίγες οι φορές που χρειάζεται να κινητοποιηθούν άνθρωπιστικές και άλλες οργανώσεις, προκειμένου να πείσουν το Υπουργείο Δημόσιας Τάξης, ότι πρέπει να χορηγήσει πολιτικό άσυλο σε κάποιους ξένους πολίτες, διότι διαφορετικά εάν επιστρέψουν στην πατρίδα τους, εκεί δηλαδή από όπου έφυγαν για να σωθούν, είναι βέβαιο ότι θα αντιμετωπίσουν ακόμη και την ποινή του θανάτου. Κατά συνέπεια οφείλει το κράτος, οφείλει το Υπουργείο Δημόσιας Τάξης με μεγαλύτερη προσοχή και μεγαλύτερη ευαισθησία να αντιμετωπίζει το ζήτημα των πολιτικών προσφύγων, διότι στην Πατρίδα μας έρχονται πάρα πολλοί από αυτούς και ειδικότερα από γειτονικές χώρες.

Περισσεύει να αναφερθώ σε επί μέρους λεπτομέρειες και σε επί μέρους στοιχεία, τα οποία είναι γνωστά στο Υπουργείο Δημόσιας Τάξης και οφείλω να σας πω με κάθε ειλικρίνεια ότι ο σημερινός Υπουργός, ο κ. Ρωμαίος, έχει επιδείξει ευαισθησία όταν του ζητήθηκε να χορηγήσει πολιτικό άσυλο και όταν του υπεδείχθησαν τα στοιχεία εκείνα τα οποία συνηγορούσαν υπέρ της χορηγήσεως του πολιτικού ασύλου.

Αλλά οι μεμονωμένες συμπεριφορές δεν αρκούν, χρειάζεται μία συνολική νομοθετική ρύθμιση, έτσι ώστε οι διαδικασίες για τη χορήγηση του πολιτικού ασύλου να εξασφαλίζουν εκείνα τα εχέγγυα, τα οποία αντιστοιχούν και αναλογούν στο εξαιρετικά ευαίσθητο θέμα των ανθρωπίνων δικαιωμάτων και ατομικών ελευθεριών, γιατί τέτοιο, κυρίες και κύριοι συνάδελφοι, είναι το ζήτημα του πολιτικού ασύλου.

Στη Διαρκή Επιτροπή, διατύπωσα μία παρατήρηση και θέλω να την επαναλάβω. Αρμόδιο Υπουργείο για τη νομοθεσία της χορηγήσεως πολιτικού ασύλου έπρεπε να είναι το Υπουργείο Δικαιοσύνης και όχι το Υπουργείο Δημόσιας Τάξης. Μία δεύτερη συναφής παρατήρηση- επισήμανση είναι η εξής: Δεν είναι και σωστό νομοτεχνικά σε ένα νομοσχέδιο, που αφορά σε ανθρώπινα δικαιώματα και ατομικές ελευθερίες, να προστίθενται και άλλες διατάξεις που αφορούν σε άλλα ζητήματα, όπως αυτά για παράδειγμα που έχουν σχέση με τους υπηρετούντες στα Σώματα Ασφαλείας. Μη μου χρεώσετε ούτε ιδιοτυπία, ούτε σχολαστικισμό, αλλά φοβάμαι ότι καμιά φορά και η σημειολογία των κειμένων προσδιορίζει την ευαισθησία με την οποία προσεγγίζουμε κάποια ζητήματα, όπως αυτό το ζήτημα του πολιτικού ασύλου, άρα ζήτημα ατομικών ελευθεριών και ανθρωπίνων δικαιωμάτων.

Κυρίες και κύριοι συνάδελφοι, είναι ακριβές, ότι το συγκεκριμένο νομοσχέδιο, αποτελεί ένα βήμα προόδου προς τα μπροστά. 'Ομως δεν είναι το νομοθέτημα το οποίο θα θέλαμε. Συγκεκριμένα, έλεγα και στη Διαρκή Επιτροπή, έχω την τιμή να το επαναλαμβάνω και στην Ολομέλεια, ότι για μας έπρεπε η εξέταση των αιτημάτων ασύλου να γίνεται από ανεξάρτητη αρχή, κατάλληλα οργανωμένη, ώστε να διεκπεραιώνεται με ταχύτητα και αποτελεσματικότητα η όλη υπόθεση. Τα καθήκοντά της θα ήταν συγκεκριμένα και θα ήταν λιγότερο ευάλωτη σε αμφισβητήσεις καλοπροαίρετες ή μη για την αντικειμενικότητα των αποφάσεών της.

Το προτείναμε στη Διαρκή Επιτροπή, δεν υιοθετήθηκε η πρότασή μας, την επαναφέρουμε, θα πρέπει αυτή η ανεξάρτητη αρχή να αποτελείται απο εκπροσώπους, βεβαίως της διοικήσεως, αλλά από δικαστικούς, εκπροσώπους οργανώσεων, αλλά και εκπροσώπους άλλων συλλόγων και κοινωνικών φορέων, που αναφέρονται και δρουν για την προστασία των προσφύγων. Κανονιστικά ζητήματα είναι δυνατόν να αντιμετωπισθούν. Θα μπορούσε να προσδοθεί σ' αυτήν την ανεξάρτητη αρχή ένα ιδιότυπο νομικό καθεστώς, έτσι ώστε οι πράξεις αυτής της ανεξάρτητης αρχής, να μπορούν να ελέγχονται και από τα αρμόδια διοικητικά δικαστήρια. Δεν έγινε δεκτή η πρότασή μας και ειλικρινά λυπούμαστε γι' αυτό.

Κύριοι συνάδελφοι, δεν είναι μόνο το ζήτημα να χορηγεί η Πολιτεία πολιτικό άσυλο σε όλους εκείνους που έρχονται και ζητούν καταφύγιο στη Χώρα μας. 

Κύριε Υπουργέ, το μεγάλο ζήτημα είναι ότι και από την ώρα που θα τους δοθεί πολιτικό άσυλο, δεν υπάρχει η κατάλληλη μέριμνα για όλους αυτούς τους ανθρώπους, οι οποίοι προσέφυγαν στη Χώρα μας. Ακούστηκε λίγο πριν, με άλλη εκδοχή βεβαίως, ότι έρχονται ακόμη ξένοι πολίτες, οι οποίοι έχουν βασανιστεί, είναι θύματα βασανιστηρίων και σ' αυτούς τους ανθρώπους δεν παρέχεται η αναγκαία προστασία και δεν εξασφαλίζεται μία στοιχειώδης μέριμνα, αν μη τι άλλο, τουλάχιστον για την αντιμετώπιση των βασανισμών που υπέστησαν και των ζωντανών αποτυπωμάτων στα σώματά τους.

Βεβαίως, υπάρχει η ανεξάρτητη μη κυβερνητική οργάνωση, το ιατρικό κέντρο αποκατάστασης θυμάτων βασανιστηρίων, το οποίο ελάχιστα ενισχύεται από το Ελληνικό Κράτος και έτσι με δεδομένη την απουσία του Κράτους από την ουσιαστική μέριμνα και φροντίδα εκείνων που εμείς χαρακτηρίσαμε ως πολιτικούς πρόσφυγες, να παραμένει σε μεγάλο βαθμό γράμμα κενό η χορήγηση του πολιτικού ασύλου. Επαναλαμβάνω, ότι η χορήγηση του πολιτικού ασύλου δεν είναι μόνο το να μπορείς κάποιον πολίτη να του εξασφαλίζεις την παραμονή του εδώ, αλλά χρειάζεται επιπροσθέτως να φροντίζεις, να μεριμνάς, προκειμένου αυτός ο άνθρωπος να εξασφαλίσει μία αποκατάσταση σε σχέση με όλα εκείνα τα οποία αντιμετώπισε στη χώρα του, από την οποία έφυγε, προκειμένου να γλιτώσει τη ζωή του.

Κύριε Υπουργέ, με αυτές τις επιφυλάξεις εμείς θα ψηφίσουμε το νομοσχέδιο παρά το γεγονός ότι επισημαίνουμε πως δεν αποτελεί τη ρύθμιση εκείνη που θα θέλαμε. Ξέρουμε όμως, κυρίες και κύριοι συνάδελφοι, ότι τα μικρά βήματα είναι δυνατόν κάποια στιγμή να πολλαπλασιαστούν. 'Οπως επίσης, γνωρίζουμε τις αγκυλώσεις και τις αναστολές της συντεταγμένης πολιτείας αναφορικά με τα ζητήματα του πολιτικού ασύλου και γενικότερα της αναγνώρισης και της ουσιαστικής προστασίας των ανθρωπίνων δικαιωμάτων και των ατομικών ελευθεριών που κατά τη γνώμη μας, δεν υπόκεινται ούτε σε συμψηφισμούς ούτε σε γεωγραφικές μερικεύσεις.

Σε ό,τι αφορά τα άρθρα, θα έχουμε τη δυνατότητα, κύριε Υπουργέ, να δούμε σε τι βαθμό αποδέχεσθε προτάσεις ή και τροπολογίες, οι οποίες, εξασφαλίζουν τη σύμφωνη γνώμη της ύπατης αρμοστείας των Ηνωμένων Εθνών για τους πρόσφυγες. Για παράδειγμα, κυρίες και κύριοι συνάδελφοι, υπάρχει το ζήτημα της ταχύτητας αναγνώρισης της ιδιότητας του πολιτικού ασύλου και της χορήγησης του πολιτικού ασύλου, όπως υπάρχει και το ζήτημα που έχει σχέση με τις εξαιρετικές εκείνες περιπτώσεις όπου θα πρέπει ο Υπουργός Δημόσιας Τάξης, για ανθρωπιστικούς λόγους, να εγκρίνει την προσωρινή διαμονή αλλοδαπού του οποίου έχει απορριφθεί η αίτηση για την αναγνώρισή του ως πρόσφυγα ή και για άλλα πρόσωπα που χρήζουν προστασίας μέχρις ότου καταστεί δυνατή η αναχώρησή τους από τη Χώρα.

Με αυτές τις επιφυλάξεις, κυρίες και κύριοι συνάδελφοι, θα ψηφίσουμε το νομοσχέδιο και βεβαίως, κύριε Υπουργέ, θα αρνηθούμε τροπολογίες -αν θέλετε, συνεπείς προς όλα εκείνα που σας είπαμε- που είναι ξένες προς το συζητούμενο νομοσχέδιο.

Κυρίες και κύριοι συνάδελφοι, τελειώνοντας με το συγκεκριμένο ζήτημα θα ήθελα να πω το εξής: Λίγο πριν διανεμήθηκε τροπολογία-προσθήκη στο σχέδιο νόμου για τη ρύθμιση θεμάτων προσφύγων κατά τροποποίηση των διατάξεων του ν. 1975/91 και άλλες διατάξεις, όπως είναι ο τίτλος του, τροπολογία που υπογράφεται από τον Υπουργό Οικονομικών, τον κ. Γιάννο Παπαντωνίου και τον Υπουργό Δημόσιας Τάξης, τον κ. Γεώργιο Ρωμαίο και αφορά -ακούστε- στην παράταση εκτέλεσης του προϋπολογισμού.

Κυρίες και κύριοι συνάδελφοι, οι παλαιότεροι των συναδέλφων στην Αίθουσα, πάρα πολλές φορές θα είχαν ακούσει την έκκληση πολλών να σταματήσουν οι τροπολογίες που έρχονται να ρυθμίσουν αντικείμενο ξένον προς το συζητούμενο, κάθε φορά, νομοσχέδιο.

Και βεβαίως επιφυλάσσομαι να κρίνω την τροπολογία, προκειμένου να την καταψηφίσω, κύριε Υπουργέ. Δεν έπρεπε καν να τη δεχτείτε και να τη συνυπογράψετε, όταν ο κύριος Υπουργός των Οικονομικών, λίγες ημέρες πριν από την έναρξη συζήτησης του Κρατικού Προϋπολογισμού, μας φέρνει τροπολογία με την οποία ζητά να του δοθεί η δυνατότητα να παρατείνει την εκτέλεση του προϋπολογισμού τόσο για την πληρωμή κάποιων εξόδων, όσο και για την είσπραξη κάποιων εσόδων.

Με τις σκέψεις αυτές, κύριοι συνάδελφοι, σας ευχαριστώ για την προσοχή σας.

ΠΡΟΕΔΡΕΥΩΝ (Λουκάς Αποστολίδης): Ευχαριστούμε τον κύριο συνάδελφο.

Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κυρίες και κύριοι συνάδελφοι, θέλω πρώτα πρώτα να εξάρω τη συμβολή του Υπουργού Δημόσιας Τάξης ο οποίος έδειξε θάρρος να υιοθετήσει αρκετές τροποποιήσεις που διατυπώθηκαν στη Διαρκή Επιτροπή της Βουλής. Και αυτό σημαίνει πως η Βουλή και όχι η Κυβέρνηση, θα πρέπει να διαμορφώνει το δίκαιο. Η Βουλή θα πρέπει να είναι το γαλβανιστήρι των νομοθετημάτων και να μη συμβαίνει αυτό που συνέβη με το προηγούμενο νομοσχέδιο για το μισθολόγιο των Ενόπλων Δυνάμεων και των Σωμάτων Ασφαλείας, όπου εκεί ο κύριος Υπουργός των Οικονομικών έδειξε αναλγησία και δε μας επέφερε καμία τροποποίηση σχεδόν, απ' ότι διατυπώθηκε από σύμπασα την Αντιπολίτευση.

Θα πρέπει επιτέλους να έχουμε το θάρρος κάποτε να υπακούομε σε κανόνες του κοινοβουλευτισμού και όχι να ψηφίζουμε νομοσχέδια όπως τα φέρνει μια Κυβέρνηση στη Βουλή. Και με αυτήν την παρατήρηση θα εισέλθω στο θέμα μου.

Κυρίες και κύριοι συνάδελφοι, το υπό συζήτηση νομοσχέδιο, σύμφωνα με την εισηγητική έκθεση, έρχεται, με την τροποποίηση των άρθρων 24 και 25 του ν. 1975/91, να αναπληρώσει ορισμένες ελλείψεις και κενά που παρατηρήθηκαν από την εφαρμογή των διατάξεων αυτών. Και παράλληλα το νομικό καθεστώς που διέπει τους πρόσφυγες να εναρμονισθεί με τη Σύμβαση του Δουβλίνου που κυρώθηκε με τον ν. 1996/91.

Μπροστά, λοιπόν, στην επιχειρούμενη τροποποίηση των διατάξεων του ν. 1975/91 "Περί αλλοδαπών", έχουμε να εκθέσουμε τις ακόλουθες σκέψεις μας.

'Οπως είναι γνωστό, το καθεστώς των προσφύγων ρυρθμίζεται από το άρθρο 35 της Σύμβασης της Γενεύης του 1951 και το Πρωτόκολλο της Νέας Υόρκης. Η Σύμβασης βέβαια αυτή δεν προβλέπει ειδικά τις διαδικασίες, βάσει των οποίων θα καθορίζεται το καθεστώς του πρόσφυγα, αλλά αφήνει τη ρύθμιση στα συμβαλλόμενα κράτη, εν' όψει των συνταγματικών και διοικητικών ιδιαιτεροτήτων τους.

Το Σύνταγμά μας στο άρθρο 2, παρ. 1 καθιερώνει τη θεμελιώδη αρχή ότι: Ο σεβασμός και η προστασία της αξίας του ανθρώπου αποτελούν την πρωταρχική υποχρέωση της πολιτείας.

Επομένως, κατά το διεθνές και εσωτερικό δίκαιο, ο πρόσφυγας είναι πρόσωπο σεβαστό που πρέπει να τυχαίνει της αμέριστης προστασίας της πολιτείας. 'Αρα, κάθε νόμος της ελληνικής πολιτείας σχετικά με τους πρόσφυγες θα πρέπει να εδράζεται πάνω σ' αυτούς τους δικαιικούς κανόνες.

Βέβαια, μπορεί, σήμερα η Χώρα μας να είναι ανοιχτή στα σύνορά της και πολλοί κίνδυνοι να είναι ορατοί. Αυτό, όμως, δεν σημαίνει, ότι θα πρέπει να περιχαρακωθούμε σ' ένα νομικό πλαίσιο που να μας χαρακτηρίζει ως Χώρα που παραβιάζει τα ανθρώπινα δικαιώματα όπως αυτά αναγνωρίζονται διεθνώς.

Για την εμβάθυνση στο ουσιαστικό περιεχόμενο του νομοσχεδίου, θα πρέπει να επισημάνω τις ακόλουθες βασικές έννοιες, όπως είναι ο πρόσφυγας και το άσυλο.

Την έννοια του πρόσφυγα μας τη δίνει το άρθρο 1Α της Διεθνούς Σύμβασης της Γενεύης του έτους 1951. Αυτός, όμως, είναι ο DE JURE πρόσφυγας. Εκτός, όμως, από τον DE JURE πρόσφυγα, θα πρέπει να γνωρίζουμε ότι μπορεί να έχουμε και τον DE FACTO πρόσφυγα, που είναι εκείνος που έχει ανάγκη για διεθνή προστασία και παροχή ασύλου.

Στην κατηγορία αυτή ανήκουν τα πρόσωπα, όπως αυτά που δεν μπορούν να απολαύσουν την προστασία της Χώρας καταγωγής τους, γιατί το κράτος είναι απρόθυμο ή ανήμπορο να παράσχει την προστασία αυτή. Και διατρέχουν τον κίνδυνο θανατικής ποινής ή σωματικής τιμωρίας ή τον κίνδυνο να εκτεθούν σε βασανιστήρια ή σε άλλες μορφής απάνθρωπη ή ταπεινωτική μεταχείριση ή η προστασία τους επιβάλλεται από άλλους ανθρωπιστικούς λόγους.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ).

'Ενα νομοσχέδιο, λοιπόν, τέτοιας σημασίας και σπουδαιότητας θα πρέπει να εξασφαλίζει όλες τις εγγυήσεις που παρέχει τόσο το Διεθνές Δίκαιο, όσο και το ελληνικό εσωτερικό δίκαιο.

Το συζητούμενο νομοσχέδιο, μολονότι προσπαθεί να δώσει νέα πνοή στη ρύθμιση των ζητημάτων που αφορούν τους πρόσφυγες, δεν καταφέρνει να απαλλαγεί από τις εγγενείς αδυναμίες του. Γιατί η αναγνώριση και η προστασία των προσφύγων επαφίεται στην διακριτική ευχέρεια της Εκτελεστικής Εξουσίας, η οποία, ουχί σπανίως, έχει την τάση και τη συνήθεια να αυθαιρετεί σε βάρος της πιο σημαντικής αξίας που λέγεται άνθρωπος.

Είναι πασιφανές ότι η Εκτελεστική Εξουσία με την υλική της παντοδυναμία, εάν δεν έχει δεσμευτικούς κανόνες στη λειτουργία της που της επιβάλλει η νομοθετική λειτουργία, τότε μπορεί αυτή, δηλαδή, η Εκτελεστική Εξουσία, να ρυθμίζει τις περιπτώσεις κατά το δοκούν, όπως αυτό συμβαίνει όταν ο νομοθέτης εξουσιοδοτεί την ενεργό διοίκηση να ρυθμίζει πολλά βασικά ζητήματα με προεδρικά διατάγματα και υπουργικές αποφάσεις.

Τουτ' αυτό συμβαίνει και στο παρόν νομοσχέδιο που πολλά ζητήματα τα οποία αφορούν τους πρόσφυγες ρυθμίζονται με τη διαδικασία των προεδρικών διαταγμάτων και των υπουργικών αποφάσεων, χωρίς να υπάρχουν ασφαλιστικές δικλείδες από μια πιο ανεξάρτητη και συνταγματικά κατοχυρωμένη αρχή, που αυτή ασφαλώς, είναι η δικαστική λειτουργία.

Θα είναι ίσως χρήσιμο να εξετασθεί εάν η παροχή εξουσιοδότησης από τον κοινό νομοθέτη στη διοίκηση να εκδίδει, διοικητικές πράξεις, προεδρικά διατάγματα και υπουργικές αποφάσεις -το περιεχόμενο των οποίων θα πρέπει να ρυθμίζεται απ'ευθείας από το νόμο- είναι συνταγματικά συμβατή.

'Ετσι, για παράδειγμα, το άρθρο 1 παράγραφος 4 περίπτωση α' του νομοσχεδίου, κύριε Υπουργέ, ορίζει ρητά "Οι προϋποθέσεις και η διαδικασία παροχής αδείας εργασίας ή άλλης βοήθειας για επαγγελματική αποκατάσταση των αναγνωρισμένων ως προσφύγων από τις αρχές της Χώρας μας, ρυθμίζονται με προεδρικό διάταγμα". 'Ομως, τέτοιες ρυθμίσεις είναι αντίθετες με το αληθές νόημα του Συντάγματος, ήτοι προσκρούει στο άρθρο 22 παράγραφος 1 που αναφέρεται στο ατομικό δικαίωμα εργασίας των αλλοδαπών.

Δεν μπορείτε να το ρυθμίζετε εσείς αυτό το δικαίωμα με προεδρικά διατάγματα ή με υπουργικές αποφάσεις. 

'Ολα τα μέτρα που παίρνονται και αφορούν το πρόσωπο του πρόσφυγα, θα πρέπει να τελούν κάτω από τον έλεγχο της δικαστικής λειτουργίας, ώστε αυτά τα μέτρα να είναι συμβατά με το δικαιϊκό σύστημα, διεθνές και εσωτερικό που διέπει τους πρόσφυγες.

Το άσυλο, αποτελεί το καταφύγιο των ανθρώπων που διώκονται ή που υποχρεώνονται από πιεστικές καταστάσεις να εγκαταλείπουν τον τόπο διαμονής τους και να καταφεύγουν σε άλλη χώρα.

Γι'αυτό σε κάθε αιτούντα άσυλο, θα πρέπει να παρέχεται η δυνατότητα δίκαιης και πλήρους ακρόασης από τις κεντρικές αρχές. Επίσης θα πρέπει να καθορίζεται ρητά στο νόμο, η διαδικασία με την οποία μια "χώρα καταγωγής" ή μια "τρίτη χώρα υποδοχής" ορίζεται ως ασφαλής, καθώς και το κρατικό όργανο που προβαίνει σε αυτόν τον καθορισμό.

Θα πρέπει για οποιεσδήποτε αποφάσεις που σχετίζονται με τους αλλοδαπούς, την τελευταία λέξη να έχει η Δικαστική Εξουσία που παρέχει ασφαλώς εχέγγυα προστασίας των δικαιωμάτων του ανθρώπου και του πολίτη. Γι'αυτό η διάταξη του άρθρου 3 του νομοσχεδίου που προβλέπει -και διαβάζω όπως ακριβώς έχει στο κείμενο- "Με απόφαση του Αρχηγού της Ελληνικής Αστυνομίας να διατάσσεται η κράτηση του υπό απέλαση, όταν κρίνεται ύποπτος φυγής ή είναι επικίνδυνος για τη δημόσια τάξη", πρέπει να αντικατασταθεί, ώστε η απόφαση να ανήκει σε άλλο όργανο που παρέχει μεγαλύτερα εχέγγεια προστασίας του υπό απέλαση. Μολονότι το μέτρο είναι διοικητικό, δεν παύει να είναι επαχθές για τον κρινόμενο. Και δεν μπορεί να το κρίνει ένα όργανο της διοίκησης και θα ακούσατε για ποιο λόγο δεν μπορεί να το κρίνει.

Η έννοια του πότε είναι επικίνδυνος για τη δημόσια τάξη, είναι αρκετά ρευστή και ένα όργανο διοίκησης, όπως είναι ο Αρχηγός της Αστυνομίας, εύκολα μπορεί να έχει διαφορετική εκτίμηση της επικινδυνότητας. Οπότε η απόφασή του θα λειτουργήσει σε βάρος του κρινομένου. Γι'αυτό βρείτε ένα άλλο όργανο δικαιοδοτικό, να κρίνει πότε υπάρχει κίνδυνος για τη δημόσια τάξη και ασφάλεια ή είναι επικίνδυνος στη δημόσια τάξη και ασφάλεια ο υπό απέλαση.

Το συζητούμενο, βέβαια, νομοσχέδιο δεν ασχολείται με το μεγάλο πρόβλημα των οικονομικών λεγομένων προσφύγων. Η Ελλάδα σήμερα έχει κατακλυστεί όπως γνωρίζετε όλοι σας, από τέτοιους πρόσφυγες οι οποίοι ζουν κάτω από άθλιες συνθήκες με μάλλον εχθρική αντιμετώπιση από την Ελληνική Πολιτεία, μολονότι ακόμη δεν έχει διευκρινιστεί ότι μπορεί να είναι αυτοί οι οικονομικοί πρόσφυγες και ωφέλιμοι για την εθνική μας οικονομία αφού ένα μέρος γηγενών Ελλήνων κάνουν επιλογή εργασίας, ήτοι οι πρόσφυγες της κατηγορίας αυτής προσφέρουν εργατικά χέρια εκεί που κανένας 'Ελληνας δεν θα καταδεχόταν να εργαστεί.

Η Ελληνική, λοιπόν, Πολιτεία θα πρέπει να επέμβει και να θεσμοθετήσει και τις περιπτώσεις αυτής της κατηγορίας προσφύγων, των οικονομικών προσφύγων ή των λαθρομεταναστών, όπως λέγονται. Η έλλειψη στοιχείων, που νομιμοποιούν την εδώ διαβίωσή τους, όπως έλλειψη αδειών παραμονής, στοιχείων ταυτότητας κ.λπ., έχει δυσμενείς επιπτώσεις, κοινωνικές κύρια, συνεπεία της ενδημούσας εγκληματικότητας.

Πάντως, κύριοι συνάδελφοι, το νομοσχέδιο μολονότι επιδιώκει να συμβάλει στην ανάγκη εξανθρωπισμού του δικαίου των προσφύγων, παρουσιάζει ορισμένες ατέλειες και αποκλίσεις από το βασικό πλαίσιο που θεμελιώνει το σεβασμό στην αξία που λέγεται άνθρωπος. Είναι καιρός, κύριε Υπουργέ της Δημόσιας Τάξης, με την ευαισθησία που σας διακρίνει, να δεχθείτε αυτές τις δικές μας προτάσεις και να επιφέρετε -υπάρχει καιρός ακόμα- τις δέουσες τροποποιήσεις μέσα στο νομοσχέδιο, ώστε να κατοχυρωθούν πλήρως αυτοί οι άνθρωποι και να τους αποδοθεί αυτό που ζητούν πράγματι, την παρέμβαση της πολιτείας.

'Οσον αφορά τις τροποποιήσεις που εισάγει το άρθρο 5 του νομοσχεδίου, θέλω να επισημάνω ότι στην παρ. 4 εδάφιο δ' μετά τη φράση "ένεκα αυτής" να προστεθεί "ή οποιοσδήποτε πολίτης χάνει τη ζωή του ή μένει ανίκανος σε ποσοστό 67% συνεπεία κρατικής βίας". Θα είναι πράγματι μία πιο δημοκρατική διάταξη αυτή. 'Οχι μόνο να προστατεύονται -και ορθώς γίνεται-οι συγγενείς των θυμάτων που πέφτουν πάνω στην ώρα του καθήκοντος, αλλά και οι πολίτες που σκοτώνονται σ'αυτές τις εκδηλώσεις από επεμβάσεις του Κράτους, δηλαδή της αστυνομικής βίας, θα πρέπει και αυτών οι οικογένειες να έχουν αυτά τα πλεονεκτήματα που προβλέπει το άρθρο 5, παρ. 4 του νομοσχεδίου.

Για τις άλλες τροποποιήσεις που εισάγει το νομοσχέδιο, συμφωνούμε και τις ψηφίζουμε. Βέβαια κατ'αρχήν ψηφίζουμε και το παρόν νομοσχέδιο, επιφυλασσόμενοι να διατυπώσουμε τις αντιρρήσεις μας στην κατ'άρθρο συζήτηση.

Σας ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Ο κ.Κηπουρός έχει το λόγο.

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, μπορεί το συζητούμενο νομοσχέδιο να καλύπτει ένα νομοθετικό κενό ως προς τη Σύμβαση του Δουβλίνου, σχετικά με την παροχή προστασίας στους πρόσφυγες και απλούστευση των διαδικασιών για χορήγηση ασύλου, με βάση και τις βελτιώμενες προτάσεις που μου έκανε την τιμή να μου αποστείλει η ύπατη αρμοστία του Ο.Η.Ε. και η αντιπροσωπεία της στην Ελλάδα, όμως, ταυτόχρονα αποκαλύπτει ένα μεγάλο ελληνικό μορφωτικό, πολιτικό και ηθικό κενό.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).

Ο όρος πρόσφυγας σε όλες του τις εκδοχές και ερμηνείες από την ιστορική -δηλαδή ο εκδιωχθείς από την ιστορική του εστία- έως τη δημοκρατική, δηλαδή ο εξόριστος, μας είναι πολύ οικείος, συνώνυμος προς το εθνικό μας γίγνεσθαι. Μας ασκεί -ως λαό- μία μεγάλη έλξη. Είναι μια συνείδηση να μη χρειαστεί να γίνουμε για άλλη μια φορά πρόσφυγες. Είναι η ίδια η ιστορία μας, οι εθνικοί αγώνες και οι παραδόσεις που μας πήγαν πολλά χιλιόμετρα μπροστά από συμβάσεις τύπου Γενεύης ή Πρωτόκολλα Νέας Υόρκης που για πολλά κράτη, όπως γνωρίζουμε, παραμένουν papers. Ως προς την αλληλεγγύη δηλαδή είμαστε μπροστά. Ως προς τον ανθρωπισμό είμαστε μπροστά, ως προς το διεθνισμό είμαστε μπροστά. Αυτά είναι χαρακτηριστικά του ιστορικού μας λαού.

Η ανατολικομεσογειακή προσφυγική και πολιτισμική μας ταυτότητα συνιστούσε σοβαρή υποδομή για να ανταποκριθούμε ως λαός, αλλά και ως ελληνική πολιτική απέναντι ακόμη και στο πιο αυστηρό δίκαιο το οποίο είναι το δίκαιο των λαών, η οικουμενική διακήρυξη για τα δικαιώματα και την απελευθέρωση των λαών. Είναι το πιο αυστηρό δίκαιο στον πλανήτη. Ελάχιστες ευρωπαϊκές χώρες θα άντεχαν.

'Ομως, τα δικαιώματα αυτά τα παραβιάζει συστηματικά το λειτουργούν πότε ως σφαγείο και πότε ως προσφυγοποιείο τουρκικό εργοστάσιο. Είναι δηλαδή διαφορετικά να μιλάς για πρόσφυγες στη Βόρεια Ευρώπη και διαφορετικά στην Ανατολική Μεσόγειο. Εδώ σε εμάς το γειτονικό προσφυγοποιείο, αφού χρησιμοποιήσει τους Κούρδους πρόσφυγες σαν πειραματόζωα εντοπισμού ναρκοπεδίων, στη συνέχεια τους τυχόν διασωθέντες και επιζώντες τους ενσωματώνει στο περί εκπαίδευσης τρομοκρατών κατηγορητήριό του εις βάρος της Ελλάδας και η Ελλάδα σύρεται να απολογείται.

Διακινεί μεγάλες ομάδες οικονομικών προσφύγων Πακιστανούς, Ιρακινούς, πλην Τούρκων. Ολόκληρη η ανατολική μεθόριος γνωρίζει αυτού του τύπου τις ήπιες εισβολές που θα ενταθούν μετά την εναρμόνιση -ορθώς γίνεται- της ελληνικής νομοθεσίας προς τα ευρωπαϊκά δεδομένα. Αυτού, όμως, τους πρόσφυγες τους χρησιμοποιεί ως μηχανισμό αποσταθεροποίησης και ως μηχανισμό ψυχολογικής βίας, για παρενόχληση των ίδιων των Ενόπλων Δυνάμεων, αλλά και σαν προπέτασμα καπνού για διευκόλυνση του ναρκοεμπορίου που ασκεί, αυτού του υπ' αριθμ. 1 άδηλου τουρκικού οικονομικού πόρου.

Και ταυτόχρονα η Ελλάδα είναι περίπου έτοιμη να προχωρήσει και να συνδιαλεχθεί για τον περιορισμό της αποκαλούμενης λαθρομετανάστευσης, με την Τουρκία, δηλαδή νομιμοποιώντας έστω και διά μέσου του δημοκρατικού διαλόγου τη γειτονική χώρα. Είναι γνωστή η διαδικασία νομιμοποίησης με τις νόσους των ζώων. Μας μόλυνε, κατέστρεψε την κτηνοτροφία, παρέσυρε την Ελλάδα σε κτηνοτροφικό Νταβός και στο τέλος η Ελλάδα εισηγήθηκε να χρηματοδοτηθεί για να εμβολιασθεί το ζωικό κεφάλαιο της Ανατολικής Θράκης. Πολιτική υψηλών προδιαγραφών.

'Ολα αυτά αλλά και άλλα όπως π.χ. οι ενοικιαζόμενοι πληρωμένοι δολοφόνοι Κιραλίκ Κατιλέρ -έχει ομοιοκαταληξία με το Τσιλέρ- και οι ήπιες εισβολές, ένα θέμα με το οποίο πρόκειται να ασχοληθεί μετά από πρότασή μου η Επιτροπή Εξωτερικών και 'Αμυνας της Βουλής, τελικά συνιστούν τα δομικά χαρακτηριστικά του τουρκικού επεκτατισμού που και αν ακόμη δεν υπήρχαν θα έπρεπε να τα ανακαλύψει για να συντηρηθεί τόσο οικονομικά όσο και πολιτικά, ιδιαίτερα στη σημερινή περίοδο των έντονων και μόνιμων πλέον αποδιαρθρώσεών του ως κρατικού σχηματισμού εξ αιτίας της κουρδικής παλιγγενεσίας.

Με κινητήριο πολιτική και ηθική δύναμη επιβολής κυρώσεων εις βάρος της Τουρκίας και συγκατάθεση ολόκληρης της ευρωπαϊκής κοινής γνώμης, η Ελλάδα μπορούσε -μπορεί ακόμη- ν' απευθύνει προς την Ευρωπαϊκή 'Ενωση ένα ιστορικό ερώτημα: Θέλετε ή δε θέλετε τα ανατολικά μας σύνορα ως αντιναρκωτικό και αντιδουλεμπορικό ανάχωμα; Αυτό οφείλει να το προετοιμάσει ειδικότερα σήμερα, λόγω των συνεχών αποκαλύψεων περί ναρκοεμπορίου και ναρκομάρκων, αλλά ταυτόχρονα, επειδή έχουν καταρρεύσει οι ψευδαισθήσεις για τα αντιρατσιστικά και ανθρωπιστικά αντανακλαστικά των βορειοευρωπαϊκών κρατών με τις ιστορικές τους ενοχές σε ρόλο απομειωτή.

Το ζήτημα της διακίνησης οικονομικών προσφύγων στην Ελληνοαλβανική μεθόριο,αλλά και σε άλλες μεθορίους της Χώρας μας, είναι θέμα άλλων διαστάσεων. Αν, όμως, όλα αυτά τα πράγματα έχουν σχέση με την ανάγκη αποδοχής τους από την ελληνική πολιτική παιδεία, η επίσημη εκδοχή της συμπεριφέρεται ως απαίδευτη, ως αφελής και γι'αυτό ως υφισταμένη.

Τους αιτούντες αλλοδαπούς ορθώς θεωρείται να τους χαρακτηρίζει ως υποψήφιους πρόσφυγες. Τους Ποντίους πρόσφυγες τους αποκαλεί παλινοστούντες, αφαιρώντας τη γνώριμη στον Ελληνισμό ιστορική τους ταυτότητα, την προσφυγική, αλλά και τις εξ αυτης απορρέουσες εθνικές, κρατικές και προνοιακές υποχρεώσεις και προστασία τόσο στην Ελλάδα όσο και από την Ευρωπαϊκή 'Ενωση. Και επιπλέον, τους παλινοστούτες Ιμβρίους και Τενεδίους, αν ποτέ υπάρξουν -εγώ εύχομαι, τους ονομάζει ξένους, όπως κάνει γνωστό non paper το Υπουργείο Εξωτερικών των αρχών της δεκαετίας του '90.

Ανατολικοθρακιώτες, Πόντιοι, Μικρασιάτες, 'Ιμβριοι, Τενέδιοι, Κωνσταντινοπολίτες, Ανατολικορωμιλιώτες, Κύπριοι στην Ελλαδα, είμαστε πρόσφυγες. Αυτό που έκανε το Ελληνικό Κράτος στις αρχές της δεκαετίας να μετονομάσει τους Ποντίους πρόσφυγες σε παλινοστούντες, που συνιστά ύβρη και που μέχρι σήμερα ανέχεται και διατηρεί, συνιστά ταυτόχρονα μεγάλη παραχάραξη τόσο της ιστορίας όσο και της γεωγραφίας, αλλά και της ίδιας της ελληνικής γλώσσας.

Παλινοστώ σημαίνει επιστρέφω πάλι. Δεν υπάρχουν στη Χώρα μας παλινοστούντες Πόντιοι. Είναι Πόντιοι πρόσφυγες. Και σε χώρες της πρώην Σοβιετικής 'Ενωσης και εκεί πρόσφυγες ήταν. Παλινοστούντες θα είναι, αν επιστρέψουν στον ιστορικό Πόντο. Επιτέλους, άλλο Μαύρη Θάλασσα, άλλο άσπρη.

Η σημερινή συζήτηση,η Ελληνική Βουλή και κυρίως η Κυβέρνηση, κύριε Υπουργέ, οφείλουν ν'αποκαταστήσουν την ιστορία και την ηθική.

Τελώντας υπό αίρεση σε ό,τι αφορά την ψήφο μου, περιμένω την ομιλία σας. Σας ευχαριστώ πολύ.

(Χειροκροτήματα από την Πτέρυγα του ΠΑ.ΣΟ.Κ)

ΠΡΟΕΔΡΕΥΩΝ (Παναγιώτης Σγουρίδης): Και εμείς ευχαριστούμε τον κ.Κηπουρό.

Ο Βουλευτής Δράμας κ.Κωνσταντίνος Ευμοιρίδης παρακαλεί να του χορηγηθεί ολιγοήμερη άδεια απουσίας του στο εξωτερικό.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια.

Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κυρίες και κύριοι συνάδελφοι, με το παρόν νομοσχέδιο έρχεται η Κυβέρνηση να πραγματοποιήσει μία επαλήθευση των αξιών στις οποίες πάντοτε η Πατρίδα μας έδωσε το παρόν της, τους αγώνες της, τις θυσίες της, τις πανανθρώπινες αξίες, τις αξίες της προστασίας της ανθρώπινης αξιοπρέπειας, της προστασίας της αξίας του ανθρώπου.

Δεύτερον, έρχεται -και είναι φυσικό- να εναρμονίσει το εσωτερικό δίκαιο προς τις διατάξεις που διέπουν το σχετικό θέμα του ασύλου και των προσφύγων τόσο στο εσωτερικό της Ευρωπαϊκής 'Ενωσης όσο και ευρύτερα μέσα στο οικουμενικό πνεύμα που πήγασε κυρίως στα πλαίσια του Οργανισμού Ηνωμένων Εθνών.

Μετά το Δεύτερο Παγκόσμιο Πόλεμο κορυφώθηκαν οι έννοιες για τον άνθρωπο, τα δικαιώματά του, την αξία του, την προστασία του και την κατοχύρωση της αξιοπρέπειάς του. 'Ερχεται να συμπληρώσει ατέλειες του σχετικού ν. 1975/91 για τις οποίες ατέλειες κατηγορήθηκε, εξετέθη η Xώρα μας σε ευρύτερα πλαίσια διεθνώς με σχετικές αποφάσεις δικαστηρίων άλλων χωρών.

Ποιo είναι το πνεύμα μέσα στο οποίο ο 'Ελληνας νομοθέτης έρχεται να καλύψει αυτό το ευαίσθητο θέμα; Για να δούμε τους οριακούς του προσδιορισμούς και την ευρύτητα του χώρου μέσα στον οποίο πρέπει να αξιολογήσει στοιχεία για να αχθεί σε συγκεκριμένη νομοθετική ρύθμιση. Πιστεύω, ότι δύο είναι οι οριακές γραμμές, του μέγιστου και του ελάχιστου, στην απόδοση της οφειλομένης προστασίας του ανθρώπου και την ένταξη του όλου προβλήματος μέσα στη διεθνή αντίληψη. H μία είναι η προσπάθεια που πρέπει να κάνει ο νομοθέτης για να υπαχθεί το συγκεκριμένο θέμα στην αξιολόγηση των εσωτερικών δεδομένων, όπου πρέπει να περάσουν οι ευαισθησίες της Πατρίδας μας που προκαλούνται από ιστορικούς λόγους και από την συγκεκριμένη πραγματικότητα των στιγμών που διερχόμαστε.

Το πρώτο είναι η επαλήθευση δηλαδή της δημοκρατίας στην Πατρίδας μας, της πίστης στις αρχές και τις αξίες της δημοκρατίας, με λίγα λόγια της πανανθρώπινης ζωής με ότι δημοκρατικά τους προσδιορίζει.

Το δεύτερο είναι η ασφάλεια. Πρέπει αυτά να πληρούν και τον όρο ασφάλεια για τον οποίο η Πατρίδα μας είναι υποχρεωμένη από τα πράγματα να οχυρώνει εξαιρετικές πρόνοιες. Μέσα σ' αυτό το πλαίσιο έρχεται ο νομοθέτης να αρμονίσει τις ρυθμίσεις με τη γενικότερη διεθνή τάξη, τις ευρύτερες αντιλήψεις, τη δημοκρατική του ευαισθησία και το επιβαλλόμενο στο μέτρο του εφικτού έργο για τη ρύθμιση του ευαίσθητου θέματος των προσφύγων. Η εμπειρία είναι πλούσια και ο ομιλών έχει προσωπική πείρα ειδικών στιγμών που ούτε το Βήμα της Βουλής επιτρέπει ούτε και ο χρόνος της ομιλίας μου να αναφερθώ έστω και ακροθιγώς έχει περιθώρια.

Πάντως έρχεται ο νομοθέτης να ρυθμίσει τα θέματα των προσφύγων, να εναρμονίσει τις διατάξεις του νόμου σε ποιο προωθημένες θέσεις, να συμπορευθεί η Πατρίδα μας με τη Σύμβαση του Δουβλίνου, ώστε να εναρμονίσει με ενιαίο τρόπο και τα εσωτερικά δίκαια των κρατών για το ίδιο θέμα, να καλύψει τη Σύμβαση της Γενεύης το 1991 όπως τροποποιήθηκε και συμπληρώθηκε με το Πρωτόκολλο της Νέας Υόρκης το 1967. Κάνει ακόμα τις ρυθμίσεις που προβλέπει σε μια σειρά άρθρων το σχέδιο νόμου. Επιπλέον προβλέπει και θέματα που αφορούν προβλήματα που αντιμετωπίζει το Υπουργείο Δημόσιας Τάξης, η Αστυνομία μας στην εκτέλεση του καθήκοντός της, της αποστολής της για την εξασφάλιση της ασφάλειας της ζωής και της περιουσίας των Ελλήνων πολιτών.

Η υποδοχή, η διαδικασία αναγνώρισης, η περίθαλψη του πρόσφυγα, η αναγνώριση της ιδιότητας του πρόσφυγα, η μέσα στη θεωρία της οικογενειακής συναίνεσης πρόνοια για την αναγνώριση των οικογενειακών του μελών, αποτελούν στοιχεία της πρώτης ομάδας. 

Εδώ είχαμε και μία συμπληρωματική ομάδα του ν. 1975, περί εκρηκτικών, περί όπλων, περί πιστολίων, περί του ενός και του άλλου, τα οποία φαίνεται, κύριε Υπουργέ, με την άρση των παραγράφων 1 μέχρι 17 του άρθρου 4, ότι τα αναβάλετε -και λογικότατα- για να τα ρυθμίσετε με έναν τρόπο προσιδιάζοντα προς τη σοβαρότητα και λεπτότητα που έχει το θέμα.

Η τρίτη ομάδα, ρυθμίζει, όπως σας είπα, θέματα αποστολής της Aστυνομίας μας. Καλά κάνετε και χάρηκα πάρα πολύ για το θέμα αυτό. Είναι το κεφάλαιο της εκπαίδευσης της Aστυνομίας, από τη μία μεριά και από την άλλη μεριά της ρύθμισης οργανικών διατάξεων για τα ασφαλιστικά ταμεία κλπ. Και καλά πράξατε, γιατί θα θυμάστε ότι με τη ρύθμιση του μισθολογίου των στρατιωτικών, που είναι πρόσφατο -θα θυμάσθε- εντοιχίστηκε μέσα στην έννοια του Μετοχικού Ταμείου Στρατού και ειδικό τμήμα για τα στελέχη των Ενόπλων Δυνάμεων. Αυτή η ρύθμιση των M.T.Σ. φαίνεται κατά κάποιο τρόπο ότι διαφοροποιεί σε συμπληρωματική προς το πνεύμα και τη διάταξη του νόμου της Νέας Δημοκρατίας 1911/90 -αν θυμάμαι καλά, ήμουν για λίγο Βουλευτής ο οποίος χώριζε τότε, με την επιφύλαξη της κοινής απόφασης του Υπουργείου Εθνικής 'Αμυνας και του Υπουργείου Δημόσιας Τάξης, τα Μετοχικά Ταμεία Στρατού σε Μετοχικό Ταμείο Στρατού και Μετοχικό Ταμείο Αστυνομίας.

Σήμερα, λοιπόν, έρχεται ο κύριος Υπουργός, να λύσει αυτήν την πικρία -αν θέλετε- των αστυνομικών που είναι δικαιολογημένη. Κάποτε πρέπει να φτάσουμε και να το επιδιώξουν και οι δύο πλευρές, να οδηγηθούμε με έναν τρόπο δίκαιο, σε πλήρη διαχωρισμό των Ταμείων σε σχέση με το ΜΤΣ και ΜΤΑ.

Η εκπαίδευση της Αστυνομίας μας είναι ένα θέμα, κύριε Υπουργέ, -και ορθώς το συλλάβατε και το επισημαίνετε- επίκαιρο. Είναι ένα θέμα για το οποίο πρέπει να προσέξουμε ιδιαίτερα. Τόσο γιατί έχουν αλλάξει οι εξωτερικοί ερεθισμοί που δοκιμάζουν την αποστολή της, με την έννοια της τεχνοκρατικής πλέον συγκρότησης του εγκληματία, του αδικοπράξαντος, του επιδιώκοντος την παρανομία. 'Εχει τελειοποιήσει τις μεθόδους, τα μέσα του, τις δυνατότητές του κλπ. 'Οσο και γιατί οι συνθήκες της κοινωνικής ζωής έχουν εκρηκτικά μεταβληθεί.

Η Αστυνομία μας, -οφείλουμε να το ομολογήσουμε, γνωρίζετε το σεβασμό που τρέφω- είναι ένα Σώμα που κουράζεται καθημερινά, νύχτα και μέρα, με ειδικές συνθήκες προσφοράς και ζωής, αδυνατεί λόγο εγγενών περιορισμών, νοοτροπιών και αντιλήψεων και λόγο μη πρόβλεψης ανάλογης διαπαιδαγώγησης από την Πολιτεία, να ανταποκριθεί επαρκώς στην αποστολή της. Η μελέτη, λοιπόν, των προβλημάτων εκπαίδευσης, κύριε Υπουργέ, σε επιστημονική βάση και η τόλμη και η αποφασιστικότητα με την οποία πρέπει να αντιμετωπίσουμε το πρόβλημα εκπαίδευσης αστυνομικών, είναι θέματα με τα οποία στηρίζουμε την προοπτική μιας αποτελεσματικότερης εκπλήρωσης της αποστολής μέσα στη βασική έννοια του σεβασμού του πολίτη και της ευθύνης που έχουν για την κάλυψη του έργου τους.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Τελειώνω, κύριε Πρόεδρε. Αν με αφήσετε, σε δέκα δευτερόλεπτα θα έχω τελειώσει.

Ψηφίζω το νομοσχέδιο, γιατί ο νομοθέτης συνδυάζει όλα εκείνα τα στοιχεία της αξιολόγησης -από το νομικό μέχρι το δημοκρατικό για τη ρύθμιση ενός πολύ λεπτού προβλήματος- και γιατί το αξιολογεί και μέσα στις απαιτήσεις ασφαλείας, που αποτελεί ειδικό, για την Πατρίδα μας, κεφάλαιο, λόγω γνωστών και συνεχών προκλήσεων. Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ ( Παναγιώτης Σγουρίδης): Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Δεν μπορεί να τοποθετηθεί κανείς κατ'αρχήν αρνητικά στην προσπάθεια που γίνεται πλην, όμως, οφείλουμε να κάνουμε ορισμένες παρατηρήσεις γύρω από αυτό το νομοσχέδιο που ήλθε προς συζήτηση.

Εκείνο που έχω να παρατηρήσω είναι ότι υφιστάμεθα έναν καταιγισμό, ένα βομβαρδισμό τροποποιήσεων της τελευταίας στιγμής, οι οποίες δεν είναι δυνατόν να γίνουν κατανοητές, αφού δεν είχαμε καμία νοητική προηγούμενη σύνδεση με αυτές τις τροποποιήσεις. Συζητάμε για τους πρόσφυγες και αμέσως έρχεται από το Υπουργείο των Οικονομικών τελεσίγραφο, λες και είμαστε διατεταγμένοι αμέσως να προσαρμοστούμε νοητικά, νομικά, ερμηνευτικά προς αυτό το οποίο μας επιτάσσει αυτήν τη στιγμή να ψηφίσουμε ο κύριος Υπουργός της Εθνικής Οικονομίας.

Παράλληλα, στο υπό συζήτηση νομοσχέδιο, ήρχετο και η περίπτωση των όπλων, έρχεται η περίπτωση ορισμένων αστυνομικών διατάξεων στο τέλος, στην περίπτωση θανάτου, ανικανότητος προσώπων αστυνομικών κ.λπ. Πώς είναι δυνατόν να συνδυαστεί αυτή η καθαρή αντιμετώπιση ενός νομοθετήματος με όλη αυτήν τη σωρεία των καταιγισμών και βομβαρδισμών, που δεν έχουν καμία σχέση με εκείνο που συζητάμε! Δηλαδή, αυτόματα θα πρέπει να διακόπτουμε τη μνήμη μας, το μυαλό μας και να επανερχόμαστε σ'ένα θέμα, επειδή αυτή τη στιγμή έκρινε έτσι ο κύριος Υπουργός.

Η αρχή αυτή θα πρέπει οπωσδήποτε να απαλειφθεί και ο τρόπος αυτός να απολειφθεί από την κοινοβουλευτική εργασία, διότι κατ'αυτόν τον τρόπο θα είμαστε περισσότεροι προσαρμοσμένοι προς την αλήθεια, την πραγματικότητα και προς το σκοπό, τον οποίο υπηρετούμε.

Πράγματι, η υπόθεση βασίζεται στη λειτουργία της προστασίας των ανθρωπίνων δικαιωμάτων. Δεν είναι τίποτε άλλο. Καθαρά εννοιολογικά θα πρέπει να αντιμετωπιστεί το πρόβλημα, πως είναι δυνατόν να τηρείται αυτό το ουσιαστικό περιεχόμενο της προστασίας των ανθρωπίνων δικαιωμάτων. Και στην ευρεία έννοια του όρου της προστασίας των ανθρωπίνων δικαιωμάτων, θα έπρεπε οπωσδήποτε να ληφθούν ορισμένα μέτρα από την Πολιτεία.

Είναι έκδηλη η τάση των χωρών της Ευρωπαϊκής 'Ενωσης να παρεμποδίσει τη μετανάστευση, ακόμη και την παροχή πολιτικού ασύλου. Δεν είναι τυχαίο ότι το νομοσχέδιο παραπέμπει μόνο στη Συνθήκη της Γενεύης για τον προσδιορισμό της έννοιας του πολιτικού πρόσφυγα. 'Οπως έχουν σήμερα τοποθετηθεί τα πράγματα στην Ευρώπη και στην Ελλάδα, βρισκόμαστε σ' ένα αδιέξοδο ηθικής και πολιτικής ευθύνης, γύρω από αυτήν την έννοια της προστασίας του Λαού του εργατικού δυναμικού της Χώρας, εν σχέσει με την εισβολή που γίνεται, με τον τρόπο αυτό της μετανάστευσης ή της διαδικασίας της εγκρίσεως του ασύλου.

Πράγματι οι 'Ελληνες λένε: "Εδώ δεν έχουμε εργασία. Επειδή αφήνετε τους Αλβανούς ή τους Πόντιους ή τους Βούλγαρους ή τους Ρουμάνους εμείς στερούμεθα εργασίας". Και υπάρχει μία διάχυτη λαϊκή αγανάκτηση από αυτήν την πλευρά. Παράλληλα λειτουργεί και το θέμα της προστασίας των ανθρωπίνων δικαιωμάτων, λειτουργεί και το θέμα της προστασίας αυτών που τους ονομάζουμε πρόσφυγες.

Αυτό το αδιέξοδο της ηθικής και πολιτικής ευθύνης θα πρέπει κάποιον με φιλοσοφικότερη αντιμετώπιση, να τον προβληματίσει για να προχωρήσει σε κάποια λύση. Πάντως εγώ σ' αυτό το σημείο δεν έχω ακόμα καθαρά καταλάβει τι πρέπει να γίνει. Θα πρέπει να επιμείνουμε πράγματι σ' εκείνο, το οποίο έχει σχέση με τη λειτουργία των ανθρωπίνων δικαιωμάτων και την προστασία αυτών των ανθρώπων ή θα πρέπει να βρούμε έναν τρόπο να αντιμετωπίσουμε την ανεργία στη Χώρα μας και την προστασία του εργατικού δυναμικού, το οποίο σήμερα φωνάζει και λέει ότι δεν έχει εργασία γι' αυτούς τους λόγους; Είναι ένα αδιέξοδο ηθικής και πολιτικής ευθύνης. Σε κάποια άλλη συζήτηση θα μπορέσουμε να το αντιμετωπίσουμε βαθύτερα.

Επειδή πρέπει να προχωρήσουμε, θα έλεγα στον κύριο Υπουργό ότι σ' αυτό το νομοσχέδιο θα μπορούσε να πει κανένας ότι ακούει στα αυτιά συνεχώς ότι "με προεδρικό διάταγμα που εκδίδεται ύστερα από πρόταση του Υπουργού Εσωτερικών, Δημοσίας Τάξεως, Υγείας-Πρόνοιας, Εξωτερικών καθορίζεται... κ.λπ".

'Ολα γίνονται με υπουργικές αποφάσεις και διατάγματα. Αυτήν τη στιγμή θα μπορούσαμε με την προσθαφαιρετική μνήμη μας να πούμε "τι χρειαζότανε αυτό"; Απλώς είναι ένα σχέδιο νόμου που δίνει μία απλή εξουσιοδότηση. Στην ουσία καταστατικά, δε ρυθμίζεται η προστασία των ανθρώπων αυτών βάσει ενός νόμου που θα έχει σκελετό την εκ των προτέρων διαγεγραμμένη πορεία των λειτουργιών και των διαδικασιών, οι οποίες θα αποβλέπουν στο χαρακτηρισμό του και στην προστασία του.

Επομένως, το νομοσχέδιο αυτό καθεαυτό στο περιεχόμενό του είναι μία εξουσιοδότηση, την οποία ζητάει να του δώσουμε ο κύριος Υπουργός για να εκδώσει τα διατάγματα και να ληφθούν οι αποφάσεις.

Ως προς τα άλλα, τα οποία συζητάμε σήμερα, δε βρίσκω περιεχόμενο λειτουργίας διαδικασιών, οι οποίες θα προστατεύουν αυτόν που θέλει να χαρακτηριστεί ως πρόσφυγας ή να αξιώσει αυτά, τα οποία κατά νόμον εκ της λειτουργίας των ανθρωπίνων δικαιωμάτων δικαιούται. 'Ολα γίνονται με προεδρικά διατάγματα και αποφάσεις.

Επομένως, η έλλειψη της κατ' ευθείαν εξήγησης για τη λειτουργία της προστασίας, του χαρακτηρισμού και της ρύθμισης των άλλων ζητημάτων είναι τελείως άσχετη προς την υπόθεση αυτή.

Πρέπει όμως να υπάρχει ένας σκελετός και προ πάσης άλλης στροφής αναγκαιοτέρα η παρούσα. Να σας πούμε ότι δε σας δίνουμε την εξουσιοδότηση για να βγάλετε τα διατάγματα και τις υπουργικές αποφάσεις; Δεν υπάρχει το νομικό πλαίσιο της προστασίας των προσφύγων. Βρισκόμαστε στο αδιέξοδο, σε μία ανάγκη και λόγω ανάγκης λέμε "ναι". Αυτό όμως δεν πληροί τις προϋποθέσεις της λειτουργίας μιας κοινοβουλευτικής θέσης, η οποία θα έπρεπε να προσδιορίζεται από τη λειτουργία του καθαρά συνταγματικού περιεχομένου των διατάξεων, που λένε για την πληρότητα των νόμων. Εδώ έχουμε έλλειμμα πληρότητας λειτουργίας των νόμων και κατά το Σύνταγμα. Και στα δικαστήρια τέτοια προεδρικά διατάγματα και αποφάσεις, κύριε Υπουργέ, είναι αντισυνταγματικές. Δεν προσδιορίζουν επακριβώς αιτιολογημένα όλο εκείνο το περιεχόμενο από το οποίο εδράζεται ο χαρακτηρισμός και η προστασία των προσφύγων. Και εφόσον εκ των προτέρων σαν περιεχόμενο δεν υπάρχει, να ξέρει ο κόσμος αυτός, ο οποίος έρχεται εδώ ότι θα βρει αυτήν την απόφαση για το χαρακτηρισμό και αυτήν την προστασία, λόγω του ελλείμματος τούτου μπορεί να κηρυχθούν αντισυνταγματικά και τα διατάγματα και οι υπουργικές αποφάσεις. Και βρισκόμεθα σ' έναν κυκεώνα λειτουργίας του θεσμού αυτού, ο οποίος ενδεχομένως να μην εύρει την απαραίτητη λύση του. Και οι ξένοι μπορούν να προσφύγουν στα δικαστήρια να πουν ότι "είναι αντισυνταγματικά δεν κατοχυρωνόμαστε, δεν υπήρχε νομικό πλαίσιο προστασίας". Οι υπουργικές αποφάσεις είναι αντισυνταγματικές και τα διατάγματα είναι αντισυνταγματικά, επειδή δεν υπάρχει καθαρό νομικό πλαίσιο λειτουργίας των όρων χαρακτηρισμού και προστασίας.

Συμφωνώ με τον κ. Αυδή ως προς το άρθρο 31 παρ. 2. Πιστεύω ότι πρέπει να γίνει η τροποποίηση αυτή, διότι δεν είναι δυνατόν να υπάρχει προστασία ανθρωπίνων δικαιωμάτων και να τους λέμε "ξέρετε, μπήκατε μέσα στη Χώρα, κανένα αίτημα, τίποτα".

Είστε άρρωστοι για το νοσοκομείο, για το θάνατο; Προχωρείτε μήπως σας γλιτώσουμε από το θάνατο και τίποτε άλλο.

Αυτό δεν λέει τίποτε, αυτό δεν είναι λειτουργία της έννοιας της προστασίας του θεσμού των ανθρωπίνων δικαιωμάτων. Είναι ξένη υπόθεση, προς τη λειτουργία της προστασίας της ανθρώπινης φύσης και προς την παροχή θυσίας, εκ μέρους της ανθρώπινης φύσης, προς την ανθρώπινη φύση. 

Ως προς το άλλο θέμα του άρθρου 3, αναφέρεται πράγματι "Με απόφαση του Αρχηγού της Ελληνικής Αστυνομίας ...". Αυτό είναι κάπως αυθαίρετο, ο Αρχηγός της Ελληνικής Αστυνομίας να υποκαθιστά και στη συνέχεια να λέει ως προς την προσφυγή να το κρίνει ο Υπουργός. 

Αναλάβετε, κύριε Υπουργέ, εσείς προσωπικώς την πολιτική ευθύνη να πείτε "εγώ θα εξετάσω την περίπτωση αυτή και όχι ο Αρχηγός της Αστυνομίας".'Η εν πάση περιπτώσει, για το καλύτερο, να αναλάβει ένας δικαστής, ένας αρμόδιος υπάλληλος του Υπουργείου των Εξωτερικών και κάποιος άλλος από κάποιο άλλο Υπουργείο, σαν τριμελής επιτροπή. Τουλάχιστον αν δεν εφαρμόσετε τον προσδιορισμό της τριμελούς επιτροπής, αναλάβετε προσωπικά και ευθέως την πολιτική ευθύνη, ώστε κάθε Υπουργός της Δημόσιας Τάξης να κάνει αυτήν τη δουλειά που λέει το άρθρο 3.

Τελειώνοντας, θέλω να αναφερθώ στο σημείο που λέει: "Ο αιτών, προέρχεται από τρίτη ασφαλή χώρα υποδοχής στο έδαφος της οποίας δεν κινδύνευε κ.λπ". Το ποιες είναι οι ασφαλείς χώρες δεν είναι ένα εμπόδιο για να λειτουργήσει ο νόμος. Γιατί είπατε στην Επιτροπή, κύριε Υπουργέ, ότι δεν μπορούμε να προσδιορίσουμε στο νόμο το ποιες είναι οι ασφαλείς χώρες. Η Γερμανία ξέρει ότι οι ασφαλείς χώρες είναι οι γείτονες της, εκεί που έχει τις δουλειές της. 

Εμείς, όμως, θα πρέπει σαν Δημοκρατικό Κράτος, που από την κοιτίδα αυτή του Πολιτισμού και της Δημοκρατίας εκπέμπονται τα φώτα, να πούμε ότι οι ασφαλείς χώρες είναι αυτές και αυτές, για να ξέρει εκ των προτέρων ο καθένας, τι γίνεται και με τα θύματα εκ των βασανισμών και με τα θύματα εκ των εμφυλίων πολέμων. Είναι άνθρωποι οι οποίοι αγωνίζονται για ιδεολογία και για ιδέες. Αυτοί οι οποίοι αγωνίζονται για τις ιδέες, θα πρέπει οπωσδήποτε να βρίσκουν προστασία στη Χώρα που επικράτησαν οι ιδέες και που υπάρχει παράδειγμα θυσίας για τις ιδέες αυτές.

Τελειώνοντας, θα ήθελα να πω ότι αυτές τις τροποποιήσεις θα πρέπει οπωσδήποτε να τις δούμε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μάνος έχει το λόγο.

ΣΤΕΦΑΝΟΣ ΜΑΝΟΣ: Κυρίες και κύριοι συνάδελφοι, όσοι ακούσατε τον Εισηγητή της Παράταξής μας, θα διαπιστώσατε την προθυμία της Νέας Δημοκρατίας να ψηφίσει αυτό το νομοσχέδιο.

Συμπτωματικώς, όμως, την ώρα που έλεγε αυτό ο κ. Καμμένος, δηλαδή ότι η Νέα Δημοκρατία θα ψηφίσει το νομοσχέδιο, διενεμήθη μια τροπολογία προσθήκη, που υπογράφεται από τους Υπουργούς κ. Ρωμαίο και κ. Παπαντωνίου, που επιφέρει μια εξαιρετικά σημαντική αλλαγή στο ν. 2362 περί δημοσίου λογιστικού.

Θα ήθελα, λοιπόν, να σας πω δυο λόγια γι'αυτήν την τροπολογία...

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Αύριο, κύριε συνάδελφε.

ΣΤΕΦΑΝΟΣ ΜΑΝΟΣ: ... την οποία, αν επιμείνει η Κυβέρνηση να την ενσωματώσει στο νομοσχέδιο, εγώ μόνο γι'αυτόν το λόγο, δε θα ψηφίσω το νομοσχέδιο και ενδεχομένως, να πείσω και μερικούς από σας να μην ψηφίσουν ολόκληρο το νομοσχέδιο, εξαιτίας αυτής της τροπολογίας.

Πρώτα απ'όλα, θέλω να θυμίσω σε όλους στην Αίθουσα και ιδίως στους συναδέλφους του ΠΑ.ΣΟ.Κ. ότι, όταν ήρθε αυτός ο νόμος περί δημοσίου λογιστικού, τον οποίο έφερε ο τότε Υπουργός Οικονομικών, ο κ. Παπαδόπουλος, εχαιρετίσθη ως ένα πολύ θετικό βήμα εξυγίανσης του τρόπου που παρακολουθούνται οι δαπάνες του Κράτους.

Μάλιστα, το δημόσιο λογιστικό, όπως μερικοί από σας θα ξέρετε, εβασίζετο σε νόμους που τρέχουν στο βαθύ παρελθόν και εθεωρήθη ότι αυτή η αλλαγή, την οποία έφερε ο κ. Παπαδόπουλος, ήταν μια εξαιρετικά θετική εξέλιξη, η οποία εχαιρετίσθη από πάρα πολλούς και εκτός του ΠΑ.ΣΟ.Κ.

'Ενα από τα άρθρα αυτού του νόμου περί δημοσίου λογιστικού, το άρθρο 4, προσδιόριζε ότι "οικονομικό έτος είναι η χρονική περίοδος που περιλαμβάνει τις διοικητικές πράξεις και τα γεγονότα τα οποία σχετίζονται με τη διαχείριση του δημοσίου χρήματος και την κίνηση της περιουσίας του Κράτους.

Το οικονομικό έτος αρχίζει την 1η Ιανουαρίου και λήγει την 31η Δεκεμβρίου του ιδίου ημερολογιακού έτους". Αυτό λέει ο νόμος, τον οποίο κατήρτισε, έφερε στη Βουλή και ψηφίσθηκε ο Αλέκος Παπαδόπουλος, ως Υπουργός Οικονομικών.

'Εχουμε, λοιπόν, την τροπολογία, που φέρνει σήμερα ο κ. Παπαντωνίου -και φαντάζομαι ότι ανάγκασε το συνάδελφό του κ. Ρωμαίο να την προσυπογράψει- και προστίθεται εδάφιο σ' αυτό που μόλις σας διάβασα, που προβλέπει τα εξής: "Μέχρι την ολοκλήρωση των διαδικασιών της οικονομικής και νομισματικής ενοποίησης στο πλαίσιο της Ευρωπαϊκής 'Ενωσης" -κι εδώ κάνω μία παρένθεση, ποιος ξέρει πότε θα συμβεί αυτό και αν η Ελλάδα θα μπορέσει να συμμετάσχει- "δύναται με απόφαση του Υπουργού των Οικονομικών, η οποία εκδίδεται εντός του δευτέρου τετραμήνου του έτους, να παρατείνεται η εκτέλεση του Γενικού Κρατικού Προϋπολογισμού, του ιδίου οικονομικού έτους, ένα μήνα για την είσπραξη των μέχρι τη λήξη του οικονομικού έτους βεβαιωθέντων εσόδων και δύο μήνες για την πληρωμή εξόδων οι σχετικές υποχρεώσεις των οποίων έχουν αναληφθεί μέχρι τη λήξη του οικονομικού έτους. Ειδικά για το Γενικό Κρατικό Προϋπολογισμό του έτους 1996, η ανωτέρω απόφαση παράτασης της εκτέλεσής τους, μπορεί να εκδοθεί μέχρι τη λήξη του έτους".

Γιατί τα κάνει αυτά ο κ. Παπαντωνίου; Γιατί έρχεται ο κ. Παπαντωνίου και ανατρέπει με αυτόν το χονδροειδή τρόπο ένα πολύ σωστό νόμο του κ. Παπαδόπουλου; Γιατί το κάνει; Και λάβετε υπόψη σας, κύριοι συνάδελφοι του ΠΑ.ΣΟ.Κ. πως -νομίζω- το Υπουργικό Συμβούλιο πριν δύο εβδομάδες αποφάσισε με προτροπή του Πρωθυπουργού να σταματήσει η υποβολή ασχέτων τροπολογιών στα νομοσχέδια της Βουλής. 'Ετσι -διάβασα στις εφημερίδες- απεφάσισε το Υπουργικό Συμβούλιο της Κυβέρνησης που εσείς στηρίζετε. Και δεν πρόλαβαν να περάσουν δύο εβδομάδες και έρχεται μία τροπολογία η οποία είναι απολύτως άσχετη και αλλάζει το δημόσιο λογιστικό σε ένα νομοσχέδιο που ρυθμίζει θέματα προσφύγων. Τι σχέση έχει αυτό με τους πρόσφυγες; Καμία, βεβαίως.

Γιατί τα κάνει αυτά ο κ. Παπαντωνίου, γιατί ανατρέπει τα σωστά που έκανε ο κ. Παπαδόπουλος; Η δική μου άποψη είναι, κυρίες και κύριοι συνάδελφοι, ότι αποβλέπει στο περαιτέρω "μαγείρεμα" των στοιχείων, διότι, από τότε που ανέλαβε ο κ. Παπαντωνίου Υπουργός Εθνικής Οικονομίας, επιδίδεται σε συνεχές "μαγείρεμα" των στοιχείων.

Θα σας υποβάλω, λοιπόν...

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, συζητάμε την τροπολογία;

ΣΤΕΦΑΝΟΣ ΜΑΝΟΣ: Μη διακόπτετε, κύριε συνάδελφε. Στη συνέχεια θα τα πείτε αυτά.

ΠΡΟΕΔΡΕΥΩΝ (Παναγιώτης Σγουρίδης): Μέσα στο νομοσχέδιο είναι, κύριε Ιωαννίδη. 

Συνεχίστε, κύριε Μάνο.

ΣΤΕΦΑΝΟΣ ΜΑΝΟΣ: Η τροπολογία περιελήφθη από την Κυβέρνηση στο νομοσχέδιο. Αποτελεί μέρος του νομοσχεδίου. Επιτρέψτε μου, λοιπόν.

Θα δώσω τα στοιχεία και ελπίζω, όταν θα γίνει συζήτηση του Προϋπολογισμού, ότι θα έχουμε περισσότερο χρόνο και θα μας δοθεί η ευκαιρία να τα παρουσιάσουμε εκτενέστερα.

Ο κ. Παπαντωνίου, λοιπόν, έχει ήδη αλλάξει τα στοιχεία για το δημόσιο έλλειμμα, πέντε φορές κατά τη διάρκεια της υπουργίας του. Πέντε φορές αλλάζει το παρελθόν, προκειμένου να φαίνεται το παρόν καλύτερο. Μ' αυτά ασχολείται ο Υπουργός Εθνικής Οικονομίας. Ωραιοποιεί τα στοιχεία. Αν διαβάσετε με κάποια προσοχή τα αποτελέσματα του φετινού Ισολογισμού και τα στοιχεία που κατέθεσε ο ίδιος ο κ. Παπαντωνίου, θα διαπιστώσετε ότι αιφνιδίως η χρήση του περασμένου χρόνου, του 1995, κατέστη χειρότερη κατά 210 δισ. Ξαφνικά μεγάλωσε το έλλειμμα του 1995 κατά 210 δισ. Γιατί νομίζετε ότι έγινε αυτό; Προφανώς ο κ. Παπαντωνίου μετέφερε δαπάνες του 1996 στο 1995. Αλλά, ποιος ασχολείται σήμερα με το 1995; Το 1995 είναι παρελθόν και συνεπώς, ο κ. Παπαντωνίου θεωρεί ότι μπορεί να το διορθώνει όσο θέλει. Τα στοιχεία αυτά τα έχει δώσει ο ίδιος ο κ. Παπαντωνίου. Απλώς δεν τα ερμήνευσε, δεν εξήγησε γιατί, ξαφνικά, "φούσκωσε" η δαπάνη του 1995 κατά 210 δισ. Και στο φετινό Απολογισμό, του 1996, διαγράφει τόκους 170 δισ. και τα μετατρέπει σε χρέος. Με τέτοια μόνον ασχολείται ο κ. Παπαντωνίου , με το συνεχές "μαγείρεμα" των στοιχείων.

Αυτό που μας φέρνει σήμερα, τι είναι: Είναι η επίσημη μεθοδολογία του "μαγειρέματος", την οποία, ευτυχώς, σταμάτησε ο κ. Παπαδόπουλος.

Θα παρακαλούσα, λοιπόν, κύριε Υπουργέ, επειδή αύριο θα συζητηθεί η τροπολογία, να ζητήσετε από το συνάδελφό σας, να την αποσύρει, διότι είναι μία τροπολογία που μας πάει μερικά χρόνια πίσω, στον τρόπο που φτιάχναμε τους προϋπολογισμούς και τους απολογισμούς. Πρώτον, λοιπόν, να την αποσύρει και να φροντίσει να εμφανίσει τα δημόσια λογιστικά και ιδίως τη χρήση του 1996, όπως ορίζει ο νόμος που έφτιαξε ο κ. Παπαδόπουλος.

Δεύτερον, υπάρχει ένα θέμα γενικότερο για την Κυβέρνηση. Βέβαια τώρα απουσιάζει ο Πρωθυπουργός και ενδεχομένως δε θα ξέρει καν ότι έχουν συμβεί αυτά τα πράγματα. Τίθεται ένα θέμα: Είναι δυνατόν μία απόφαση Υπουργικού Συμβουλίου, η οποία διατυμπανίζεται δι' όλων των μέσων, να αναιρείται δύο εβδομάδες μετά, από έναν από τους πρώτους τη τάξει Yπουργούς, μόνο και μόνο, για να βολευτεί και να μας παραποιήσει άλλη μια φορά τα στοιχεία;

Γι' αυτό, κυρίες και κύριοι συνάδελφοι, εξηγώ ότι μολονότι το νομοσχέδιο, το οποίο συζητούμε είναι ένα νομοσχέδιο το οποίο ευκόλως θα το υπερψήφιζα, όσο παραμένει αυτή η τροπολογία μέσα σ' αυτό το νομοσχέδιο, βεβαίως δε θα το ψηφίσω, ούτε επί της αρχής.

Καλώ, λοιπόν, αν είναι δυνατόν να αποσυρθεί τώρα αμέσως η τροπολογία αυτή. Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Θα κάνω μία μικρή παρέμβαση και παρατήρηση αν θέλετε. Ανεξαρτήτως της ουσίας των όσων είπε ο κ. Μάνος, όταν συζητούμε επί της αρχής κάποιο νομοσχέδιο, δεν είναι δυνατόν να γίνεται ουσιαστική συζήτηση επί τροπολογίας. Η συζήτηση επί της τροπολογίας θα γίνει όταν θα συζητηθούν οι τροπολογίες.

ΑΘΑΝΑΣΙΟΣ ΧΕΙΜΑΡΑΣ: Αφορά το νομοσχέδιο.

ΦΟΙΒΟΣ ΙΩΑΝΝΙΔΗΣ: Οι τροπολογίες συζητούνται όχι στη συζήτηση επί της αρχής του νομοσχεδίου ή επί των άρθρων. Υπάρχει μία διαδικασία. Και εν πάση περιπτώσει τώρα, είπε όσα ήθελε να πει ο κ. Μάνος, είναι υπόθεση της Κυβέρνησης αν θα απαντήσει και όχι δική μου, αλλά νομίζω ότι είναι κοινοβουλευτικά ανορθόδοξο το ότι μίλησε επί της ουσίας της τροπολογίας, ενώ συζητούμε την αρχή του νομοσχεδίου.

ΠΡΟΕΔΡΕΥΩΝ (Παναγιώτης Σγουρίδης): Κατ' αρχήν η τροπολογία συμπεριελήφθη στο νομοσχέδιο και από τη στιγμή αυτή μπορεί κάθε ομιλητής που παίρνει το λόγο επί της αρχής, μπορεί να αναφερθεί επί ενός άρθρου όπως ακούσαμε εδώ ομιλίες που είχαν να κάνουν με εθνικά θέματα και ήταν εκτός νομοσχεδίου. 'Αρα, λοιπόν, δεν μπορούσε το Προεδρείο σε καμία περίπτωση να μην επιτρέψει στον κ. Μάνο να αναπτύξει τις απόψεις του επί της τροπολογίας αυτής. Εκείνο που θα μπορούσα να παρατηρήσω είναι, ότι υπάρχει περίπτωση η τροπολογία αυτή να αποσυρθεί και να μην ψηφιστεί οπότε τότε η οποιαδήποτε τοποθέτηση του κ. Μάνου επί της αρχής, δε θα είχε νόημα.

Πέραν αυτού νομίζω ότι το θέμα έχει λήξει.

Ο κύριος Υπουργός έχει το λόγο.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Κύριε Πρόεδρε, όταν σ' ένα νομοσχέδιο υπάρχει, απ' ό,τι διαπιστώθηκε, γενική συμφωνία επί της αρχής, πολύ λίγα λόγια μπορεί να πει ο υπεύθυνος Υπουργός, πέρα από το να ευχαριστήσει άλλη μια φορά τους συναδέλφους για τη συμβολή τους στην περαιτέρω επεξεργασία και συμπλήρωση του νομοσχεδίου.

Αύριο κατά τη συζήτηση επί των άρθρων, θα μου δοθεί η δυνατότητα να απαντήσω και στις σημερινές παρατηρήσεις, αλλά και να εξηγήσω γιατί ορισμένα σημεία, όχι απλά δεν μπορώ να τα δεχθώ, αλλά δεν έχουν λόγο, διότι καλύπτονται πολλά από αυτά, από άλλους νόμους. 

Θέλω μόνο να επισημάνω τρία σημεία. Πρώτον, ότι αυτό το νομοσχέδιο το οποίο δεν είναι, όπως είπε ένας συνάδελφος από το ΔΗΚΚΙ, κάποια συρραφή αιφνιδιαστικών τροπολογιών, προβλέψεις διαταγμάτων, αντίθετα είναι ένα νομοσχέδιο που θέτει νέες βάσεις, νέες αρχές στην αναγνώριση των προσφύγων και την παροχή ασύλου. Και αυτό το νομοσχέδιο το πολύ προχωρημένο, έρχεται σε μία περίοδο όπου η Χώρα μας κατακλύζεται κυριολεκτικά από νέους πρόσφυγες και από πλήθος ατόμων που ζητούν πολιτικό άσυλο. To ότι έρχεται η Χώρα μας, όχι μόνο η Κυβέρνηση, αλλά και η Βουλή ολόκληρη να υιοθετήσει ένα τόσο προχωρημένο νομοσχέδιο, επιβεβαιώνει τις αρχές πάνω στις οποίες εδράζεται η Κοινωνία μας, η Δημοκρατία και η Πολιτεία και οφείλουμε αυτό να το τονίσουμε.

Δεύτερον, υπήρξε από ορισμένους συναδέλφους το αίτημα ότι οι περισσότερες από τις διαδικασίες ή χαρακτηρισμούς των προσφύγων για παροχή ασύλου, θα πρέπει να ρυθμίζονται από δικαστικές αρχές. 'Ομως σε όλες τις χώρες όλες αυτές οι διαδικασίες είναι καθαρά διοικητικές.

Σε όλες τις χώρες αυτές οι διαδικασίες υπάγονται στο Υπουργείο Εσωτερικών, διότι στο Υπουργείο Εσωτερικών ανήκει και το Υπουργείο Δημόσιας Τάξης. Μόνο εμείς έχουμε ξεχωριστό Υπουργείο Δημόσιας Τάξης. Αυτό πρέπει να το γνωρίζουμε. Και είναι λάθος να λέμε ότι επειδή είναι στο Υπουργείο Δημόσιας Τάξης η νοοτροπία είναι αστυνομική. Αν ήταν στο Υπουργείο Εσωτερικών θα λέγαμε το ίδιο; Και εκεί Υπουργός της Κυβέρνησης είναι και εδώ Υπουργός της Κυβέρνησης. Και στην περίπτωση του Υπουργείου Εσωτερικών η ίδια Βουλή θα νομοθετούσε και στην περίπτωση που εισάγεται το νομοσχέδιο του Υπουργείου Δημόσιας Τάξης πάλι η ίδια η Βουλή νομοθετεί.

Είναι, λοιπόν, διοικητικές οι διαδικασίες. Και σε όλες τις ευρωπαϊκές χώρες αυτές υπάγονται στο Υπουργείο Εσωτερικών. Η Αστυνομία αυτή την ώρα υπάγεται στο Υπουργείο Δημόσιας Τάξης.

Αυτές τις δύο βασικές παρατήρησεις ήθελα να κάνω, κύριοι συνάδελφοι, διότι επαναλαμβάνω -και πρέπει να είμαστε υπερήφανοι σαν Βουλή και σαν Κυβέρνηση- ότι μέσα σε αυτό το κλίμα των δεκάδων χιλιάδων προσφύγων που καταφεύγουν στη Χώρα μας, εμείς έχουμε την τόλμη να καταθέσουμε και να ψηφίσουμε αύριο ένα τόσο σημαντικό νομοσχέδιο. 

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα, ότι η Εισαγγελία Πρωτοδικών Αθηνών διαβίβασε προς τον Πρόεδρο της Βουλής με το υπ' αριθμ. 57770/26.11.96 έγγραφό της την από 19.9.96 έγκληση της ιδιώτου Πανωραίας Ηλιακοπούλου κατά του πρώην Υπουργού Δημητρίου Κρεμαστινού, μαζί με τα έγγραφα που επισυνάπτονται σ' αυτήν για πράξεις που φέρονται τελεσθείσες από τον πρώην Υπουργό κατά την εκτέλεση των καθηκόντων του.

Επίσης, έχω την τιμή να ανακοινώσω στο Σώμα ότι ο Υπουργός Εθνικής Οικονομίας και Οικονομικών κατέθεσε σχέδιο νόμου "Κατάργηση φορολογικών απαλλαγών και άλλες διατάξεις".

Παραπέμπεται στην αρμόδια Διαρκή Επιτροπή.

Τέλος, έχω την τιμή να ανακοινώσω στο Σώμα ότι η Διαρκής Επιτροπή Μορφωτικών Υποθέσεων καταθέτει την 'Εκθεσή της στο σχέδιο νόμου του Υπουργείου Εθνικής Παιδείας και Θρησκευμάτων "Ρύθμιση θεμάτων τριτοβάθμιας εκπαίδευσης".

ΒΑΣΙΛΗΣ ΚΕΔΙΚΟΓΛΟΥ: Θα παρακαλέσω, κύριε Πρόεδρε, να μας διανεμηθούν οι καταγγελίες που κατατίθενται κατά του πρώην Υπουργού.

ΠΡΟΕΔΡΕΥΩΝ (Παναγιώτης Σγουρίδης): Μπορείτε να τις πάρετε από το γραφείο. 'Εχουν κατατεθεί.

ΣΤΕΦΑΝΟΣ ΜΑΝΟΣ: Μπορούμε να πάμε να πάρουμε το φορολογικό νομοσχέδιο;

ΠΡΟΕΔΡΕΥΩΝ (Παναγιώτης Σγουρίδης): Τώρα κατατέθηκε και θα πάει στην Διαρκή Επιτροπή. Ο κ. Κεδίκογλου μιλά για τις καταγγελίες που έγιναν κατά του κ. Κρεμαστινού.

Ο κ. Ανδρεουλάκος, ως Κοινοβουλευτικός Εκπρόσωπος της Νέας Δημοκρατίας, έχει το λόγο.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, είναι γεγονός αναμφισβήτητο ότι το ισχύον νομικό καθεστώς προστασίας των αλλοδαπών προσφύγων το οποίο ενσωματώνεται στα άρθρα 24 και 25 του ισχύοντος ν.1975/91 παρουσίασε κατά την εφαρμογή του κενά, αλλά και αδυναμίες, για τα οποία και υπήρξε διεθνής επίκριση για ατέλεια, αλλά και για μη παροχή της εμπρέπουσας προστασίας στους αλλοδαπούς πρόσφυγες.

Είναι επίσης αναμφισβήτητο το γεγονός ότι η νομοθετική πρωτοβουλία η οποία συζητείται σήμερα είναι προς τη σωστή κατεύθυνση, βέβαια δεν είναι τέλεια, έχει ατέλειες, βρίσκεται όμως στη σωστή κατεύθυνση και εναρμονίζει την εθνική μας σχετική νομοθεσία προς τις διεθνείς συμβάσεις τις οποίες έχουμε υπογράψει, εναρμονίζει προς τις διεθνείς δεσμεύσεις μας, οι οποίες απορρέουν από τη σύμβαση της Γενεύης του 1951, όπως αυτή τροποποιήθηκε από το πρωτόκολλο της Νέας Υόρκης του 1967 όπου αμφότερες οι διεθνείς αυτές συμβάσεις έχουν προ πολλού γίνει εσωτερικό μας δίκαιο. 'Οπως επίσης με τις προτεινόμενες ρυθμίσεις προσπαθείται εναρμόνιση της εθνικής μας νομοθεσίας προς τη σύμβαση του Δουβλίνου της 15ης Ιουνίου 1990, η οποία εστόχευσε στη δημιουργία ενός ενιαίου πλαισίου γενικών αρχών για θέματα προσφύγων, που θα εφαρμόζεται σε όλα τα κράτη-μέλη της Ευρωπαϊκής 'Ενωσης, ώστε να παρέχεται η εμπρέπουσα προστασία στους πολιτικούς πρόσφυγες και να αποφεύγεται η νόθευση του θεσμού του πολιτικού ασύλου από τα φαινόμενα της οικονομικής μετανάστευσης και της ξενοφοβίας.

Κύριοι συνάδελφοι, οι σπουδαιότερες ρυθμίσεις τις οποίες κάνει το συζητούμενο νομοσχέδιο, αναφέρονται στο υποχρεωτικό της αναγνωρίσεως της ιδιότητας του πολιτικού πρόσφυγα, εφ'όσον συντρέχουν οι ουσιαστικές θετικές και αρνητικές προϋποθέσεις, που τάσσουν οι διεθνείς συμβάσεις, το άρθρο 1α της Συμβάσεως της Γενεύης, όπως τροποποιήθηκε από το πρωτόκολλο της Νέας Υόρκης. Εφ'όσον συντρέχουν αυτές οι προϋποθέσεις, είναι υποχρεωτική η αναγνώριση της ιδιότητας του πρόσφυγα, και τη παροχή ασύλου και κατά συνέπεια όλου του νομικού πλέγματος προστασίας του πολιτικού πρόσφυγα. Δεν καταλείπεται δηλαδή πεδίον διακριτικής διοικητικής ευχέρειας, που ήταν μία αδυναμία από πλευράς ουσιαστικής και εμπρέπουσας προστασίας του πολιτικού πρόσφυγα, του ισχύοντος νομοθετικού καθεστώτος.

Επίσης με τις προτεινόμενες ρυθμίσεις είναι υποχρεωτική η κατ'ουσίαν κρίση κάθε αίτησης αναγνώρισης πολιτικού πρόσφυγα. Πρέπει να υπάρξει δηλαδή από τη διοικητική αρχή οπωσδήποτε ουσιαστική κρίση, διότι εξοστρακίζονται οι πολλοί λόγοι απαραδέκτον που ίσχυουν σήμερα και που είχαν τεράστιες συνέπειες, εάν ληφθεί υπόψη ότι ο πολιτικός πρόσφυγας συνήθως προέρχεται από χώρες που δε γνωρίζουν την ελληνική γλώσσα ή δεν γνωρίζουν μία από τις βασικές διεθνείς γλώσσες. Επίσης εάν ληφθεί υπόψη ότι ο πολιτικός πρόσφυγας δε γνωρίζει το νομοθετικό καθεστώς της Πατρίδας μας, με αποτέλεσμα εντεύθεν να προκύπτουν πολλοί λόγοι απαραδέκτου της αιτήσεως αναγνώρισης της ιδιότητας του πολιτικού πρόσφυγα.

'Ερχεται, λοιπόν, πράγματι το νομοσχέδιο το οποίο συζητάμε και εξοβελίζει όλα τα απαράδεκτα και καθιστά υποχρεωτική την κατ'ουσίαν κρίση κάθε αίτησης που υποβάλλει ο πολιτικός πρόσφυγας για την αναγνώριση αυτής του της ιδιότητας.

Βέβαια, είναι γεγονός επίσης αναμφισβήτητο ότι η προτεινόμενη ρύθμιση ασπάζεται την έννοια του πολιτικού πρόσφυγα όπως την καθορίζει η Σύμβαση της Γενεύης, που είναι τον 1951, όπως τροποποιήθηκε από το πρωτόκολλο της Νέας Υόρκης που είναι του 1967.

Και η διεθνής πρακτική έχει ως γνωστόν αντιμετωπίσει δυσεπίλυτα ερμηνευτικά προβλήματα για περιπτώσεις οριακές,δηλαδή αν υπάγονται ή όχι στην έννοια του πολιτικού πρόσφυγα. Και πολύ καλά τοποθετήθηκε επ'αυτού ο συνάδελφος κ.Αυδής του Κ.Κ.Ε.,όταν ανέφερε το περιστατικό που μνημονεύει και η έκθεση της Επιστημονικής Επιτροπής της Βουλής, κατά το οποίο γυναίκα από κάποια χώρα της Αφρικανικής Ηπείρου, θέλουσα να αποφύγει τον όλεθρο του ακρωτηριασμού των γεννητικών της οργάνων, που είναι έθιμο στην πατρίδα της και το οποίο δεν έχει μπορέσει να αποφύγει το 50% του γυναικείου πληθυσμού της πατρίδας της, έφυγε σε ξένη χώρα και αντιμετωπίστηκε πράγματι με διεύρυνση της εννοίας του πολιτικού πρόσφυγα θετικά αυτή η περίπτωση, που είναι περίπτωση, διώξεως λόγω γυναικείου φύλου.

Εγώ, κύριε Υπουργέ, κάνω έκκληση από το Βήμα αυτό να προχωρήσουμε πέρα από την οριοθέτηση της έννοιας του πολιτικού πρόσφυγος, όπως την προσδιορίζουν οι γνωστές συμβάσεις τις οποίες προανέφερα. Και να διευρύνουμε την έννοια βάζοντας και τη δίωξη ή τον δικαιολογημένο φόβο δίωξης λόγω φύλου. Τολμήσατέ το . Θα είμεθα κοντά στα πράγματα, διότι πάμπολλα είναι τα περιστατικά κατά τα οποία το γυναικείο φύλο βρίσκεται σε δυσχερή θέση τοιαύτη και τοσαύτη, ώστε αναγκάζεται να παίρνει το δρόμο του εκπατρισμού και της φυγής.

Επίσης θετικές είναι οι ρυθμίσεις από πλευράς παροχής ιατροφαρμακευτικής, νοσοκομειακής περίθαλψης και πάσης άλλης αρωγής για όσους έχουν αποκτήσει την ιδιότητα του πολιτικού πρόσφυγα ή για όσους εκκρεμεί η διαδικασία τοιαύτης αναγνώρισης. 'Οπως επίσης θετικές είναι και οι ρυθμίσεις γύρω από το θέμα της άδειας εργασίας και επαγγελματικής σταδιοδρομίας.

Θα ήθελα, όμως, κύριε Υπουργέ, να παράσχετε, δευτερολογώντας, διασαφήσεις και αποσαφηνίσεις γύρω από την παρ. 6 του άρθρου 2, που λέτε: Με κοινή απόφαση των Υπουργών Εθνικής 'Αμυνας, Εξωτερικών, Οικονομικών, Υγείας και Πρόνοιας, Εργασίας και Κοινωνικών Ασφαλίσεων και Δημόσιας Τάξης, καθορίζεται το ειδικό καθεστώς προσωρινής προστασίας συγκεκριμένης κατηγορίας αλλοδαπών που καταφεύγουν στο ελληνικό έδαφος για λόγους ανωτέρας βίας. Με την ίδια απόφαση καθορίζονται οι όροι και οι διαδικασίες υποδοχής των εν λόγω ατόμων ως και παροχής σ'αυτά ιατροφαρμακευτικής και νοσοκομειακής περίθαλψης, ή άλλης βοήθειας προς κάλυψη των άμεσων βιοτικών αναγκών των".

Εδώ πρόκειται για μια πολύ αφηρημένη, μπορώ να πω, εν λευκώ νομοθετική εξουσιοδότηση. Πρώτον, ποιό είναι αυτό το ειδικό καθεστώς, ποία η διάρκεια της προσωρινής προστασίας, διότι στην Ελλάδα ως γνωστόν ουδέν μονιμότερον του προσωρινού, ποια είναι η συγκεκριμένη κατηγορία αλλοδαπών. Τη λέτε συγκεκριμένη, αλλά δεν την προσδιορίζετε. Και επίσης να αποσαφηνίσετε τη γενικολόγο έννοια της ανωτέρας βίας, διότι πολύ φοβούμαι, κύριε Υπουργέ, ότι αυτή η διάταξη, ασαφής όπως είναι, θα αποτελέσει την κερκόπορτα δια τους πολυπληθείς οικονομικούς πρόσφυγες.

Η χώρα μας, κύριοι συνάδελφοι, δεν είναι χώρα της Εδέμ. Αντιμετωπίζει τεράστια οικονομικά και δημοσιονομικά προβλήματα.

'Εχουμε μία αποσαθρωμένη διοικητική μηχανή και αυτό έχει τεράστιες επιπτώσεις σε όλους τους τομείς, ακόμη και στο να κρίνει ποιοι είναι πράγματι πολιτικοί πρόσφυγες, που διώκονται για τη φυλή τους, διώκονται για την εθνικότητά τους, διώκονται για τις πολιτικές τους πεποιθήσεις ή για τις θρησκευτικές τους πεποιθήσεις ή για το φύλο τους. Αυτή η αποσαθρωμένη και διεφθαρμένη διοίκηση, κύριε Υπουργέ, βάζει πολλά ερωτηματικά για το τι μπορεί να συνεπιφέρει το να έχουμε μία φλου διάταξη, μια φλου νομοθετική εξουσιοδότηση, όταν η Πατρίδα μας χειμάζεται από πάσης πλευράς και οικονομικά και ηθικά και εθνικά και είναι το σταυροδρόμι από όπου περνάνε οι τεράστιοι πληθυσμιακοί όγκοι των οικονομικών μεταναστών. Και γνωρίζουμε ιστορικά τι συνέπειες επέφεραν σε ευρωπαϊκή κλίμακα οι μεταναστεύσεις των λαών κατά το Μεσαίωνα. Εσάρωσαν το δυτικό ρωμαϊκό κράτος και επενήργησαν, μπορώ να πω, υπονομευτικά, επί του ανατολικού ρωμαϊκού κράτους, που μετεξελίχθη στη γνωστή μας και τόσο προσφιλή μας Βυζαντινή Αυτοκρατορία.

Ανοίγουμε κερκόπορτες, δεδομένου ότι οι ρυθμίσεις που φέρνετε κάνουν σαφή διάκριση μεταξύ ασύλου πολιτικών προσφύγων και οικονομικών μεταναστών. Συμφωνούμε σ' αυτό. Φοβάμαι, λοιπόν, εδώ ότι με αυτήν την ασαφή διάταξη της εν λευκώ νομοθετικής εξουσιοδοτήσεως, ανοίγετε μία επικίνδυνη κερκόπορτα.

Θα ήθελα λοιπόν, να έχω επ'αυτού τις καθησυχαστικές διασαφηνίσεις σας.

Τέλος, με βρίσκει απολύτως σύμφωνο η διεύρυνση της προστασίας της οικογενείας του αστυνομικού υπαλλήλου ή του υπαλλήλου της Πυροσβεστικής Υπηρεσίας, ο οποίος είτε χάνει τη ζωή του είτε καθίσταται ανίκανος σε ποσοστό 67% κατά την εκτέλεση διατεταγμένης υπηρεσίας και ένεκεν ταύτης. Με βρίσκει απολύτως σύμφωνο η διεύρυνση της προστασίας.

Επίσης, με βρίσκει απολύτως σύμφωνο η επέκταση αυτής της προστασίας και για το σύζυγο ή τη σύζυγο ή το τέκνο του πολίτη ο οποίος επίσης χάνει τη ζωή του ή καθίσταται ανάπηρος, κατά την ενεργό καταδίωξη του εγκληματία ή κατά τη συμβολή του στη σύλληψη αυτού.

Προχωρήσατε ένα βήμα περαιτέρω, κύριε Υπουργέ, και επεκτείνατε την προστασία αυτή και για τα θύματα των τρομοκρατικών ενεργειών.

Τέλος, θέλω να κάνω μία αρνητική επισήμανση όσον αφορά, κύριε Υπουργέ, αυτά τα επιστημονικά συμβούλια, τις ειδικές επιτροπές. Δεν είναι δυνατόν να εισηγείσθε εσείς ο αρμόδιος Υπουργός Δημοσίας Τάξεως ρυθμίσεις τέτοιες που βάζουν τη σφραγίδα της αναξιότητας επάνω στα χιλιάδες καταξιωμένα στελέχη τα οποία έχει η Αστυνομική και η Πυροσβεστική Υπηρεσία. Είναι δυνατόν τώρα, στο κατώφλι του 21ου αιώνα, όπου η ανωτάτη παιδεία και οι μετεκπαιδεύσεις είναι τόσο διαδεδομένες να λέτε ότι από τα χιλιάδες άξια στελέχη, τους αξιωματικους της Ελληνικής Αστυνομίας και της Πυροσβεστικής Υπηρεσίας, δε διαθέτετε μερικά στελέχη, κύριε συνάδελφε του ΔΗ.Κ.ΚΙ., ώστε να στελεχώσουν αυτές τις επιτροπές και αυτά τα συμβούλια;

Δε στέκομαι στα πολύ σημαντικά, τα οποία ανέφερε ο Εισηγητής μας ο κ. Καμμένος, ότι δηλαδή και εδώ ανοίγουν κερκόπορτες όχι συνειδητά. Δε λέω ότι υπάρχει συνειδητή ευθύνη των Υπουργών. 'Οχι. Πολλές φορές όμως κάτω από τα πόδια των Υπουργών, περνάμε προτάσεις για πρόσωπα τα οποία θυμίζουν τη λαϊκή παροιμία "βάζουμε το λύκο να φυλάει τα πρόβατα".

ΚΥΡΙΑΚΟΣ ΣΠΥΡΙΟΥΝΗΣ: Εξαρτάται από τον Υπουργό.

ΑΠΟΣΤΟΛΟΣ ΑΝΔΡΕΟΥΛΑΚΟΣ: 'Αρα, λοιπόν, είμαι αντίθετος προς τη σύσταση τέτοιου επιστημονικού συμβουλίου όπως και ειδικών επιτροπών.

Είμαι σύμφωνος στη σύσταση Νομοπαρασκευαστικής Επιτροπής. Εκεί είναι εντελώς εξειδικευμένον, νομικόν, το αντικείμενο της Επιτροπής αυτής και με βρίσκει σύμφωνο.

Σας ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κ. Φοίβος Ιωαννίδης, Κοινοβουλευτικός Εκπρόσωπος του ΠΑ.ΣΟ.Κ., έχει το λόγο.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, θα είμαι πολύ σύντομος. Δε θα εξαντλήσω το χρόνο που έχω στη διάθεσή μου. Γιατί το σχέδιο νόμου που συζητούμε σήμερα τυγχάνει μιας γενικότερης αποδοχής και επιδοκιμασίας, με επιμέρους παρατηρήσεις, που και κατά τη συζήτηση των άρθρων ενδεχομένως κάποιες από αυτές να γίνουν αποδεκτές από τον κύριο Υπουργό. Δεν υπάρχει αμφιβολία, ότι το σχέδιο νόμου που συζητούμε αποτελεί μία πρόοδο. Πρόοδο, σε σχέση με την ισχύουσα μέχρι σήμερα νομοθεσία. Και εκφράζει εν πολλοίς αυτό που είναι μια πανάρχαια αξία σε αυτόν τον Τόπο και παράδοση αυτού του Τόπου, σε ό,τι αφορά την αντιμετώπιση των προσφύγων, των πολιτικών προσφύγων και της παροχής του ασύλου σε αυτούς.

Βεβαίως, το πρόβλημα που έχουμε σήμερα ως χώρα, που συνορεύουμε με χώρες των οποίων ο πληθυσμός μετακινείται προς τη Χώρα μας, είναι κυρίως συνδεδεμένο, όχι με την ιδιότητα του πρόσφυγα, όπως αυτή προσδιορίζεται διεθνώς, αλλά καλύπτεται αν θέλετε με τον όρο "μετανάστης", που είναι άλλο πράγμα.

Και θα μπορούσε κανείς αναμφισβήτητα να ακούσει με προσοχή και τις απόψεις που κατά καιρούς διατυπώνονται και μέσα σε αυτήν την Αίθουσα και έξω από αυτήν την Αίθουσα, για τις επιπτώσεις που έχει στη Χώρα μας, στην απασχόληση και στην αύξηση της ανεργίας, το κύμα των μεταναστών ή λαθρομεταναστών που εισέρχονται στη Χώρα μας.

Θα ήθελα, όμως, για να δούμε με πολλή κατανόηση και χωρίς καθόλου ξενοφοβία και χωρίς καθόλου ρατσιστικές αντιλήψεις το όλο πρόβλημα, να επισημάνω και να υπενθυμίσω ότι η Χώρα μας είναι μια χώρα, που ίσως επειδή ποτέ δεν μπορούσε να θρέψει ολόκληρο τον πληθυσμό της, είχε από αρχαιοτάτων χρόνων εξαγωγή πληθυσμού. Και θα πρέπει αυτό να μας κάνει να δείχνουμε κατανόηση προς εκείνους οι οποίοι για λόγους βιοποριστικούς κυρίως, εισέρχονται στη Χώρα μας, άσχετα από το πόσο σοβαρές μπορεί να είναι οι επιπτώσεις στην οικονομία, αν θέλετε, της Χώρας και κυρίως στο πρόβλημα της απασχόλησης.

Κυρίως, όμως, ζήτησα να πάρω το λόγο, κύριε Πρόεδρε, για να απευθυνθώ προς τον κύριο Υπουργό και να του επισημάνω κι εγώ όσα του επεσήμανε ο κ. Αυδής σε σχέση με μια διάταξη του ν. 1975, που προβλέπει ότι στους αλλοδαπούς που βρίσκονται στη Χώρα μας, απαγορεύεται στο Δημόσιο και στα Νομικά Πρόσωπα Δημοσίου Δικαίου να τους καλύπτουν οποιεσδήποτε ανάγκες. Πέρα από την ορθή κατ' εμέ σκέψη ότι αυτό αποτελεί και μία παραβίαση συνταγματικής διάταξης -του άρθρου 2- για την προστασία της προσωπικότητας, υπάρχει και ένας πρόσθετος λόγος.

Στη Χώρα μας ανέκαθεν η ασφαλιστική νομοθεσία προβλέπει την υποχρεωτική ασφάλιση κάθε εργαζόμενου νομίμως ή όχι. Μερικοί από αυτούς καταγράφονται από το Ι.Κ.Α. Το Ι.Κ.Α. π.χ. οφείλει να τους καταγράψει και να επιβάλει και πρόστιμο για οποιονδήποτε εργαζόμενο εάν δεν είναι ασφαλισμένος, έστω και αν παρανόμως βρίσκεται στη Χώρα, έστω και αν παρανόμως εργάζεται. Και αυτό συμβαίνει σε αρκετές περιπτώσεις, κύριε Υπουργέ. 'Εχουμε δηλαδή, το εξής οξύμωρο: Εργαζόμενοι παρανόμως, αν θέλετε, ασφαλιζόμενοι, όμως, στο Ι.Κ.Α., καταβάλλοντας δηλαδή εισφορές οι ίδιοι και ο εργοδότης τους όταν ζητήσουν την παροχή υπηρεσιών από το Ι.Κ.Α. δεν τις έχουν, διότι υπάρχει αυτή η διάταξη του ν. 1975, που απαγορεύει στα Νομικά Πρόσωπα Δημοσίου Δικαίου, όπως είναι το Ι.Κ.Α., να δώσουν οποιαδήποτε παροχή.

Αυτό είναι προφανές, νομίζω, ότι είναι πολλαπλώς απαράδεκτο και ευλόγως διαμαρτύρονται. Νομίζω ότι κανένα δικαστήριο εσωτερικό ή ευρωπαϊκό δεν θα μπορούσε να αποδεχθεί μία τέτοια πραγματικότητα, γιατί είναι αντίθετη προς κάθε κοινωνικοασφαλιστική αρχή. Και βεβαίως, αγγίζει και τα όρια του παραλόγου να καταβάλει κάποιος ασφάλιστρα, να πληρώνει ο ίδιος και ο εργοδότης του, ασχέτως εάν ασφαλίστηκε κανονικά, οικειοθελώς ή επεσημάνθη και ασφαλίστηκε υποχρεωτικώς από το Ι.Κ.Α., και να μην έχει δικαίωμα, ούτε ιατροφαρμακευτικής περιθάλψεως, παρά μόνο εάν είναι κατεπείγον ή έκτακτο περιστατικό, οπότε εισάγεται στα αντίστοιχα νοσηλευτικά ιδρύματα.

Γι' αυτό θα παρακαλούσα και εγώ, κύριε Υπουργέ, ειδικότερα αυτήν τη διάταξη να τη δείτε. Εάν συμφωνήσετε με τις σκέψεις που προηγουμένως εξέθεσα και συμφωνήσετε με τις σκέψεις που εξέθεσε και ο εκλεκτός συνάδελφος ο κ.Αυδής, να δούμε αύριο μήπως χρειάζεται, είτε να γίνει δεκτή η σχετική τροπολογία που έχει καταθέσει ο κ.Αυδής,είτε να διατυπώσετε εσείς μία διάταξη, η οποία θα δίδει στην ουσία λύση σ'αυτό το πολύ σοβαρό κατ'εμέ πρόβλημα.

Κυρίες και κύριοι συνάδελφοι, πολλά θα μπορούσε να πει κανείς για ένα τόσο μεγάλο θέμα που άπτεται των ανθρωπίνων δικαιωμάτων, διεθνών συμβάσεων, των διακηρύξεων των δικαιωμάτων του ανθρώπου, αλλά δεν είναι νομίζω η ώρα. 'Αλλωστε όλοι, λίγο ή πολύ, γνωρίζουμε και σεβόμαστε τα ανθρώπινα δικαιώματα και σ'αυτήν τη Χώρα έχουμε κάθε αυξημένο λόγο για να μη στρέφουμε ποτέ το βλέμμα μακριά από όσα συμβαίνουν σε ανθρωπιστικό επίπεδο.

Η Χώρα μας έχει ταυτιστεί και η ιστορία της έχει ταυτιστεί με τον ανθρωπισμό και την ανθρωπιστική αντίληψη. Νομίζω ότι βλέποντας το νομοσχέδιο μ' αυτό το πνεύμα, συμφωνούμε όλοι, ελπίζω, ότι είναι ένα βήμα προς τα μπρος, ότι ο Υπουργός Δημόσιας Τάξης που το εισηγείται αξίζει έπαινο γι'αυτό και ελπίζω ότι στη συζήτηση κατ'άρθρο που θα έχουμε αύριο θα υπάρξουν ενδεχομένως και οι αναγκαίες βελτιώσεις. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Ιωαννίδη.

ΣΤΡΑΤΗΣ ΚΟΡΑΚΑΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κόρακα, έχετε το λόγο.

ΣΤΡΑΤΗΣ ΚΟΡΑΚΑΣ: Δύο λόγια θα πω, κύριε Πρόεδρε.

Φυσικα ο Ειδικός Αγορητής μας, ο συνάδελφος Αυδής, έθεσε τα θέματα με πληρότητα νομίζω σε ό,τι αφορά το κύριο αντικείμενο του νομοσχεδίου που συζητάμε, για τη χορήγηση ασύλου.

Θα ήθελα και εγώ να σημειώσω ορισμένες πλευρές, αφού τονίσω ότι εμείς οι 'Ελληνες πρέπει να είμαστε ιδιαίτερα ευαίσθητοι στο ζήτημα αυτό, γιατί στην πολυτάραχη σύγχρονη ιστορία της Χώρας μας, ο Λαός μας και ιδιαίτερα αυτοί που αγωνίστηκαν για τα ιδανικά της Δημοκρατίας, της ελευθερίας, της κοινωνικής προκοπής, δυστυχώς είχαν την τύχη, ας το πω έτσι, να υποστούν διωγμούς και να αναγκαστούν ορισμένες φορές να καταφύγουν στην αλλοδαπή, όπου συχνά είχαν την ευκαιρία να γευτούν τη ζεστασιά της διεθνιστικής αλληλεγγύης.

Φυσικά γεύτηκαν επίσης και τα προβλήματα, τα προβλήματα που παρουσίαζε η δυνατότητα χορήγησης ασύλου. Ο ομιλών είχε την ευκαιρία, όχι ως πολιτικός πρόσφυγας, αλλά ως μετανάστης, και στη συνέχεια στη δικτατορία αντικειμενικά ως πολιτικός πρόσφυγας να ζήσει τέτοιες περιπτώσεις συμπατριωτών μας αγωνιστών, που κατέφευγαν στο εξωτερικό και έπρεπε να δοθούν ομηρικοί αγώνες, για να μπορέσουμε να πετύχουμε την παραμονή τους, τη χορήγηση ασύλου κ.λπ. Αλλά και σ' αυτήν τη Χώρα που ζούμε, δυστυχώς δεν ήταν πάντα και δεν είναι ακόμα και μέχρι σήμερα, ρόδινα όλα όσα αναφέρονται στη χορήγηση πολιτικού ασύλου σε αγωνιστές, που κατέφυγαν στη Χώρα μας.

Δυστυχώς, δεν ήταν λίγες οι περιπτώσεις τέτοιων αγωνιστών, που επαναπροωθήθηκαν -βρέθηκε αυτή η κομψή έκφραση- στις χώρες καταγωγής τους και όπου ορισμένοι από αυτούς έφτασαν και μέχρι το εκτελεστικό απόσπασμα. Δε θέλω να αποδώσω σκοπιμότητα για όλες τις περιπτώσεις επαναπροώθησης. Δε θέλω να αποκλείσω και την περίπτωση επιπόλαιας απόφασης.

Και για το λόγο αυτό, θα ήθελα να κάνω μια πρώτη παρατήρηση σε ό,τι αφορά το άρθρο 3, όπου η απόφαση για την απέλαση εναποτίθεται στον Αρχηγό της Αστυνομίας. Το έχετε αλλάξει, κύριε Υπουργέ; Λέτε "με απόφαση του Αρχηγού της Ελληνικής Αστυνομίας δύναται για λόγους δημόσιου συμφέροντος και εφ' όσον ο υπό απέλαση των εν γένει περιστάσεων κρίνεται ύποπτος φυγής, επικίνδυνος για τη δημόσια τάξη, να διατάσσεται η κράτησή του μέχρις ότου καταστεί δυνατή η απομάκρυνσή του από το ελληνικό έδαφος". Δεν καταλαβαίνω πραγματικά.

Μέχρι σήμερα η καταργούμενη διάταξη προέβλεπε ότι αυτό μπορεί να το αποφασίσει μόνο ο Υπουργός Δημόσιας Τάξης. Δεν ξέρω τι άλλο καλύτερο θα μπορούσαμε να βρούμε. Αλλά είναι προτιμότερο να είναι ο Υπουργός Δημόσιας Τάξης.

ΚΥΡΙΑΚΟΣ ΣΠΥΡΙΟΥΝΗΣ: Αυτός θα τον κρατήσει;

ΣΤΡΑΤΗΣ ΚΟΡΑΚΑΣ: Μα δεν τον κρατάει ούτε ο Αρχηγός της Αστυνομίας, κύριε Σπυριούνη. Ο Αρχηγός της Αστυνομίας τον κρατάει στα σύνορα; Μα δεν είναι δυνατόν. Λέει απλώς "με απόφαση του αρχηγού της Ελληνικής Αστυνομίας".

ΚΥΡΙΑΚΟΣ ΣΠΥΡΙΟΥΝΗΣ: 'Εχει προηγηθεί αυτή η απόφαση.

ΣΤΡΑΤΗΣ ΚΟΡΑΚΑΣ: Είναι μια παρατήρηση που ήθελα να κάνω, επειδή αναφέρθηκα σε προηγούμενα παρατράγουδα, ας τα πω έτσι, που είχαμε. Και σήμερα ακόμη υπάρχουν τέτοιες περιπτώσεις ανθρώπων, που διώκονται και που δεν τους έχει χορηγηθεί ακόμα το άσυλο, ή που κρίνεται ακόμη η αίτηση του ασύλου και βεβαίως υφίστανται τα πάνδεινα. Δεν μπορούν να δουλέψουν, δεν έχουν δυνατότητα ιατρικής περίθαλψης κ.λπ., μια σειρά τέτοια προβλήματα, τα οποία δυστυχώς δεν αντιμετωπίζονται.

Επίσης, θα ήθελα να αναφερθώ σε μία σοβαρή περίπτωση. Δεν προβλέπεται η δυνατότητα αίτησης πολιτικού ασύλου για αλλοδαπούς -προερχόμενους από τρίτη χώρα, όχι από τη χώρα υπηκοότητάς τους- που βρίσκονται στη Χώρα μας εδώ και ένα ορισμένο χρονικό διάστημα και οι οποίοι την ώρα που έμπαιναν για οποιουσδήποτε λόγους δεν ζήτησαν άσυλο εν τω μεταξύ παρουσιάστηκαν ορισμένα νέα δεδομένα, που δικαιολογούν την αίτηση ασύλου. Υπάρχει πρόβλημα.

Είχα δυστυχώς, την ευκαιρία να αντιμετωπίσω ορισμένες τέτοιες περιπτώσεις από χώρες όπου επικρατεί, ας το πω έτσι, ο θρησκευτικός φανατισμός και ο άνθρωπος δηλώνοντας ότι είναι άθεος, δεν τολμούσε να επιστρέψει πίσω, αλλά και εδώ δεν μπορούσε να πάρει πολιτικό άσυλο, με αποτέλεσμα να ζει χρόνια σε μία κατάσταση ημιπαράνομη, να μην μπορεί να δουλέψει. Πρόκειται ορισμένες φορές για επιστήμονες, που θα μπορούσαν να αξιοποιήσουν τα προσόντα τους, την προσωπικότητά τους και σε όφελος της Χώρας μας. 'Ομως, δεν τους δινόταν αυτή η δυνατότητα. Είναι κάτι που σίγουρα θα έπρεπε να προβλεφθεί.

Βρίσκουμε ότι οι παρατηρήσεις που κάνει εδώ η 'Υπατη Αρμοστεία, όπως είπε και ο συνάδελφος Αυδής και άλλοι Βουλευτές, είναι ορθές και θα πρέπει να ληφθούν σοβαρά υπόψη. Δεν νομίζω ότι μπορεί να κατηγορηθεί η Υπάτη Αρμοστεία για οποιαδήποτε σκοπιμότητα. Αντίθετα, οι παρατηρήσεις της προέρχονται σίγουρα από μία μακρόχρονη και διεθνή πείρα που έχει συσσωρεύσει.

'Ετσι, για παράδειγμα στο άρθρο 2, στο τροποποιούμενο άρθρο 25, αναφέρεται: "Με την επιφύλαξη των διατάξεων της Συνθήκης του Δουβλίνου καθώς και των άλλων διεθνών δεσμεύσεων....".

Φυσικά η διάταξη της Συνθήκης του Δουβλίνου είναι γνωστή. 'Εχει και τα θετικά της και τ' αρνητικά της. Αλλά είναι γνωστή σε κάθε περίπτωση. Οι άλλες, όμως, διεθνείς δεσμεύσεις της Χώρας δεν είναι γνωστές και δεν ξέρουμε ποιες μπορεί να είναι. Για παράδειγμα υπάρχει αυτή η εκκρεμότητα με την Schengen. Εμείς πιστεύουμε ότι θα πρέπει να παραιτηθεί η Χώρα μας απ'αυτή την υπόθεση, η οποία ήδη έχει σε ορισμένες χώρες χρεοκοπήσει. Είναι αρνητική και ως προς το θέμα της χορήγησης ασύλου.

Αν, λοιπόν, τα προεδρικά διατάγματα που προβλέπεται ότι θα εκδοθούν, στηριχθούν και στη Συνθήκη του Schengen, καταλαβαίνουμε πού μπορούμε να οδηγηθούμε. Και φοβόμαστε πολύ ότι αυτή η ανεξέλεγκτη παροχή εξουσιών στην Κυβέρνηση, με τη μορφή προεδρικών διαταγμάτων, είναι πολύ επικίνδυνη.

Συνήθως, τα προεδρικά διατάγματα προωθούνται για να λυθούν επιμέρους ζητήματα και όχι βασικά ζητήματα, όπως αυτά που αναφέρονται εδώ. Πιστεύω ότι τουλάχιστον θα έπρεπε να ληφθούν υπόψη οι προτάσεις που κάνει εδώ, και για την παράγραφο αυτή, η Υπάτη Αρμοστεία. Να συμπληρωθεί τουλάχιστον:"Σχετικό με την ευθύνη εξέτασης αιτήσεων ασύλου, αφού περί αυτού πρόκειται".

Επίσης, στο ίδιο άρθρο, στο 2α παρ.2 εδαφιο α' αναφέρεται: "Με ταχύρρυθμη διαδικασία εξετάζεται κατ'ουσίαν αίτηση ασύλου που είναι προδήλως αβάσιμη κλπ". Και γίνεται σοβαρή παρατήρηση και εδώ από την Υπάτη Αρμοστεία, η οποία προτείνει να προστεθεί ότι είναι αβάσιμες εκείνες οι αιτήσεις που είναι σαφώς απατηλές ή που δε συνδέονται ούτε με τα κριτήρια για τη χορήγηση του καθεστώτος των προσφύγων ούτε με άλλα κριτήρια, που να δικαιολογούν τη χορήγηση ασύλου.

Προσθέτει επίσης, την παρατήρηση: "'Οσο πιο ταχεία είναι η διαδικασία, τόσο πιο μεγάλος είναι ο κίνδυνος λήψης μίας λανθασμένης απόφασης. Σχετική διατάξη θα πρέπει να συνοδεύεται από επαρκείς εγγυήσεις". Και προτείνει ορισμένες τέτοιες εγγυήσεις, πχ. πρόβλεψη για αίτηση θεραπείας, αναθεώρηση με ανασταλτικό αποτέλεσμα.

'Εχει ακόμη μία σειρά παρατηρήσεων. Στην παρ.2β του ίδιου άρθρου....

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Τα έχουμε όλα.

ΣΤΡΑΤΗΣ ΚΟΡΑΚΑΣ: Απλώς θέλω να τ'αναφέρω. Τα έχετε, αλλά θα μπορούσατε, αν θέλατε να εξοικονομήσουμε όλοι χρόνο, να μας δώσετε μία απάντηση πάνω σ'αυτά. Η παρέμβασή σας ήταν, όμως, ιδιαίτερα λακωνική και δεν δίνει απαντηση σ'αυτά τα ζητήματα.

Θέλω ωστόσο να επιμείνω σε ένα δύο άλλα ζητήματα, που είναι σημαντικά.

(Ομιλίες στην Αίθουσα)

ΠΡΟΕΔΡΕΥΩΝ (Παναγιώτης Σγουρίδης): Επηρεασμένος από τα μπλόκα, κύριε Σουφλιά, ακούγεσθε μέχρι εδώ.

ΣΤΡΑΤΗΣ ΚΟΡΑΚΑΣ: Ο κ.Σουφλιάς και τα μπλόκα δεν ξέρω τι σχέση μπορεί να έχουν.

Υπάρχει ένα ζήτημα με τη ζώνη αναμονής.

Γίνονται από την 'Υπατη Αρμοστεία του ΟΗΕ ορισμένες προτάσεις εδώ.'Οπως να υπάρχει διαχωρισμός ανάμεσα σ' αυτούς που ζητούν πολιτικό άσυλο και στους άλλους που δε ζητούν, αλλά είναι παρανόμως διελθόντες τα σύνορα, τη δυνατότητα επίσκεψης της 'Υπατης Αρμοστείας, επικοινωνίας με την Υπάτη Αρμοστεία και τέλος προτείνονται ορισμένα μέτρα για τη διευκόλυνση της αίτησης για πολιτικό άσυλο, όπως π.χ. "να παρίσταται ικανός και αμερόληπτος διερμηνέας" "να έχουν λάβει οι αιτούντες γνώση των βασικών πληροφοριών που αφορούν στη διαδικασία, πριν από την έναρξη της συνέντευξης" "δικαστική και άλλη ανεξάρτητη συμμετοχή στη διαδικασία, συμπεριλαμβανομένης μη κυβερνητικής οργάνωσης που ειδικεύεται σε θέματα προσφύγων" κ.λπ. Δε θέλω να αναφερθώ παραπάνω σ' αυτές τις προτάσεις, αφού τις έχετε. Θέλουμε, όμως, κατά τη συζήτηση των άρθρων, κύριε Υπουργέ, να μας δώσετε ορισμένες απαντήσεις.

Για τα υπόλοιπα άρθρα που έχουν άλλο αντικείμενο, θα τοποθετηθούμε συγκεκριμένα, όπως και στις τροπολογίες που προτείνετε, όταν θα έρθει η σειρά συζήτησής τους. Ωστόσο θέλουμε να παρατηρήσουμε, ότι ειδικά η τροπολογία που προτείνει ο κ. Παπαντωνίου, δεν θα έπρεπε να συζητηθεί ιδιαίτερα μ' αυτό το νομοσχέδιο. Νομίζω ότι ούτε το Προεδρείο της Βουλής πρέπει να τη δεχθεί, αλλά ούτε και σεις, κύριε Υπουργέ, γιατί είναι όλως διόλου άσχετη με το αντικείμενό σας. Επιφυλασσόμασθε να μελετήσουμε το θέμα και να πάρουμε θέση, αλλά σε κάθε περίπτωση προτείνουμε να αποσυρθεί ως όλως διόλου άσχετη με το συζητούμενο νομοσχέδιο.

ΠΡΟΕΔΡΕΥΩΝ(Παναγιώτης Σγουρίδης): Ο κ. Καμμένος έχει το λόγο για να δευτερολογήσει.

ΠΑΝΑΓΙΩΤΗΣ ΚΑΜΜΕΝΟΣ: 'Οσον αφορά τους πρόσφυγες και το νομοσχέδιο, πήραμε θέση στην πρωτολογία μας. Αυτή η θέση ισχύει μέχρι τώρα. Αλλά την ώρα της ομιλίας μας, την ώρα που στο Βήμα πρωτολογούσαμε, ως πρόσφυγας ενεφανίσθη στη Βουλή μια τροπολογία, η οποία ήταν προϊόν βασανισμού του Προϋπολογισμού από τον κ. Παπαντωνίου.

Βεβαίως, κύριε Υπουργέ, συμφωνώ ότι ούτε σεις θα την επιθυμούσατε, αλλά με σύμβουλο την υπουργική απόφαση της δικής σας Κυβερνήσεως, που αναφερόταν στις άσχετες τροπολογίες επί των νομοσχεδίων,θέλουμε να πούμε ότι βεβαίως δεν είναι η Υπάτη Αρμοστεία του Οργανισμού Ηνωμένων Εθνών που θα πρέπει να επέμβει, αλλά η Βουλή των Ελλήνων, για να σταματήσει τέλος πάντων αυτό το φαινόμενο, δηλαδή το φαινόμενο να μπαίνουν άσχετες τροπολογίες. Αύριο, τη στάση μας στα άρθρα θα την καθορίσουμε ανάλογα με τη στάση της Κυβερνήσεως και με τη δική σας προσωπικά, για το αν θα δεχθείτε ή όχι αυτήν την τροπολογία, που είναι άσχετη προς το νομοσχέδιο.

ΠΡΟΕΔΡΕΥΩΝ(Παναγιώτης Σγουρίδης): O κ. Αυδής έχει το λόγο.

ΛΕΩΝΙΔΑΣ ΑΥΔΗΣ: Μετά τις συνοπτικές διατυπώσεις του κυρίου Υπουργού, οφείλω και εγώ να είμαι συνοπτικός.


ΠΡΟΕΔΡΕΥΩΝ(Παναγιώτης Σγουρίδης): Το λακωνίζειν εστί φιλοσοφείν.

ΛΕΩΝΙΔΑΣ ΑΥΔΗΣ: Πρώτα θα ήθελα να αναφερθώ στην τροπολογία του κυρίου Υπουργού Δικαιοσύνης και του Υπουργού Δημοσίας Τάξης. Παρ' όλο που είναι άσχετη με το περιεχόμενο του νομοσχεδίου, φοβάμαι ότι είναι αναγκαίο να ψηφιστεί διότι δεν θα υπάρξει άλλο νομοσχέδιο μέχρι το τέλος του χρόνου. Μιλάω για την τροπολογία που αναβάλλει τη διαδικασία εξώδικης λύσης των αστικών διαφορών για το τέλος του έτους. Φοβάμαι ότι είναι αναπόφευκτη και παρά την αβαρία που πρέπει να κάνουμε για να την αποδεχθούμε, πρέπει να την αποδεχθούμε.

Τώρα, δεν πρότεινα οι αιτήσεις ασύλου να εξετάζονται από δικαστήριο, στον πρώτο βαθμό ή από κάποια ανεξάρτηση διοικητική αρχή. Προς την ανεξάρτητη διοικητική αρχή έχω μια δυσπιστία, την οποία θα εξηγήσω άλλη φορά. Αλλά το συλλογικό διοικητικό όργανο θα πρέπει να αποφασίζει και να διευρύνεται με τη συμμετοχή κάποιων εκπροσώπων της 'Υπατης Αρμοστείας. Εγώ είπα και της συντονιστικής επιτροπής. Οπωσδήποτε πρέπει να υπάρχει και ένα δικαίωμα προσφυγής στο διοικητικό πρωτοδικείο και όχι στο Συμβούλιο Επικρατείας, διότι εκεί είναι πολύ δαπανηρή. Το Συμβούλιο Επικρατείας, είναι απρόσιτο επίσης για όσους βρίσκονται ενδεχομένως σε κάποιαν ακριτική περιοχή.

Και επίσης, να είναι εξοπλισμένη με ανασταλτικό αποτέλεσμα η άσκηση της προσφυγής.

Να μου επιτρέψετε να επισημάνω δύο θέματα συνταγματικότητας. Το ένα είναι η παρ.3 του άρθρου 24, που αναφέρεται στα κέντρα της παρ.2 δηλαδή στα κέντρα προσωρινής παραμονής. Προφανώς πρόκειται για κάποιο είδος κράτησης, γιατί δε θα μπορούν να φεύγουν οι αλλοδαποί των οποίων η αίτηση εκκρεμεί, απ' αυτά τα κέντρα. Δεν θα μπορούν να κυκλοφορούν.

Επίσης, στην παρ.3 του άρθρου 25, όπου πρόκειται για το transit. Εκτός από την τροπολογία που προτείνει η Επιστημονική Υπηρεσία της Βουλής, υπέρ της οποίας συνηγορώ και αξίζει τον κόπο να τη δείτε, γεννάται το εξής θέμα: Πρόκειται και στις δύο περιπτώσεις, για περιορισμούς προσωπικής ελευθερίας. Στην πρώτη περίπτωση παρέχεται εξουσιοδότηση για τη θέσπιση αυτών των περιορισμών. Νομίζω ότι είναι αντισυνταγματικό. Οι περιορισμοί της προσωπικής ελευθερίας, της οποίας απολαύουν και οι αλλοδαποί, ανήκουν στην Ολομέλεια της Βουλής και δεν αποτελούν αντικείμενο εξουσιοδότησης. Δέστε το.

Ως προς το ειδικό καθεστώς, επειδή τέθηκε το θέμα απόψε, θα ήθελα να πω ότι συμφωνώ με τη διάταξη της παρ.6 του άρθρου 25 και να θυμίσω ότι φιλοσοφικά ακόμα και η πείνα και η φτώχεια είναι πολιτικά ζητήματα. 'Ομως, να μην πάμε πολύ μακριά, να πάμε στην τρέχουσα συλλογιστική, όπου η λιμοκτονία ενός λαού, μπορεί να είναι αποτέλεσμα πολιτικής διώξης ή συνέπειας ή ακόμα να είναι και μορφή πολιτικής δίωξης. Εν όψει της κατάστασης που επικρατεί στα Βαλκάνια και των πολέμων που κινδυνεύουν να εκσπάσουν κάποια στιγμή, νομίζω ότι είναι εύστοχη η διάταξη. Το παράπονό μας είναι ότι δεν περιλαμβάνονται εκεί και τα θύματα βασανιστηρίου.

'Ηθελα να εκφράσω τη συμφωνία μου με τη διάταξη της παρ.3 του άρθρου 5, που αφορά τους αστυνομικούς οι οποίοι σκοτώνονται με τις συνθήκες που περιγράφει η διάταξη. Ευχαριστώ.

ΠΡΟΕΔΡΕΥΩΝ(Παναγιώτης Σγουρίδης): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Θέλω να εκφράσω τη συμφωνία μου με την τροπολογία η οποία εισάγεται, μετά από πρωτοβουλία του Υπουργείου Δικαιοσύνης, γιατί πράγματι αν δεν κατατεθεί αυτή η τροπολογία και δεν αποτελέσει νόμο του Κράτους, θα έχουμε πάρα πολλά προβλήματα. 'Οσοι βιώνουμε την καθημερινή δικηγορική και νομική πραγματικότητα, ξέρουμε πόσο αναγκαία είναι αυτή η τροπολογία. 

Πάντως, εγώ θα επιμείνω στην ανεξάρτητη διοικητική αρχή, η οποία πρέπει να κρίνει τα ζητήματα του πολιτικού ασύλου. Αντιλαμβάνομαι τις επιφυλάξεις, δεν τις συμμερίζομαι και σας είπα και στην πρωτομιλία μου ότι είναι δυνατόν να εξασφαλιστεί ένα ιδιότυπο νομικό καθεστώς σ'αυτή την Επιτροπή, έτσι ώστε να είναι δυνατός ο έλεγχος των πράξεών της. Μην το φοβάστε. Πιστεύω πως μια τέτοια ανεξάρτητη διοικητική αρχή για την κρίση των αιτήσεων περί χορηγήσεως πολιτικού ασύλου, θα έχει εξασφαλίσει και την αντικειμενικότητα και την αμεροληψία, στη διαδικασία που θα παρακολουθεί την εκτελεση του έργου της.

Δε φιλοδοξώ να σας πείσω. Γνωρίζω ότι υπάρχουν αναστολές επί του θέματος αυτού, αλλά εκείνο που πρέπει να σας πω, είναι ότι σε όσες χώρες δοκιμάστηκε, αυτή η πρακτική, είχε αποτελέσματα και κυρίως είχε την έξωθεν καλή μαρτυρία.

ΓΕΩΡΓΙΟΣ ΡΩΜΑΙΟΣ(Υπ.Δημόσιας Τάξης): Σε ποιες;

ΦΩΤΗΣ ΚΟΥΒΕΛΗΣ: Στη Δανία, νομίζω.

ΓΕΩΡΓΙΟΣ ΡΩΜΑΙΟΣ(Υπ.Δημόσιας Τάξης): Μόνη και με επιφύλαξη.

ΦΩΤΗΣ ΚΟΥΒΕΛΗΣ: Η Δανία, ανεξαρτήτως όλων των άλλων, πρέπει να σας πω ότι είναι η μόνη χώρα, η οποία έχει κινήσει αποτελεσματικές διαδικασίες και για όλα τα οποία ακούσθηκαν προηγουμένως από τον κ. Αυδή, δηλαδή, αναφορικά με τη μέριμνα και τη φροντίδα και των θυμάτων βασανιστηρίων. Κατά συνέπεια, δε νομίζω ότι πρέπει να επικαλείσθε με επιφύλαξη το συγκεκριμένο συγκριτικό στοιχείο.

'Αλλωστε, κύριε Υπουργέ, δεν μπορώ να αντιληφθώ γιατί η Χώρα μας πρέπει να παρακολουθεί και να μην πρωταγωνιστεί σε ορισμένα ζητήματα. Και έχει δίκιο ο κ. Φοίβος Ιωαννίδης, ο Κοινοβουλευτικός Εκπρόσωπος του ΠΑ.ΣΟ.Κ., ότι στα ζητήματα του πολιτικού ασύλου, ακόμα και στις αρχαίες τραγωδίες αν ανατρέξετε, θα διαπιστώσετε ότι η Ελλάδα υπήρξε πρωτοπόρα. Δε συνηθίζω να κάνω αναδρομή στους αρχαίους για να υποστηρίξω πράγματα της σημερινής πραγματικότητας, αλλά μια και γίνεται λόγος, θα άξιζε τον κόπο να το δείτε και από αυτήν την πλευρά.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Μια γενική παρατήρηση θέλω να κάνω. Αν αμφισβητείτε, ως πιστεύω, το πνεύμα των συναδέλφων που τοποθετούν διαφορετικά το θέμα, δε δείχνει έλλειψη εμπιστοσύνης προς την ακεραιότητα με την οποία επιτελεί το έργο της η Αστυνομία. Αλλά, πιστεύω ότι πρέπει να προχωρήσουμε στις επιβαλλόμενες απαγκυστρώσεις από το παρελθόν που εσσώρευσε πικρίες, εμπειρίες άσχημες κ.λπ., πρέπει πλέον να γονιμοποιήσουμε όλα τα όργανα στην Πατρίδα μας μέσα στο δημοκρατικό πνεύμα και τις βαθύτερες έννοιες σχέσεων Ενόπλων Δυνάμεων και Λαού, Αστυνομίας και κοινωνίας κ.λπ.

Αναφέρομαι στη διάταξη του άρθρου 3, παρ. 4 -αν θυμάμαι καλά- για τον προ της επικειμένης απέλασης, όταν κρίνεται από ειδικούς λόγους ότι συντρέχουν εις βάρος του λόγοι κινδύνου διαφυγής, να αποφασίζει να τον θέτει υπό προσωρινή κράτηση -και μάλιστα του αναγνωρίζεται και το δικαίωμα της ένστασης- και τελικά, την τελική απόφαση να την έχει ο Υπουργός Δημόσιας Τάξης. Δεν νομίζω ότι δημιουργεί πρόβλημα. Το ένα είναι αυτό.

Το δεύτερο σημείο που θέλω να θίξω, είναι για την Επιστημονική Επιτροπή του Εκπαιδευτικού Προγράμματος, για την εκπαίδευση του Αστυνομικού Σώματος, των Αστυνομικών Σχολών κ.λπ.

Νομίζω ότι και αυτή η διάταξη δεν προδίδει πνεύμα ελλείψεως εμπιστοσύνης και σεβασμού προς την εμπειρία, την κατάρτιση, τις ειδικές γνώσεις, την αρτιότητα των αστυνομικών μας οργάνων, αλλά είναι ένα συμβουλευτικό όργανο του Υπουργού Δημόσιας Τάξης, όπου θέλει μέσα σε ένα ευρύτερο εκπαιδευτικό πνεύμα να αναζητήσει καλύτερες μεθόδους σε βιβλιογραφία, σε αλλαγή συστημάτων του αστυνομικού εκπαιδευτικού συστήματος κ.λπ.

Νομίζω ότι και αυτή η διάταξη καλύπτει σύγχρονες ανάγκες και πόρρω απέχει από υπαινιγμούς και υποψίες, κινήσεις και επιβαρύνσεις ελλείψεως εμπιστοσύνης προς το Αστυνομικό Σώμα.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Δε θα μιλούσα, κύριε Πρόεδρε, αλλά πήρα αφορμή από τον τελευταίο συνάδελφο.

Θέλω να πω στον Υπουργό Δημόσιας Τάξης ότι πρέπει να συνειδητοποιήσουμε κάποτε, χωρίς να αμφισβητούμε, το κύρος της Αστυνομίας. Δεν το αμφισβητούμε αυτό το πράγμα.'Ομως, όταν πρόκειται να κριθούν κάποιοι άνθρωποι που έρχονται ξενιτεμένοι ή κυνηγημένοι από άλλες χώρες, ας μην προβάλλουμε πρώτα την Αστυνομία. Ας είναι πίσω η Αστυνομία. Η πολιτική αρχή να λάβει εκείνη την πρωτοβουλία, με τις δικαστικές αρχές, ώστε να εξασφαλίζεται η φερεγγυότητα που χρειάζεται και απαιτείται και από το Σύνταγμα και από το Διεθνές Δίκαιο.

Γιατί θέλετε να βάλουμε την Αστυνομία μπροστά, τον Αρχηγό να αποφασίζει; Ποιος είναι ο Αρχηγός; Ο Αρχηγός είναι ένα εκτελεστικό όργανο. Δεν μπορεί να του αναθέσουμε τέτοια σπουδαία καθήκοντα, που κρίνεται ο άνθρωπος, η προσωπικότητα του ανθρώπου, η ελευθερία του. Δεν μπορούμε να τον βάλουμε μπροστά τον Αρχηγό. Ας είναι στο παρασκήνιο, πίσω.

Θα μπει ο δικαστικός λειτουργός, γι' αυτό εκεί χρειάζεται μία Επιτροπή, τριμελής έστω, από έναν δικαστικό, εκπρόσωπο της δικαστικής λειτουργίας, από έναν καθηγητή της Νομικής Σχολής και από έναν ανώτατο λειτουργό του Υπουργείου Εξωτερικών, για να αποφασίζει για την απέλαση ή όχι. 

Θα πρέπει να εξασφαλίσουμε στον αιτούντα να χαρακτηρισθεί ως πρόσφυγας, το δικαίωμα αυτεπαγγέλτως να έχει διερμηνέα, να έχει δικηγόρο, που θα αναζητείται από μία λίστα, την οποία θα εκδίδει το οικείο πρωτοδικείο, έτσι ώστε να του παράσχουμε όλα εκείνα τα εφόδια, τα οποία θα προστατεύσουν τις ελευθερίες του, αφού ενδεχομένως δε γνωρίζει ούτε μία ξένη γλώσσα. Θα πρέπει να βρεθεί ο άνθρωπος, που εμείς θα του υποδείξουμε, αυτεπαγγέλτως, ώστε να του εξασφαλίσουμε όλα αυτά τα εχέγγυα. Να ανοίξουμε τα σύνορά μας ελεύθερα. Η Ελλάδα είναι πολιτισμένη χώρα και με τον πολιτισμό της -σας το διαβεβαιώνω αυτό επιβάλλεται σε όλον τον κόσμο. Η Ελλάδα δεν έχει ανάγκη, έχει πνεύμα.

ΚΥΡΙΑΚΟΣ ΣΠΥΡΙΟΥΝΗΣ: Το λέτε σοβαρά;

ΙΩΑΝΝΗΣ ΚΑΡΑΚΩΣΤΑΣ: Βεβαίως, το λέω σοβαρά. Αφήστε με, κύριε Σπυριούνη, είστε στρατιωτικός...

ΠΡΟΕΔΡΕΥΩΝ (Παναγιώτης Σγουρίδης): Στρατός εναντίον Αστυνομίας!

ΙΩΑΝΝΗΣ ΚΑΡΑΚΩΣΤΑΣ: 'Αλλη η έννοια του στρατιωτικού και άλλη η έννοια του αστυνομικού, αν θέλετε. 

ΚΥΡΙΑΚΟΣ ΣΠΥΡΙΟΥΝΗΣ: 'Οταν ο κίνδυνος είναι πληθωρικός...

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σπυριούνη! 

Να μη γράφεται τίποτα απ' αυτά που λέει ο κ. Σπυριούνης.

Συνεχίστε, κύριε Καρακώστα.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, ας μη διακατεχόμεθα, επαναλαμβάνω, από το φόβο ότι η Ελλάδα κινδυνεύει. Και θα την υπερασπίσουμε με το να θέσουμε δεσμευτικές διατάξεις, για να ελέγχονται από την αστυνομία, όσοι θέλουν και ζητούν το δικαίωμα να χαρακτηρίζονται ως πολιτικοί πρόσφυγες; Εδώ θα πρέπει με κάθε ελευθερία και αφοβία να επιτρέψουμε στο νομοθέτη να νομοθετήσει όπως πρέπει, σύμφωνα με τις διατάξεις του Διεθνούς Δικαίου και του Συντάγματός μας, που το άρθρο δύο την αξία του ανθρώπου θέτει πάνω από την κρατική εξουσία. Το ίδιο το Σύνταγμα μας επιτρέπει, κύριε Πρόεδρε, που χαρακτηρίζει την αξία του ανθρώπου ως υπέρτατη. Πάνω από την κρατική εξουσία, υπάρχει ο άνθρωπος. Κι' αυτό θα πρέπει να το κατανοήσουμε. 'Αλλωστε δεν αυθαιρετούμε, είμαστε σύμφωνοι με το νόημα και το πνεύμα του Συντάγματος, που χαρακτηρίζει την αξία του ανθρώπου ως υπέρτατη αξία, υπεράνω παντός άλλου. Καλύτερα να αθωωθούν πολλοί εγκληματίες παρά να αδικηθεί ένας άνθρωπος. Αυτή είναι η αξία του ανθρώπου.

Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Καλύτερα να γίνει λάθος, και ένοχοι να κυκλοφορούν ελεύθεροι παρά ένας αθώος να πάει φυλακή. Κι όμως, είχαμε μία στο Κατάκωλο, που ήταν έξι χρόνια μέσα.

ΙΩΑΝΝΗΣ ΚΑΡΑΚΩΣΤΑΣ: Καλώς το είπατε.

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος εγγεγραμμένος να μιλήσει επί της αρχής του νομοσχεδίου "Ρύθμιση θεμάτων προσφύγων κατά τροποποίηση των διατάξεων του ν.1975/1991 και άλλες διατάξεις".

Ερωτάται το Σώμα αν γίνεται δεκτό το νομοσχέδιο επί της αρχής. 

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΛΕΩΝΙΔΑΣ ΑΥΔΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το νομοσχέδιο αρμοδιότητας Υπουργείου Δημόσιας Τάξης "Ρύθμιση θεμάτων προσφύγων κατά τροποποίηση των διατάξεων του νόμου 1975/1991 και άλλες διατάξεις" έγινε δεκτό επί της αρχής κατά πλειοψηφία.

'Εχουν διανεμηθεί τα Πρακτικά της Παρασκευής, 22 Νοεμβρίου 1996 και ερωτάται το Σώμα αν τα επικυρώνει.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Παρασκευής 22 Νοεμβρίου 1996 επικυρώθηκαν.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 22.55' λύεται η συνεδρίαση για αύριο Πέμπτη, 12 Δεκεμβρίου 1996 και ώρα 10.00', με αντικείμενο εργασιών του Σώματος κοινοβουλευτικό έλεγχο, συζήτηση επικαίρων ερωτήσεων και στη συνέχεια νομοθετική εργασία, συνέχιση της συζήτησης επί των άρθρων και του συνόλου του νομοσχεδίου "Ρύθμιση θεμάτων προσφύγων κατά τροποποίηση των διατάξεων του ν.1975/1991 και άλλες διατάξεις", σύμφωνα με την ημερήσια διάταξη.

Ο ΠΡΟΕΔΡΟΣ 

ΟΙ ΓΡΑΜΜΑΤΕΙΣ