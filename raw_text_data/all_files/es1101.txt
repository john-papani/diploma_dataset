      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ Ι΄
      Παρασκευή 1 Νοεμβρίου 2002
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών Μ. Γιαννάκου Κουτσίκου, Β. Πολύδωρα και Θ. Πάγκαλου, σελ.
      3. Ανακοινώνεται ότι τη Συνεδρίαση παρακολουθούν μαθητές, από το Δημοτικό Σχολείο Ιουνίου Σχολής Αθηνών και 51ο Ενιαίο Λύκειο Αθήνας, σελ.
      4. Ανακοινώνονται οι Διαρκείς Επιτροπές, οι Ειδικές Μόνιμες Επιτροπές και οι Επιτροπές Οικονομικών της Βουλής και Βιβλιοθήκης της Βουλής για την Γ΄ Σύνοδο της Ι΄ Βουλευτικής Περιόδου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 4 Νοεμβρίου 2002, σελ.
      4. Συζήτηση επικαίρων ερωτήσεων:
      α) Προς τον Πρωθυπουργό, σχετικά με την ανάγκη δημιουργίας θεσμικού πλαισίου για την απαγόρευση της αρνητικής διαφήμισης και τον έλεγχο των δημοσκοπήσεων.
      β) Προς τον Υπουργό Ανάπτυξης: i) σχετικά με το Μακροχρόνια Ενεργειακό Σχεδιασμό, σελ. 
      ii) σχετικά με την παραγωγική αξιοποίηση των μεταλλικών σκωριών στην παραγωγή σκυροδέματος, τσιμέντου και αντιολισθητικών υλικών, σελ.
      γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την καταβολή των οφειλόμενων στους λεωφορειούχους για τη μεταφορά των μαθητών στα σχολεία, σελ.
      δ) Προς την Υπουργό Περιβάλλοντος, Χωροταξίας και Δημοσίων Έργων, σχετικά με την αφαίρεση των παράνομων διαφημιστικών πινακίδων, σελ.
      ε) Προς τον Υπουργό Γεωργίας, σχετικά με τη λήψη μέτρων επίλυσης προβλημάτων των βαμβακοκαλιεργητών κ.λπ., σελ.
      5. Συζήτηση επερώτησης προς τον Υπουργό Μεταφορών και Επικοινωνιών, σχετικά με την «Κατασκευή του Τραμ της Αθήνας και κίνδυνος καταστροφής της πολιτιστικής μας κληρονομιάς», σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση σχεδίου νόμου:
      Οι Υπουργοί Εξωτερικών, Εθνικής Άμυνας, Οικονομίας και Οικονομικών, Δικαιοσύνης, Δημόσιας Τάξης και Μεταφορών και Επικοινωνιών, κατέθεσαν σχέδιο νόμου: «Κύρωση της Συνολικής Τεχνικής Συμφωνίας (C.T.A.) μεταξύ της Ελληνικής Δημοκρατίας και των Ηνωμένων Πολιτειών της Αμερικής», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      α) Προς τον Πρωθυπουργό.
      ΚΕΦΑΛΟΓΙΑΝΝΗΣ Ε., σελ.
      ΠΡΩΤΟΠΑΠΑΣ Χ., σελ.
      β) Προς τους Υπουργούς.
      ΑΡΓΥΡΗΣ Ε., σελ.
      ΖΗΣΗ Ρ., σελ.
      ΚΑΛΑΦΑΤΗΣ Α., σελ.
      ΚΕΔΙΚΟΓΛΟΥ Β., σελ.
      ΚΟΥΒΕΛΗΣ Φ., σελ.
      ΜΠΑΣΙΑΚΟΣ Ε., σελ.
      ΠΑΠΑΔΗΜΑΣ Λ., σελ.
      ΠΙΠΕΡΓΙΑΣ Δ., σελ.
      ΧΟΥΡΜΟΥΖΙΑΔΗΣ Γ., σελ.
      Β. Επί της επερωτήσεως:
      ΒΕΡΕΛΗΣ Χ., σελ.
      ΒΛΑΧΟΣ Γ., σελ.
      ΚΑΚΛΑΜΑΝΗΣ Ν., σελ.
      ΚΑΡΡΑΣ Κ., σελ.
      ΚΑΣΤΑΝΙΔΗΣ Χ., σελ.
      ΚΑΤΣΙΓΙΑΝΝΗΣ Α., σελ.
      ΠΑΥΛΟΠΟΥΛΟΣ Π. σελ.
      ΠΕΤΡΑΛΙΑ ΠΑΛΛΗ Φ., σελ.
      ΣΚΥΛΛΑΚΟΣ Α., σελ.
      ΣΤΡΑΤΑΚΗΣ Ε., σελ.
      
      ΠΡΑΚΤΙΚΑ  ΒΟΥΛΗΣ
      Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  Ι΄
      Παρασκευή 1 Νοεμβρίου 2002
      
      Αθήνα, σήμερα την 1η Νοεμβρίου 2002, ημέρα Παρασκευή και ώρα 10.44΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση. 
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Δημήτριο Πιπεργιά, Βουλευτή Ευβοίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Σύνδεσμος Σιδηροδρομικών Θεσσαλίας ζητεί την προώθηση αιτημάτων του, με σκοπό την ποιοτική αναβάθμιση των υπηρεσιών του Ο.Σ.Ε. στη Μαγνησία και σ’ όλο το Θεσσαλικό δίκτυο.
      2) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύνδεσμος Σιδηροδρομικών Θεσσαλίας ζητεί την προώθηση αιτημάτων του, με σκοπό την ποιοτική αναβάθμιση των υπηρεσιών του Ο.Σ.Ε. στη Μαγνησία και σ’ όλο το Θεσσαλικό δίκτυο.
      3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην απόφαση της Διοίκησης του ΙΚΑ με την οποία υποχρεώνονται οι ασφαλισμένοι ασθενείς για μία αγγειογραφία να μετακινούνται στην Αθήνα.
      4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις διαπιστώσεις του προέδρου του ΠΕΣΥ Δυτικής Ελλάδος για το χάος που επικρατεί στα νοσοκομεία της περιοχής.
      5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην επικινδυνότητα της Λεωφόρου Γλαύκου στην Πάτρα και την άμεση αποκατάσταση των κακοτεχνιών.
      6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην παρέμβαση των κτηνοτρόφων Αχαΐας στον Περιφερειάρχη προκειμένου να μην περικοπεί η χρηματοδότηση για τον εξηλεκτρισμό των κτηνοτροφικών μονάδων της περιοχής.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην επιλογή διευθυντών σχολείων της πρωτοβάθμιας εκπαίδευσης.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις απαιτήσεις της ΔΕΗ για την ηλεκτροδότηση των εκκλησιών.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην αναστολή της λειτουργίας του Βηματοδοτικού Κέντρου στο Νοσοκομείο «Άγιος Ανδρέας» της Πάτρας.
      10) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας ζητεί να ερευνηθούν πλήρως οι καταγγελίες στον τύπο για παραλείψεις  και επιζήμιες ενέργειες της ΥΠΑ σε ζωτικά εθνικά θέματα.
      11) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η ’Ενωση Καταναλωτών Ποιότητας Ζωής ζητεί από την Τράπεζα της Ελλάδος να μην καταργήσει τα όρια δανεισμού στην καταναλωτική πίστη.
      12) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία η Πανελλήνιος ’Ενωσις Διπλωματούχων Μηχανικών Εργοληπτών Δημοσίων ’Εργων, Περιφερειακό Τμήμα Ηπείρου, διαμαρτύρεται για τις μεγάλες καθυστερήσεις ή την έλλειψη σχεδιασμού βασικών έργων υποδομής και ανάπτυξης στην ’Ηπειρο.
      13) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία το Πολιτιστικό Δίκτυο Νομού Μαγνησίας ζητεί τη σύσταση ενός ευρύτατου δικτύου πολιτιστικών φορέων στο Νομό Μαγνησίας με στόχο την προαγωγή του πολιτισμού.
      14) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η ’Ενωση Καταναλωτών Ποιότητας Ζωής ζητεί να μην προχωρήσει η κατάργηση των ορίων δανεισμού στην καταναλωτική πίστη γιατί υπό τις παρούσες συνθήκες θα ήταν καταστροφική για τους καταναλωτές.
      15) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η ’Ενωση Συντακτών Ημερησίων Εφημερίδων Μακεδονίας – Θράκης ζητεί την εφαρμογή των βασικών αρχών του εργατικού δικτύου στις επαγγελματικές σχέσεις των δημοσιογράφων της ΕΡΤ ΑΕ.
      16) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η ’Ενωση Συντακτών Ημερησίων Εφημερίδων Μακεδονίας – Θράκης ζητεί την εφαρμογή των βασικών αρχών του εργατικού δικαίου στον επαγγελματικό χώρο των δημοσιογράφων.
      17) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η ’Ενωση Συντακτών Ημερησίων Εφημερίδων Μακεδονίας – Θράκης ζητεί την εφαρμογή των βασικών αρχών του εργατικού δικαίου στον επαγγελματικό χώρο των δημοσιογράφων.
      18) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Σωματείο Περιπτερούχων Καπνοπωλών Αθήνας «Η Ενότητα» ζητεί την επίλυση του ιδιοκτησιακού καθεστώτος των περιπτέρων.
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο περιέχεται διαμαρτυρία για την απόλυση εποχικών δασοπυροσβεστών του Νομού Λασιθίου.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η δημιουργία συγκεκριμένων δομών ψυχικής υγείας στο Νομό Λασιθίου.
      21) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία οι μαθητές του Μουσικού Σχολείου Αλίμου ζητούν την ίδρυση και Μουσικού Λυκείου στο πιο πάνω Σχολείο για τη συνέχιση των σπουδών τους.
      22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Κέντρο Δημιουργικής Απασχόλησης Παδιών Γούδουρα, Δήμου Λεύκης Λασιθίου ζητεί να αναγνωρισθεί η υπηρεσία των εκπαιδευτικών στο πρόγραμμα αυτό ως δημόσια υπηρεσία.
      23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο καταγγέλλεται η έλλειψη προσωπικού στο ΙΚΑ Αγίου Νικολάου.
      24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η απλούστευση των διαδικασιών για τη χορήγηση βίζας του Ρώσους.
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται ο υπολογισμός στις συντάξεις των αποστράτων των Σωμάτων Ασφαλείας των επιδομάτων ειδικής απασχόλησης και εξομάλυνσης.
      26) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η ’Ενωση Αξιωματικών Πυροσβεστικού Σώματος ζητεί την επίλυση συνταξιοδοτικών προβλημάτων των εργαζομένων στο Πυροσβεστικό Σώμα.
      27) Ο Βουλευτής Πιερίας  κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία  ο κ. Γεώργιος Γιργωλάς, δάσκαλος, ζητεί να του προσμετρηθούν επιπλέον μόρια λόγω μετεκπαίδευσής του.
      28) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Δημοτική Επιχείρηση Τουρισμού και Ανάπτυξης Δήμου Ανατολικού Ολύμπου ζητεί να ανακληθεί η απόφαση που απαγορεύει την τέλεση θρησκευτικών τελετών στον Ιερό Ναό της Αγίας Παρασκευής εντός του Κάστρου του Πλαταμώνα.
      29) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία ο Δήμος Νεμέας Κορινθίας ζητεί να παρατεθεί για ένα εξάμηνο η καταβολή οφειλών για τους επαγγελματίες.
      30) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύνδεσμος Κληρικών Ιεράς Μητροπόλεως Κισσάμου και Σελίνου «ΑΓΙΟΣ ΚΥΡ ΙΩΑΝΝΗΣ Ο ΞΕΝΟΣ» ζητεί τη χορήγηση του ειδικού επιδόματος των 176 ευρώ και στους κληρικούς.
      31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι Εργαζόμενοι απολυθέντες από την ΕΔΕΜΕΔ ζητούν την αναγνώριση του χρόνου υπηρεσίας τους στο ΙΚΑ.
      32) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Π. Πετρόπουλος, Οικονομολόγος, διαμαρτύρεται για το περιεχόμενο του νομοσχεδίου που αφορά στο φορολογικό.
      33) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία η Πανελλήνια Αστική Οικοπεδοποιητική Εταιρεία «Ο ΜΕΓΑΣ ΑΛΕΞΑΝΔΡΟΣ» ζητεί τον αποχαρακτηρισμό και την κατάτμηση του ιδιωτικού δασοκτήματος Πόρων Πιερίας.
      34) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η κυρία Μαρία Πρωτόγερου, πρώην Επιμελήτριας Εισπράξεως ΤΑΕ Νομού Καστοριάς, ζητεί την επαναπρόσληψή της.
      35) Ο Βουλευτής ’Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η ’Ενωση Αποστράτων Αξιωματικών Στρατού Νομού ’Εβρου ζητεί επίλυση συνταξιοδοτικών και μισθολογικών προβλημάτων των μελών της.
      36) Ο Βουλευτής ‘Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία Εποχικοί Υπάλληλοι του Πεζοπόρου Αερομεταφερόμενου Τμήματος Πυροσβεστικού Σώματος Ανατολικής Μακεδονίας και Θράκης ζητούν τη μόνιμη λειτουργία του πιο πάνω Τμήματος στο Αεροδρόμιο της Αλεξανδρούπολης κ.λπ.
      37) Ο Βουλευτής ‘Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο κ. Γεώργιος Καραχάλιος, Υποστράτηγος ε.α. διαμαρτύρεται για τον τρόπο απόταξης Διοικητή Μονάδας του Στρατού.
      38) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία η Ένωση Καταναλωτών Ποιότητας Ζωής ζητεί τη μείωση των επιτοκίων των πιστωτικών καρτών.
      39) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η ’Ενωση Συντακτών Ημερησίων Εφημερίδων Μακεδονίας – Θράκης ζητεί την εφαρμογή των βασικών αρχών του εργατικού δικαίου στον επαγγελματικό χώρο των δημοσιογράφων.
      40) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία η ’Ενωση Συντακτών Ημερησίων Εφημερίδων Μακεδονίας – Θράκης ζητεί την εφαρμογή των βασικών αρχών του εργατικού δικαίου στον επαγγελματικό χώρο των δημοσιογράφων.
      41) Ο Βουλευτής Αθήνας κ. ΘΕΟΔΩΡΟΣ ΚΑΤΣΑΝΕΒΑΣ κατέθεσε αναφορά με την οποία η Διαδημοτική Επιτροπή Αγώνα για την Προστασία του Περιβάλλοντος και την Ποιότητα Ζωής διαμαρτύρεται για τη δημιουργία Κέντρου Υπερυψηλής Τάσης της ΔΕΗ εντός της Β’ Ζώνης Προστασίας του Υμηττού, στα όρια των Δήμων Αργυρούπολης – Ηλιούπολης.
      42) Ο Βουλευτής ’Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία Κάτοικοι της τέως Κοινότητας Μάκρης Αλεξανδρούπολης ζητούν την επίλυση οικιστικών και πολεοδομικών προβλημάτων τους.
      43) Ο Βουλευτής ’Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η Εταιρεία ’Ερευνας και Ανάπτυξης Βορείου ’Εβρου Α.Ε. ζητεί να συμπεριληφθούν οι περιοχές του Βορείου ’Εβρου στην περιοχή εφαρμογής του αναπτυξιακού προγράμματος Κ.Π. LEADER +.
      44) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Σωματείο Ξενοδόχων Μήλου διαμαρτύρεται για τη μη δρομολόγηση του πλοίου Ε/Γ – Ο/Γ AQUA JEWEL στις άγονες γραμμές των Κυκλαδονήσων.
      45) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία το Σωματείο Εποχικών Υπαλλήλων Πυροσβεστικού Σώματος Νομού Ιωαννίνων διαμαρτύρεται για την απόλυση συναδέλφων τους, πριν τη λήξη της σύμβασής τους.
      46) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επιμελητήριο Κυκλάδων ζητεί να δοθεί παράταση στην εφαρμογή των δύο κριτηρίων ένταξης ώστε να συνεχίσουν τη λειτουργία τους οι μικρές ναυπηγοεπισκευαστικές επιχειρήσεις των Κυκλάδων.
      47) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Διπλωματούχων Μηχανικών Κοζάνης ζητεί την αποκατάσταση του Ιερού Ναού Αγίου Νικάνορος Ζάβορδας Νομού Γρεβενών.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 251/5-7-02 ερώτηση δόθηκε με το υπ΄ αριθμ. 1545/30-7-02 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 251/5-7-02 που κατέθεσε στη Βουλή ο Βουλευτής κ. Γ Γαρουφαλιάς σχετικά με την υλοποίηση του κοινοτικού προγράμματος GΑLILΕΟ, κατά λόγο αρμοδιότητας του Υπ.Μ.Ε., σας πληροφορούμε τα παρακάτω:
      Το πρόγραμμα GΑLlLΕΟ είναι το πρώτο δορυφορικό σύστημα εντοπισμού θέσης και πλοήγησης που σχεδιάσθηκε για πολιτική χρήση και το οποίο θα κληθεί να καλύψει τις ανάγκες ραδιοπλοήγησης τα προσεχή έτη. Η Ευρωπαϊκή Ένωση προτίθεται να αναπτύξει με το GΑLΙLΕΟ ένα σύστημα που θα ελέγχει και το οποίο θα ανταποκρίνεται στις απαιτήσεις ακριβείας, αξιοπιστίας και ασφάλειας του σύγχρονου χρήστη. Οι εφαρμογές του GΑLΙLΕΟ αφορούν τομείς όπως η τηλεφωνία, η τηλεόραση, τα δίκτυα πληροφορικής, η αεροναυτιλία και η ναυτιλία, οι χερσαίες μεταφορές αλλά και πολλούς άλλους τομείς, όπως στο πεδίο των υπηρεσιών βοήθειας (πυροσβεστική, αστυνομία, επείγοντα ιατρικά περιστατικά, σωστικά συνεργεία στη θάλασσα ή το βουνό), τις κατασκευές και την τοπογραφία ή γεωδαισία, την προστασία του περιβάλλοντος, τα ηλεκτρικά δίκτυα ή ακόμα και τραπεζικά συστήματα, τα οποία χρειάζονται την εξαιρετική ακρίβεια της ατομικής ώρας των δορυφόρων, κλπ.
      Στις 26 Μαρτίου 2002, το Συμβούλιο Υπουργών Μεταφορών αποφάσισε την υλοποίηση του προγράμματος αυτού και η Ελλάδα υπήρξε από τα κράτη-μέλη που εξαρχής υποστήριξαν αυτό το εγχείρημα. 
      Το Υπ Μ.Ε. είχε έγκαιρα προβλέψει την ανάγκη της συμμετοχής της χώρας μας σε έναν, όπως ήδη φαίνεται, από τους κυριότερους βιομηχανικούς τομείς του 21ου αιώνα και μετά από τις αποφάσεις του Μαρτίου, πήρε επίσημα την πρωτοβουλία διοργάνωσης μίας διημερίδας στις 1 και 2 Ιουλίου του 2002 στο αμφιθέατρο του Υπουργείου για την ενημέρωση των αρμοδίων δημοσίων φορέων την πρώτη ημέρα και των ελληνικών επιχειρήσεων τη δεύτερη σχετικά με το Galileο. Η ημερίδα διοργανώθηκε με προσκεκλημένους ομιλητές από την Ευρωπαϊκή Επιτροπή (Γενική Διεύθυνση Ενέργειας και Μεταφορών) και την Ευρωπαϊκή Αρχή Διαστήματος (Eurοpean Space Αgencγ), φορείς οι οποίοι έχουν αναλάβει τη μελέτη, δημιουργία και λειτουργία τοu συστήματος.  
      Στόχος του Υπουργείου ήταν η ενημέρωση και δραστηριοποίηση των φορέων και των ελληνικών επιχειρήσεων και ιδιαίτερα του κλάδου των μεταφορών και επικοινωνιών, σχετικά με την εκμετάλλευση των ευκαιριών που προσφέρει το πρόγραμμα GΑLΙLΕΟ καθώς αυτό αναμένεται να συνεισφέρει δραστικά στην τεχνολογική και οικονομική ανάπτυξη των ευρωπαϊκών βιομηχανιών. Προσεκλήθησαν ένας σημαντικός αριθμός δημοσίων φορέων (Υπ. Αν., ΥΕΝ, ΟΣΕ, ΟΑΣΑ, ΗΛΠΑΠ, ΟΦΑΕ, ΥΠΑ, κλπ) τόσο ως προαγωγοί του Galileο όσο και ως πιθανοί χρήστες, αλλά και ο ιδιωτικός τομέας, εταιρίες τηλεπικοινωνιών, νέων τεχνολογιών εταιρίες μεταφορών αεροπορικές εταιρίες, η Ένωση Ελλήνων Εφοπλιστών και ναυτιλιακές εταιρίες, ο Σύνδεσμος Ελληνικών Βιομηχανιών και μέλη του. 
      Ως αρμόδιο το Υπουργείο Μεταφορών και Επικοινωνιών, όπως και με την πραγματοποιηθείσα ημερίδα, θα συνεχίσει την προσπάθεια συ μ μετοχής τοu ελληνικού δημοσίου και ιδιωτικού τομέα στις εξελίξεις και στις δυνατότητες που θα προσφέρει το πρόγραμμα έως το 2008, τότε που πρόκειται να τεθεί σε λειτουργία. Σε επαφή με την Ευρωπαϊκή Επιτροπή για νέες εξελίξεις και σε τακτά χρονικά διαστήματα οι αρμόδιες Υπηρεσίες του ΥΠ.Μ.Ε. ενισχύοuν την προτροπή για συμμετοχή και δραστηριοποίηση των ελληνικών επιχειρήσεων, με ανάλογες ενημερώσεις. Επίσης, το Υπουργείο βρίσκεται σε συνεργασία με το Υπουργείο Ανάπτυξης που λόγω των ιδιαίτερων δεσμών και συνεργασιών που έχει με την Ευρωπαϊκή Αρχή Διαστήματος θα αναλάβει αντίστοιχα την περαιτέρω ενημέρωση των ελληνικών επιχειρήσεων στο σύνολο των κλάδων που θα μπορούσαν να έχουν εφαρμογές. ΄Ηδη, από το υπόψη Υπουργείο προγραμματίζεται νέα ημερίδα ενημέρωσης, τον Οκτώβριο του 2002.  
      Οι ελληνικές επιχειρήσεις, όπως συμβαίνει και με τους εταίρους μας, ενημερώθηκαν και τους δόθηκε η δυνατότητα να είναι και σε απευθείας επαφές με την Επιτροπή, ενώ το Υπουργείο διατηρεί το ρόλο ενημέρωσης και υποστήριξης των συμφερόντων των επιχειρήσεων και κοινοπραξιών μας στα πλαίσια των οργάνων λήψης αποφάσεων. 
      Οι συμβάσεις στα πλαίσια του GaΙileο θα αφορούν τόσο τεχνικές uπηρεσίες όσο και υπηρεσίες παροχής υπηρεσιών και οι όροι και προϋποθέσεις καθορίζονται σε ευρωπαϊκό επίπεδο σύμφωνα με τους κανόνες ανταγωνισμού της Ευρωπαϊκής Ένωσης. Εκεί θα πρέπει οι ελληνικές επιχειρήσεις αν δώσουν το παρόν και να ανταγωνιστούν είτε ανεξάρτητα, είτε σε συνεργασία με αλλοδαπές επιχειρήσεις για τη μεταφορά και διάδοση τεχνογνωσίας στη χώρα μας. 
      Τα οικονομικά οφέλη είναι αξιοσημείωτα καθώς σύμφωνα με διάφορες μελέτες που έχουν πραγματοποιηθεί, η αγορά εξοπλισμών και υπηρεσιών που θα δημιουργηθεί με το πρόγραμμα αυτό υπολογίζεται σε περίπου 10 δισεκατομμύρια Ευρώ ανά έτος και με τη δημιουργία περισσότερων από 100.000 θέσεων εργασίας υψηλής εξειδίκευσης στην Ευρώπη. Ως χώρα, αναμένεται να αναπτύξουμε τους οικονομικούς μας δείκτες στους επιμέρους τομείς όπως προβλέπει η Ένωση, και παράλληλα να έχουμε και ειδικά κοινωνικά και εθνικά οφέλη λόγω της γεωγραφικής μας ιδιαιτερότητας από την ανάπτυξη τέτοιων πολιτικά ανεξάρτητων συστημάτων. 
      Όσα προαναφέρθησαν καταδεικνύουν όχι αδιαφορία, αλλά αντίθετα το έντονο ενδιαφέρον της ελληνικής πολιτείας για το πρόγραμμα Galileο και την ενσωμάτωσή του στην ελληνική σύγχρονη πραγματικότητα του 21ου αιώνα.
      Τέλος, σας γνωρίζουμε ότι ειδικός φορέας υλοποίησης του προγράμματος δεν έχει προς το παρόν συσταθεί Το Υπ.Μ.Ε. έχει την αρμοδιότητα να καταρτίσει, καταρχήν, το θεσμικό πλαίσιο, και ο χειρισμός του θέματος αυτού θα γίνει μέσω των υφισταμένων oργάνων και διευθύνσεων.
      Ο Υπουργός
      ΧΡΙΣΤΟΣ ΒΕΡΕΛΗΣ»
      2. Στην με αριθμό 254/5-7-2002 ερώτηση δόθηκε με το υπ’ αριθμ. 68143/30-7-2002 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην ερώτηση με αριθμό 254/5-7-2002 που κατατέθηκε στη Βουλή από το Βουλευτή κ. Σπ. Σπηλιωτόπουλο, σχετικά με τη θεώρηση εντολών υγειονομικής περίθαλψης Συνταξιούχων Στρατιωτικών, σας γνωρίζουμε τα εξής:
      Με την ψήφιση του ν. 2768/8-2-99 (ΦΕΚ/273Α), συστήθηκε ο Ο.Π.Α.Δ., σκοπός του δε είναι η ενιαία οργάνωση, διαχείριση και διοίκηση του συστήματος με βάση συγκεκριμένο κανονισμό παροχών. Σημειώνεται ότι πρωταρχικό του μέλημα είναι η αναμόρφωση του συστήματος παροχών υπηρεσιών υγείας, η εγκατάσταση σύγχρονου συστήματος διαχείρισης και ελέγχου και δημιουργίας ενός συστήματος παροχής υψηλού επιπέδου υπηρεσιών υγείας και ασφαλιστικής προστασίας, με τη πληρέστερη δυνατή κάλυψη και τον περιορισμό της έμμεσης συμμετοχής των ασφαλισμένων στο κόστος περίθαλψης.
      Ο έλεγχος των βιβλιαρίων των ασφαλισμένων του Δημοσίου, θα περιέλθει στον Ο.Π.Α.Δ. από 1.1.03, οπότε και θα λειτουργήσουν πλήρως οι Υ.Π.Α.Δ.
      Ο Υφυπουργός
      Ε. ΝΑΣΙΩΚΑΣ»
      3. Στην με αριθμό 254/5-7-2002 ερώτηση δόθηκε με το υπ’ αριθμ. 3071/19-7-2002 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της 254/5-7-2002 ερώτησης, που κατέθεσε ο Βουλευτής κ. Σπήλιος Σπηλιωτόπουλος με θέμα τη θεώρηση των εντολών υγειονομικής περίθαλψης των συνταξιούχων Στρατιωτικών από ελεγκτές του Δημοσίου, σας γνωρίζουμε τα εξής:
      Ο έλεγχος των εντολών υγειονομικής περίθαλψης των συνταξιούχων στρατιωτικών στα στρατιωτικά νοσοκομεία καθορίστηκε από τη Νομαρχία Αθηνών με εγκύκλιό της 32337/30-10-2001, σύμφωνα με την οποία οι δαπάνες υγειονομικής περίθαλψης όλων των ασφαλισμένων του Δημοσίου θα ελέγχονται μόνον από τους ιατρούς ελεγκτές του Δημοσίου. Για το σκοπό αυτό όρισε ιατρούς ως ελεγκτές του Δημοσίου, οι οποίοι μεταβαίνουν καθημερινά στα Νοσοκομεία των ΕΔ (251 ΓΝΑ, ΝΙΜΤΣ, ΝΝΑ από 8.30 π.μ. έως 12.30 μ.μ. και 401 ΓΣΝΕ από 10.30 π.μ. έως 12.30 μ.μ.) προς εξυπηρέτηση των στρατιωτικών συνταξιούχων.
      Από τη μέχρι τώρα εφαρμογή του μέτρου θεώρησης των εντολών προκύπτει, ότι οι ασφαλισμένοι του Δημοσίου που προσέρχονται στα στρατιωτικά Νοσοκομεία έχουν ανάγκη θεώρησης των εντολών των βιβλιαρίων τους μόνο για τις εξής περιπτώσεις:
      1. Τη θεώρηση εντολής φαρμάκων, εφόσον υπερβαίνει το ποσό των 58,69 ευρώ (20.000 δρχ.).
      2. Τη θεώρηση εντολής διενέργειας εργαστηριακής εξέτασης, μόνον εφόσον αυτή θα εκτελεστεί σε ιδιωτικό εργαστήριο και όχι μέσα στο Νοσοκομείο.
      3. Τη θεώρηση εντολής που έχει γραφεί από ιδιώτη γιατρό, εφόσον αυτή θα εκτελεστεί μέσα στο Στρατιωτικό Νοσοκομείο.
      Με βάση τα ανωτέρω και με το ωράριο παρουσίας των ελεγκτών του Δημοσίου στα Στρατιωτικά Νοσοκομεία το πρόβλημα εστιάζεται μόνον στις περιπτώσεις κατά τις οποίες ανάλογες εντολές φαρμάκων ή εργαστηριακών εξετάσεων που θα εκτελεστούν εκτός Νοσοκομείων αναγράφονται μεταξύ 12.30 μ.μ. και 13.30μ.μ., οπότε λήγει το ωράριο των ιατρείων των στρατιωτικών φαρμακείων και των νοσοκομειακών εργαστηρίων και δεν δημιουργούνται ουσιαστικά προβλήματα στην εξυπηρέτηση των συνταξιούχων. Ωστόσο, παραμένει επίσης και το ζήτημα των υπαλλήλων του ΥΠΕΘΑ, οι οποίοι αναγκάζονται να απομακρύνονται από την Υπηρεσία τους για θεώρηση των βιβλιαρίων νοσηλείας και να υπάρχει έτσι απώλεια χρόνου εργασίας.
      Η τελική ρύθμιση του εν λόγω θέματος παραμένει στις προτεραιότητες του ΥΠΕΘΑ, καθώς οι αρμόδιες Υπηρεσίες του βρίσκονται σε επαφή με το συναρμόδιο και συνερωτώμενο Υπουργείο Υγείας και Πρόνοιας για την εξεύρεση λύσης, γνωστοποιώντας παράλληλα την πρόθεση για αλλαγή της υφιστάμενης κατάστασης.
      Το ζήτημα αυτό εξετάζεται και μέσα στα πλαίσια της γενικότερης αναμόρφωσης του Κανονισμού Υγειονομικής Περίθαλψης Ασφαλισμένων του Δημοσίου, από τον Ο.Π.Α.Δ. (Οργανισμός Περίθαλψης Ασφαλισμένων Δημοσίου), ο οποίος συστάθηκε σύμφωνα με το ν. 2768/99.
      Τέλος, το 2ο, 3ο και 4ο ερώτημα είναι αρμοδιότητας του συνερωτώμενου Υπουργείου Υγείας και Πρόνοιας.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      4. Στην με αριθμό 255/5-7-02 ερώτηση δόθηκε με το υπ’ αριθμ. 3072/23-7-02 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 255/5-7-2002 ερώτησης, που κατέθεσε ο Βουλευτής κ. Σπήλιος Σπηλιωτόπουλος με θέμα τη χρηματοδότηση των αμυντικών δαπανών του ΥΠΕΘΑ, σας γνωρίζουμε τα εξής:
      Οι εκροές πιστώσεων ρυθμίζονται μέσα στα όρια που θέτει κατ’ έτος το ΚΥΣΕΑ και ως εκ τούτου δεν υπάρχει ανευθυνότητα και προχειρότητα στη διαχείριση του Δημόσιου Χρήματος.
      Η αποπληρωμή των νέων εξοπλιστικών προγραμμάτων, όπως συνέβαινε πάντα, ρυθμίζεται οικονομικά στα επόμενα χρόνια, δεδομένου ότι οι παραδόσεις των υλικών γίνονται σε βάθος δύο έως δέκα ετών από την υπογραφή των συμβάσεων.
      Διευκρινίζεται επί του 3ου ερωτήματος του κ. Βουλευτή, ότι οι επισκευαστικές – εφοδιαστικές ανάγκες των Κλάδων των Ενόπλων Δυνάμεων καλύπτονται κατ’ έτος από τον αντίστοιχο λειτουργικό προϋπολογισμό κάθε Γενικού Επιτελείου και όχι μέσω του εγκεκριμένου ΕΜΠΑΕ, δηλαδή είναι πέραν των εγκεκριμένων ορόφων για εξοπλισμούς από το ΚΥΣΕΑ.
      Όλα τα προς υλοποίηση εξοπλιστικά προγράμματα που περιλαμβάνονται στο ΕΜΠΑΕ αποπληρώνονται σε βάθος χρόνου τουλάχιστον πενταετίας, π.χ. τα Α/Φ F-16 έτους το 1992 πληρώθηκαν τα έτη 1998, 1999 και 2000.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      5. Στην με αριθμό 257/5-7-02 ερώτηση δόθηκε με το υπ’ αριθμ. 45/30-7-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 257/5-7-2002 που κατέθεσε στη Βουλή ο Βουλευτής, κ. Μ. Χαλκίδης, σας πληροφορούμε τα εξής:
      Στο Επιχειρησιακό πρόγραμμα «Αγροτική Ανάπτυξη – Ανασυγκρότηση της Υπαίθρου» στο μέτρο 6.5 με τίτλο «Αντιμετώπιση Ζημιών που προκαλούνται στη Γεωργία γενικά από θεομηνίες πυρκαγιές και άλλα έκτακτα γεγονότα», συνολικού κόστους 14.164,307 χιλ. ευρώ, δύναται να εντάσσονται ενέργειες που αφορούν στην αποκατάσταση των ζημιών στην Γεωργία. Τελικός δικαιούχος του μέτρου αυτού είναι η Δ/νση ΠΣΕΑ του Υπουργείου Γεωργίας. Ήδη από τον τελικό δικαιούχο έχουν εκδοθεί οι σχετικές ΚΥΑ και έχουν προωθηθεί προς ένταξη τεχνικά δελτία που αφορούν ζημιές περιόδου 1999-2000:
      α) ΑΠΟΚΑΤΑΣΤΑΣΗ ΖΗΜΙΩΝ ΑΠΟ ΕΚΤΑΚΤΑ ΓΕΓΟΝΟΤΑ ΠΕΡΙΟΔΟΥ ΙΟΥΛΙΟΥ 1999 – ΔΕΚΕΜΒΡΙΟΥ 1999 (το ποσό της ΣΑΕ 082/3 των ΚΥΑ 419/2000 και 469/2002).
      γ) ΑΠΟΚΑΤΑΣΤΑΣΗ ΖΗΜΙΩΝ ΣΕ ΓΕΩΡΓΟΚΤΗΝΟΤΡΟΦΙΚΕΣ ΕΚΜΕΤΑΛΛΕΥΣΕΙΣ ΠΟΥ ΖΗΜΙΩΘΗΚΑΝ ΑΠΟ ΠΥΡΚΑΓΙΕΣ ΤΟ 1999 (το ποσό της ΣΑΕ 082/3 της ΚΥΑ 465/02).
      Δ) ΑΠΟΚΑΤΑΣΤΑΣΗ ΖΗΜΙΩΝ ΣΕ ΓΕΩΡΓΟΚΤΗΝΟΤΡΟΦΙΚΕΣ ΕΚΜΕΤΑΤΑΛΛΕΥΣΕΙΣ ΠΟΥ ΖΗΜΙΩΘΗΚΑΝ ΑΠΟ ΔΥΣΜΕΝΕΙΣ ΚΑΙΡΙΚΕΣ ΣΥΝΘΗΚΕΣ ΠΕΡΙΟΔΟΥ ΙΑΝΟΥΑΡΙΟΥ – ΑΠΡΙΛΙΟΥ 2000 (το ποσό της ΣΑΕ 082/3 της ΚΥΑ 466/02).
      Τα δελτία αυτά είναι στην διαδικασία συντονισμού με το Υπουργείο Οικονομίας και Οικονομικών και σύντομα ολοκληρώνεται η ένταξή τους στο συγχτηματοδοτούμενο από το ΕΓΤΠΕ – ΙΙ (αναφερθέν ανωτέρω) μέτρο, ώστε να αρχίσει η πληρωμή των επιλέξιμων δαπανών στους δικαιούχους, εφ’ όσον αυτοί έχουν ολοκληρώσει τις προβλεπόμενες από τις σχετικές ΚΥΑ υποχρεώσεις τους.
      Για τις ζημιές στην παραγωγή σπαραγγιού από χαλάζι το μήνα Ιούλιο 1999 (ζημιά στο φυτικό κεφάλαιο που είχε επίπτωση στην παραγωγή του έτους 2000) και από χαμηλές θερμοκρασίες και ξηρασία κατά το χρονικό διάστημα από Ιανουάριο έως και Απρίλιο 2000, καθώς και στην παραγωγή δένδρων δαμασκηνιάς από χαμηλές θερμοκρασίες και διαφορά θερμοκρασίας ημέρας – νύχτας στο στάδιο άνθησης – καρπόδεσης και στην παραγωγή δένδρων μηλιάς, αχλαδιάς και κερασιάς από θυελλώδεις θερμούς ανέμους κατά το διάστημα από 2-4-2000 έως 6-4-2000, το Υπουργείο Γεωργίας έχει υποβάλει από το Νοέμβριο 2000 στην Ε.Ε. για έγκριση, το σχετικό σχέδιο διυπουργικής απόφασης, στο οποίο προβλέπεται η χορήγηση οικονομικής ενίσχυσης στους ζημιωθέντες αγρότες.
      Για τις ζημιές: α) από ανεμοθύελλα το μήνα Σεπτέμβριο 2000 σε γεωργοκτηνοτροφικά κτίσματα, β) από μεταβολές θερμοκρασιών προ, κατά και μετά το στάδιο ανθοφορίας και από βροχοπτώσεις την άνοιξη 2001 στην παραγωγή μηλιάς, αχλαδιάς και κερασιάς, γ) από ανεμοθύελλα και χαλαζόπτωση τους μήνες Απρίλιο, Ιούνιο και Ιούλιο 2001 σε θερμοκήπια, γεωργοκτηνοτροφικά κτίσματα και φυτικό κεφάλαιο καρποφόρων δένδρων και δ) από χαλαζόπτωση και έντονο ανεμοστρόβιλο το μήνα Ιούλιο 2001 σε θερμοκήπια, καπνοξηραντήρια και γεωργικά κτίσματα, το Υπουργείο Γεωργίας έχει υποβάλει έγκαιρα στην Ε.Ε. για έγκριση, αντίστοιχα σχέδια διυπουργικών αποφάσεων στα οποία προβλέπεται η χορήγηση οικονομικής ενίσχυσης στους σοβαρά ζημιωθέντες αγρότες.
      Η καταβολή των προβλεπομένων οικονομικών ενισχύσεων στους ζημιωθέντες θα είναι δυνατή, μετά την έγκριση των σχεδίων απόφασης από την Ε.Ε.
      Τα ακραία καιρικά φαινόμενα που σημειώθηκαν κατά την περίοδο Νοεμβρίου 2001 – Ιανουαρίου 2002, προκάλεσαν σημαντικές ζημιές στη φυτική και ζωική παραγωγή, στο φυτικό και ζωικό κεφάλαιο, στο έγγειο κεφάλαιο και στα αποθηκευμένα προϊόντα πολλών περιοχών της χώρας.
      Οι ζημιές που προξενήθηκαν στη φυτική παραγωγή και στο ζωτικό κεφάλαιο είναι ζημιές ασφαλιστικά καλυπτόμενες από τον ΕΛΓΑ και επιλήφθηκε για αυτές ο Οργανισμός.
      Για τις υπόλοιπες ζημιές (φυτικό κεφάλαιο, ζωϊκή παραγωγή, έγγειο κεφάλαιο, αποθηκευμένα προϊόντα) το Υπουργείο Γεωργίας, σε συνεργασία με συναρμόδια Υπουργεία, προέβη στις ακόλουθες ενέργειες:
      - Ανέθεσε στον ΕΛΓΑ την εξατομίκευση των ζημιών και το συντονισμό του όλου έργου σε συνεργασία και άλλων εμπλεκόμενων φορέων (Δ/νσεων Γεωργίας, ΟΤΑ, ΠΑΣΕΓΕΣ).
      - Προσέλαβε (αριθ. ΔΙΠΠ/Φ.ΕΓΚΡ 6/30/1736/1-2-2002 Περιφερειακών Υποκαταστημάτων 720 άτομα εποχικό προσωπικό με σκοπό την άμεση έναρξη των απαιτούμενων διαδικασιών για την ολοκλήρωση του έργου.
      - Συγκρότησε Κεντρική Συντονιστική Επιτροπή από υπαλλήλους των δύο φορέων (ΕΛΓΑ- ΠΣΕΑ) και εκπροσώπους των αγροτών (ΠΑΣΕΓΕΣ), ενώ παράλληλα σε κάθε Υποκατάστημα του ΕΛΓΑ δημιουργήθηκαν Περιφερειακές Ομάδες Εργασίας με την ίδια σύνθεση, που ανέλαβαν την υποστήριξη του όλου έργου.
      Για τις ζημιές αυτές υπεβλήθησαν συνολικό 171.337 «Δηλώσεις Ζημιάς» σε όλη τη χώρα, που αφορούσαν στη φυτική, ζωική και αλιευτική παραγωγή, στο φυτικό και ζωικό κεφάλαιο, σε αποθηκευμένα προϊόντα, σε έγγειο κεφάλαιο (κτίσματα, θερμοκήπιο, εξοπλισμός).
      Συντάχθηκε φάκελος «Μέτρα υπέρ των παραγωγών της χώρας που οι γεωργοκτηνοτροφικές και αλιευτικές του εκμεταλλεύσεις ζημιώθηκαν από θεομηνίες και δυσμενείς καιρικές συνθήκες (χιονοπτώσεις, παγετούς, πλημμύρες, χιονοθύελλες και ανεμοθύελλες) κατά του μήνες Νοέμβριο και Δεκέμβριο 2001, καθώς και τον Ιανουάριο 2002» και κατατέθηκε στην Ε.Ε. στις 5 Μαρτίου 2002.
      Σημειώνεται ότι σε όλη τη χώρα έχουν ολοκληρωθεί οι εκτιμήσεις στο έγγειο και ζωικό κεφάλαιο, εκτός μεμονωμένων περιπτώσεων. Η διενέργεια των εξατομικευμένων εκτιμήσεων στο φυτικό κεφάλαιο έχει αρχίσει από τα τέλη Απριλίου και σε ορισμένες περιοχές έχει ήδη ολοκληρωθεί. Εδώ πρέπει να τονισθεί ότι οι ζημιές που υπέστη το φυτικό κεφάλαιο από τις προαναφερόμενες ζημιές ήταν εξελισσόμενες με αποτέλεσμα αν οι εκτιμήσεις διενεργούνταν πριν από την οριστικοποίησή τους, τότε τα πορίσματα εκτίμησης δεν θα ήταν ακριβή και αντικειμενικά.
      Επίσης, σημειώνεται ότι σε όλες περιπτώσεις απαιτείται ανασύσταση φυτικού κεφαλαίου και αποκατάσταση εγγείου κεφαλαίου, θα διενεργηθούν και δεύτερες εκτιμήσεις για να διαπιστωθεί εάν αυτές πραγματοποιήθηκαν, προϋπόθεση που απαιτείται για την καταβολή των σχετικών ενισχύσεων.
      Οι εξατομικευμένες εκτιμήσεις διενεργούνται από πολυμελή κλιμάκια γεωπόνων εκτιμήσεων, τα οποία  ενισχύονται καθημερινά, έτσι ώστε το έργο των εξατομικευμένων εκτιμήσεων να ολοκληρωθεί μέχρι το τέλος του μηνός Αυγούστου. Συγχρόνως στον ΕΛΓΑ αναπτύσσεται το κατάλληλο λογισμικό ώστε η όλη διαδικασία να μηχανογραφηθεί και οι παραγωγοί να λάβουν το συντομότερο δυνατόν τις οικονομικές ενισχύσεις που θα προκύψουν από τις εξατομικεύσεις των ζημιών.
      Προϋπολογίζεται δε ότι η συνολική απαιτούμενη δαπάνη για την υλοποίηση του συγκεκριμένου προγράμματος των οικονομικών ενισχύσεων θα ανέλθει στα 297.8 εκατομμύρια ευρώ (περίπου 101,5 δις δρχ.)
      Το πρόγραμμα αυτό είναι ιδιαίτερα ευνοϊκό για τους παραγωγούς σε σύγκριση με παρόμοια προγράμματα παλαιότερων ετών. Αρκεί να αναφέρουμε ότι προβλέπονται ενισχύσεις που φθάνουν το 100% για ζημιές φυτικού κεφαλαίου (ανασύσταση και απώλεια παραγωγής), το 80% για ζημιές ζωικού κεφαλαίου και του 70% για ζημιές έγγειου κεφαλαίου (κτίσματα και εξοπλισμός).
      Μετά την έγκριση του προγράμματος από την Ευρωπαϊκή Επιτροπή, θα καταβληθεί κάθε προσπάθεια ώστε να επιτύχουμε την χορήγηση, το ταχύτερο δυνατόν, των οικονομικών ενισχύσεων στους πληγέντες παραγωγούς.
      Ο Υπουργός
      Γ. ΔΡΥΣ»
      6. Στην με αριθμό 258/5-7-2002 ερώτηση δόθηκε με το υπ’ αριθμ. 72194/29-7-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 258/5-7-02 την οποία κατέθεσαν στη Βουλή οι Βουλευτές κύριοι Δημήτριος Σιούφας, Σπύρος Ταλιαδούρος και Θεόδωρος Αναγνωστόπουλος και αφορά στον ορισμό αναπληρωτή του Προϊσταμένου της Δ/νσης Δευτ/θμιας Εκπ/σης Καρδίτσας, ο οποίος συνταξιοδοτήθηκε, σας γνωρίζουμε ότι για τον κατά τα ανωτέρω ορισμό αναπληρωτή Προϊσταμένου εφαρμόσθηκαν οι ειδικές διατάξεις του άρθρου 15 του ν. 1304/1982 (ΦΕΚ 144 Α΄), όπως αντικαταστάθηκαν με το άρθρο 56 του ν. 1566/1985 (ΦΕΚ 167 Α΄) και οι οποίες ρυθμίζουν θέματα υπηρεσιακής κατάστασης των Προϊσταμένων Διευθύνσεων και Γραφείων Εκπαίδευσης.
      Επί του προκειμένου και σύμφωνα με τα αναφερόμενα στην ερώτηση, τηρήθηκε η νόμιμη ειδική διαδικασία, που προβλέπεται από τις προαναφερόμενες διατάξεις.
      Ο Υφυπουργός
      ΝΙΚ. ΓΚΕΣΟΥΛΗΣ»
      7. Στην με αριθμό 262/8.7.02 ερώτηση δόθηκε με το υπ’ αριθμ. 3835/26.7.02 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αρθμό 262/8-7-02 ερώτηση, που κατατέθηκε στη Βουλή από το Βουλευτή κ. Ν. Κορτσάρη, για τα θιγόμενα σ’ αυτή θέματα, σας πληροφορούμε τα εξής:
      Η Β΄ Δευτεροβάθμια Επιτροπή του άρθρου 10 του ν. 2643/1998, η οποία εξέτασε την προσφυγή του ΚΤΕΛ Νομού Κοζάνης κατά της νομιμότητας της τοποθέτησης του Ευαγγέλου Σωματάκη, απέρριψε ομόφωνα την προσφυγή του ΚΤΕΛ Νομού Κοζάνης με την υπ’ αριθμ. 227/30.5.02 απόφασή της και επικύρωσε την τοποθέτηση του Ευάγγελου Σωματάκη.
      Εάν το ΚΤΕΛ Νομού Κοζάνης η οποιοσδήποτε φορέας (επιχείρηση, εκμετάλλευση ή δημόσιος οργανισμός) αρνείται των αποφάσεων των Πρωτοβάθμιων ή των Δευτεροβάθμιων Επιτροπών του ν. 2643/1998, από το άρθρο 12 του ίδιου Νόμου προβλέπεται κατ’ αυτών επιβολή διοικητικών κυρώσεων (προστίμων) από τον αρμόδιο Επιθεωρητή Εργασίας.
      Εξάλλου, οι ενδιαφερόμενοι μπορούν με αγωγή τους, την οποία θα καταθέσουν στα αρμόδια πολιτικά δικαστήρια, να διεκδικήσουν και να επιτύχουν, τόσο την πρόσληψή τους, εφόσον η τοποθέτηση κρίθηκε νόμιμη από τη Δευτεροβάθμια Επιτροπή, όσο και την καταβολή μισθών υπερημερίας από την ημερομηνία της αρχικής εμφάνισής τους στην επιχείρηση, προς τον σκοπό ανάληψης εργασίας, δηλαδή από την ημερομηνία που ο ενδιαφερόμενος εμφανίσθηκε στην επιχείρηση, αμέσως μετά την κοινοποίηση προς αυτόν και προς την επιχείρηση της απόφασης της Πρωτοβάθμιας Επιτροπής του ν. 2643/1998, που αφορά την τοποθέτησή του.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      8. Στην με αριθμό 263/8.7.02 ερώτηση και στην με αριθμό 42/8.7.02 ερώτηση και ΑΚΕ δόθηκε με το υπ’ αριθμ. 256/30.7.02 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’ αριθμ. 263/8.7.02 ερώτηση και στην υπ’ αριθμ.42/8.7.02 ερώτηση και ΑΚΕ που κατέθεσε στη Βουλή των Ελλήνων ο Βουλευτής κ. Ν. Κατσαρός, όπως μας ενημέρωσε η Εισαγγελία Πρωτοδικών Λάρισας, σας γνωρίζουμε τα εξής:
      Η προανακριτική δικογραφία που σχηματίσθηκε για την κλοπή ποσότητας πυρομαχικών από αποθήκες στρατιωτικού υλικού της Στρατιωτικής Μονάδας 361 ΠΑΠ του Στρατοπέδου «ΠΑΠΑΔΟΠΟΥΛΟΥ» στο Συκούριο Λάρισας που έλαβε χώρα από 23-26/12/1989 διαβιβάστηκε στην Εισαγγελία Πρωτοδικών Λάρισας με την υπ’ αριθμ. Πρωτ. Φ.453/19/21/7551549/2/1990 υποβλητική αναφορά της 1ης ΣΤΡΑΤΙΑΣ ΛΑΡΙΣΑΣ.
      Την 15.2.1990, ασκήθηκε αυτεπαγγέλτως από τον Εισαγγελέα Πρωτοδικών Λάρισας ποινική δίωξη κατ’ αγνώστων δραστών για την αξιόποινη πράξη της διακεκριμένης κλοπής από κοινού, υπό περιστάσεις οι οποίες μαρτυρούν ότι οι δράστες είναι ιδιαίτερα επικίνδυνοι (άρθρ.45, 372, 374 περ. στ΄ Π.Κ. ως αντικ. από άρθρο 23 ν.1419/1984) και παραγγέλθηκε η διενέργεια κύριας ανάκρισης, κατά τη διενέργεια της οποίας δεν κατέστη δυνατή η ανακάλυψη των αγνώστων δραστών και τη διαβίβαση της δικογραφίας στον Εισαγγελέα Πρωτοδικών Λάρισας, την 2.11.1991, η δικογραφία τέθηκε με πράξη του Εισαγγελέα Πρωτοδικών Λάρισας στο αρχείο αγνώστων δραστών την 20.12.1991, κατ’ εφαρμογή των διατάξεων των άρθρων 308 παρ.7 και 245 παρ.3 ΚΠΔ.
      Στη συνέχεια η δικογραφία ανασύρθηκε από το αρχείο αγνώστων δραστών, την 20.9.1993 και παραγγέλθηκε ταυτόχρονα από τον Εισαγγελέα Πρωτοδικών Λάρισας η διενέργεια συμπληρωματικής κύριας ανάκρισης, καθώς το ανακριτικό υλικό συμπληρώθηκε με την υπ’ αριθμ 1815 Φ 656-3/172/20.7.1993 αναφορά της Υποδ/νσης Αντιμετώπισης Ειδικών Εγκλημάτων Βίας (ΥΑΕΕΒ), που διαβιβάστηκε στην Εισαγγ. Πρωτ. Λάρισας με το υπ’ αριθμ. Ε.Π. 233/2.8.1993 έγγραφο του Εισαγγελέα Εφετών Αθηνών κ. Γεωργίου Κουβέλη.
      Μετά το νομότυπο πέρας της συμπληρωματικής κύριας ανάκρισης και τη διαβίβαση της δικογραφίας από τον κ. Ανακριτή Α΄ Τμήματος Πλημ/κών Λάρισας κατ’ εφαρμογή των ανωτέρω διατάξεων του Κ.Π.Δ. καθώς δεν προέκυψε η ταυτότητα των δραστών.
      Τέλος, το τελευταίο χρονικό διάστημα και ενόψει των ερευνών που διεξάγει Αντιτρομοκρατική Υπηρεσία Αθηνών, η εν λόγω δικογραφία πρόκειται να ανασυρθεί άμεσα, εκ νέου, από το αρχείο αγνώστων δραστών και να διαβιβαστεί στον κ. Εισαγγελέα Πρωτοδικών Αθηνών, ο οποίος χειρίζεται την ανωτέρω υπόθεση, ώστε να συσχετισθεί με την σχηματισθείσα από την άνω Υπηρεσία δικογραφία, προς περαιτέρω διερεύνηση της υπόθεσης.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επίκαιρων ερωτήσεων της Δευτέρας 4 Νοεμβρίου 2002.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
      1.- Η με αριθμό 63/29-10-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικώς με τη λειτουργία του προσομοιωτή Θερμικής Ηλεκτροπαραγωγικής Μονάδας, της Δημόσιας Επιχείρησης Ηλεκτρισμού στο Αλιβέρι. 
      2.- Η με αριθμό 66/29-10-2002 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς τον Υπουργό Τύπου και Μέσων Μαζικής Ενημέρωσης, σχετικώς με τις προθέσεις του Υπουργείου να προχωρήσει στη διάθεση των υπόλοιπων συχνοτήτων ραδιοφωνικών σταθμών. 
      3.- Η με αριθμό 71/29-10-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εθνικής Παιδείας και Θρησκευμάτων, σχετικώς με το νέο Κανονισμό λειτουργίας των σχολείων κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
      1.- Η με αριθμό 64/29-10-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Υγείας και Πρόνοιας, σχετικώς με την κάλυψη των λειτουργικών αναγκών των σωματείων των ατόμων με ειδικές ανάγκες. 
      2.- Η με αριθμό 67/29-10-2002 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Κιλτίδη προς τον Υπουργό Υγείας και Πρόνοιας, σχετικώς με την πρόσφατη απόφαση του Υπουργείου για τη χορήγηση του υποκατάστατου βουπρενορφίνη στους ναρκομανείς κ.λ.π.
      Θα ήταν καλύτερα να γράφουμε στους χρήστες. 
      3.- Η με αριθμό 72/29-10-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση λειτουργικών προβλημάτων σχολείων του Νομού Καρδίτσας. 
      
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 63/29-10-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικώς με το Μακροχρόνιο Ενεργειακό Σχεδιασμό, κ.λπ.
      Η επίκαιρη ερώτηση του κυρίου συναδέλφου έχει ως εξής:
      «Στις 30.5.2002 συζητήθηκε στη Βουλή η επίκαιρη ερώτηση που κατέθεσα και αφορούσε το Μακροχρόνιο Ενεργειακό Σχεδιασμό με την οποία εξέφραζα τον προβληματισμό μου για την κάλυψη των μετά το 2004 αναγκών της χώρας σε ηλεκτρική ενέργεια, αφού κάτω από τις καλύτερες προϋποθέσεις για να ολοκληρωθεί μια επένδυση θερμοηλεκτρικού σταθμού χρειάζεται 36 μήνες, ενώ οι εκτιμήσεις για τις εξελίξεις της ζήτησης ηλεκτρικής ενέργειας αναφέρουν ότι από το 2004 και μετά θα χρειάζεται μια νέα θερμοηλεκτρική μονάδα κάθε χρόνο, προκειμένου να καλυφθούν οι ανάγκες της χώρας.
      Επίσης οι χορηγηθείσες άδειες για νέους θερμοηλεκτρικούς σταθμούς παραμένουν σχεδόν στο σύνολό τους σε αχρηστία και επενδυτικά προγράμματα νέων θερμοηλεκτρικών σταθμών, δεν προχωρούν σε υλοποίηση.
      Έκτοτε δεν σημειώθηκε καμία σημαντική εξαγγελία στον τομέα της ενέργειας, ενώ η ανησυχία που εξέφρασα δημόσια εντάχθηκε από την ανακοίνωση της Ρυθμιστικής Αρχής Ενέργειας που δημοσιοποιήθηκε στις 12.10.2002 στο διαδύκτιο στην οποία αναφέρεται ότι: «… αποδεικνύεται η αναγκαιότητα για την άμεση εγκατάσταση νέου παραγωγικού δυναμικού συνολικής ισχύος τουλάχιστον 1500 ΜW, έτσι ώστε να διασφαλιστεί η κάλυψη της ζήτησης κατά το έτος 2005» και ότι «είναι απολύτως απαραίτητο να ενταχθούν τρεις νέες μονάδες  φυσικού αερίου για την κάλυψη της ζήτησης ηλεκτρικής ενέργειας το 2005. Κάθε καθυστέρηση θα έχει μεγάλες συνέπειες για την οικονομία».  
      Ερωτάται ο αρμόδιος Υπουργός:
      Θα καταρτιστεί και πότε θα γνωστοποιηθεί στη Βουλή ο μακροχρόνιος ενεργειακός σχεδιασμός; 
      Πώς προβλέπεται να καλυφθούν οι μετά το 2004 ανάγκες της χώρας σε ηλεκτρική ενέργεια;»
      Θα απαντήσει Υφυπουργός Ανάπτυξης, κ. Αλέξανδρος Καλαφάτης.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, αγαπητέ συνάδελφε, όπως αναφέρετε και στην ερώτησή σας, παρόμοια ερώτηση είχατε κάνει και το Μάιο –στις 30 Μαΐου αν θυμάμαι καλώς- με το ίδιο περιεχόμενο. Μ’ αυτόν τον τρόπο αποδεικνύετε ότι έχετε πολύ ενδιαφέρον και ανησυχία για τα ενεργειακά ζητήματα της χώρας.
      Όμως είμαι υποχρεωμένος, επειδή το χρονικό διάστημα που έχει μεσολαβήσει είναι λίγο, να σας υπενθυμίσω ορισμένα απ’ αυτά που είχαν ειπωθεί τότε και θα προσθέσω και μερικά στοιχεία ακόμη. 
      Σε σχέση με το πρώτο ερώτημα που αναφέρεται στο Μακροχρόνιο Σχεδιασμό, ήδη έχει εκπονηθεί το σχέδιο του Μακροχρόνιου Σχεδιασμού και πολύ σύντομα, όπως έχει διαβεβαιώσει και ο κύριος Υπουργός, θα έρθει για συζήτηση στη Βουλή.
      Σύμφωνα μ’ αυτό το σχεδιασμό, στόχος μας είναι να διερευνήσουμε τις μακροχρόνιες εξελίξεις του ενεργειακού τομέα και τις επιπτώσεις των διαφόρων μέτρων ενεργειακής πολιτικής, ώστε να επιτευχθεί κατά το δυνατόν η σύγκλιση των επιχειρηματικών πρωτοβουλιών στο πλαίσιο των κοινών μακροχρόνιων στόχων που είναι η ασφάλεια του ενεργειακού εφοδιασμού, οι περιβαλλοντικές επιπτώσεις και η ανταγωνιστικότητα της ελληνικής οικονομίας και του καταναλωτή.
      Το σχέδιο του Ενεργειακού Σχεδιασμού έχει τρία σενάρια και προβλέπει το χρονικό διάστημα από το 2000 μέχρι το 2030. Το πρώτο σενάριο διερευνά τις μακροχρόνιες επιπτώσεις από τη συνέχιση των σημερινών τάσεων και πολιτικών. Το δεύτερο σενάριο προσδιορίζει τις επιπλέον ενεργειακές μεταβολές που απαιτούνται, ώστε η χώρα μας να επιτύχει περιορισμό των εκπομπών των αερίων του θερμοκηπίου και άλλα ζητήματα περιβάλλοντος.
      Το τρίτο σενάριο διερευνά τις επιπτώσεις από δυσμενείς εξελίξεις τόσο σχετικά με την πορεία της ζήτησης της ενέργειας όσο και από απρόσμενους περιορισμούς στην προμήθεια φυσικού αερίου και καθυστερήσεων στην ανάπτυξη των τεχνολογιών ανανεώσιμων πηγών ενέργειας.
      Η ανάλυση στο πλαίσιο του Μακροχρόνιου Ενεργειακού Σχεδιασμού δείχνει ότι συνεχίζοντας τη σημερινή πολιτική και ενισχύοντάς την με πρόσθετα μέτρα, η Ελλάδα θα έχει μετά από μία δεκαετία ένα πολύ πιο σύγχρονο ανταγωνιστικό και περιβαλλοντικά φιλικό ενεργειακό σύστημα.
      Έτσι προδιαγράφεται πορεία σταδιακής ανάπτυξης του ανταγωνισμού στον τομέα της ηλεκτρικής ενέργειας, ο οποίος θα λάβει ουσιαστική μορφή, όταν ξεκινήσει η λειτουργία των πρώτων ιδιωτικών μονάδων ηλεκτροπαραγωγής. Υπολογίζουμε, μάλιστα, ότι αυτό θα γίνει στο τέλος του 2004 ή στις αρχές του 2005 και μετά. Έχουν ήδη χορηγηθεί άδειες για την παραγωγή θερμοηλεκτρικών μονάδων συνολικής ισχύος 2.750 MW με χρήση φυσικού αερίου. 
      Όσον αφορά στο δεύτερο ερώτημά σας, θα ήθελα να σας πω ότι η ζήτηση της ηλεκτρικής ενέργειας αυξάνεται το 2002 με ποσοστό 2,5%, υπολογίζουμε ότι το 2003 το ποσοστό θα είναι της τάξεως του 3% και από το 2004 θα αυξάνεται πάλι με ποσοστό περίπου 3%. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Άρα, η αναγκαία ισχύς μέχρι το 2006 είναι περίπου 1.200 MW. Αυτά προτιθέμεθα να τα καλύψουμε ως εξής: Θα ενταχθεί στο δίκτυο ο σταθμός της Φλώρινας που έχει δυναμικότητα 330 MW, όπως επίσης ο σταθμός της Μεσοχώρας που έχει ισχύ 162 MW. Επίσης θα ήθελα να πω ότι εντάχθηκε ήδη ο σταθμός της Κομοτηνής με ισχύ 500 MW και πιστεύουμε ότι με τη βελτίωση που θα έχουμε στις εγκαταστάσεις και στην παραγωγικότητα της ΔΕΗ, θα εξασφαλίσουμε τουλάχιστον άλλα 400 MW μέχρι το 2006.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Πιπεργιάς.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, όλα τα ζητήματα που ανέφερε ο κύριος Υπουργός θα ήταν κατανοητά, εάν ο Μακροχρόνιος Ενεργειακός Σχεδιασμός είχε κατατεθεί στη Βουλή, σύμφωνα με τη ρητή υποχρέωση από το ν. 2773/1999. 
      Κύριε Υπουργέ, έπρεπε εδώ και πολύ χρόνο να έχει καταρτιστεί ο Μακροχρόνιος Ενεργειακός Σχεδιασμός που θα καθορίζει το περιβάλλον, μέσα στο οποίο θα κινηθούν οι εξελίξεις και στον τομέα της ηλεκτρενέργειας, αφού η αγορά έχει απελευθερωθεί. Ένα σημείο που θα ήθελα να θίξω είναι ότι έχουν περάσει τρία χρόνια από τότε που ψηφίστηκε ο ν. 2773/99 και ακόμα δεν έχουμε το Μακροχρόνιο Ενεργειακό Σχεδιασμό. Υπάρχουν σενάρια, αλλά αυτά δεν αποτελούν μία εθνική βάση για συζήτηση.
      Το δεύτερο ζήτημα που προκύπτει αλλά και καθορίζει το Μακροχρόνιο Ενεργειακό Σχεδιασμό είναι το θέμα της ασφάλειας εφοδιασμού. Ζητήματα ασφάλειας εφοδιασμού δεν έχουν λυθεί ακόμα. Υπάρχουν γεωπολιτικές ανακατατάξεις στην περιοχή. Η υπερβολική χρήση του φυσικού αερίου για την παραγωγή ηλεκτρικής ενέργειας θα δημιουργήσει προβλήματα στην ασφάλεια του εφοδιασμού της χώρας. Επομένως και αυτά τα ζητήματα πρέπει να εξεταστούν στα πλαίσια του Μακροχρόνιου Ενεργειακού Σχεδιασμού.
      Όσον αφορά την «ενεργειακή πείνα» που θα προκύψει από το 2005, θα ήθελα να πω ότι η Ρυθμιστική Αρχή Ενέργειας που είναι σύμβουλός σας, εισηγητικό όργανο προς την Κυβέρνηση, αναφέρει με ανακοίνωσή της στο διαδίκτυο ότι οποιαδήποτε καθυστέρηση θα έχει μεγάλες συνέπειες για την οικονομία και ότι απαιτούνται 1.200 MW επιπρόσθετα -δηλαδή πέραν των μονάδων που είπατε- από το 2005.
      Υπάρχει, λοιπόν, μία καθυστέρηση. Ο νόμος της απελευθέρωσης έχει ανακοινωθεί ότι δεν λειτουργεί και ότι θα αναμορφωθεί.
      Άρχισε μία συζήτηση από το Φεβρουάριο, η οποία ακόμη δεν έχει ολοκληρωθεί. Υπάρχει σε εκκρεμότητα μία αίτηση της ΔΕΗ που έχει εκδηλώσει το ενδιαφέρον της για μία καινούρια μονάδα φυσικού αερίου στο Λαύριο. Η άδεια αυτή δεν δίνεται. Γενικά υπάρχει μία μεγάλη δυστοκία και πολύ φοβάμαι ότι θα βρεθούμε μπροστά σε τετελεσμένα γεγονότα. Δηλαδή μπροστά στην ανάγκη θα υποχωρήσουμε σε οξύτατες πιέσεις που ασκούνται από τους κυρίους που έχουν πάρει τις άδειες και δεν κάνουν τίποτε μέχρι τώρα. Δυόμισι χρόνια δεν κάνουν τίποτε. Περιμένουν, λοιπόν, να ωριμάσει η κατάσταση και αφού θα έχουμε φτάσει μπροστά σε αδιέξοδο, τότε θα είμαστε πιο πρόσφοροι στις πιέσεις τους. Νομίζω ότι υπάρχουν πολλά ζητήματα που θα πρέπει να αντιμετωπιστούν τάχιστα, κύριε Υπουργέ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν είναι δυόμισι χρόνια που έχουν πάρει τις άδειες, είναι περίπου ένας χρόνος. Υπάρχει μία επιχειρηματική αβεβαιότητα και εδώ υπάρχει ένα ζήτημα. Γι’ αυτό ακριβώς το Υπουργείο Ανάπτυξης, όπως θα αναφέρω πιο κάτω έχει πάρει συγκεκριμένα μέτρα για να διευκολύνει αυτήν την επιχειρηματική δραστηριότητα.
      ΔΗΜΗΤΡΙΟΣ ΠΙΠΕΡΓΙΑΣ: Είναι περίπου δύο χρόνια, κύριε Υπουργέ, που…
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν είναι δύο χρόνια, γιατί η απελευθέρωση της αγοράς έγινε στις 19 Φεβρουαρίου του 2001. 
      ΔΗΜΗΤΡΙΟΣ ΠΙΠΕΡΓΙΑΣ: Και αμέσως μετά; 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Οι πρώτες αιτήσεις κατατέθηκαν το καλοκαίρι του 2001 και άρχισαν να παίρνουν τις άδειες περίπου εδώ και ένα χρόνο. 
      ΔΗΜΗΤΡΙΟΣ ΠΙΠΕΡΓΙΑΣ: Νωρίτερα.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εντάξει, εγώ κατανοώ την ανησυχία και το ενδιαφέρον σας που είναι πραγματικό και σας τιμά, αλλά να μην κινδυνολογούμε υπέρ του δέοντος. Ας κινδυνολογούμε, αλλά μέσα σε κάποιο πλαίσιο. Υπάρχουν προβλήματα, δεν λέω ότι δεν υπάρχουν προβλήματα και η ΡΑΕ καλώς ανησυχεί. Αυτός είναι ο ρόλος της. Δεν είναι ο ρόλος της να καθησυχάζει, αλλά να ανησυχεί για να προετοιμάζει την πολιτική ηγεσία να παίρνει τις σωστές αποφάσεις. 
      Στην πρωτολογία μου σας είπα ότι έχει σχεδιαστεί ο μακροχρόνιος σχεδιασμός και κατατίθεται άμεσα στη Βουλή για διαβούλευση και συζήτηση. Επίσης σε όλα αυτά που είπατε για το Μακροχρόνιο Σχεδιασμό περιλαμβάνονται και η ασφάλεια και η αγωνία που έχουμε για την επάρκεια του ενεργειακού εφοδιασμού. Καταλαβαίνουμε και έχει αναλύσει πάρα πολλές φορές ο Υπουργός Ανάπτυξης τις νέες συνθήκες που δημιουργούνται στην ανατολική μας περιοχή, τους δρόμους του φυσικού αερίου, τους δρόμους του πετρελαίου και όλες αυτές τις ανακατανομές που γίνονται. 
      Λαμβάνουμε υπόψη μας τη στρατηγική που έχουμε για τον ενεργειακό εφοδιασμό, αλλά σας αναφέρω τι έχει κάνει το Υπουργείο Ανάπτυξης, ούτως ώστε να διευκολύνουμε την αγορά της ενέργειας και να αρθεί αυτή η αβεβαιότητα. Μετά από δημόσια διαβούλευση προσδιορίστηκαν θεαματικά χαμηλότερα τιμολόγια που ήταν η βασική αιτία για να μην προχωρούν αυτές οι επενδύσεις για τη μεταφορά φυσικού αερίου. Περίπου 8 δραχμές ανά κυβικό μέτρο, ενώ προηγουμένως ήταν 17 έως 18 δραχμές το κυβικό μέτρο. Αυτό είναι καταλυτικό στοιχείο. 
      Επίσης επιταχύνουμε την απελευθέρωση της αγοράς φυσικού αερίου που θα βοηθήσει και αυτό πάρα πολύ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, δώστε λίγο χρόνο είναι ουσιαστικό το θέμα.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κεδίκογλου, μην παρεμβαίνετε κάθε φορά. Υπάρχει και Κανονισμός!
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Έχουν αναληφθεί σημαντικές διεθνείς πρωτοβουλίες στον τομέα του φυσικού αερίου που ήδη έχουν εξασφαλίσει επάρκεια, όσον αφορά την ασφάλεια του ανεφοδιασμού, αλλά και νέες δυνατότητες ανταγωνισμού με τη δυνατότητα χρήσης φυσικού αερίου από την περιοχή της Κασπίας μέσω της διασύνδεσης Ελλάδας-Τουρκίας στο πλαίσιο των διευρωπαϊκών δικτύων και γνωρίζετε το μνημόνιο το οποίο έχει υπογράψει το Υπουργείο μας, η ελληνική Κυβέρνηση και με το Ιράν και με την Τουρκία. Επίσης τέθηκε σε δημόσια διαβούλευση και ολοκληρώθηκε η επεξεργασία δέσμης μέτρων στο πλαίσιο της πρότασης της ΡΑΕ για την αναδιοργάνωση της αγοράς ηλεκτρικής ενέργειας. Όσον αφορά για το νομοσχέδιο που με ρωτήσατε, θέλω να σας πω ότι είναι έτοιμο και θα κατατεθεί άμεσα στη Βουλή.
      ΠΡΟΕΔΡΕΥΩΝ (Κωνσταντίνος Γείτονας): Η με αριθμό 61/2/29.10.2002 επίκαιρη ερώτηση του Βουλευτή της Νέας Δημοκρατίας κ. Εμμανουήλ Κεφαλογιάννη προς τον Πρωθυπουργό, σχετικώς με την ανάγκη δημιουργίας θεσμικού πλαισίου για την απαγόρευση της αρνητικής διαφήμισης και τον έλεγχο των δημοσκοπήσεων. (Θα απαντήσει ο Υπουργός Τύπου και Μέσων Μαζικής Ενημέρωσης, άρθρο 129 παρα. 3).
      Η επίκαιρη ερώτηση σε περίληψη έχει ως εξής:
      «Θέμα: Η ανάγκη δημιουργίας θεσμικού πλαισίου για την απαγόρευση της αρνητικής διαφήμισης και τον έλεγχο των δημοσκοπήσεων.
      Η Κυβέρνησή σας έχει από πρόθεση παραλείψει:
      1. Επί επτά χρόνια να εκδώσει και εφαρμόσει το Προεδρικό Διάταγμα του άρθρου 3 παρ. 15 του «ασαφούς» νόμου 2328/1995, με το οποίο θα εκυρώνετο ο κώδικας δεοντολογίας διαφημίσεων, παρά τη δέσμευση του τότε Υπουργού Τύπου στην Επιτροπή Θεσμών και Διαφάνειας της Βουλής (αριθμ. 1489/1998).
      2. Επί δύο χρόνια να προωθήσει την ίδρυση της αστικής εταιρείας ελέγχου του περιεχομένου των διαφημιστικών μηνυμάτων, που προβλέπει το άρθρο 9 του ν.2863/2000.
      3. Επί πέντε χρόνια να συντάξει νόμο για τον έλεγχο δημοσκοπήσεων, ενώ ισχύει το άρθρο 11 του ν. 2328/95 για τις δημοσκοπήσεις, το οποίο σύμφωνα με το πόρισμα της Επιτροπής Θεσμών και Διαφάνειας της Βουλής (2001) «…είναι ελλιπέστατο… και εγκυμονεί κινδύνους για την ποιότητα της Δημοκρατίας». Ο Υπουργός Τύπου από το 1997 μέχρι σήμερα, υπόσχεται ότι θα καταθέσει ένα «πολύ αυστηρό νομοσχέδιο», ενώ η κυβερνητική πλειοψηφία απέρριψε τη σχετική πρόταση νόμου που κατέθεσε η Νέα Δημοκρατία στη Βουλή το 1997.
      Αποτέλεσμα των «παραλείψεων» αυτών είναι ότι κατά τις πρόσφατες εκλογές:
      1. Έγινε κατάχρηση προκατασκευασμένων μετρήσεων της κοινής γνώμης, προκειμένου να επηρεαστεί η συνείδηση και η ψήφος των πολιτών.
      2. Οργίασε η αρνητική και παραπλανητική διαφήμιση, διασύροντας προσωπικότητες υποψηφίων.
      Ερωτάτασθε εάν προτίθεσθε να εφαρμόσετε τους νόμους για την απαγόρευση της αρνητικής διαφήμισης και να καταθέσετε το νομοσχέδιο για τον έλεγχο των δημοσκοπήσεων;»
      Ο Υπουργός κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κατ’ αρχήν δεν γνωρίζω τι εννοεί ο κύριος συνάδελφος όταν λέγει «κατάχρηση προκατασκευασμένων μετρήσεων» και ποιες ήταν οι προκατασκευασμένες μετρήσεις, διότι θέλω να τονίσω ότι το Κόμμα του κατ’ επανάληψη στον προεκλογικό αγώνα υπερασπίστηκε με πάθος ορισμένες μετρήσεις της κοινής γνώμης οι οποίες έγιναν την τελευταία περίοδο.
      Επίσης δεν γνωρίζω τι εννοεί αρνητική και παραπλανητική διαφήμιση για προσωπικότητες υποψηφίων. Θα ήθελα να μας δώσει μερικά παραδείγματα, για να μπορούμε να τον δικαιώσουμε ή όχι. 
      ‘Όμως η ερώτησή του έχει πάρα πολλά ζητήματα και επειδή ο χρόνος είναι περιορισμένος και είναι σημαντικά ορισμένα από αυτά, θέλω να του θυμίσω τα εξής: Αναφορικά με το πρώτο σκέλος, σύμφωνα με το άρθρο 3 παράγραφος 15 του ν.2328 οι κώδικες δεοντολογίας προτείνονται στο Υπουργείο Τύπου από το Εθνικό Συμβούλιο Ραδιοτηλεόρασης. Τέτοιος κώδικας μέχρι στιγμής δεν έχει προταθεί. Βεβαίως η ανεξάρτητη αρχή που έχει διορισθεί πρόσφατα από τη Βουλή, έχει πολύ λίγο χρονικό διάστημα και δεν μπορεί κανείς να της ζητήσει το λόγο γι’ αυτό. Τώρα μόλις μας έστειλε τον κώδικα δεοντολογίας για τις εκπομπές. Φαντάζομαι ότι στα επόμενα βήματά της θα είναι και η θέσπιση αυτών των κωδίκων. ‘Όμως μέχρι τότε ισχύει ο κώδικας του 1991 και το υπόλοιπο πλαίσιο για τις διαφημίσεις είναι λεπτομερές και αυστηρό. Και θέλω να θυμίσω το π.δ. 100 του 2000.
      Τώρα, εάν ο κ. Κεφαλογιάννης εννοεί ότι πρέπει να έχουμε ειδικούς νόμους για τη λεγόμενη πολιτική διαφήμιση, δεν είναι τόσο απλό θέμα. Η διαφήμιση των πολιτικών κομμάτων ακολουθεί μεθόδους και πρακτικές εμπορικής διαφήμισης, που πολλές φορές είναι αμφισβητούμενες όχι μόνο από την άποψη του πολιτικά ορθού, αλλά και ως προς τη νομιμότητά τους. Αλλά αυτό προϋποθέτει τεράστια κουβέντα, διότι καταλαβαίνετε ότι υπάρχει κίνδυνος, αν βιαστούμε να κάνουμε μία παρέμβαση, η οποία πιθανόν να είναι και άστοχη, να κατηγορηθούμε και από το κόμμα του κ. Κεφαλογιάννη ότι πάμε να περιορίσουμε την ελεύθερη διακίνηση των ιδεών ή τη δυνατότητα των πολιτικών κομμάτων να αναπτύσσουν τις απόψεις τους. Γι’ αυτό με ιδιαίτερη προσοχή και αίσθημα ευθύνης προσεγγίζουμε τέτοια ζητήματα.
      Δεύτερον, για την Αστική Εταιρεία Ελέγχου Διαφημιστικών Μηνυμάτων. Αυτό καταρχάς είναι δική μας πρωτοβουλία και έχει να κάνει με τον αυτοέλεγχο που πρέπει να υπάρχει στον τομέα των διαφημίσεων. Εάν ο κ. Κεφαλογιάννης είχε προσέξει ιδιαίτερα το νόμο, θα είχε δει ότι αναφέρεται ρητά ότι μέλη αυτής της εταιρείας είναι αποκλειστικά ιδιωτικοί φορείς όπως είναι ο Σύνδεσμος Διαφημιστών, ο Σύνδεσμος Διαφημιζομένων. Αυτοί δηλαδή μπορούν να καθορίσουν το ρυθμό ανάπτυξης και να αξιοποιήσουν το άρθρο για την αστική εταιρεία. Η Κυβέρνηση ούτε μπορεί να τους επιβάλει να το κάνουν ούτε μπορεί να τους επιβάλει να συμμετέχουν. Τους δώσαμε  δυνατότητα, τους ανοίξαμε δρόμους για να την εκμεταλλευθούν. 
      Τρίτον, για τις πολιτικές δημοσκοπήσεις. Ο κ. Κεφαλογιάννης φοβάμαι ότι συγχέει τις «πολιτικές δημοσκοπήσεις» με τις «έρευνες ραδιοτηλεοπτικής αγοράς» και τούτο διότι στο άρθρο 11 του ν. 2328 στο οποίο αναφέρεται έχει να κάνει μόνο με τις εταιρείες που διενεργούν έρευνες ραδιοτηλεοπτικής αγοράς, παράδειγμα ακροαματικότητας, τηλεθέαση, μέτρησης διαφημιστική δαπάνη κλπ. Γι’ αυτές τις εταιρίες λειτουργεί ειδικό μητρώο στο Υπουργείο Τύπου και έχουν προσκομίσει τα σχετικά δικαιολογητικά, έχουν γραφτεί κλπ. Εάν εννοεί ότι πρέπει να δούμε γενικότερα τον τρόπο δημοσιοποίησης των πολιτικών δημοσκοπήσεων και μετρήσεων, δεν έχω καμία αντίρρηση. Πρέπει να πω ότι σε μικρό χρονικό διάστημα και σε κάθε περίπτωση εντός του Νοεμβρίου, θα έλθει το πλαίσιο-τοποθέτηση του Υπουργείου Τύπου και Μέσων Μαζικής Ενημέρωσης, που επειδή είναι λεπτό θέμα και άπτεται της λειτουργίας της δημοκρατίας μας, θα τεθεί σε εξαντλητικό διάλογο και προς τα πολιτικά κόμματα και προς πάντα ενδιαφερόμενο.
      Κλείνοντας, θέλω να επισημάνω ότι χρειάζεται να κουβεντιάσουμε αυτά τα ζητήματα χωρίς μικροκομματικές επιδιώξεις και πιστεύω ότι η σημερινή πρωτοβουλία του κ. Κεφαλογιάννη είναι σ’ αυτήν την κατεύθυνση. Πρέπει όμως να πω, όπως ξεκίνησα, ότι καλά θα κάνουμε, την ώρα που μιλάμε για προκατασκευασμένες μετρήσεις, να έχουμε το θάρρος να ονομάσουμε και ποιες εννοούμε για να συνεννοηθούμε μεταξύ μας καλύτερα.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Κεφαλογιάννης.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, η Βουλή και οι Βουλευτές δεν δίνουν εξετάσεις στην Κυβέρνηση. Η Κυβέρνηση μάλλον οφείλει με βάση τη διαδικασία των ερωτήσεων και των επερωτήσεων να δώσει εξηγήσεις στη Βουλή για πράξεις και παραλείψεις της.
      Εδώ τα θέματα είναι συγκεκριμένα. Ξεκινάω από τις δημοσκοπήσεις. Ήρθε ή δεν ήρθε νόμος το 1996 που κατέθεσε η Νέα Δημοκρατία; Είχα την τιμή να είμαι εισηγητής αυτής της πρότασης. Δεσμεύθηκε από τη θέση από την οποία βρίσκεται ο κύριος Υπουργός ή δεν δεσμεύθηκε ο τότε Υπουργός κ. Παπαδόπουλος ότι θα έρθει νόμος μέσα σε έξι μήνες; Υπάρχουν ή δεν υπάρχουν ανακοινώσεις από τον προκάτοχο του κ. Πρωτόπαπα, τον κ. Ρέππα ότι αυτό το θέμα θα ρυθμιστεί; Υπάρχει ή δεν υπάρχει άρθρο του κ. Ρέππα το 1997 για τις δημοσκοπήσεις; Υπάρχει ή δεν υπάρχει αναρχία στο θέμα των δημοσκοπήσεων;
      Αν, λοιπόν, αυτά είναι αλήθεια και αν ακόμα αληθεύει η έκθεση της Επιτροπής Θεσμών και Διαφάνειας της Βουλής, που έγινε δεκτή ομόφωνα από όλα τα κόμματα και από όλους τους Βουλευτές με την εξαίρεση της κ. Κανέλλη από το Κομμουνιστικό Κόμμα Ελλάδος και η οποία λέει για τις δημοσκοπήσεις ότι οι σχετικές ρυθμίσεις είναι ελλιπέστατες. Διαβάζω από την έκθεση: «Η κατάσταση αυτή εγκυμονεί σημαντικούς κινδύνους για την ποιότητα της δημοκρατίας.» 
      Αυτά τα θέματα δεν σας συγκινούν, για να ανοίξετε αυτόν το διάλογο; Δεν βλέπετε ότι η αρνητική διαφήμιση δεν ταιριάζει, αν θέλετε, και με τη νοοτροπία των Ελλήνων; Εγώ δεν εγκαλώ μόνο την Κυβέρνηση και το κυβερνών κόμμα. Περιγράφω μια κατάσταση η οποία δεν είναι αποδεκτή από το δημοκρατικό μας πολιτισμό, από τον τρόπο με τον οποίο οι πολίτες και οι Βουλευτές προσεγγίζουν αυτό το θέμα.
      Σας λέμε ότι προεβλέπετο σε νόμο της Κυβέρνησης από το 1995, ότι αυτή η συζήτηση έγινε στην Επιτροπή Θεσμών και Διαφάνειας κατ’ επανάληψη στη Βουλή, ότι έχω συγκεκριμένα έγγραφα εδώ στα οποία αναφέρει ο  προκάτοχος Υπουργός του κ. Ρέππα για τα συγκεκριμένα θέματα ότι πρέπει να ρυθμιστούν άμεσα. Εδώ έχω κείμενο του κ. Ρέππα από την Επιτροπή Θεσμών και Διαφάνειας, όπου αναλυτικά απαντά σε ερώτησή μου για τα Μέσα Μαζικής Ενημέρωσης ποια προεδρικά διατάγματα δεν είχαν βγει τρία χρόνια μετά την ψήφιση του νόμου. Κάθε άρθρο και προεδρικό διάταγμα. Κάθε άρθρο και υπουργική απόφαση. Και δεν είχε εκδοθεί τίποτα. Και αναφέρεται αναλυτικά στα προεδρικά διατάγματα κάποια από τα οποία βγήκαν εν τω μεταξύ.
      Το συγκεκριμένο θέμα της αρνητικής διαφήμισης ή, αν θέλετε, η κύρωση κωδίκων δεοντολογίας ειδησεογραφικών και άλλων δημοσιογραφικών, πολιτικών εκπομπών και διαφημίσεων ήταν στις προθέσεις του Υπουργείου να γίνει από το Μάιο του 1998. Πηγαίνετε πολύ αργά. Η δημοκρατία χρειάζεται ενίσχυση και θεσμούς και η Κυβέρνηση ολιγωρεί. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, εκτιμώ ότι καταλάβαμε όλοι ότι τα περί προκατασκευασμένων μετρήσεων κλπ δεν έχουν καμία σχέση με την πραγματικότητα, γιατί, αν είχαν, θα είχε το θάρρος ο κ. Κεφαλογιάννης να ονομάσει και δεν εκτιμώ ότι δεν έχει το θάρρος να το κάνει, όταν έχει στοιχεία.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εγώ μπορώ να σας πω ονόματα, αν θέλετε, αλλά δεν είναι αυτό το θέμα μας.
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Ευχαρίστως, να το κάνετε. Έτσι μπορούμε να συνεννοηθούμε καλύτερα.
       Επίσης, χαίρω, γιατί ο κ. Κεφαλογιάννης πιστεύω ότι κατενόησε τα τρία ή τέσσερα σημεία που πολύ συνοπτικά του έδωσα στην απάντησή μου και κατάλαβε ότι πολλά σημεία που έχει γράψει στην ερώτησή του δεν έχουν σχέση με την πραγματικότητα. 
      Σ’ ένα όμως θα συμφωνήσω μαζί του ότι χρειάζεται περαιτέρω παρέμβαση στο θέμα των μετρήσεων και δημοσκοπήσεων. Αυτό το έχουμε παραδεχθεί. Και είπα λίγο πριν, ότι εντός του Νοεμβρίου θα παρουσιάσουμε για διάλογο μεταξύ των κομμάτων, για διάλογο με τους φορείς και με όλους τους ενδιαφερόμενους το πρώτο σχέδιο –όχι σχέδιο νόμου, γιατί θα ήταν βεβιασμένο να πας κατευθείαν με σχέδιο νόμου στη Βουλή- που θα έχει να κάνει και με θέμα δεοντολογίας και με θέμα ασυμβιβάστων και με θέμα κανόνων για το ζήτημα των μετρήσεων και δημοσκοπήσεων.
      ΕΜΜΑΝΟΥΗΛ ΚΕΦΑΛΛΟΓΙΑΝΝΗΣ: Να φτιάξετε μια διακομματική επιτροπή στο Υπουργείο σας. Το έχουμε προτείνει.
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Ευχαρίστως. Είναι πολύ καλή πρόταση. Δεν έχω κανένα πρόβλημα. Μόλις είμαι έτοιμος, θα σας φωνάξω όλους.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Σε επίσημο διάλογο.
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Δεν έχω κανένα λόγο να κρύψω κάτι. Θέλουμε συνεργασία, γιατί αυτοί οι νόμοι και αυτές οι παρεμβάσεις δεν πρέπει να εξαντλούνται στα πλαίσια μιας κοινοβουλευτικής περιόδου. Πρέπει να έχουν διαχρονικότητα και πρέπει να γίνονται ευρύτερα αποδεκτές. Να συμφωνήσουμε, λοιπόν, σ’ αυτό και σε ό,τι αντιδικούμε να το κρατήσουμε για τον περαιτέρω διάλογό μας. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ. Καταλήξατε σε συμφωνία άλλωστε. 
      Θα ακολουθήσει η με αριθμό 74/29-10-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, σχετικώς με την καταβολή των οφειλόμενων στους λεωφορειούχους για τη μεταφορά των μαθητών στα σχολεία.
      Η επίκαιρη ερώτηση του κ. Χουρμουζιάδη έχει ως εξής:
      «Με την έναρξη της νέας σχολικής χρονιάς τα ΚΤΕΛ των Νομών Χαλκιδικής, Καβάλας, αλλά και άλλων νομών της χώρας προχώρησαν στη διακοπή των ειδικών δρομολογίων για τη μεταφορά των μαθητών διεκδικώντας την καταβολή των οφειλόμενων. 
      Τα ΚΤΕΛ διέκοψαν τα δρομολόγια για τους μαθητές γιατί δεν έχουν πληρωθεί ακόμη για τη μεταφορά των μαθητών κατά την περσινή χρονιά, παρ’ όλες τις υποσχέσεις τόσο των αρμόδιων Νομαρχιών όσο και των Περιφερειών ότι με τη νέα σχολική χρονιά δεν θα υπάρχει πρόβλημα. Προσωρινά το ζήτημα λύθηκε με την καταβολή μικρού τμήματος των οφειλόμενων. 
      Δεδομένου ότι το πρόβλημα είναι παλιό και θα ξαναπαρουσιαστεί πιο έντονο το επόμενο διάστημα ερωτώνται οι κ.κ. Υπουργοί τι μέτρα θα παρθούν από την Κυβέρνηση και πότε για την εξόφληση όλων των οφειλόμενων στα ΚΤΕΛ, ώστε να  μη δημιουργηθεί πρόβλημα στις μετακινήσεις των μαθητών, αλλά και οι εργαζόμενοι στα ΚΤΕΛ να μην κινδυνεύουν να μείνουν απλήρωτοι;»
      Το λόγο έχει ο Υφυπουργός Εσωτερικών, Δημόσιας Διοίκησης και Αποκέντρωσης ο κ. Παπαδήμας. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
      Κύριε Πρόεδρε, για το θέμα που θίγει ο κύριος συνάδελφος θεωρώ σκόπιμο να πω δύο πράγματα για την άσκηση της αρμοδιότητας. Η αρμοδιότητα αυτή με το προεδρικό διάταγμα 151/2001 πέρασε στις νομαρχιακές αυτοδιοικήσεις μαζί με άλλες αρμοδιότητες που ασκούν για την πρωτοβάθμια ή δευτεροβάθμια εκπαίδευση. Στις περιφέρειες εγγράφεται πίστωση, η οποία κατανέμεται απ’ αυτές στη συνέχεια στους νομούς για να αντιμετωπίσουν τις δαπάνες. Όλα αυτά με τη σειρά τους είναι γραμμένα στον κρατικό προϋπολογισμό. 
      Σε ορισμένους νομούς, μόλις ασκήθηκε για πρώτη φορά αυτή η αρμοδιότητα, η δαπάνη αυξήθηκε κατά 100%. Ήταν ευτυχώς ελάχιστοι αυτοί οι νομοί, ήταν νομοί στους οποίους δεν εκδηλώθηκε ενδιαφέρον από τα ΚΤΕΛ όταν έγινε η προκήρυξη εκδήλωσης ενδιαφέροντος από τις νομαρχιακές αυτοδιοικήσεις και εκεί αναγκάστηκαν να φθάσουν σε μία συμφωνία και να αυξήσουν τις πιστώσεις. Για παράδειγμα, η Καβάλα που είναι ένας από τους νομούς που αναφέρετε, αύξησε τη δαπάνη μέσα σε ένα χρόνο 100% για τη δευτεροβάθμια εκπαίδευση και 68% για την πρωτοβάθμια εκπαίδευση. 
      Παρ’ όλα αυτά σαν Κυβέρνηση δεσμευθήκαμε ότι θα καλυφθούν όλες αυτές οι δαπάνες. Ήδη –για να μην μακρηγορώ- έχουν καλυφθεί όλες οι δαπάνες για την περασμένη σχολική χρονιά που έληξε στις 30 Ιουνίου, έχουν πληρωθεί αυτά τα χρήματα- στην κεντρική Μακεδονία κυρίως υπήρχε το πρόβλημα- και από εδώ και πέρα τα χρήματα θα πληρώνονται βάσει της συμβάσεως, την οποίαν έχει υπογράψει κάθε νομαρχιακή αυτοδιοίκηση. Αυτή η σύμβαση προβλέπει τους συγκεκριμένους χώρους εκταμίευσης σε συγκεκριμένες ζώνες αυτών των χρημάτων. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε. 
      Πραγματικά ο κύριος Υπουργός έκανε μία περιγραφή του προβλήματος και απλώς περιέγραψε και την υπόσχεση της Κυβέρνησης ότι θα αντιμετωπίσει το πρόβλημα με πληρωμές. Κάναμε όμως μία έρευνα, κύριε Πρόεδρε, στους χώρους όπου το πρόβλημα αυτό αναπτύσσεται και στις περιφέρειες, στα αρμόδια τμήματα για την πληρωμή αυτών των ποσών, αλλά και στους χώρους των ΚΤΕΛ όπου είναι οι δικαιούχοι. Είδαμε ότι δεν έχουν καλυφθεί, κύριε Υπουργέ, μέχρι τις 30 Ιουνίου τα χρήματα, απλώς υπάρχουν ακόμα υποχρεώσεις, οι οποίες τελικά δεν μπορούν να καλύψουν τη σχολική χρονιά που πέρασε. 
      Άρα η απάντηση που μας έστειλε το Υπουργείο Οικονομικών και αυτό που εσείς πριν από λίγο περιγράψατε δεν ευσταθεί. Θα μου επιτρέψετε να πω ή ότι δεν έχει την επαρκή ενημέρωση ή ότι σε κάποιο σημείο τελικά καλύπτεται απλώς η ερώτησή μας με μία υπόσχεση, μία περιγραφή, η οποία είναι πολύ μακριά από την αλήθεια. 
      Εάν, λοιπόν, σκεφθούμε, κύριε Πρόεδρε, ότι όλα αυτά τα περιφερειακά σχολεία έχουν τα προβλήματά τους της μη έγκαιρης αποστολής των βιβλίων, τις ελλείψεις προσωπικού, τα προβλήματα των κτισμάτων και αν προσθέσουμε και αυτό το πρόβλημα με τη μεταφορά των μαθητών, θα δούμε τελικά ότι η εκπαίδευσή μας βάλλεται και από αλλού. 
      Άρα για να συνεχιστεί ομαλά η μεταφορά των μαθητών πρέπει τελικά αυτό το θέμα της πληρωμής των υποχρεώσεων προς τα ΚΤΕΛ να αντιμετωπιστεί άμεσα γιατί προστίθεται, κύριε Υπουργέ, ακόμα ένα πρόβλημα στα σχολειά μας στις περιφέρειες και αυτό δεν είναι καθόλου ευχάριστο.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, ο συνάδελφος στην επίκαιρη ερώτησή του αναγνωρίζει ο ίδιος ότι λύθηκε το πρόβλημα, όμως η εκτίμησή του είναι ότι λύθηκε προσωρινά και ότι θα προκύψει ξανά. Αυτό είναι το θέμα. Πάντως δεν υπάρχει πρόβλημα αυτήν τη στιγμή. Αυτό το αναγνωρίζετε και εσείς. 
      Τώρα, το αν το πρόβλημα λύθηκε προσωρινά ή οριστικά έχουμε το μέλλον μπροστά για να το δείξει. Η δική μου υπεύθυνη ενημέρωση από τους περιφερειάρχες είναι ότι έχουν καλυφθεί μέχρι 30 Ιουνίου όλες οι δαπάνες προς τα ΚΤΕΛ για τη μεταφορά των μαθητών. Από εκεί και πέρα είναι βέβαιο ότι θα υπάρχει η εκταμίευση, ώστε να καλυφθούν όλες οι ανάγκες. 
      Βέβαια υπάρχει ένα πρόβλημα στους συγκεκριμένους νομούς, όπου αυτήν τη στιγμή διεξάγεται μια έρευνα να δούμε γιατί οι δαπάνες σ’ αυτούς τους νομούς ανά χιλιόμετρο μετακίνησης στης ίδιας ποιότητας οδικό δίκτυο –δηλαδή όχι σε ορεινό- σε σύγκριση με άλλους νομούς έχει μία τέτοια τεράστια υπέρβαση. Αυτό είναι δικό μας θέμα. Όμως τις υποχρεώσεις της η Κυβέρνηση απέναντι σε αυτούς που αναλαμβάνουν τη μεταφορά των μαθητών θα τις τηρήσει με ακρίβεια. 
      ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 69/29.10.2002 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την αφαίρεση των παράνομων διαφημιστικών πινακίδων.
      Η επίκαιρη ερώτηση του κυρίου Βουλευτή έχει ως εξής:
      «Οι νόμοι 2833/2000, 2947/2001 και 3057/2002 επιτάσσουν την αφαίρεση των διαφημιστικών πινακίδων και των εν γένει διαφημίσεων από οροφές και προσόψεις κτηρίων και από οδικούς άξονες σύμφωνα με τα όσα ειδικά ορίζονται με τους προαναφερόμενους νόμους.
      Παρά τη ρύθμιση του νόμου, όχι μόνο εξακολουθούν να υφίστανται παράνομες διαφημιστικές πινακίδες, αλλά να έχουν τοποθετηθεί παρανόμως από τις αρχές του 2002 και άλλες, περίπου 570 τον αριθμό, σύμφωνα με στοιχεία της Γενικής Αστυνομικής Διεύθυνσης Αττικής.
      Με δεδομένη την ανάγκη της αισθητικής αναβάθμισης της πόλης, αλλά και την ασφαλή λειτουργία των οδικών αξόνων για τους οδηγούς οχημάτων, ερωτάται η αρμόδια Υπουργός:
      Σε ποιες άμεσες ενέργειες θα προβεί για την εφαρμογή του νόμου σε σχέση με το προαναφερόμενο ζήτημα;»
      Θα απαντήσει η Υφυπουργός Περιβάλλοντος, Χωροταξίας και Δημοσίων Έργων κ. Ροδούλα Ζήση.
      Κυρία Υπουργέ, έχετε το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, η ερώτηση του συναδέλφου ακουμπά πραγματικά στην ευαισθησία που έχουμε όλοι μας σε αυτό το θέμα που αφορά πρώτα την ασφάλεια των πολιτών και βεβαίως την αισθητική των πόλεων.
      Η ερώτηση αναφέρεται στην απομάκρυνση των διαφημίσεων αφ’ ενός από το ιστορικό κέντρο της Αθήνας, αφ’ ετέρου από τμήμα της πόλης εκτός του ιστορικού κέντρου και τις ολυμπιακές διαδρομές όπως έχουν καθοριστεί με βάση τους νόμους που αναφέρονται στην ερώτηση του συναδέλφου και βεβαίως από τις εθνικές οδούς και τους δρόμους είτε βρίσκονται εκτός οικισμών είτε εντός των δήμων και των κοινοτήτων. 
      Ως φορέας υλοποίησης της απομάκρυνσης των διαφημιστικών πινακίδων σύμφωνα με τους νόμους που αναφέρει ο κύριος συνάδελφος στην ερώτηση έχει οριστεί, για το κέντρο, η Ενοποίηση Αρχαιολογικών Χώρων της Αθήνας που μετά από έκδοση σχετικών αποφάσεων χαρακτηρισμού ως αυθαιρέτων κάποιων διαφημίσεων και κάποιων πινακίδων από το τμήμα παραδοσιακών οικισμών της Διεύθυνσής μας, του πολεοδομικού σχεδιασμού του Υ.ΠΕ.ΧΩ.Δ.Ε., έχει προχωρήσει όπως είναι γνωστό στην αφαίρεση αυτών των πινακίδων στο κέντρο της Αθήνας και βέβαια σε μία εντατικοποίηση για την εφαρμογή και του νόμου της διαδικασίας καθαίρεσης όλων αυτών των πινακίδων με προσεγγίσεις που γίνονται μέσα από δύο πλαίσια, με ένα συστηματικό τρόπο αφ’ ενός, και με ένα ενιαίο πλαίσιο, αφ’ ετέρου, που είναι γενικότερης παρέμβασης. 
      Έχουν αφαιρεθεί, κύριε συνάδελφε, μέχρι σήμερα περισσότερες από χίλιες εκατό διαφημιστικές πινακίδες στο κέντρο της Αθήνας και περισσότερες από εκατό στους οδικούς άξονες του κέντρου. Είναι βέβαια ορατά τα αποτελέσματα αυτής της προσπάθειας και της εφαρμογής της τουλάχιστον σε χώρους όπως η πλατεία Ομονοίας, η πλατεία Συντάγματος, οι οδοί Πανεπιστημίου, Σταδίου, Φιλελλήνων κλπ.
      Στις περιοχές που αφορούν στα Ολυμπιακά Αθλήματα, στις αγωνιστικές διαδρομές κλπ., όπου η απαγόρευση τοποθέτησης των διαφημίσεων αρχίζει όπως είναι γνωστό από την 1η Μαρτίου του 2003, έχει γίνει μία καταγραφή σε μεγάλο τμήμα αυτών των διαδρομών, έτσι ώστε από την καθοριζόμενη ημερομηνία να μπορούν να καθοριστούν ως αυθαίρετα και βεβαίως να γίνει η καθαίρεσή τους. 
      Σε ό,τι αφορά τώρα τις διαφημίσεις στους οδικούς άξονες, ξέρετε από την ισχύουσα νομοθεσία, κύριε συνάδελφε, ότι η αρμοδιότητα ανήκει στο γενικό γραμματέα της περιφέρειας, ανήκει στην περιφέρεια. Ήδη έχουν συσταθεί επιτροπές από την περιφέρεια και έχει γίνει αυτή η καταγραφή για να αρχίσει η καθαίρεση των πινακίδων. Βεβαίως στις άλλες περιπτώσεις είναι γνωστό ότι η αρμοδιότητα ανήκει στους ΟΤΑ, ανήκει στους δήμους και τις κοινότητες, οι οποίοι έχουν την υποχρέωση να προβούν στην καθαίρεση όλων αυτών των διαφημίσεων και των παράνομων πινακίδων. Παρ’ ότι όμως αυτά εφαρμόζονται ως ένα μεγάλο βαθμό, θα ήθελα να συμφωνήσω μαζί σας ότι ακόμη υπάρχουν αυτές οι παράνομες πινακίδες και διαφημίσεις. Και εδώ πρέπει να κληθούν και οι αρμόδιοι φορείς της αυτοδιοίκησης, εκείνοι που βάσει του νόμου έχουν την αρμοδιότητα για να επιβάλουν τα πρόστιμα και να προβούν σε όλες τις άλλες διαδικασίες που προβλέπει ο νόμος.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, θα συμφωνήσετε ότι ο κοινοβουλευτικός έλεγχος δεν μπορεί να διαχέεται. 
      Θέλω να πω με άλλα λόγια ότι αν ήμουν υποχρεωμένος να ακολουθήσω την ευθύνη με την εξειδίκευση του κάθε νόμου, ευθύνη του Υπουργού, θα έπρεπε να έχω σήμερα εδώ τουλάχιστον τρεις συναρμόδιους Υπουργούς. Επέλεξα όμως επικαίρως να ερωτήσω το δικό σας Υπουργείο, κυρία Υφυπουργέ, διότι έχετε το μεγάλο μερίδιο σε ό,τι αφορά την εφαρμογή αυτών των νόμων. Εν πάση περιπτώσει την Κυβέρνηση εκφράζετε και κατά συνέπεια την εκπροσωπείτε στην παρούσα συζήτηση και είστε υποχρεωμένη να μου πείτε αν είστε ευχαριστημένη από την εφαρμογή των τριών αυτών νόμων. Ψηφίζουμε νόμους, οι οποίοι δεν εφαρμόζονται. Όπως, επίσης πρέπει να μου πείτε αν είστε ευχαριστημένοι από το γεγονός ότι, παρά την επιταγή του νόμου εξακολουθούν να υπάρχουν στους οδικούς άξονες πινακίδες που έχουν οδηγήσει πάρα πολλές φορές σε θανατηφόρα ατυχήματα. Είμαι βέβαιος ότι δεν σας διαφεύγει ότι μέχρι επιτροπές πολιτών έχουν συγκροτηθεί προκειμένου να αντιμετωπιστεί το θέμα της αφαίρεσης των παράνομων πινακίδων από τους οδικούς άξονες, διότι αυτοί οι πολίτες θρηνούν θύματα μεταξύ των μελών της οικογενείας τους από τροχαία ατυχήματα, που αποδεδειγμένα οφείλονται στην παράνομη τοποθέτηση των διαφημιστικών πινακίδων στους οδικούς άξονες. Όπως, επίσης ελέγχω το Υπουργείο σας και την Κυβέρνηση συνολικά, δηλαδή τους συναρμόδιους Υπουργούς ότι παρά την ύπαρξη τριών νόμων, κυρία Υφυπουργέ, από την 1.1.2002 μέχρι πρότινος έχουν τοποθετηθεί πεντακόσιες εβδομήντα παράνομες πινακίδες, σύμφωνα όχι με δικά μου στοιχεία, αλλά με στοιχεία της Γενικής Αστυνομικής Διεύθυνσης Αττικής. Εάν αυτά δεν στοιχειοθετούν ευθύνη των αρμόδιων Υπουργών και του δικού σας Υπουργείου, τότε ειλικρινά δεν μπορώ, δεν ξέρω πού να αναζητήσω την ευθύνη για τη μη εφαρμογή αυτών των συγκεκριμένων νόμων. Είναι και η αισθητική των πόλεων, είναι και το περιβάλλον των πόλεων και είναι κυρίως, κυρία Υφυπουργέ, η ασφάλεια της λειτουργίας των οδικών αξόνων. Μεγάλο μερίδιο των ατυχημάτων οφείλεται στην ύπαρξη αυτών των παράνομων πινακίδων και δεν δικαιολογείται η παραμονή τους και άλλη καθυστέρηση. Πρέπει αμέσως να αφαιρεθούν. 
      ΠΡΟΕΔΡΕΥΩΝ (Κωνσταντίνος Γείτονας):  Η κυρία Υπουργός έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θέλω να απαντήσω στον κύριο συνάδελφο ότι σαφώς δεν θα μπορούσε κανείς να πει ότι, είτε μέλος της Κυβέρνησης είτε μέλος της Εθνικής Αντιπροσωπείας, ότι είναι ευχαριστημένος από πάρα πολλές εφαρμογές ή παραλείψεις των νόμων.
      Υπάρχει όμως -και αν θέλετε είναι αίτημα και της κοινωνίας, αλλά και δικό σας- αυτό που όλοι μας μετουσιώσαμε με τους νόμους σε πράξη, η διεκδίκηση συνολικά της αποκέντρωσης και οριοθέτησης πόρων, αρμοδιοτήτων και ευθυνών. 
      Η Κυβέρνηση δεν θέλει να απεμπολήσει την ευθύνη της. Στο συγκεκριμένο ερώτημά σας θα σας πω ότι μετά τους νόμους όπου είχαμε τις παρατηρήσεις και τις καταγγελίες, παρ’ ότι δεν ανήκει –τουλάχιστον όσον αφορά τους οδικούς άξονες- στην αρμοδιότητά μας, διαθέσαμε και πόρους στο ΥΠΕΧΩΔΕ και υπηρεσίες για τον έλεγχο αυτών των παράνομων τοποθετήσεων των πινακίδων. 
      Όμως, κύριε συνάδελφε, πάρα πολλές φορές ακόμα και όταν γίνεται η αποξήλωση και η καθαίρεση των πινακίδων, γίνεται ξανά η τοποθέτησή τους σε χρόνο dt. 
      Υπάρχει όμως ο νόμος, ο οποίος λέει ότι οι αρμόδιοι Οργανισμοί Τοπικής Αυτοδιοίκησης, εκείνοι που δίνουν την άδεια, οι αστυνομικές αρχές και όλοι αυτοί είναι υπεύθυνοι να τηρήσουν το νόμο και να επιβάλλουν και πρόστιμα. 
      ΒΑΣΙΛΗΣ ΚΕΔΙΚΟΓΛΟΥ: Δεν προβλέπει όμως ποινές. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Πιστεύω, λοιπόν, κύριε συνάδελφε, ότι το θέμα βρίσκεται όχι μόνο στην εφαρμογή του νόμου, αλλά στην ύπαρξη συνεχών, διαρκών μηχανισμών ελέγχου που βεβαίως με ορθολογικό τρόπο και με χρηστή, θα έλεγα, διαδικασία εφαρμογής του νόμου, θα προβούν στις περαιτέρω διαδικασίες. 
      Πρέπει να σας ενημερώσω –και θέλω να το κάνω και στη Βουλή- ότι παρ’ όλους τους νόμους που υπάρχουν, προχωρούμε -και μάλιστα έχει ολοκληρωθεί- σε μια κοινή υπουργική απόφαση, η οποία εμπλουτίζει, αν θέλετε, περισσότερο και περιορίζει περισσότερο όλες αυτές τις παρανομίες που υπάρχουν. 
      Πρόκειται για μια κοινή υπουργική απόφαση μεταξύ των Υπουργών Περιβάλλοντος, Εσωτερικών και Πολιτισμού. Και προχωρούμε σ’ αυτήν την κοινή υπουργική απόφαση, γιατί σαφώς θα συμφωνήσω μαζί σας, όπως όλοι συμφωνούμε μαζί σας ότι και η αισθητική των πόλεων είναι βαρόμετρο δημοκρατίας και πολιτισμού, αλλά πάνω από όλα βαρόμετρο ποιότητας ζωής συνιστά…
      ΠΡΟΕΔΡΕΥΩΝ (Κωνσταντίνος Γείτονας): Η ασφάλεια της ζωής… 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Βαρόμετρο της ποιότητας ζωής συνιστά η ασφάλεια της ζωής των πολιτών και κανείς δεν θα φέρει αντίρρηση σ’ αυτό. 
      ΦΩΤΗΣ ΚΟΥΒΕΛΗΣ: Πάντως, η Τροχαία υπάγεται στον έλεγχο του Υπουργείου Δημόσιας Τάξης, δηλαδή στην Κυβέρνηση. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Βεβαίως. Το γνωρίζω, αλλά η Τροχαία πρέπει να κάνει την καταγραφή και αμέσως να πάει στην Τοπική Αυτοδιοίκηση. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, σας παρακαλώ. Όχι θόρυβος, είμαι σίγουρος ότι όλοι θα θέλατε να πείτε κάτι σχετικά με αυτό το μεγάλο θέμα, αλλά εν πάση περιπτώσει δεν το επιτρέπει ο Κανονισμός. 
      Σας ευχαριστώ. 
      Κύριοι συνάδελφοι, τώρα εισερχόμαστε στη συζήτηση των επίκαιρων ερωτήσεων δεύτερου κύκλου. 
      Η επίκαιρη ερώτηση με αριθμό 65/29-10-2002 του Βουλευτή του Πανελλήνιου Σοσιαλιστικού Κινήματος, κ. Παναγιώτη Φασούλα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την καταβολή του πριμ παραγωγικότητας στους εργαζόμενους των παιδικών σταθμών του Δήμου Πειραιά δεν θα συζητηθεί λόγω κωλύματος του ερωτώντος Βουλευτή και διαγράφεται. 
      Προχωρούμε στη συζήτηση της επίκαιρης ερώτησης με αριθμό 68/29-10-2002 του Βουλευτή της Νέας Δημοκρατίας κ. Ευάγγελου Μπασιάκου προς τον Υπουργό Γεωργίας, σχετικώς με τη λήψη μέτρων επίλυσης προβλημάτων των βαμβακοκαλλιεργητών κλπ. 
      Η επίκαιρη ερώτηση του κ. Ευάγγελου Μπασιάκου έχει ως εξής: 
      «Η βαμβακοκαλλιέργεια αντιμετωπίζει σοβαρά προβλήματα, λόγω των καταστροφικών ρυθμίσεων του ισχύοντος Κοινοτικού Κανονισμού, που με πανηγυρισμούς αποδέχθηκε η Κυβέρνηση πέρυσι την άνοιξη. 
      Οι επιδοτήσεις μειώνονται, οι καλλιέργειες περιορίζονται και οι αγρότες αδυνατούν να βρουν εναλλακτική λύση καλλιέργειας, ώστε να καλύψουν όχι μόνο τις ανάγκες του εισοδήματος τους, αλλά και να αντεπεξέλθουν στις οφειλές τους από επενδύσεις. 
      Ήδη καταγράφεται για την περσινή εσοδεία καθυστέρηση στη χορήγηση α) της επιδότησης στις υπόλοιπες επιλέξιμες ποσότητες, β) των 10 δρχ/κιλό (υπόλοιπο επιδότησης) καθώς και γ) των 40 δρχ. από εθνικές ενισχύσεις με έγκριση της Ευρωπαϊκής Ένωσης όπως είχε υποσχεθεί η Κυβέρνηση. Ακόμη και αν δοθούν τα ποσά αυτά η τιμή θα είναι χαμηλότερη ακόμα και από εκείνη του 1993. 
      Για τη νέα περίοδο η Κυβέρνηση είχε επιβάλει αρχικά, όχι μόνο αυστηρούς περιορισμούς καλλιέργειας (900 χιλ. στρέμματα λιγότερα), αλλά και χαμηλό ισοπεδωτικό πανελλαδικό πλαφόν (των 275 κιλών/στρ.) όταν οι αποδόσεις σε πολλές περιοχές της χώρας είναι πολύ υψηλότερες. Τώρα καταργεί μεν το πλαφόν, αλλά δεν εξασφαλίζει επαρκείς ελέγχους, ώστε να αποτραπούν τα γνωστά διπλοζυγίσματα, φθάνοντας στο άλλο άκρο. 
      Οι αγρότες ανησυχούν και εκφράζουν έντονα τη διαμαρτυρία τους, όπως φάνηκε και από τα τελευταία εκλογικά αποτελέσματα. 
      Ερωτάται ο κ. Υπουργός
      1. Τι γίνεται με τις υπόλοιπες περσινές επιλέξιμες ποσότητες, τις 10 δρχ/κιλό και τις 40 δρχ/κιλό; Πώς προχωρεί η διαδικασία έγκρισης από την Ευρωπαϊκή Ένωση; Τι λέει η Επιτροπή της Ευρωπαϊκής Ένωσης; 
      2. Γιατί παρατηρούνται παλινωδίες στο πλαφόν της φετινής παραγωγής βάμβακος;» 
      Θα απαντήσει ο Υφυπουργός Γεωργίας,  κ. Ευάγγελος Αργύρης.
      Ορίστε, κύριε Υπουργέ, έχετε το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, με βάση τον κοινοτικό κανονισμό που ψηφίστηκε τον Ιούλιο του 2002 η προθεσμία υποβολής των δικαιολογητικών από τις εκκοκκιστικές επιχειρήσεις για την έκδοση των εντολών πληρωμής των δικαιούχων βαμβακοπαραγωγών ορίστηκε ως τις 15 Σεπτεμβρίου και η πληρωμή αυτών μέχρι τις 15 Οκτωβρίου. 
      Καταθέτω και το σχετικό κανονισμό στα Πρακτικά που αναφέρει πότε ακριβώς πρέπει να πληρωθούν οι παραγωγοί. 
      (Στο σημείο αυτό ο Υφυπουργός Γεωργίας κ. Αργύρης  καταθέτει για τα Πρακτικά τον παρακάτω κανονισμό,  ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Η πρώτη εντολή πληρωμής από τον ΟΠΕΚΕΠΕ εξεδόθη στις 28 Οκτωβρίου και η διαδικασία ολοκληρώθηκε με την έκδοση των εντολών όλων, πριν τις 15 Οκτωβρίου όπως έχει καθορίσει και ο κανονισμός. 
      Τώρα, για το δεύτερο σκέλος της ερώτησής σας, πώς προχωράει η διαδικασία έγκρισης από την Ευρωπαϊκή Ένωση για την ενίσχυση στους βαμβακοπαραγωγούς. Πρέπει να σας πω ότι η αντίδραση της Κυβέρνησης ήταν άμεση και ακολουθήθηκε η εξής διαδικασία: Στο άτυπο συμβούλιο των Υπουργών Γεωργίας στη Δανία στις 8 και 10 Σεπτεμβρίου ο Υπουργός Γεωργίας είχε επαφή με όλους τους ομολόγους του για τη διερεύνηση της δυνατότητας υποβολής σχετικού αιτήματος. Στο Συμβούλιο Υπουργών Γεωργίας της Ευρωπαϊκής Ένωσης στις 23 και 24 Σεπτεμβρίου εδόθη επιστολή του Υπουργού Γεωργίας προς όλα τα μέλη του Συμβουλίου και στον Πρόεδρο σχετικά με το θέμα. Ακόμα στο Συμβούλιο των Υπουργών Γεωργίας στις 14 και 15 Οκτωβρίου υποβλήθηκε επισήμως ο φάκελος με την τεχνική τεκμηρίωση του ελληνικού αιτήματος προς τον Πρόεδρο και κοινοποιήθηκε στην ευρωπαϊκή επιτροπή.
      Το άλλο σκέλος της ερώτησής σας, που αφορά τη διαδικασία γιατί η επιτροπή δεν έχει κάνει χρήση ή δεν έχει ενημερωθεί, θα πρέπει να σας πω ότι η κυβέρνηση έκανε χρήση του κανονισμού άρθρο 88, παράγραφος 2, περίπτωση 3 που καθορίζει κατά απόλυτο τρόπο πώς τίθεται το συγκεκριμένο θέμα, γιατί ξέρουμε καλά ότι χρειάζεται η απόφαση των Υπουργών Γεωργίας όπως αυτό προσδιορίζεται και από τη Συνθήκη. Έχω και τη σχετική Συνθήκη για να καταθέσω μετά στα Πρακτικά που έχει μέσα το άρθρο στο οποίο αναφέρομαι. 
      Ένα άλλο ερώτημα υπάρχει στην ερώτησή σας, που αφορά το προσωρινό πλαφόν των 275 κιλών. Αυτό το πλαφόν προσδιορίστηκε με βάση τις συγκεκριμένες συνθήκες που επικρατούσαν εκείνη την περίοδο, έχει αρθεί αυτό το όριο και σήμερα υπάρχει ελεύθερη παράδοση των παραγωγών, όμως ο ΟΠΕΚΕΠΕ μετά το ισοζύγιο που διενήργησε διαπίστωσε ότι η πλειοψηφία των παραγωγών παραδίδει βαμβάκι μέχρι και 297 κιλά στο στρέμμα. Αυτό πρέπει να θυμίσω ότι είναι και η μέση στρεμματική απόδοση, η οποία καθορίστηκε με τη σύμφωνη γνώμη όλων των βαμβακοπαραγωγών, αλλά και των εκκοκκιστικών επιχειρήσεων. 
      Σήμερα, λοιπόν, υπάρχει ελεύθερη διακίνηση των ποσοτήτων στα εκκοκκιστήρια. Ήδη έχει συλλεγεί πάνω από 40% της παραγωγής και εκτιμώ ότι οι καιρικές συνθήκες είναι πολύ διαφορετικές από εκείνες που ξεκινήσαμε και κάθε φορά προσδιορίζονται  ανάλογα με τις καιρικές συνθήκες και οι νέες συνθήκες για τη συλλογή του βαμβακιού. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μπασιάκος έχει το λόγο. 
      ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, η ερώτηση κατετέθη με την ελπίδα ότι ο κύριος Υφυπουργός ή ο κύριος Υπουργός θα μας πουν κάποια περισσότερα στοιχεία. Αυτά τα ξέρουμε και σε καμία περίπτωση δεν καλύπτουν τις προσδοκίες των αγροτών. Είναι γνωστά και επίσης είναι γνωστή η καταστροφική ρύθμιση του κανονισμού, που με πανηγυρισμούς αποδεχθήκατε την άνοιξη και δεν χρειάζεται να μας το θυμίζετε. Είναι γνωστό ότι περιορίζετε για πρώτη φορά στα χρονικά κατά ενιακόσιες χιλιάδες στρέμματα καλλιέργειες βαμβακιού, χωρίς να δίνετε στους αγρότες οποιαδήποτε εναλλατική λύση καλλιέργειας. Είναι ακόμα γνωστό ότι καθυστερήσατε να καταβάλετε ακόμα και τώρα τις 10 δραχμές που είχατε υποσχεθεί. Και επίσης δεν έχετε καταθέσει τα στοιχεία που χρειάζονται για να θεμελιώσετε το αίτημα της εθνικής ενίσχυσης για τις 40 δραχμές, ώστε να δοθεί από τον κρατικό προϋπολογισμό ένα ποσό 50 δισεκατομμυρίων, που δεν το έχετε εξασφαλίσει ακόμα. Επίσης είναι γνωστό ότι έχετε ένα αλαλούμ στο Υπουργείο σας αποφάσεων αλληλοαναιρούμενων και μέσα σε τρεις μέρες έχετε πάρει τρεις φορές διαφορετικές αποφάσεις και αυτό έχει συμβεί πρώτη φορά στα χρονικά. Ουσιαστικά εμπαίζετε τους αγρότες, δημιουργώντας τους ανησυχία και σύγχυση.
      Είναι απαράδεκτο ο αγρότης να μην ξέρει τι να κάνει, κύριε Πρόεδρε. Να το μαζέψει το βαμβάκι αυτήν την περίοδο που εκκρεμεί και το ζήτημα των καιρικών συνθηκών πού φοβούνται τις βροχοπτώσεις; Να το παραδώσει στα εκκοκκιστήρια; Θα φτάσουν το πλαφόν ή δεν θα το φτάσουν; Ή να τα βάλουν στις αποθήκες και να επιβαρυνθούν με πρόσθετα έξοδα; Αυτά δεν μας τα διευκρινίζετε. 
      Είναι απαράδεκτο το φαινόμενο, μπλέκετε και ενδοκυβερνητικές συγκρούσεις για να καταλήξετε σε μια απόφαση η οποία δεν έχει προηγούμενο. Άλλοτε μας λέγατε για διακόσια εβδομήντα πέντε κιλά το στρέμμα, μετά μας είπατε απεριόριστο, οι εκκοκκιστές μας λένε για τριακόσια τριάντα κιλά ανά στρέμμα και τώρα μας λέτε ότι θα είναι διακόσια ενενήντα επτά τα κιλά ανά στρέμμα, ενώ είναι γνωστό ότι οι αποδόσεις είναι πολύ μεγαλύτερες. Σε πολλές περιοχές δε υπερβαίνουν και τα τετρακόσια ή τα τετρακόσια πενήντα κιλά. 
      Αυτοί οι αγρότες, λοιπόν, ανησυχούν ποια θα είναι η εξέλιξη του εισοδήματός τους γιατί έχουν υποβληθεί σε χρέη, σε αυξημένο κόστος το οποίο επιβαρύνεται και από άλλα πράγματα όπως το ρεύμα το νερό και όλες τις άλλες ανάγκες και δεν είναι σίγουροι ότι θα παραδώσουν την παραγωγή τους όπως έκαναν όλα τα τελευταία χρόνια.
      Δυστυχώς με την Κυβέρνησή σας λόγω του καταστροφικού κανονισμού και της αδυναμίας σας να διαχειριστείτε έστω και αυτό τον πολύ αρνητικό κανονισμό, η τύχη των βαμβακοκαλλιεργητών διακυβεύεται. Αντιμετωπίζουν αδιέξοδο και δεν βλέπω με την πολιτική που εξακολουθείτε να τηρείτε έστω και μετά τις εκλογές και τα αποτέλεσμά τους να έχουν καλύτερη τύχη με τη δική σας διαχείριση. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα περίμενα από τον κύριο συνάδελφο μετά την ταραγμένη περσινή χρονιά να διδαχθούμε όλοι από τα λάθη μας και να βοηθήσουμε τους βαμβακοπαραγωγούς. 
      Ανάμεσα στις δύο εκλογές ο κ. Μπασιάκος έβγαλε μια ανακοίνωση και κατήγγειλε την Κυβέρνηση ότι δεν έχει θέσει το αίτημα στην Ευρωπαϊκή Επιτροπή. 
      ΕΥΑΓΓΕΛΟΣ ΜΠΑΣΙΑΚΟΣ: Ο κ. Φίσλερ το είπε αυτό.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Προς απόδειξη αυτού καταθέτω στα Πρακτικά της Βουλής και για σας, κύριε Μπασιάκο, και για τον κ. Φίσλερ, ότι στις 4 του μηνός συνεδριάζει η επιτροπή και το έκτο θέμα είναι η αίτηση της Ελλάδος προς το Συμβούλιο για την έγκριση χορήγησης εθνικής ενίσχυσης στους Έλληνες βαμβακοπαραγωγούς και αναφέρεται και το σχετικό έγγραφο που έχει στείλει η Ελλάδα.
      (Στο σημείο αυτό ο Υφυπουργός Γεωργίας κ. Ευάγγ. Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Να δούμε, λοιπόν, ποιος λέει αλήθεια σε αυτό τον τόπο. 
      ΕΥΑΓΓΕΛΟΣ ΜΠΑΣΙΑΚΟΣ: Πολύ περισσότερο δεν έχει παρέμβει.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα παρακαλούσα πάρα πολύ, κύριε Πρόεδρε, να μην με διακόπτει ο κύριος συνάδελφος.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Μπασιάκο, μη διακόπτετε. Αφήστε τον κύριο Υπουργό να μιλήσει. Εσείς ακουστήκατε. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν μπορεί, κύριε Πρόεδρε, να συνεδριάζει η ειδική επιτροπή για θέμα ενίσχυσης των Ελλήνων βαμβακοπαραγωγών μετά από αίτηση της Ελλάδας και να καταγγέλλεται εδώ επίσημα στη Βουλή από τον κ. Μπασιάκο ότι δεν υπάρχει αίτημα της Ελλάδας. Τα πράγματα έχουν και το όριό τους.
      Δεύτερον, αυτήν τη στιγμή υπάρχει μια συμφωνία όλων όπου η παραγωγή στην Ελλάδα εκτιμάται –γιατί πρόκειται για εκτίμηση- ότι θα είναι ένα εκατομμύριο εξήντα δύο χιλιάδες τόνους. Εάν κάποιος διαιρέσει αυτό το ποσό με τα τρεις χιλιάδες εξακόσια στρέμματα περίπου που είναι από το ΟΣΔΕ, τότε μας βγάζει μια μέση στρεμματική τιμή διακόσια ενενήντα επτά κιλά το στρέμμα. Αυτή είναι η συμφωνία όλων, παραγωγών, εκκοκκιστών, της Κυβέρνησης. 
      ΕΥΑΓΓΕΛΟΣ ΜΠΑΣΙΑΚΟΣ: Δεν συμφώνησαν…
      ΠΡΟΕΔΡΕΥΩΝ (Κωνσταντίνος Γείτονας): Κύριε Μπασιάκο δεν θα επιτρέψω άλλο αυτού του είδους τις διακοπές. Σας παρακαλώ!
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν μπορώ να απαντήσω έτσι κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Να μην γράφεται καμία διακοπή του κ. Μπασιάκου από εδώ και πέρα στα Πρακτικά.
      Παρακαλώ, κύριε Υπουργέ, συνεχίστε. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, ζήτησα την παρέμβασή σας γιατί αν δεν μπορέσω να απαντήσω θα υπάρχει σύγχυση.
      Εάν επίσημα ο κ. Μπασιάκος λέει ότι δεν υπάρχουν αυτά και εγώ καταθέτω έγγραφα ότι υπάρχουν, καταλαβαίνετε τι θα καταλάβουν οι παραγωγοί.
      Εγώ χθες, κύριε Μπασιάκο, ήμουν στην περιοχή σας σε εκκοκκιστήρια και συνομίλησα με τους παραγωγούς επί τόπου. Όλοι, λοιπόν, αποδέχονται να παραμείνει η παραγωγή στην Ελλάδα σε εκείνα τα όρια που θα μας δώσουν το καλύτερο αποτέλεσμα. Αυτό, όμως, δεν γίνεται με τεχνικό τρόπο. Πρέπει λοιπόν να περιορίσουμε τις όποιες εικονικές ποσότητες.
      Εσείς ο ίδιος στην ερώτηση που κατηγορείτε εμάς ότι λέμε τους παραγωγούς απατεώνες, που δεν το έχουμε πει ποτέ, τους κατηγορείτε ότι διπλοζυγίζουν. Αυτό το λέτε στην ερώτηση που καταθέσατε σήμερα και παρακαλώ τον πρόεδρο να την ξαναδιαβάσει. Λέτε στην ερώτησή σας ότι διπλοζυγίζουν οι παραγωγοί, να τους πιάσετε. Εσείς το λέτε και κατηγορείτε εμάς ότι λέμε τους παραγωγούς απατεώνες. Αυτή η διγλωσσία πρέπει να σταματήσει. Δεν μπορεί να μετατραπεί όλη η ελληνική γεωργία σε βαμβακοκαλλιέργεια. Υπάρχουν και άλλοι παραγωγοί, υπάρχουν και άλλες παραγωγές. Έχετε έναν έντεχνο τρόπο.
      Θα πρέπει να σας πω ένα πράγμα. 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ολοκληρώνω, κύριε Πρόεδρε.
      Είναι αλήθεια ότι το βαμβάκι πουλάει. Πουλάει στο δημοσιογράφο που όταν λέει για το  βαμβάκι έχει υψηλή θεαματικότητα…
      ΕΥΑΓΓΕΛΟΣ ΜΠΑΣΙΑΚΟΣ: …
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ! Κύριε Μπασιάκο, μη διακόπτετε άλλο.
      Κύριε Υπουργέ, ολοκληρώστε.
      ΕΥΑΓΓΕΛΟΣ ΜΠΑΣΙΑΚΟΣ: …
      ΠΡΟΕΔΡΕΥΩΝ (Κωνσταντίνος Γείτονας): Μα, δεν γίνεται έτσι ο διάλογος.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η Κυβέρνηση είπε ότι θα ακολουθήσει μια διαδρομή και μία διαδικασία που ορίζει ο κανονισμός και η συνθήκη και αυτό κάνει μέχρι σήμερα, με συνέπεια, χωρίς τίποτα πάνω απ’ αυτό.
      Αλλά, κύριε Μπασιάκο…
      ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Υπουργέ. Δεν έχετε άλλο χρόνο. Υπερέβητε το χρόνο σας. Σας έδωσα και πρόσθετο χρόνο για τις διακοπές και νομίζω ότι δώσατε πλήρη απάντηση.
      Τρίτη είναι η με αριθμό 70/29.10.2002 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τους Υπουργούς Ανάπτυξης, Περιβάλλοντος, Χωροταξίας και Δημοσίων Έργων, σχετικώς με την παραγωγική αξιοποίηση των μεταλλικών σκωριών στην παραγωγή σκυροδέματος, τσιμέντου και αντιολισθητικών υλικών.
      Η ερώτηση του κ. Κεδίκογλου έχει ως εξής:
      «Από τα μέγιστα περιβαλλοντικά και οικονομικά προβλήματα της χώρας είναι η διάθεση των υαλωδών σκωριών, της ΛΑΡΚΟ» A.E. Δύο εκατομμύρια τόνοι ετησίως, απορριπτόμενες στον Βόρειο Ευβοϊκό νεκρώνουν τον πυθμένα του, προκαλώντας διαρκή κοινωνική αναταραχή και πρωτοφανή οικολογική καταστροφή.
      Κοινοβουλευτικώς (την 21.11.2000) συστήσαμε στα Υπουργεία:
      Τη χρησιμοποίηση τους ως αδρανούς υλικού στην παραγωγή βαρέως σκυροδέματος, όπου πλεονεκτεί συντριπτικά για λιμενικά έργα.
      Ενέργειες στην Ευρωπαϊκή Ένωση (προς αλλαγή της οδηγίας) ώστε να χρησιμοποιούνται ως πρόσμικτα στην παραγωγή τσιμέντου, τονίζοντας ότι δεν περιέχουν τοξικές ουσίες.
      Τη χρησιμοποίηση των σκωριών ως αντιολισθητικού υλικού.
      Συστήσαμε δηλαδή αντί καταστροφής, παραγωγική χρησιμοποίηση.
      Ελάβαμε απαντήσεις καλών προθέσεων και κακών παραλείψεων.
      Το Γενικό Χημείο του Κράτους, δεν έχει καμία γνώση!!
      ΒΑΣΙΛΗΣ ΚΕΔΙΚΟΓΛΟΥ: Πιο αργά κύριε Πρόεδρε, γιατί υπάρχει και το NOVA.
      ΠΡΟΕΔΡΕΥΩΝ (Κωνσταντίνος Γείτονας): Διαβάζω με το ρυθμό που διαβάζω όλες τις επίκαιρες ερωτήσεις.
      «Το Κεντρικό Εργαστήριο Δημοσίων Έργων, που φαίνεται κατ’ αρχή να συμφωνεί, ούτε καν εντολή να διαμορφώσει προδιαγραφές παραγωγής σκυροδέματος έλαβε.
      Το χειρότερο!!… Το Υπουργείο Ανάπτυξης ΑΠΕΡΡΙΨΕ (!) από το 1997 αίτημα του Εθνικού Μετσόβιου Πολυτεχνείου έρευνας προς αξιοποίησή τους!!
      Ο Βόρειος Ευβοϊκός είναι φυσικό ιχθυοτροφείο και με πλείστες επιχειρήσεις ιχθυοκαλλιέργειας οι οποίες χειμάζονται οικονομικώς και ζημιώνονται με την απόρριψη. Χρειάζονται μέτρα πριν οι ανταγωνιστές μας δημιουργήσουν και πρόσθετα προβλήματα στην εθνική ιχθυοπαραγωγή…. Ο νοών νοείτω.
      Ερωτώνται οι κύριοι Υπουργοί: πώς δικαιολογείται η αδιαφορία τους για τεράστιας σημασίας τρέχον ζήτημα, και πως θα κινηθούν ώστε να μεταβάλλουν την οικολογική καταστροφή σε παραγωγικές χρήσεις.»
      Θα απαντήσει ο Υφυπουργός Ανάπτυξης κ. Καλαφάτης.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε.
      Το περιβαλλοντικό πρόβλημα για τη «ΛΑΡΚΟ» είναι ένα από τα τρία μεγάλα προβλήματα που αντιμετωπίζει, παρ’ όλο που η εταιρεία τα τελευταία χρόνια έχει μια καλή και ομαλή πορεία. 
      Το περιβαλλοντικό πρόβλημα κυρίως εντοπίζεται στη διάθεση των σκουριών, τι επιπτώσεις έχουν στο περιβάλλον καθώς και ποια μπορεί να είναι η οικονομική αξιοποίησή τους. Βεβαίως και τα δύο εντοπίζονται στο περιβαλλοντικό πρόβλημα αν ληφθεί υπόψη ότι όταν πουλάμε τη σκουριά, είναι πολύ φθηνή ούτως ώστε να μην προσφέρει πολλά έσοδα στη «ΛΑΡΚΟ». Πρέπει, όμως, να αξιοποιηθεί κατά αυτόν τον τρόπο όπως προτείνει ο κ. Κεδίκογλου και εμείς προσπαθούμε αυτό να το κατοχυρώσουμε, διότι μας λύνει σημαντικά το περιβαλλοντικό πρόβλημα.
      Έχουν γίνει πολλές ενέργειες και υπάρχουν πολλά σχέδια, τα οποία πρέπει να αναφέρω, που αποδεικνύουν ότι όχι μόνο δεν έχουμε αδράνεια, αλλά ίσα-ίσα έχουμε προχωρήσει και σε συγκεκριμένες ενέργειες.
      ΒΑΣΙΛΗΣ ΚΕΔΙΚΟΓΛΟΥ: Καταθέστε στοιχεία.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ναι, θα καταθέσω.
      Αναφέρομαι στο περιβαλλοντικό πρόβλημα που είναι το σημαντικό.
      ΒΑΣΙΛΗΣ ΚΕΔΙΚΟΓΛΟΥ: Δεν είναι αυτό.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κεδίκογλου. Θα πάρετε το λόγο. Τι πράγμα είναι αυτό σήμερα να μην αφήνετε τους Υπουργούς να εκφράζουν την άποψή τους!
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Το πρόβλημα είναι το περιβαλλοντικό διότι η σκουριά είναι πολύ φθηνό υλικό και δεν είναι κάτι το οποίο θα αποφέρει σημαντικά κέρδη στην εταιρεία. Το μέγεθος του περιβαλλοντικού προβλήματος είναι μεγαλύτερο από το μέγεθος της οικονομικής ωφέλειας που θα προκύψει από την αξιοποίηση της σκουριάς.
      Σύμφωνα με την κοινή υπουργική απόφαση που απορρίπτεται η σκουριά στον Ευβοϊκό Κόλπο, το ΕΚΘΕ δημιουργεί συγκεκριμένους και τακτικούς ελέγχους για να δει αν βλάπτει το περιβάλλον και αν δημιουργεί προβλήματα στη ρύπανση της θάλασσας. Και αυτό δεν συμβαίνει.
      Δεύτερον, με την ίδια κοινή υπουργική απόφαση υποχρεούται η «ΛΑΡΚΟ» –και αυτό υποδεικνύει ότι δεν είμαστε αδρανείς- να προσπαθεί να απεργάζεται τρόπους για να διαθέσει τη σκουριά. Πραγματικά τη διαθέτει, όχι βέβαια σε μεγάλες ποσότητες. 
      Η «ΛΑΡΚΟ», επίσης, έχει εκπονήσει μελέτη για το πού θα απορρίψει τη σκουριά. Είχαμε δύο σενάρια. Έχουμε αποφανθεί πού πρέπει σήμερα να αποτεθεί η σκουριά και έχουμε κιόλας προχωρήσει στην ένταξη του έργου αυτού, το οποίο είναι ένα χιλιόμετρο από τη Λάρυμνα. Πρόκειται για έργο πολύ μικρό σε έξοδα. Υπάρχει συγκατάθεση των κατοίκων και της δασικής υπηρεσίας. Εκεί θα δημιουργηθεί ο επίγειος χώρος εναπόθεσης της σκουριάς. 
      Για τα οικονομικά στοιχεία θέλω να πω τα εξής: Η «ΛΑΡΚΟ» έδινε σχεδόν τη μισή ποσότητα της σκουριάς στη διεύθυνση της τσιμεντοβιομηχανίας. Όμως, επειδή το ευρωπαϊκό πρότυπο του τσιμέντου προβλέπει τη μη χρήση της σκουριάς, γι’ αυτό ακριβώς στην τσιμεντοβιομηχανία έχει πέσει κατακόρυφα η χρήση της σκουριάς. 
      Επίσης, η «ΛΑΡΚΟ» έχει υποβάλει δύο προγράμματα στο Γ΄ Κοινοτικό Πλαίσιο Στήριξης, στη Γραμματεία Γενικής Έρευνας και Τεχνολογίας, ακριβώς για την αξιοποίηση της σκουριάς. 
      Επίσης, έχουμε έρθει σε επικοινωνία με την περιφέρεια Στερεάς Ελλάδας για την εφαρμογή πιλοτικού προγράμματος χρησιμοποίησης της σκουριάς στην επίστρωση χωματόδρομων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Κωνσταντίνος Γείτονας): Τα υπόλοιπα στη δευτερολογία σας, κύριε Υπουργέ. 
      Το λόγο έχει ο κ. Κεδίκογλου. 
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, είμαστε εκ διαμέτρου αντίθετοι με το Υπουργείο και με την Κυβέρνηση. Πρωταρχικό καθήκον της Κυβέρνησης είναι η περιφρούρηση του εθνικού πλούτου και η ορθολογική χρησιμοποίησή του. Είναι ένας πλούτος, ο οποίος είναι κατάλληλος πρώτα-πρώτα για τσιμέντο. Δεν περιελήφθη στην οδηγία, γιατί παράλειψαν οι υπηρεσίες να ανταποκριθούν εγκαίρως στην πρόκληση της Ευρωπαϊκής Ένωσης. Είναι καθαρά παράλειψη των υπηρεσιών σας, παράλειψη της διοίκησης. Και μη λέμε ότι η Ευρωπαϊκή Ένωση έχει εκδώσει διαφορετική οδηγία σήμερα. Παραλείψατε να στείλετε τα στοιχεία που ζήτησε η Επιτροπή, για να μπει και η σκουριά στα πρόσμεικτα. 
      Ήρθε το Εθνικό Μετσόβιο Πολυτεχνείο, ως φορέας, και ζήτησε πρόγραμμα από το 1997. Όμως, το απορρίψατε! Το γράφω κάτω από το κείμενό μου. Αυτό είναι ένα θέμα. 
      Το θέμα δεν είναι αν έχουμε μόλυνση. Δεν ισχυρίστηκα αυτό. Έχουμε καταστροφή! Το εναποθέτετε στο βυθό και ο βυθός γίνεται μέταλλο. Δεν υπάρχει χώρος για τροφή των ψαριών. Απλούστατα πράγματα. Δεν είναι περιβαλλοντικό πρόβλημα. Εσείς το δημιουργείτε. 
      Το υλικό αυτό είναι καταπληκτικό. Δεν μου λέτε; Υπάρχει καλύτερο υλικό για βαρύ σκυρόδεμα; Δεν δίνετε, όμως, ούτε την παραμικρή εντολή, για να φτιαχτούν οι προδιαγραφές παραγωγής βαρέος σκυροδέματος.
      Ξέρετε πόσο κοστίζει το κουβάλημα ασβεστολιθικών πετρωμάτων με τα πλοία από οπουδήποτε αλλού, ενώ θα μπορούσαν να τα παίρνουν δωρεάν από τη «ΛΑΡΚΟ»; Τι μας λέτε τώρα για ζημιές της «ΛΑΡΚΟ»; Αυτά είναι φούμαρα. Είναι ένα υλικό που δεν έχετε αξιοποιήσει και αντί της αξιοποίησης δημιουργείτε καταστροφή του περιβάλλοντος.
      Δεν βλέπετε την ισορροπία. Πρόκειται για μια φοβερή παράλειψη της Κυβέρνησης! Βοά: «Παράλειψη!» Πρέπει, λοιπόν, να στείλετε μια επιστολή στο Εργαστήριο Δημοσίων Έργων του ΥΠΕΧΩΔΕ και να τους πείτε να φτιάξουν τις κατάλληλες προδιαγραφές, για την παραγωγή σκυροδέματος αφού το υλικό αυτό δεν είναι τοξικό. Να παράγουμε έτσι τα βαρέα σκυροδέματα. Ή κάντε το άλλο που είπατε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όμως, κύριε Πρόεδρε, αυτό δείχνει ότι η Κυβέρνηση δεν έχει σχετική αντίληψη. Το παρακολούθησα και στην προηγούμενη δήλωση για την ενέργεια. Δεν θα έχετε ποτέ ισορροπία ενεργείας και κόστους στην Ελλάδα, αν δεν πάρετε ενέργεια από μια χώρα η οποία παράγει ενέργεια από πρώτη ύλη της οποίας η πηγή δεν επηρεάζεται από το πετρέλαιο, όπως ο άνθρακας και η πυρηνική ενέργεια. 
      ΠΡΟΕΔΡΕΥΩΝ (Κωνσταντίνος Γείτονας): Επί της ερωτήσεώς σας, κύριε Κεδίκογλου. 
      ΒΑΣΙΛΗΣ ΚΕΔΙΚΟΓΛΟΥ: Έχετε δέσει τη χώρα μας χειροπόδαρα με την αγορά ενέργειας από χώρες που ταλαντεύονται στην παραμικρή πετρελαϊκή κρίση. Γιατί δεν αγοράζετε ενέργεια από τη Γαλλία, για να μην έχετε πρόβλημα οικονομικών κρίσεων; 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Κεδίκογλου. 
      ΒΑΣΙΛΗΣ ΚΕΔΙΚΟΓΛΟΥ: Κλείνω, κύριε Πρόεδρε. Ο τρόπος αντιμετώπισης της διάθεσης των σκουριών είναι ένα παράδειγμα της ανικανότητας της Κυβέρνησης να περιφρουρήσει και να αξιοποιήσει τον εθνικό μας πλούτο. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο. 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε. 
      Επαναλαμβάνω ότι το πρόβλημα με τη σκουριά είναι κυρίως περιβαλλοντικό. 
      ΒΑΣΙΛΗΣ ΚΕΔΙΚΟΓΛΟΥ: Όχι, βέβαια! 
      Απαντήστε σε αυτό που σας ρώτησα: Μπορεί να αξιοποιηθεί ο εθνικός πλούτος; 
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, μπορούμε να είμαστε ψύχραιμοι; Ομιλήσατε, σας άκουσε με προσοχή ο Υπουργός. Αφήστε τον, λοιπόν, τώρα να εκφράσει τον αντίλογό του. 
      Κακώς διακόπτετε, κύριε Κεδίκογλου.
      Παρακαλώ συνεχίστε, κύριε Υπουργέ, και σας βάζω όλο το χρόνο από την αρχή. Ολοκληρώστε, όμως, μέσα στα δύο λεπτά.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Όταν μιλάμε όλοι ταυτόχρονα δεν ακούγεται αυτό που θέλω να πω.
      Σας είπα, κύριε Κεδίκογλου, ότι κυρίως το πρόβλημα της σκουριάς είναι περιβαλλοντικό πρόβλημα διότι είναι ένα πάμφθηνο υλικό το οποίο δεν θα δώσει κέρδη στην εταιρεία. Είναι κυρίως περιβαλλοντικό. 
      Δευτερεύον είναι το ζήτημα της οικονομικής αξιοποίησής του γι’ αυτό ακριβώς τώρα στο Γ΄ Κοινοτικό Πλαίσιο έχουμε εντάξει δύο προγράμματα έρευνας για την αξιοποίηση της σκουριάς στη Γενική Γραμματεία Έρευνας και Τεχνολογίας. 
      Δεύτερον, μαζί με την περιφέρεια Στερεάς Ελλάδας εκπονούμε και πραγματοποιούμε πιλοτικό πρόγραμμα για την οδοστρωσία επειδή γνωρίζουμε ότι είναι πάρα πολύ καλό υλικό. Σας αναφέρω συγκεκριμένα παραδείγματα και απορώ γιατί δεν τα ακούτε. 
      ΒΑΣΙΛΗΣ ΚΕΔΙΚΟΓΛΟΥ: Κύριε Υπουργέ…
      ΠΡΟΕΔΡΕΥΩΝ (Κωνσταντίνος Γείτονας): Να μην γράφεται καμία διακοπή του κ. Κεδίκογλου.
      Συνεχίστε, κύριε Υπουργέ.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Επίσης σε συνεργασία του Υπουργείου με την «ΛΑΡΚΟ» διενεργούμε προσπάθεια διεύρυνσης της αγοράς στην κεραμική βιομηχανία, να αξιοποιήσουμε τη σκουριά σ’ αυτήν τη βιομηχανία.
      Το πρόγραμμά μας προβλέπει τα εξής σε σχέση με το περιβάλλον: Να ελαχιστοποιήσουμε μέσα στην επόμενη πενταετία μέχρι μηδενισμού την απόρριψη της σκουριάς στη θάλασσα.
      Δεύτερον, να εναποθέσουμε σε χερσαίο έδαφος όση σκουριά δεν μπορούμε να διαθέτουμε στην παραγωγή. 
      Σε σχέση με την οικονομική αξιοποίηση ενθαρρύνουμε και εντατικοποιούμε την προσπάθεια της «ΛΑΡΚΟ» η οποία κάνει ενέργειες για την αξιοποίηση της σκουριάς στην κεραμική βιομηχανία όπως προείπα, στα υλικά αμμοβολής όπου εκεί διαθέτουμε περίπου τους διακόσιους πενήντα χιλιάδες τόνους κάθε χρόνο και στην οδοποιία όπως αναφέρατε.
      Επίσης προσπαθούμε στην εξέταση των δυνατοτήτων για να προκληθεί μια νέα τροποποίηση στο πρότυπο –ήδη έχουμε κάνει τέτοια ενέργεια- του ευρωπαϊκού τσιμέντου. 
      Επίσης έχουμε εντάξει στο Γ΄ Κοινοτικό Πλαίσιο ολοκληρωμένα ερευνητικά προγράμματα όπως προείπα και επίσης προσπαθεί η «ΛΑΡΚΟ» συνεχώς να αξιοποιήσει αυτήν τη σκουριά σε οποιαδήποτε άλλη χρήση υπάρχει. Και ήδη παρ’ όλο που οι τσιμεντοβιομηχανίες δεν το χρησιμοποιούν γιατί έχει αλλάξει το πρότυπο του τσιμέντου και με τις τσιμεντοβιομηχανίες προσπαθούμε να έρθουμε σε επαφή αλλά κάνουμε κυρίως την οδοστρωσία όπου κάνουμε το πιλοτικό πρόγραμμα στην περιφέρεια Στερεάς Ελλάδας για να μπορέσουμε να διαθέσουμε τη σκουριά.
      Αυτά είναι στοιχεία συγκεκριμένα και απορώ γιατί τα αμφισβητείτε. Να δεχθώ την αγωνία που έχετε, να δεχτώ το ενδιαφέρον σας αλλά μην απορρίπτετε εξ ορισμού και μην μηδενίζετε οποιαδήποτε προσπάθεια γίνεται από την Κυβέρνηση για την εταιρεία.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, παρακαλώ ολοκληρώστε. 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Η εταιρεία επιτέλους έχει βρει ένα σωστό δρόμο και αυτό οφείλεται στις προσπάθειες της Κυβέρνησης. 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση των επίκαιρων ερωτήσεων.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι με τις υπ’ αριθμ. 7251/5537, 7252/5538 και 7253/5539 από 31.10.2002 αποφάσεις του Προέδρου της Βουλής συγκροτήθηκαν οι προβλεπόμενες από τα άρθρα 31, 32, 43Α και 46 του Κανονισμού της Βουλής οι Διαρκείς Επιτροπές, οι Ειδικές Μόνιμες Επιτροπές και οι Επιτροπές Οικονομικών της Βουλής και Βιβλιοθήκης της Βουλής για τη Γ’ Σύνοδο της Ι’ Βουλευτικής Περιόδου.
      Οι σχετικές αποφάσεις θα καταχωρισθούν στα Πρακτικά της σημερινής συνεδρίασης και θα κοινοποιηθούν στους ενδιαφερόμενους κυρίους Βουλευτές.
      (Στο σημείο αυτό κατατίθενται στα Πρακτικά οι προαναφερθείσες αποφάσεις του Προέδρου της Βουλής, οι οποίες έχουν ως εξής:
       «ΒΟΥΛΗ ΤΩΝ ΕΛΛΗΝΩΝ
       ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ
       Αθήνα,  31/10/2002
       
                                                                                                                 Πρωτ.: 7251
                                                                                                     Αριθμ. Διεκπ.: 5537
       
       ΑΠΟΦΑΣΗ
       ΘΕΜΑ: Σύσταση και συγκρότηση των  Διαρκών Επιτροπών της  Oλομέλειας της Βουλής
       	
       
       Ο ΠΡΟΕΔΡΟΣ
       ΤΗΣ ΒΟΥΛΗΣ ΤΩΝ ΕΛΛΗΝΩΝ
       
       Έχοντας υπόψη:
       1. Τις διατάξεις του άρθρου 68 του Συντάγματος και των άρθρων 31 έως και 33,  σε συνδυασμό με το άρθρο 29 παρ. 5, του Κανονισμού της Βουλής,  
       2. τις έγγραφες υποδείξεις των Κοινοβουλευτικών Ομάδων καθώς και τις δηλώσεις των Ανεξάρτητων Βουλευτών,          
       
       α π ο φ α σ ί ζ ο υ μ ε,
       
       συνιστούμε τις προβλεπόμενες από τα άρθρα 31 και 32 του Κανονισμού της Βουλής Διαρκείς Επιτροπές της Ολομέλειας της Βουλής για την  Γ΄  Σύνοδο της  Ι΄ Βουλευτικής  Περιόδου, που συγκροτούνται ως ακολούθως:
      ΕΠΙΤΡΟΠΗ ΜΟΡΦΩΤΙΚΩΝ ΥΠΟΘΕΣΕΩΝ
            Αρμόδια για τα Υπουργεία:
       α) Εθνικής Παιδείας και Θρησκευμάτων & β) Πολιτισμού
       
       1. Ανθόπουλος Ιωάννης
       2. Ασκητής Αθανάσιος
       3. Βαλυράκης Ιωσήφ
       4. Βαρδίκος Πυθαγόρας
       5. Βούγιας Σπυρίδων 
       6. Γιαννάκης Ιωάννης 
       7. Γκαλήπ Γκαλήπ
       8. Διαμαντίδης Ιωάννης
       9. Ζαφειρόπουλος Ιωάννης
       10. Θωμάς Γεώργιος 
       11. Καστανίδης Χαράλαμπος
       12. Κατσανέβας Θεόδωρος
       13. Κουλούρης Κίμων
       14. Κουράκης Ιωάννης
       15. Κρεμαστινός Δημήτριος
       16. Λιντζέρης Δημήτριος
       17. Πάγκαλος Θεόδωρος
       18. Παπαζώη Ελισάβετ
       19. Παπούλιας Κάρολος
       20. Σκουλαρίκης Ιωάννης
       21. Σμυρλής –Λιακατάς Χρήστος 
       22. Σπυράκη Χριστίνα
       23. Σχοιναράκη – Ηλιάκη Ευαγγελία   
       24. Τσεκούρας Ιωάννης                        
       25. Φασούλας Παναγιώτης
       26. Φούρας Ανδρέας
       27. Βλάχος Γεώργιος
       28. Δαϊλάκης  Σταύρος
       29. Δεικτάκης Γεώργιος
       30. Δημοσχάκης Θεοφάνης
       31. Καλός Γεώργιος
       32. Καρράς Κωνσταντίνος
       33. Κατσιγιάννης Αθανάσιος
       34. Κεφαλογιάννης Εμμανουήλ
       35. Κόλλια – Τσαρουχά Μαρία
       36. Κορκολόπουλος Βασίλειος
       37. Μπέζας Αντώνιος
       38. Ορφανός Γεώργιος
       39. Παπαδόπουλος Μιχαήλ
       40. Πάππας Βασίλειος
       41. Πετραλιά – Πάλλη Φάνη
       42. Σαλμάς Μάριος
       43. Σπηλιόπουλος Αναστάσιος
       44. Ταλιαδούρος Σπυρίδων
       45. Τζαννετάκης Τζαννής           
       46. Τσίπρας Βασίλειος                 
       47. Χαλκίδης Μιχαήλ
       48. Χουρμουζιάδης Γεώργιος    
       49. Κωνσταντόπουλος Νικόλαος
       50. Ψαχαρόπουλος Γεώργιος
       
       ΕΠΙΤΡΟΠΗ ΕΘΝΙΚΗΣ ΑΜΥΝΑΣ ΚΑΙ ΕΞΩΤΕΡΙΚΩΝ ΥΠΟΘΕΣΕΩΝ
            Αρμόδια για τα Υπουργεία:
       α) Εθνικής Άμυνας, β) Εξωτερικών, γ) Μακεδονίας – Θράκης & δ) Αιγαίου
       
       1. Αθανασιάδης Αλέξανδρος
       2. Ακριβάκης Αλέξανδρος
       3. Αποστολάκης Δημήτριος
       4. Αρσένης Γεράσιμος
       5. Αυγερινός Παρασκευάς
       6. Βαλυράκης Ιωσήφ
       7. Βλαχόπουλος Ηλίας
       8. Γικόνογλου Μόσχος
       9. Κατσέλη Ελεωνόρα
       10. Καψής Ιωάννης
       11. Κοντογιαννόπουλος Βασίλειος
       12. Κοτσώνης Θεόδωρος
       13. Κρεμαστινός Δημήτριος
       14. Λεβογιάννης Νικόλαος
       15. Μάτης Αθανάσιος
       16. Νιώτης Γρηγόριος
       17. Πάγκαλος Θεόδωρος
       18. Παπαδόπουλος Αλέξανδρος
       19. Παπαθεμελής Στυλιανός- ΄Αγγελος
       20. Παπούλιας Κάρολος
       21. Παπουτσής Χρήστος
       22. Σκουλαρίκης Ιωάννης
       23. Σπυριούνης Κυριάκος
       24. Τζανής Λεωνίδας
       25. Τσεκούρας Ιωάννης
       26. Χαραλαμπόπουλος Ιωάννης
       27. Βαρβιτσιώτης Ιωάννης
       28. Βαρίνος Αθανάσιος
       29. Γιαννάκου-Κουτσίκου Μαριέττα
       30. Δήμας Σταύρος
       31. Καλαντζάκου Σοφία 
       32. Καμμένος Παναγιώτης (Πάνος)
       33. Καραμανλής Αχιλλέας
       34. Κεφαλογιάννης Ιωάννης
       35. Κορτσάρης Νικόλαος
       36. Λιάπης Μιχαήλ
       37. Λυμπερακίδης Λεωνίδας
       38. Μολυβιάτης Πέτρος
       39. Μπακογιάννη Θεοδώρα
       40. Παναγιωτόπουλος Γεώργιος
       41. Παυλίδης Αριστοτέλης
       42. Σκανδαλάκης Παναγιώτης
       43. Σπηλιωτόπουλος Σπήλιος
       44. Στυλιανίδης Ευρυπίδης
       45. Φλωρίνης Αθηναίος
       46. Χαϊτίδης Ευγένιος                       
       47. Κανέλλη Γαρυφαλλιά (Λιάνα)        
       48. Κολοζώφ Ορέστης                      
       49. Δαμανάκη Μαρία
       50. Καρατζαφέρης Γεώργιος  
       ΕΠΙΤΡΟΠΗ ΟΙΚΟΝΟΜΙΚΩΝ ΥΠΟΘΕΣΕΩΝ
            Αρμόδια για τα Υπουργεία:
       α) Εθνικής Οικονομίας, β) Οικονομικών & γ) Περιβάλλοντος, Χωροταξίας και Δημοσίων Έργων
       
       1. Αλαμπάνος Δημήτριος
       2. Αρσένη Μαρία
       3. Αρσένης Γεράσιμος
       4. Βαθειάς Ιωάννης
       5. Βασιλακάκης Βασίλειος
       6. Γερανίδης Βασίλειος
       7. Γιαννακόπουλος Ιωάννης
       8. Γικόνογλου Μόσχος
       9. Δασκαλάκης Γεώργιος
       10. Διαμαντίδης Ιωάννης
       11. Θωμόπουλος Ιωάννης
       12. Κατσιλιέρης Πέτρος
       13. Κολιοπάνος Θεόδωρος
       14. Κουλούρης Κίμων
       15. Κρητικός Παναγιώτης
       16. Κωνσταντίνου Φλώρος
       17. Λαλιώτης Κωνσταντίνος
       18. Μαγκούφης Χρήστος
       19. Μακρυπίδης Ανδρέας
       20. Μαντέλης Αναστάσιος
       21. Μπεντενιώτης Εμμανουήλ
       22. Παπαηλίας Ηλίας
       23. Σπηλιόπουλος Κωνσταντίνος
       24. Σφυρίου Κοσμάς
       25. Τσερτικίδης Παντελής
       26. Χαραλαμπόπουλος Ιωάννης
       27. Αλογοσκούφης Γεώργιος
       28. Δήμας Σταύρος
       29. Έβερτ Μιλτιάδης
       30. Καλαντζής Γεώργιος
       31. Καλλιώρας Ηλίας
       32. Καραμανλής Αχιλλέας
       33. Κασσίμης Θεόδωρος
       34. Κούβελας Σωτήριος
       35. Κωστόπουλος Δημήτριος
       36. Λέγκας Νικόλαος
       37. Μεϊμαράκης Ευάγγελος
       38. Μητσοτάκης Κωνσταντίνος
       39. Νικολόπουλος Νικόλαος
       40. Παπαγεωργόπουλος Ελευθέριος
       41. Παπαδημητρίου  Ελισάβετ (΄Ελσα)
       42. Ρεγκούζας Αδάμ
       43. Σκρέκας Θεόδωρος
       44. Τρυφωνίδης Γεώργιος
       45. Τσιπλάκος Αριστείδης
       46. Τσιτουρίδης Σάββας                      
       47. Γκατζής Νικόλαος                          
       48. Τζέκης Άγγελος                             
       49. Λαφαζάνης Παναγιώτης
       50. Κεδίκογλου Βασίλειος
       ΕΠΙΤΡΟΠΗ ΚΟΙΝΩΝΙΚΩΝ ΥΠΟΘΕΣΕΩΝ
            Αρμόδια για τα Υπουργεία:
       α) Υγείας και Πρόνοιας, β) Εργασίας και Κοινωνικών Ασφαλίσεων & γ) Μεταφορών και Επικοινωνιών
       
       1. Αντωνακόπουλος Παναγιώτης
       2. Βούγιας Σπυρίδων
       3. Βούλγαρης Αλέξανδρος
       4. Βρέντζος Σταύρος
       5. Γεννηματά Φωτεινή (Φώφη)
       6. Γρηγοράκος Λεωνίδας
       7. Καστανίδης Χαράλαμπος
       8. Κίρκος Γεώργιος
       9. Κοσσυβάκης Δημήτριος
       10. Κοτσώνης Θεόδωρος
       11. Κουρουμπλής Παναγιώτης
       12. Κτενάς Γεώργιος
       13. Λιντζέρης Δημήτριος
       14. Ματζαπετάκης Στυλιανός
       15. Μάτης Αθανάσιος
       16. Νεονάκης Μιχαήλ
       17. Παπαδέλλης Φραγκλίνος
       18. Παπαϊωάννου Μιλτιάδης
       19. Σαλαγιάννης Νικόλαος
       20. Σκουλάκης Εμμανουήλ
       21. Σμυρλής-Λιακατάς Χρήστος
       22. Σπυράκη Χριστίνα
       23. Στολίδης Σωτήριος
       24. Τσουκάτος Θεόδωρος
       25. Φαρμάκης Νικόλαος
       26. Χωρέμης Αναστάσιος
       27. Αγγελόπουλος Νικόλαος
       28. Αδρακτάς Παναγιώτης
       29. Ανδρεουλάκος Απόστολος
       30. Γιακουμάτος Γεράσιμος
       31. Γιαννόπουλος Αθανάσιος
       32. Γκελεστάθης Νικόλαος
       33. Κακλαμάνης Νικήτας
       34. Κιλτίδης Κωνσταντίνος
       35. Κωνσταντόπουλος Γεώργιος
       36. Μαντούβαλος Πέτρος
       37. Μελάς Παναγιώτης
       38. Μιχαλολιάκος Βασίλειος
       39. Μπούρας Αθανάσιος
       40. Παπαληγούρας Αναστάσιος
       41. Παπανικολάου Ελευθέριος
       42. Σπύρου Σπυρίδων
       43. Τατούλης Πέτρος
       44. Χατζηγάκης Σωτήριος
       45. Χειμάρας Αθανάσιος
       46. Χωματάς Ιωάννης                   
       47. Κοσιώνης Παναγιώτης            
       48. Τσιόγκας Δημήτριος              
       49.  Αμπατζόγλου Γεώργιος
       50. Μάνος  Στέφανος
       ΕΠΙΤΡΟΠΗ ΔΗΜΟΣΙΑΣ ΔΙΟΙΚΗΣΗΣ, ΔΗΜΟΣΙΑΣ ΤΑΞΗΣ ΚΑΙ ΔΙΚΑΙΟΣΥΝΗΣ
            Αρμόδια για τα Υπουργεία:
       α) Εσωτερικών,  Δημόσιας Διοίκησης και Αποκέντρωσης, β)  Δικαιοσύνης
       γ) Δημόσιας Τάξης & δ) Τύπου και Μέσων Μαζικής Ενημέρωσης
       1. Ακριβάκης Αλέξανδρος
       2. Βαϊνάς Ιωάννης
       3. Βοσνάκης Χρήστος
       4. Γιαννόπουλος Ευάγγελος
       5. Γκούσκος Διονύσιος
       6. Δαμιανάκης Ευτύχιος
       7. Διαμαντής Κωνσταντίνος
       8. Ζαμπουνίδης Νικόλαος
       9. Ζαφειρόπουλος Ιωάννης
       10. Θωμά Μαρία
       11. Ιωαννίδης Φοίβος
       12. Ελεωνόρα Κατσέλη
       13. Κοντομάρης Ευτύχιος
       14. Λουκάκης Εμμανουήλ
       15. Παπαγεωργίου Γεώργιος
       16. Παπαδόπουλος Αλέξανδρος
       17. Παπαθεμελής Στυλιανός
       18. Παπαϊωάννου Μιλτιάδης
       19. Παπανικόλας Βασίλειος
       20. Πιπεργιάς Δημήτριος
       21. Σαλαγιάννης Νικόλαος
       22. Τζανής Λεωνίδας
       23. Τσιλίκας Βασίλειος
       24. Τσιόκας Θεοχάρης
       25. Φαρμάκης Νικόλαος
       26. Φούρας Ανδρέας
       27. Αναγνωστόπουλος Θεόδωρος
       28. Βασιλείου Θεόφιλος
       29. Γαρουφαλιάς Γεώργιος
       30. Δαβάκης Αθανάσιος
       31. Ζώης Χρήστος 
       32. Κατσαρός Νικόλαος
       33. Κατσίκης Θεόδωρος
       34. Κεφαλογιάννης Ιωάννης
       35. Λαμπρόπουλος Ιωάννης
       36. Λυκουρέζος Αλέξανδρος- Λέων
       37. Μακρή Ζωή (Ζέττα)
       38. Μαρκογιαννάκης Χρήστος
       39. Νεράντζης Αναστάσιος
       40. Παπακώστα-Σιδηροπούλου Αικατερίνη
       41. Παυλόπουλος Προκόπιος
       42. Πολύδωρας Βύρων
       43. Πολύζος Ευάγγελος
       44. Σπηλιωτόπουλος Αριστόβουλος (΄Αρης)
       45. Τασούλας Κωνσταντίνος
       46. Τσιπλάκης Κωνσταντίνος
       47. Τσούρνος Γεώργιος                             
       48. Σκυλλάκος Αντώνιος                            
       49. Τζέκης ΄Αγγελος                                   
       50. Κουβέλης Φώτιος
      
      ΕΠΙΤΡΟΠΗ ΠΑΡΑΓΩΓΗΣ ΚΑΙ ΕΜΠΟΡΙΟΥ
           Αρμόδια για τα Υπουργεία: α) Ανάπτυξης,  β) Γεωργίας,  γ) Εμπορικής Ναυτιλίας
      
      1. Ανθόπουλος Ιωάννης
      2. Βλαχόπουλος Ηλίας
      3. Γιαννάκης Ιωάννης
      4. Δασκαλάκης Γεώργιος
      5. Διαμαντής Κωνσταντίνος
      6. Καρχιμάκης Μιχαήλ
      7. Καψής Ιωάννης
      8. Κίρκος Γεώργιος
      9. Κοντογιαννόπουλος Βασίλειος
      10. Κοντομάρης Ευτύχιος
      11. Κοσσυβάκης Δημήτριος
      12. Κουρουμπλής Παναγιώτης
      13. Κρητικός Παναγιώτης
      14. Κτενάς Γεώργιος
      15. Κωνσταντίνου Φλώρος
      16. Λουκάκης Εμμανουήλ
      17. Μεχμέτ Αχμέτ
      18. Παπαηλίας Ηλίας
      19. Παπουτσής Χρήστος
      20. Πιπεργιάς Δημήτριος
      21. Σκουλάκης Εμμανουήλ
      22. Στρατηλάτης Νικόλαος
      23. Σχοιναράκη – Ηλιάκη Ευαγγελία
      24. Τσιόκας Θεοχάρης
      25. Φλώρος Νικόλαος
      26. Χωρέμης Αναστάσιος
      27. Αγγελής Ανέστης
      28. Βαρβιτσιώτης Μιλτιάδης
      29. Βουλγαράκης Γεώργιος
      30. Καλογιάννης Σταύρος
      31. Καραμπίνας Κωνσταντίνος
      32. Καρασμάνης Γεώργιος
      33. Κοντός Αλέξανδρος
      34. Λεονταρίδης Θεόφιλος
      35. Λιάσκος Αναστάσιος
      36. Μπασιάκος Ευάγγελος
      37. Νάκος Αθανάσιος
      38. Παναγιωτόπουλος Παναγιώτης (Πάνος)
      39. Παπαδόπουλος Σταύρος
      40. Παπαθανασίου Ιωάννης
      41. Σαλαγκούδης Γεώργιος
      42. Τζαμτζής Ιορδάνης (Δάνης)
      43. Τσιαρτσιώνης Νικόλαος
      44. Φουντουκίδου  - Θεοδωρίδου Παρθένα
      45. Φωτιάδης Ηλίας                                  
      46. Ψωμιάδης Παναγιώτης
      47. Σκοπελίτης Σταύρος
      48. Στριφτάρης Σπυρίδων
      49. Ξηροτύρη – Αικατερινάρη Ασημίνα
      50. Χρυσανθακόπουλος Αλέξανδρος 
      
                                                               Ο ΠΡΟΕΔΡΟΣ ΤΗΣ ΒΟΥΛΗΣ
                                                             ΑΠΟΣΤΟΛΟΣ ΧΡ. ΚΑΚΛΑΜΑΝΗΣ
      Κοινοποίηση:
      - Γραφείο κ. Προέδρου της Βουλής
      - Γραφεία Κοινοβουλευτικών Ομάδων
      - Αναφερόμενους κ.κ. Βουλευτές
      - Διεύθυνση Κοινοβουλευτικών Επιτροπών    
      ΒΟΥΛΗ ΤΩΝ ΕΛΛΗΝΩΝ        
      ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ
      
      Αθήνα, 31/10/2002
      
      Πρωτ.: 7252
      Αριθμ.
      Διεκπ: 5538
      
      
      ΑΠΟΦΑΣΗ
      
        ΘΕΜΑ: 	Σύσταση και συγκρότηση των Ειδικών Μόνιμων Επιτροπών της Ολομέλειας της Βουλής.
      
      Ο ΠΡΟΕΔΡΟΣ
      ΤΗΣ ΒΟΥΛΗΣ ΤΩΝ ΕΛΛΗΝΩΝ
      
      ΄Εχοντας υπόψη:
      
        1. Τις διατάξεις του άρθρου 43 Α, σε συνδυασμό με τις διατάξεις των άρθρων 29 παρ. 5  και 31 του Κανονισμού της Βουλής (Mέρος Κοινοβουλευτικό),
        2. τις έγγραφες υποδείξεις των Κοινοβουλευτικών Ομάδων,
      
      
      α π ο φ α σ ί ζ ο υ μ ε,
      
      συνιστούμε τις προβλεπόμενες από το άρθρο 43 Α του Κανονισμού της Βουλής Ειδικές Μόνιμες Επιτροπές της Βουλής για τη Γ΄ Σύνοδο της Ι΄ Βουλευτικής Περιόδου, που συγκροτούνται ως ακολούθως:
      
      I. ΕΙΔΙΚΗ  ΜΟΝΙΜΗ ΕΠΙΤΡΟΠΗ  ΑΠΟΔΗΜΟΥ ΕΛΛΗΝΙΣΜΟΥ
                  1. Αλαμπάνος Δημήτριος
      2. Αποστολάκης Δημήτριος
      3. Βαρδίκος Πυθαγόρας
      4. Βασιλακάκης Βασίλειος
      5. Γερανίδης Βασίλειος
      6. Γιαννακόπουλος Ιωάννης
      7. Ζαμπουνίδης Νικόλαος
      8. Θωμόπουλος Ιωάννης
      9. Καρχιμάκης Μιχαήλ
      10. Λεβογιάννης Νικόλαος
      11. Ματζαπετάκης Στυλιανός
      12. Νιώτης Γρηγόριος
      13. Παπαγεωργίου Γεώργιος
      14. Στολίδης Σωτήριος
      15. Στρατηλάτης Νικόλαος
      16. Τσερτικίδης Παντελής
      17. Δημοσχάκης Θεοφάνης
      18. Καλαντζής Γεώργιος
      19. Καρασμάνης Γεώργιος
      20. Λεονταρίδης Θεόφιλος
      21. Λυμπερακίδης Λεωνίδας
      22. Παπαδόπουλος Σταύρος
      23. Πάππας Βασίλειος
      24. Σκανδαλάκης Παναγιώτης
      25. Τρυφωνίδης Γεώργιος
      26. Φουντουκίδου Παρθένα
      27. Χαϊτίδης Ευγένιος
      28. Ψωμιάδης Παναγιώτης
      29. Γκατζής Νικόλαος
      30. Δαμανάκη Μαρία
      
      II. ΕΙΔΙΚΗ  ΜΟΝΙΜΗ ΕΠΙΤΡΟΠΗ  ΘΕΣΜΩΝ ΚΑΙ ΔΙΑΦΑΝΕΙΑΣ
      
      1. Γκούσκος Διονύσιος
      2. Θωμά Μαρία
      3. Θωμάς Γεώργιος
      4. Ιωαννίδης Φοίβος
      5. Μαντέλης Αναστάσιος
      6. Παπαδέλλης Φραγκλίνος
      7. Παπανικόλας Βασίλειος
      8. Κατσαρός Νικόλαος
      9. Κεφαλογιάννης Εμμανουήλ
      10. Μπενάκη – Ψαρούδα Άννα 
      11. Παυλόπουλος Προκόπιος
      12. Κανέλλη Γαρυφαλλιά (Λιάνα)
      13. Κουβέλης Φώτιος
      
      
      ΙII. ΕΙΔΙΚΗ ΜΟΝΙΜΗ ΕΠΙΤΡΟΠΗ ΑΠΟΤΙΜΗΣΗΣ ΤΕΧΝΟΛΟΓΙΑΣ
      
      1. Βαϊνάς Ιωάννης
      2. Βοσνάκης Χρήστος
      3. Γκαλήπ Γκαλήπ
      4. Γρηγοράκος  Λεωνίδας
      5. Κατσιλιέρης Πέτρος
      6. Κολιοπάνος Θεόδωρος
      7. Κουράκης Ιωάννης
      8. Μαγκούφης Χρήστος
      9. Φλώρος Νικόλαος
      10. Γιακουμάτος Γεράσιμος
      11. Γκελεστάθης Νικόλαος
      12. Δαβάκης Αθανάσιος
      13. Μελάς Παναγιώτης
      14. Μιχαλολιάκος Βασίλειος
      15. Τσιαρτσιώνης Νικόλαος
      16. Κοσιώνης Παναγιώτης
      17. Ξηροτύρη-Αικατερινάρη Ασημίνα
      
      ΙV. ΕΙΔΙΚΗ ΜΟΝΙΜΗ ΕΠΙΤΡΟΠΗ ΙΣΟΤΗΤΑΣ ΚΑΙ ΔΙΚΑΙΩΜΑΤΩΝ ΤΟΥ ΑΝΘΡΩΠΟΥ
      
      1. Ασκητής Αθανάσιος
      2. Βρέντζος Σταύρος
      3. Γεννηματά Φωτεινή (Φώφη)
      4. Θωμά Μαρία
      5. Κατσέλη Ελεωνόρα
      6. Σχοιναράκη-Ηλιάκη Ευαγγελία
      7. Τσουκάτος Θεόδωρος
      8. Κατσιγιάννης Αθανάσιος
      9. Κόλλια-Τσαρουχά Μαρία
      10. Μπέζας Αντώνιος
      11. Παπακώστα Αικατερίνη
      12. Κανέλλη Γαρυφαλλιά (Λιάνα)
      13. Δαμανάκη Μαρία
      
      	Ο ΠΡΟΕΔΡΟΣ ΤΗΣ ΒΟΥΛΗΣ
      
      	ΑΠΟΣΤΟΛΟΣ ΧΡ. ΚΑΚΛΑΜΑΝΗΣ
      Κοινοποίηση:
      - Γραφείο κ. Προέδρου Βουλής
      - Γραφεία Κοινοβουλευτικών Ομάδων
      - Αναφερόμενους κ.κ. Βουλευτές 
      - Διεύθυνση Κοινοβουλευτικών Επιτροπών
       ΒΟΥΛΗ ΤΩΝ ΕΛΛΗΝΩΝ                                                  Αθήνα, 31/10/2002
       ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ
       
                                                                                                                  Πρωτ.: 7253
                                                                                                         Αριθμ.
                                                                                                                  Διεκπ.: 5539
       
       ΑΠΟΦΑΣΗ
       
       ΘΕΜΑ:	Σύσταση των Επιτροπών Οικονομικών της Βουλής και Βιβλιοθήκης της Βουλής για τη Γ΄ Σύνοδο της Ι΄ Περιόδου της Βουλής.
       
       Ο ΠΡΟΕΔΡΟΣ
       ΤΗΣ ΒΟΥΛΗΣ ΤΩΝ ΕΛΛΗΝΩΝ
       ΄Εχοντας υπόψη:
       3. τις διατάξεις των άρθρων 46 έως και 48 του Κανονισμού της Βουλής,
       4. την εκλογή   των   Κοσμητόρων   της   Βουλής  στη συνεδρίαση της 7ης Οκτωβρίου 2002 της Ολομέλειας της Βουλής,
       5. τις έγγραφες υποδείξεις των Κοινοβουλευτικών Ομάδων,
       
       
       α π ο φ α σ ί ζ ο υ μ ε
       
       συνιστούμε τις προβλεπόμενες από το άρθρο 46 του Κανονισμού της Βουλής Επιτροπές Οικονομικών της Βουλής και Βιβλιοθήκης της Βουλής, για τη Γ΄ Σύνοδο της Ι΄ Περιόδου, ως ακολούθως :
       
       I.  ΕΠΙΤΡΟΠΗ  ΟΙΚΟΝΟΜΙΚΩΝ ΤΗΣ ΒΟΥΛΗΣ
      
       1. Θωμά Μαρία
       2. Λιντζέρης Δημήτριος
       3. Γιαννακόπουλος Ιωάννης
       4. Μακρυπίδης Ανδρέας
       5. Χωματάς Ιωάννης
       6. Σκρέκας Θεόδωρος
       7. Κοσιώνης Παναγιώτης
       II.  ΕΠΙΤΡΟΠΗ  ΒΙΒΛΙΟΘΗΚΗΣ ΤΗΣ ΒΟΥΛΗΣ
       1. Θωμά Μαρία
       2. Λιντζέρης Δημήτριος
       3. Λεβογιάννης Νικόλαος
       4. Σχοιναράκη – Ηλιάκη Ευαγγελία
       5. Βαρβιτσιώτης Μιλτιάδης
       6. Χωματάς Ιωάννης
       7. Χουρμουζιάδης Γεώργιος
       
                                                                              Ο ΠΡΟΕΔΡΟΣ ΤΗΣ ΒΟΥΛΗΣ
       
                                                                           ΑΠΟΣΤΟΛΟΣ ΧΡ. ΚΑΚΛΑΜΑΝΗΣ
       
                                                                            
       Κοινοποίηση:
       - Γραφείο κ. Προέδρου της Βουλής
       - Γραφεία Κοινοβουλευτικών Ομάδων
       - Αναφερόμενους κ.κ. Βουλευτές 
       - Διεύθυνση Κοινοβουλευτικών Επιτροπών                  »)
      ΠΡΟΕΔΡΕΥΩΝ (Κωνσταντίνος Γείτονας): Επίσης, έχω την τιμή να ανακοινώσω στο Σώμα ότι η συνάδελφος Βουλευτής Α΄ Αθηνών κ. Μαριέττα Γιαννάκου-Κουτσίκου ζητεί ολιγοήμερη άδεια απουσίας στο εξωτερικό. 
      Εγκρίνει η Βουλή;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε.
      
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 11/9/2.10.2002 επίκαιρη επερώτηση των Βουλευτών της Νέας Δημοκρατίας προς τους Υπουργούς Περιβάλλοντος, Χωροταξίας και Δημοσίων Έργων, Πολιτισμού, Μεταφορών και Επικοινωνιών, σχετικώς με την «κατασκευή του Τραμ της Αθήνας και τον κίνδυνο καταστροφής της πολιτιστικής μας κληρονομιάς».
      Οι επερωτώντες Βουλευτές είναι ο κ. Δημήτριος Σιούφας, ο κ. Προκόπης Παυλόπουλος, ο κ. Ευάγγελος Μεϊμαράκης, ο κ. Εμμανουήλ Κεφαλογιάννης, ο κ. Νικήτας Κακλαμάνης, ο κ. Νικόλαος Γκελεστάθης, ο κ. Σωτήριος Χατζηγάκης, ο κ. Γεώργιος Ορφανός, η κ. Φάνη Πετραλιά - Πάλλη, ο κ. Σταύρος Δαϊλάκης, ο κ. Μάριος Σαλμάς, ο κ. Νικόλαος Αγγελόπουλος, ο κ. Γεώργιος Βλάχος, ο κ. Αθανάσιος Γιαννόπουλος, ο κ. Γεώργιος Δεικτάκης, ο κ. Θεοφάνης Δημοσχάκης, ο κ. Γεώργιος Καλός, ο κ. Κωνσταντίνος Καρράς, ο κ. Αθανάσιος Κατσιγιάννης, ο κ. Κωνσταντίνος Κιλτίδης, η κ. Μαρία Κόλλια-Τσαρουχά, ο κ. Βασίλειος Κορκολόπουλος, ο κ. Γεώργιος Κωνσταντόπουλος, ο κ. Πέτρος Μαντούβαλος, ο κ. Αντώνιος Μπεζάς, ο κ. Μιχάλης Παπαδόπουλος, ο κ. Βασίλειος Παππάς, ο κ. Αναστάσιος Σπηλιόπουλος, ο κ. Άρης Σπηλιωτόπουλος, ο κ. Σπυρίδων Ταλιαδούρος, ο κ. Πέτρος Τατούλης, ο κ. Βασίλειος Τσίπρας και ο κ. Μιχάλης Χαλκίδης.
      Ο πρώτος εκ των επερωτώντων κ. Νικήτας Κακλαμάνης έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ήθελα να παρατηρήσω…
      ΠΡΟΕΔΡΕΥΩΝ (Κωνσταντίνος Γείτονας): Δεν προβλέπεται από τον Κανονισμό άλλη συζήτηση, κύριε Κεδίκογλου.
      ΒΑΣΙΛΗΣ ΚΕΔΙΚΟΓΛΟΥ: Δεν είναι συζήτηση. Ήθελα να πω ότι οι αποφάσεις της Διάσκεψης των Προέδρων δεν είναι νόμιμες…
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κεδίκογλου.
      Να μην γράφεται στα Πρακτικά καμία από τις διακοπές.
      ΒΑΣΙΛΗΣ ΚΕΔΙΚΟΓΛΟΥ: …
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Κεδίκογλου.
      Ορίστε, κύριε Κακλαμάνη, έχετε το λόγο.
      ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, κυρία και κύριοι συνάδελφοι, παρ’ ότι ως συντονιστής της Επιτροπής Κοινωνικών Υποθέσεων χαίρομαι πάντα να έχω συζητήσεις με τον κ. Βερελή, εκτιμώ ότι μάλλον άλλος Υπουργός εκ μέρους της Κυβέρνησης θα έπρεπε να ήταν σήμερα εδώ, για να υπερασπιστεί την «πολιτική» της Κυβέρνησης για το τραμ.
      Και αυτό διότι, γυρνώντας λίγο προς τα πίσω, στις 28 Αυγούστου 2002, σας ενθυμούμαι, κύριε Υπουργέ, που κάνατε τα εγκαίνια του πρώτου τμήματος της γραμμής στο Ζάππειο και δηλώνατε μάλιστα τότε ότι εντός των προσεχών δύο εβδομάδων θα έχουν ολοκληρωθεί οι εργασίες στην περιοχή και θα δοθούν στην κυκλοφορία οι οδοί Βασιλίσσης Όλγας και Αρδηττού. Πριν, όμως, αλέκτωρ λαλήσει τρις, έρχεται ο κ. Βενιζέλος, αυτός ο οδοστρωτήρας της Κυβέρνησης, και σας «αδειάζει» τελείως στις 27 Σεπτεμβρίου, που ανακοινώνει το σταμάτημα των έργων και την αλλαγή της χάραξης. Και μάλιστα λέει –τώρα εσείς όπως θέλετε το εκλαμβάνεται αυτό, από συνάδελφό σας στην Κυβέρνηση και σύντροφό σας στο Κίνημα- ότι κατανοήσατε γρήγορα και αποδεχθήκατε την αλλαγή αυτή και πολύ χάρηκε γι’ αυτό. Τώρα, αν το θεωρείτε εσείς σχόλιο κολακευτικό, είναι δικό σας θέμα. Αυτός, βέβαια, ο άνθρωπος έχει τη δυνατότητα –λείπει και δεν μου αρέσει να μιλώ για απόντες, αλλά όπως και να το κάνουμε είναι πράγματα που έχουν ειπωθεί δημόσια- να μπερδεύει τα πράγματα.
      ΠΡΟΕΔΡΕΥΩΝ (Κωνσταντίνος Γείτονας): Ομιλήσατε όμως…
      ΝΙΚΗΤΑΣ ΚΑΚΛΑΜΑΝΗΣ: Έτσι και χτες, ας πούμε, πήγε στην Κωνσταντινούπολη για άλλο πράγμα, ως Υπουργός Πολιτισμού και Αθλητισμού, έκανε δηλώσεις για το Κυπριακό, έγινε ένα μπάχαλο με τον συναρμόδιο Υπουργό και τον Ετσεβίτ και τελικά –κακώς, κάκιστα βέβαια- τις καρέκλες στο γήπεδο τις πήρε ο κ. Παπανδρέου.
      ΠΡΟΕΔΡΕΥΩΝ (Κωνσταντίνος Γείτονας): Κύριε Κακλαμάνη, θα πάμε σε άλλα θέματα τώρα; Μείνετε στην επερώτηση, παρακαλώ. Έχετε θέματα για να αναπτύξετε στην επερώτηση, δεν χρειάζεται να ανατρέξετε σε άλλα.
      ΒΑΣΙΛΗΣ ΚΕΔΙΚΟΓΛΟΥ: …
      ΝΙΚΗΤΑΣ ΚΑΚΛΑΜΑΝΗΣ: Και τώρα ερχόμαστε, κύριε Υπουργέ, στην επερώτηση.
      Έχουμε ακούσει να επικαλείσθε στην επιχειρηματολογία σας μέχρι και τον αείμνηστο Τρίτση για την ιστορία του τραμ – όχι εσείς προσωπικά, διάφοροι. Ήθελα να ρωτήσω κατ’ αρχάς τη μελέτη Τρίτση την έχει υπόψη της η Κυβέρνηση; Έχει καμία σχέση το σχέδιο Τρίτση με αυτό πού πάτε να κάνετε; Το ρωτάω, επειδή τον επικαλείσθε τον αείμνηστο.
      Δεν έχει καμία απολύτως σχέση! Η μελέτη εκείνη ήταν ένα κυκλικό πράγμα πέριξ του ιστορικού κέντρου, με προοπτική, όταν το ιστορικό κέντρο θα απελευθερωνόταν ή όταν θα απαγορευόταν –και ορθώς- να μπαίνουν τα Ι.Χ., να υπάρχει πρόσβαση των πολιτών στο ιστορικό κέντρο. Και ένα δεύτερο κομμάτι εκείνης της μελέτης έλεγε ότι κατά μήκος της λεωφόρου Συγγρού, στο μέσο του δρόμου θα έμπαινε η γραμμή τραμ που θα έφτανε στο Δέλτα και θα έφευγαν δύο παρακλάδια, ένα προς δεξιά, μέχρι το Στάδιο Ειρήνης και Φιλίας –τα λέω έτσι χοντρά- και ένα προς τα αριστερά, που θα έφτανε μέχρι τη Βάρκιζα.
      Απ’ όλα αυτά τα οποία επικαλείσθε δεν έγινε απολύτως τίποτα, ούτε σε ό,τι αφορά το κέντρο της Αθήνας ούτε σε ό,τι αφορά την επέκταση του τραμ μέχρι τα προάστια της παραλίας.
      Για αυτά, πρέπει να σας πω -δεν ξέρω αν σας έχει κοινοποιηθεί, υποθέτω πως ναι γιατί εστάλη σε όλα τα κόμματα, δεν ξέρω αν ήρθε και στην Κυβέρνηση- ότι προχθές οι μόλις νεοεκλεγέντες δήμαρχοι του Παλαιού Φαλήρου, της Γλυφάδας και του Αλίμου συναποφάσισαν -και οι τρεις- ότι είναι τελείως αντίθετοι με τη χάραξη που έχετε προγραμματίσει για τις περιοχές τους. 
      Μιλούμε για υπογειοποίηση και δεν δέχονται αυτό το πράγμα. Επανέρχονται στην πρόταση Τρίτση. Ταυτόχρονα υπάρχει και εκεί θέμα ιστορικών μνημείων, όπως π.χ. η Παναγίτσα του Παλαιού Φαλήρου που δεν προστατεύεται, γιατί περνάει ακριβώς απ’ έξω. Αυτά σας τα λέω, για να τα έχετε στα υπόψη -αν τα έχετε ήδη- και να μας απαντήσετε. 
      Προκύπτει ευλόγως το εξής ερώτημα, κύριε Υπουργέ. Κατ’ αρχάς για τη συγκοινωνιακή ανάπτυξη αυτής της πόλης, που λέγεται Αθήνα, έχετε την κύρια ευθύνη εσείς ή την έχει ο κ. Βενιζέλος; Διότι βλέπουμε περισσότερο παρεμβάσεις του κ. Βενιζέλου και πολύ λιγότερο εσάς. Τώρα εσείς το κάνετε γιατί διαφωνείτε και είτε από σεμνότητα δεν το λέτε προς τα έξω είτε όχι ή τελικά είναι εκείνος ο αρμόδιος Υπουργός για να κάνει τη συγκοινωνία στην Αθήνα;
      Δεύτερο ερώτημα: Υπάρχει ολοκληρωμένος σχεδιασμός για τη συγκοινωνία σε αυτήν την πόλη, που λέγεται Αθήνα; Σήμερα μπορείτε να μας τον παρουσιάσετε συγκροτημένα και ολοκληρωτικά; Δηλαδή τις συμβατικές συγκοινωνίες, το μετρό, το τραμ, τον προαστιακό, που παρεμπιπτόντως είναι έξω από την επερώτηση. Απλώς το θέτω το θέμα, αν μπορείτε να μας ενημερώσετε μετά την απόφαση του Συμβουλίου Επικρατείας που βρίσκεται και η ιστορία του προαστιακού. 
      Τρίτον, μπορείτε να μας πείτε, όπως φαίνεται και από την κοινή υπουργική απόφαση και από τις δηλώσεις μετά του κ. Βενιζέλου -πάντα ο κ. Βενιζέλος- και από έγγραφα που σας είχε στείλει η Αρχαιολογική Υπηρεσία –που σας επεσήμανε αυτά τα πράγματα- πέραν του αισθητικού κομματιού – αν δείτε σε όλες τις πόλεις της Ευρώπης που υπάρχει τραμ προστατεύονται τα πολιτιστικά μνημεία- πώς προχωρήσατε σε αυτήν τη χάραξη και πώς ξαφνικά μέσα σε μία νύχτα το αλλάζετε.
      Κάνετε άλλη χάραξη τώρα, που και αυτή είναι στο γόνατο φτιαγμένη, κύριε Υπουργέ. Και θα ήθελα να ενημερώσετε τη Βουλή αναλυτικά για τη χάραξη αυτή. Δεν το κάνω εγώ, επειδή δεν έχω τόσο χρόνο όσο έχετε εσείς. Και αυτή είναι λάθος, κύριε Υπουργέ. Σας το επισημαίνω από τώρα ότι είναι λάθος. 
      ΒΑΣΙΛΗΣ ΚΕΔΙΚΟΓΛΟΥ: Δεν είναι ευθύνη του Υπουργού. 
      ΝΙΚΗΤΑΣ ΚΑΚΛΑΜΑΝΗΣ: Αυτόν βλέπω απέναντί μου, κύριε Κεδίκογλου. 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κεδίκογλου. Δεν επιτρέπονται διακοπές. Με τις «ασύμμετρες» διακοπές από εσάς σήμερα, δεν μπορούμε να προεδρεύσουμε. Σας παρακαλώ, δεν είναι δυνατόν!
      ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Αν επιτρέπει ο ομιλών τη διακοπή, κύριε Πρόεδρε; 
      ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Παναγιωτόπουλε. Με όλο το σεβασμό, δεν γίνεται έτσι η διαδικασία. Πρέπει να τις επιτρέπει και το Προεδρείο και μάλιστα όταν πρόκειται για ασύμμετρες διακοπές.  
      Κύριε Κακλαμάνη, έχετε το λόγο. 
      ΝΙΚΗΤΑΣ ΚΑΚΛΑΜΑΝΗΣ: Θέτουμε δύο ερωτήματα στην Κυβέρνηση, μία Κυβέρνηση που από ότι φαίνεται «δεν γνωρίζει η αριστερά τι ποιεί η δεξιά». Μία Κυβέρνηση που δεν μπορεί να προγραμματίσει ούτε καν τη συγκοινωνία. 
      Μπορείτε τελικά να μας πείτε πόσο κόστισε αυτή η ιστορία; Είδαμε την ανακοίνωση της «ΤΡΑΜ Α.Ε.», που είπε για 65 εκατομμύρια. Η δική μας εκτίμηση είναι άλλη, τελείως διαφορετική και συμπίπτει με αυτήν των καθηγητών του Πολυτεχνείου, που μιλούν για δεκαπλάσιο κόστος. Αλλά πέραν αυτού μπορείτε να μας πείτε -μέσα στην όλη αυτή ιστορία- έχετε υπολογίσει τις χαμένες εργατώρες, από τα χιλιάδες αυτοκίνητα και ανθρώπους που πήγαιναν στη δουλειά τους, πόσο κοστίζουν; Υπάρχει επίσης μελέτη του Πολυτεχνείου που ανεβάζει σε 3 δισεκατομμύρια δραχμές τις χαμένες εργατώρες. Και βεβαίως δεν μιλώ για την ταλαιπωρία των κατοίκων και των οδηγών. 
      Φαίνεται, όμως, ότι από το ελληνικό λεξιλόγιο –αυτό τουλάχιστον που χρησιμοποιεί η Κυβέρνηση- έχει χαθεί η λέξη συγγνώμη. Τόσους μήνες τώρα δεν ακούσαμε ένα συγγνώμη από εσάς. Δεν ξέρω τελικά ποιος είναι αρμόδιος, γιατί εδώ έχουν μπλεχτεί τα πράγματα. Εσείς είστε σήμερα εδώ, ο κ. Βενιζέλος μιλάει κυρίως και η κ. Βάσω Παπανδρέου παρενέβη επίσης. Εν πάση περιπτώσει μία συγγνώμη δεν νιώθετε την ανάγκη να πείτε; Να πείτε: «Κάναμε λάθος, ζητούμε συγγνώμη». Αυτή η λέξη φαίνεται ότι έχει διαγραφεί από το λεξιλόγιο της Κυβέρνησης, όχι μόνο για το συγκεκριμένο θέμα, αλλά για πάρα πολλά άλλα θέματα. 
      Τρίτο ερώτημα: Μπορείτε να μας πείτε τελικώς –γιατί απάντηση δεν μας έχετε δώσει μέχρι σήμερα, ούτε σε μας ούτε στην υπόλοιπη Αντιπολίτευση και πολύ περισσότερο στον ελληνικό λαό- πόσο κοστίζει το χιλιόμετρο του τραμ; Μπορείτε να μας πείτε; Πόσο κοστίζει; Ένα ευρώ, δέκα ευρώ, εκατό ευρώ, χίλια ευρώ, δέκα χιλιάδες ευρώ; Να δούμε τι είναι αυτό το κόστος, έτσι όπως το έχετε σχεδιάσει. Θα θέλαμε να ξέρουμε πόσο κοστίζει το χιλιόμετρο του τραμ.
      Ξαναέρχομαι τώρα στο νέο σχεδιασμό. Με τι σκεπτικό έχετε κάνει τώρα το νέο σχεδιασμό; Αφ΄ ενός να προστατεύσετε τα αρχαιολογικά μνημεία. Ορθώς! Όσον αφορά τώρα το δεύτερο σχεδιασμό που κάνετε, που το φθάνετε στο Φιξ, το φέρνετε μέσα από το Κουκάκι, μέσα από το Μακρυγιάννη, από την απέναντι μεριά των μνημείων στη Βασιλίσσης Σοφίας για να φθάσετε στο Σύνταγμα, μπορείτε να μας πείτε πόσο είναι το επιπλέον κόστος τώρα αυτής της νέας χάραξης και αν εξυπηρετεί το σκοπό για τον οποίο φτιάχνεται, υποτίθεται, το τραμ; Μπορείτε να μας πείτε αν το ιστορικό κέντρο -όποτε αυτό φτιαχτεί και όποτε αυτό περικλειστεί και αποκλειστούν οι οδηγοί, ορθώς επαναλαμβάνω, προς το ιστορικό κέντρο- με αυτήν τη νέα χάραξη εξυπηρετείται;
      Σας ερωτώ ευθέως. Συμφωνείτε  εσείς με όλα αυτά ως Υπουργός  Μεταφορών; Τα έχετε εγκρίνει εσείς όλα αυτά και τα προηγούμενα; Εκεί απεδείχθη ότι δεν είχατε και τόσο σύμφωνη γνώμη. Για τα καινούρια, όμως, είστε σύμφωνος; Τα έχετε εντάξει μέσα στο γενικότερο σχεδιασμό, που σας είπα και σας ρώτησα, της συγκοινωνίας στην πόλη της Αθήνας και ενόψει του 2004; Ξέρετε, όμως, εμείς δεν θέλουμε να σταματάμε στο 2004. Είναι σημαντικός σταθμός για τον τόπο, σημαντικός σταθμός για την εικόνα της χώρας, αλλά και μετά το 2004 θα εξακολουθούν να  ζουν άνθρωποι σ’ αυτήν την πόλη και να έρχονται και τουρίστες σ’ αυτήν την πόλη. Δεν είναι, λοιπόν, μόνο το 2004, είναι και το μετέπειτα. Τα έχετε εντάξει αυτά σ΄ ένα συνολικότερο σχεδιασμό; Τον έχετε μαζί σας σήμερα να τον καταθέσετε, να τον πάρουμε και οι Βουλευτές να τον δούμε; Διότι αν υπάρχει, υποθέτω ότι τον έχετε και υποθέτω ότι δεν θα έχετε και ανάγκη να τον καταθέσετε στα Πρακτικά της Βουλής για να τον πάρουμε κι εμείς και να ενημερωθούμε, να δούμε πώς έχετε σκεφθεί το όλο πράγμα που λέγεται «συγκοινωνία στην πόλη της Αθήνας» και για το 2004 και για μετά.
      ΒΑΣΙΛΗΣ ΚΕΔΙΚΟΓΛΟΥ: Ποιος χαράζει και ποιος εκτελεί το έργο; Είναι δύο πράγματα: η χάραξη –από πού θα περάσει- και το ποιος θα το φτιάξει.
      ΝΙΚΗΤΑΣ ΚΑΚΛΑΜΑΝΗΣ: Το ποιος εκτελεί είναι γνωστό.
      Διαβάζω εδώ, κύριε Υπουργέ, έχω με ημερομηνία 22-4-2002 δηλώσεις του κ. Βενιζέλου πάλι, ο οποίος λέει: «Είμαστε σε στενή επαφή με τον κ. Βερελή και το Υπουργείο Μεταφορών. Θα εφαρμοστεί η μελέτη η οποία προβλέπει έναν ειδικό τάπητα αντικραδασμικό, έτσι ώστε η προστασία του μνημείου να είναι πολύ μεγαλύτερη από αυτήν που είναι τώρα». Επικαλείται ότι τώρα περνάνε φορτηγά από μπροστά χωρίς να υπάρχει προστασία και λέει μετά: «Ενώ τώρα θα διέρχεται το τραμ με ειδικές αντικραδασμικές συνθήκες και έλεγχο και αυτό θα λειτουργεί ως μέτρο προστασίας του μνημείου, που τώρα δεν υπάρχει».
       Λίγο καιρό μετά εσείς κάνετε τα εγκαίνια, εξαγγέλλετε μετά την επέκταση κι ένα μήνα μετά τις δικές σας εξαγγελίες και τα εγκαίνια –βέβαια κανονικά θα έπρεπε να πάει να κάνει η Αντιπολίτευση άλλου είδους δέηση εκεί μετά, θα έπρεπε να πάμε να αναπέμψουμε δέηση επί τη διασώσει του μνημείου, όταν το σταματήσει εδώ, αλλά τέλος πάντων- χωρίς να δώσει καμία εξήγηση ο κ. Βενιζέλος, χωρίς να αναφερθεί καθόλου στην κοινή υπουργική απόφαση, χωρίς να αναφερθεί καθόλου στην έκθεση που σας είχε στείλει ο καθηγητής κ. Κουνάδης για τους κραδασμούς, χωρίς να συμβαίνει τίποτα, λέει: «όχι, το σταματάμε, το ξηλώνουμε και χαράσσουμε και πάμε αλλού».
      Τελικά τι συμβαίνει από όλα; Μπορείτε να μας πείτε σήμερα; Τι ισχύει από όλα; Πέραν του χασίματος του χρόνου εγώ πιστεύω ότι κι έτσι όπως το κάνετε ενδεχομένως να είναι έτοιμο για το 2004. Ξέρω ότι έχετε παραγγείλει και τα βαγόνια. Εν πάση περιπτώσει, μπορείτε να μας πείτε τελικά γι’ αυτήν τη μέγιστη ταλαιπωρία των πολιτών πέραν της Κυβέρνησης συνολικά από ποιον Υπουργό θα πρέπει να ζητηθούν ευθύνες; 
      Τρίτον, θα μας πείτε σήμερα –επαναλαμβάνω- το κόστος. Θα βγάλω πλέον συμπέρασμα και του τι έγινε μέχρι τώρα, κι εκεί πόσο κόστισε και πόσο θα επιβαρυνθεί και κυρίως πόσο θα κοστίσει το χιλιόμετρο του τραμ.
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ ) 	
      Τέταρτον, θα εμμείνετε στο σχεδιασμό τον οποίο έχετε για την επέκταση του τραμ προς τα νότια προάστια που είπαμε ή και εκεί κάποια στιγμή θα αλλάξετε άποψη μετά τις αντιδράσεις των δήμων της περιοχής, όπου και οι προηγούμενοι δήμοι –να μην τους αδικούμε-, οι προηγούμενες δημοτικές αρχές και εκείνοι –έχω εδώ το φάκελο- με ομόφωνες αποφάσεις διαφωνούσαν, αλλά και οι νεοεκλεγέντες, που δεν ανήκουν όλοι στη Νέα Δημοκρατία αλλά και στο χώρο σας, οι της Γλυφάδας, το ξέρετε -σας λέω ότι έκαναν σύσκεψη προχθές και ομοφώνως αποφάσισαν ότι δεν δέχονται αυτήν τη χάραξη. Μιλούν και για υπογειοποίηση του τραμ. Αν έχετε σκοπό, λοιπόν, να δεχθείτε αυτήν την πρόταση, μπορείτε να μας πείτε πόσο θα κοστίσει παραπάνω αυτή η ιστορία;
      Διότι εδώ -ξέρετε- δεν είναι θέμα μόνο αισθητικής, δεν είναι θέμα μόνο ευαισθησίας της προστασίας των πολιτιστικών μνημείων, δεν είναι θέμα μόνο σεβασμού στην ταλαιπωρία των πολιτών, δεν είναι θέμα της χαμένης εργατώρας επί μήνες σε χιλιάδες εργαζόμενους, που πέρναγαν από εκεί και καθυστερούσαν, είναι τελικά κι ένα γενικότερο θέμα, πώς δηλαδή διαχειρίζονται το δημόσιο χρήμα και πώς προγραμματίζεται η όλη ιστορία. Και είναι κρίμα! Είναι κρίμα, διότι αποδεικνύεται ότι δεν μπορούμε να προγραμματίσουμε σωστά ούτε μια γραμμή ενός τραμ! 
      Ενθυμούμαι και στην επιτροπή -που γι’ άλλο λόγο είχε γίνει- με το άρθρο 41 για κομμάτια του τομέα ευθύνης σας, κύριε Υπουργέ, που είχαμε βάλει το θέμα. Και θυμάμαι πόσο φειδωλός ήσασταν στις απαντήσεις σας για το τραμ. Κι από τότε είχαμε υποψιαστεί ότι υπήρχε διχογνωμία και μάλιστα ουσιαστική μεταξύ των δύο κατεξοχήν αρμοδίων υπουργών.
      Επίσης ενθυμούμεθα πάρα πολύ καλά -και το επαναφέρω, διότι τυπικά δεν περιλαμβάνεται, αλλά είναι επίκαιρο- και για τον προαστιακό τι μας είχατε πει και πόσο και γι’ αυτό ήσασταν επιφυλακτικός και πόσο προσεκτικός στις διατυπώσεις σας. 
      Σας ξαναρωτώ –κι αν και τυπικά δεν προβλέπεται, στην ουσία, όμως, θα ήθελα να μας απαντήσετε- τι γίνεται και με τον προαστιακό μετά την απόφαση του Συμβουλίου της Επικρατείας, που εάν για το τραμ δεν είναι τόσο –αν θέλετε- αναγκαίο και οξύ το πρόβλημα για το 2004, με τον προαστιακό ξέρετε πάρα πολύ καλά ότι είναι και οξύ και πάρα πολύ σημαντικό! Να μας πείτε όχι μόνο χρονικά, αλλά και οικονομικά, τι σημαίνει όλο αυτό το πράγμα!
      Λυπούμαι, διότι για ένα θέμα στο οποίο δεν θα έπρεπε να υπάρχει αντιδικία, για ένα θέμα που θα έπρεπε όλες οι πτέρυγες της Βουλής να έχουμε συμφωνήσει και να έχουμε βοηθήσει την Κυβέρνηση να πετύχει το στόχο, δεν έχει γίνει αυτό όχι με ευθύνη μιας κακής και κακόπιστης Αντιπολίτευσης -είτε μείζονος είτε ελάσσονος- αλλά με ευθύνη δική σας, αφού ο ένας Υπουργός λέει, ο άλλος ξελέει, ο ένας υπογράφει, ο άλλος αθετεί την υπογραφή του προηγούμενου, ο ένας προγραμματίζει κι ο άλλος λέει ότι δεν ξέρει τι προγραμματίζει ο άλλος!
      Αυτά είναι πράγματα αστεία! Είναι πράγματα αστεία, που κάνουν την εικόνα της χώρας να είναι τραγική. Και βεβαίως μπορεί καταρχήν να ξεγελάσατε την επιτροπή της Διεθνούς Ολυμπιακής Επιτροπής που ήλθε και δείξατε τα εγκαίνια -γιατί οι άνθρωποι δεν μπορούσαν να ξέρουν ποιος είναι ο υπόλοιπος σχεδιασμός- τώρα όμως που θα έλθουν –νομίζω- αρχές Νοεμβρίου θέλω να ξέρω: Τι θα έχετε να τους πείτε για το τραμ;
      ΚΩΣΤΑΣ ΚΑΡΡΑΣ: Σήμερα κιόλας!
      ΝΙΚΗΤΑΣ ΚΑΚΛΑΜΑΝΗΣ: Τι θα έχετε να τους πείτε για τον προαστιακό σιδηρόδρομο; Τι θα έχετε να τους πείτε για το συγκοινωνιακό χάος στην Αθήνα;
      Αποφασίστε τελικώς τι θέλετε! Αποφασίστε τελικώς τι προγραμματίζετε και κυρίως αποφασίστε ποιος απ’ τους τρεις συναρμόδιους Υπουργούς θα βγει υπεύθυνα να ενημερώσει τον ελληνικό λαό! Οι εσωτερικές σας κόντρες κι οι εσωτερικοί σας καυγάδες δεν μας ενδιαφέρουν! Ουδόλως μας ενδιαφέρει εάν η κ. Βάσω Παπανδρέου «αδειάζει» τον κ. Λαλιώτη, εάν ο κ. Βενιζέλος «αδειάζει» εσάς κι εάν εσείς «αδειάζετε» τους δύο προηγούμενους!
      Εκείνο που μας ενδιαφέρει είναι να μας δώσετε καθαρά και ξάστερα απαντήσεις στα ερωτήματα, τα οποία κι εγώ έθεσα κι οι υπόλοιποι συνάδελφοι θα θέσουν!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Καρράς.
      ΚΩΣΤΑΣ ΚΑΡΡΑΣ: Κυρία Πρόεδρε, κυρίες και κύριοι συνάδελφοι, η υπόθεση του τραμ που συζητάμε σήμερα αποδεικνύει δύο πράγματα για το βίο και την πολιτεία της Κυβέρνησης του ΠΑΣΟΚ: Το ένα είναι ο περίφημος προγραμματισμός και σχεδιασμός των μεγάλων δημοσίων έργων. Το άλλο είναι η απέραντη –μα απέραντη- αδιαφορία που επιδεικνύει στην προστασία της πολιτιστικής μας κληρονομιάς!
      Κύριε Υπουργέ, ο σχεδιασμός και ο προγραμματισμός των κυβερνήσεών σας επί είκοσι χρόνια είναι γεμάτος λάθη και παραλείψεις. Τα παραδείγματα είναι πολλά. Θα μπορούσαμε να φτιάξουμε μια τεράστια λίστα: Κηφισός, Εγνατία Οδός, η πολυθρύλητη εκτροπή του Αχελώου είναι μερικά μόνο από τα έργα που εντάσσονται στη λογική που έχετε καθιερώσει, τη λογική του «Γεφυριού της Άρτας»: «Ολημερίς το κτίζανε, το βράδυ γκρεμιζόταν». Κι όλα αυτά γιατί; Τι λέτε στον ελληνικό λαό; Ένα απλό συγγνώμη; 
      Όμως, αυτό το «συγγνώμη», κύριοι συνάδελφοι του ΠΑΣΟΚ, ο ελληνικός λαός το έχει χρυσοπληρώσει! Σας ψηφίζει συνέχεια κι εσείς λέτε συνέχεια ένα «συγγνώμη»! Μ’ ένα «συγγνώμη» δεν γίνονται τα πράγματα! Πρέπει να πάτε στο καλό!
      Τον Κηφισό τον πληρώσαμε δύο φορές! Στην Εγνατία έχουμε χάσει το λογαριασμό τώρα πια, ενώ όλα τα άλλα έργα σχεδιάζονται και επανασχεδιάζονται! Έχετε μεγάλο πρόβλημα με τις μελέτες που φτιάχνετε. Ορισμένες είναι τόσο λανθασμένες που προκαλούνται εύλογα ερωτηματικά. 
      Παρ’ όλα αυτά, δεν βλέπω να έχει πάει κανείς στο σπίτι του από όλους αυτούς που κάνουν τα λάθη. Όμως, ο λογαριασμός των παραλείψεών σας πηγαίνει τακτικά στο σπίτι του Έλληνα φορολογούμενου!
      Κύριε Υπουργέ, δυστυχώς και στην περίπτωση του τραμ δεν κάνατε την έκπληξη και επανασχεδιάζετε τη χάραξη. Κανείς από τους πλουσιοπάροχα αμειβόμενους υπευθύνους δεν λογοδοτεί. Ουδείς! Μας λέτε ξανά συγγνώμη, επειδή ο κύριος Υπουργός Πολιτισμού ανακάλυψε τώρα νέα αρχαιολογικά ευρήματα στη Λεωφόρο Αμαλίας που δεν επιτρέπουν την κατασκευή του αντικραδασμικού τάπητα. Άρα, η διέλευση του τραμ από την Πύλη του Αδριανού δεν γίνεται.
      Κύριε Υπουργέ, υποτίθεται ότι έχετε ένα Κεντρικό Αρχαιολογικό Συμβούλιο. Δεν ξέρατε; Δεν ρωτήσατε πριν ξεκινήσετε τη χάραξη; Νομίζω ότι και έναν πρωτοετή φοιτητή της αρχαιολογίας να ρωτούσατε, θα σας έλεγε το αυτονόητο, ότι δηλαδή αν σκάψεις στο σημείο εκείνο, το μόνο που θα βρεις είναι σημαντικά αρχαιολογικά ευρήματα. 
      Κύριε Υπουργέ, επειδή είμαι άνθρωπος του πολιτισμού και έχω υπηρετήσει με συνέπεια το χώρο της τέχνης για τριάντα πέντε χρόνια, πραγματικά λυπάμαι, όταν βλέπω ότι η κυβερνητική σας πρακτική αδιαφορεί ή –στην καλύτερη περίπτωση- δεν δείχνει την απαιτούμενη ευαισθησία για τον πολιτισμό και την προστασία της πολιτιστικής μας κληρονομιάς.
      Επιτέλους, πραγματικά αναρωτιέμαι το εξής: Χρειαζόταν τόση σκέψη, τόση φαιά ουσία, δηλαδή τόσο μυαλό, τόσος πολύτιμος χρόνος, για να αντιληφθείτε ότι η χάραξη αυτού του τόσο σημαντικού έργου ήταν επικίνδυνη για την ακεραιότητα του ιστορικού μνημείου της Πύλης του Αδριανού;
      Ειλικρινά, χωρίς να έχω καμία διάθεση να σας υποτιμήσω, είμαι απολύτως βέβαιος ότι αν ρωτούσατε έναν απλό πολίτη, θα σας απαντούσε ότι αυτό που έχετε αποφασίσει είναι λάθος. Είμαι απόλυτα σίγουρος! Ειδικότερα, μάλιστα, έπρεπε να ρωτήσετε εκείνον τον πολίτη –αυτό πρέπει να σκεφτείτε- που για έξι μήνες ταλαιπωρούνταν καθημερινά, όταν έκανε το παράτολμο επιχείρημα να διασχίσει το τμήμα της Λεωφόρου Αμαλίας με αυτοκίνητο! Το ξεχνάτε αυτό; Στη μία ώρα περίπου που χρειαζόταν στις ώρες αιχμής για να διασχίσει το σημείο αυτό, θα αναρωτιόταν γιατί σκάβουν στα αρχαία και γιατί χωρίς λόγο ταλαιπωρείται αυτός και μαζί και το μνημείο!
      Κύριε Υπουργέ, η ιστορία του τραμ είναι μία ακόμα απόδειξη της χωρίς πρόγραμμα και συνέπεια πολιτικής σας. Είναι ένα έργο που ξεκίνησε με πολύ μεγάλη καθυστέρηση. Προκειμένου για να προλάβετε τους Ολυμπιακούς Αγώνες, προχωράτε σε βιαστικές και πρόχειρες αναθέσεις, χωρίς τις απαιτούμενες και ολοκληρωμένες μελέτες.
      Κύριε Υπουργέ, με λίγα λόγια θα ήθελα να σας πω ότι τρέχετε για να προλάβετε το χρόνο. Έτσι όπως πάτε, όμως, λυπάμαι πολύ, γιατί φοβάμαι ότι σε λίγο θα τρέχουμε όλοι μαζί, για να προλάβουμε «το τραμ το τελευταίο».
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», «150 χρόνια από την Ελληνική Επανάσταση», πενήντα επτά μαθητές και τέσσερις συνοδοί δάσκαλοι από το δημοτικό σχολείο της Ιονίου Σχολής Αθηνών.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Θα ήθελα να εξηγήσουμε στα παιδιά ότι συζητείται επερώτηση Βουλευτών της Νέας Δημοκρατίας προς τον Υπουργό Μεταφορών, σχετικά με το τραμ που κατασκευάζεται στην Αθήνα. Στην Αίθουσα παρίστανται οι Βουλευτές που επερωτούν και η Κυβέρνηση που απαντά διά των κυρίων Υπουργών.
      Στο σημείο αυτό το λόγο έχει η κ. Φάνη Πετραλιά.
      ΦΑΝΗ ΠΕΤΡΑΛΙΑ – ΠΑΛΛΗ: Κυρία Πρόεδρε, αν θα θέλαμε πραγματικά με μία μόνο λέξη να περιγράψουμε την πολιτική της Κυβέρνησης στα δημόσια έργα, αρκεί η λέξη «τραμ», γιατί πράγματι μέσα σ’ αυτό το έργο υπάρχουν όλα, δηλαδή η προχειρότητα, η «τσαπατσουλιά», το «άρπα – κόλλα», η έλλειψη της μελέτης, η κατασπατάληση του δημοσίου χρήματος, η περιφρόνηση της πολιτιστικής μας κληρονομιάς, η αλαζονική συμπεριφορά προς όλους τους μη κυβερνητικούς, η αφάνταστη ταλαιπωρία του μέσου Έλληνα πολίτη.
      Ελέχθησαν πολλά για το «φιάσκο» του τραμ και, κυρίως, γι’ αυτό της Πύλης του Αδριανού. Πράγματι, μοιάζει με εκείνες τις ιταλικές κωμωδίες του Βιττόριο Ντε Σίκκα, όπου τη μία μέρα με πολλές «φανφάρες» ο ένας Υπουργός εγκαινιάζει τα πρώτα μέτρα της γραμμής του τραμ και πριν περάσουν λίγες μέρες, έρχεται ο άλλος Υπουργός και «ξηλώνει» τις γραμμές του τραμ.
      Και βεβαίως θα ήταν πραγματικά πάρα πολύ αστείο αυτό, αν δεν κόστιζε στον Έλληνα φορολογούμενα 700 εκατομμύρια δραχμές. Αυτό όμως, που συνέβη, κύριοι συνάδελφοι, με το ράβε ξήλωνε της γραμμής του τραμ στην Πύλη του Αδριανού, είναι όπως θα έλεγαν και έχει επικρατήσει να λέγεται αμερικανιστί, θα έλεγα, πινατς, δηλαδή φιστίκια μπροστά  σε αυτά που πρόκειται να συμβούν όσον αφορά το τραμ. 
      Αναφέρθηκε πριν και ο κ. Κακλαμάνης στο θέμα της γραμμής της Λεωφόρου Όλγας. Και εδώ σήμερα στον Τύπο διαβάζουμε ότι ήδη έχει προχωρήσει από την εταιρεία της ενοποίησης των αρχαιολογικών χώρων και ήδη βρίσκεται στο στάδιο της κατακύρωσης ο διαγωνισμός και ξεκινούν και τα έργα. Ξεκίνησε, λοιπόν, η πεζοδρόμηση του συνόλου εκεί της Λεωφόρου Όλγας, στο κομμάτι που είναι ο εθνικός, το παλιό ολυμπιακό κολυμβητήριο και το Ζάππειο. Θα ήθελα να μας απαντήσει ο κύριος Υπουργός το εξής: Τώρα πού θα πάει το τραμ; Έχει προβλεφθεί στη μελέτη της ενοποίησης και της πεζοδρόμησης; Σήμερα έχει ανακοινωθεί επίσημα από την εταιρεία ενοποίησης των αρχαιολογικών χώρων; Φοβάμαι ότι προβλέπεται και νέο ξήλωμα της γραμμής του τραμ σ΄ εκείνη την περιοχή. 
      Όμως, παρά τα όσα πραγματικά συμβαίνουν μέχρι τώρα όσον αφορά το κομμάτι της παραλίας εδώ πρόκειται να συμβούν –και συμβαίνουν- σημεία και τέρατα. Είστε ενήμεροι, γνωρίζει το Υπουργείο σας ή θα πρέπει να τα μάθουμε από άλλους Υπουργούς για το τι γίνεται στη Νέα Σμύρνη; Περνά μέσα από την Ελευθερίου Βενιζέλου και κάποια από τα καταστήματα και τις οικίες μετά θα είναι υπόγεια με σκαλιά, ενώ η άλλη πλευρά θα είναι υπέργεια. Διότι λόγω του εδάφους δεν είναι δυνατόν να περάσει το τραμ. Άρα άλλα θα είναι υπόγεια και άλλα υπέργεια και υπερυψωμένα. Γνωρίζετε ότι στην Ελευθερίου Βενιζέλου η διέλευση θα πνίξει τη γύρω περιοχή, διότι δεν έχουν γίνει αντιπλημμυρικά έργα και αντιπλημμυρικές μελέτες. Υπάρχει βέβαια η μελέτη η οποία θα κοστίσει τρία δισεκατομμύρια δραχμές. Όμως, σε εμένα προσωπικά είχε πει η κ. Παπανδρέου για άλλο έργο, ότι δεν προλαβαίνουμε μέχρι το 2004 να γίνουν αντιπλημμυρικά έργα και μιλάω για την υπέργεια διάβαση στον κόμβο της Κηφισίας;
      Πώς είναι δυνατόν να προλάβετε εσείς και να κάνετε αντιπλημμυρικά; Θα γίνουν, λοιπόν, ή δεν θα γίνουν τα αντιπλημμυρικά έργα; 
      Στην Παναγίτσα του Παλαιού Φαλήρου έξι μέτρα περνά το τραμ από το Ιερό και μάλιστα η Παναγίτσα έχει υποστεί πολύ μεγάλες καθιζήσεις και βλάβες από τον τελευταίο σεισμό. Φοβάμαι, λοιπόν, ότι προχωρείτε χωρίς μελέτη. Προχωράει η Κυβέρνηση στο άρπα κόλα για το τραμ, το οποίο δεν λύνει και τα προβλήματα. Το τραμ σε ώρες αιχμής έχει μέγιστη δυνατότητα να μεταφέρει δέκα χιλιάδες επιβάτες ανά ώρα, την ώρα που στο νότιο πόλο των Ολυμπιακών Αγώνων πρέπει να μεταφέρονται την ώρα της αιχμής διακόσιες πενήντα χιλιάδες άτομα. Το τραμ δεν χρειαζόταν, ούτε ζητήθηκε. Άλλοι είναι οι λόγοι για τους οποίους αποφασίσατε να κάνετε το τραμ χωρίς τις ιδιαίτερες μελέτες, περιβαλλοντικές, συγκοινωνιακές αλλά ακόμη και οικονομικές. Δεν υπάρχει λογική και δεν υπάρχει λογική διότι η ίδια η μελέτη αναφέρει ότι κατά τις ημέρες της αιχμής, δηλαδή των δεκαεπτά ημερών των Ολυμπιακών Αγώνων το 45% της κίνησης θα καλυφθεί από το μετρό και τον ηλεκτρικό, το 40% από τα λεωφορεία και μόλις το 9% από το τραμ. 
      Το ερώτημα είναι γιατί προχωρήσατε χωρίς μελέτες; Εμείς δεν είμαστε ενάντια στο τραμ, είμαστε ενάντια στον τρόπο με τον οποίο προχωρήσατε –χωρίς μελέτες- στην κατασκευή του τραμ. Και τώρα αυτό το οποίο κάνετε είναι τη μια μέρα να προχωρεί ο ένας Υπουργός και την άλλη μέρα να ξηλώνει ο άλλος Υπουργός.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο κ. Κατσιγιάννης.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Η εικόνα της πορείας υλοποίησης του τραμ αντικατοπτρίζει την κατάσταση που επικρατεί στον τομέα των δημοσίων έργων γενικά αλλά και των έργων που αφορούν στην ολυμπιακή προετοιμασία ειδικότερα. Απουσία ολοκληρωμένου σχεδιασμού και προγραμματισμού, συνεχείς επαναχωροθετήσεις και αλλαγές των μεγεθών του τεχνικού αντικειμένου, αστοχίες στο κόστος και στην τήρηση των χρονοδιαγραμμάτων. 
      Αυτό που συνέβη στην περίπτωση του τραμ, θα μπορούσε να χαρακτηριστεί ως κωμικοτραγικό εάν δεν υπήρχαν και συνέπειες, εάν δεν απαιτούντο ποσά άνω των 700 εκατομμυρίων δραχμών, ίσως και πολύ περισσότερα, για να γίνει νέα χάραξη και αν δεν απαιτείτο η αναμόρφωση του χώρου από εργασίες όπου ήδη έχουν δαπανηθεί άλλα 65 με 70 εκατομμύρια δραχμές, κυρίως όμως εάν χιλιάδες οδηγοί δεν είχαν ταλαιπωρηθεί για διάστημα άνω των έξι μηνών από τις εργασίες και την κατάληψη της μιας λωρίδας κυκλοφορίας από την «ΤΡΑΜ Α.Ε.» άνευ λόγου και αιτίας. 
      Ποιος πολίτης άραγε μπορεί να πειστεί πως η ταλαιπωρία του και η πολύωρη καθυστέρησή του δεν ήταν άσκοπη; Ποιος μπορεί να επικαλεστεί πια το μόνιμο σύνθημα των κυβερνήσεων του ΠΑ.ΣΟ.Κ. πως «η ταλαιπωρία είναι προσωρινή αλλά τα οφέλη που θα προκύψουν μόνιμα», όταν βλέπει να εκτελούνται έργα που κανονικά δεν έπρεπε καν να έχουν αρχίσει. 
      Ο καθηγητής κ. Σταθόπουλος, κατά την παρουσίαση του έργου του τραμ που είχε γίνει στο Ζάππειο το 2000, είχε αναφερθεί σε επτά μελέτες που εκπονήθηκαν τα τελευταία δέκα χρόνια και σε δεκάδες άλλες σημαντικές προτάσεις που είχαν γίνει την τελευταία εικοσαετία για το έργο του τραμ. Και απορώ, πώς εκτελείται ένα έργο στο πόδι, εική και ως έτυχεν, όταν έχουν γίνει τόσες μελέτες; 
      Στην ίδια παρουσίαση ο πρώην Πρόεδρος της «ΑΤΤΙΚΟ ΜΕΤΡΟ», κ. Κίκηρας δήλωνε με παρρησία ότι «επελέγησαν διάδρομοι στην οδική υποδομή οι οποίοι δίνουν δυνατότητες σωστής χάραξης χωρίς παράλληλα να δημιουργούν προβλήματα ιδιαίτερα στην υπόλοιπη κυκλοφορία». Αυτό το αφήνω ασχολίαστο. Το βίωσαν οι ίδιοι οι οδηγοί.
      Ο ίδιος τόνιζε ακόμη ότι «στα πλαίσια της μελέτης περιβαλλοντικών επιπτώσεων έχουν γίνει ειδικές προβλέψεις αντιμετώπισης του θέματος του θορύβου, καθώς και των κραδασμών, ώστε να μην προκύπτει επιβάρυνση του περιβάλλοντος». 
      Τέλος, υποστήριζε πως θα γίνει λεπτομερής έρευνα στη διαδρομή για να ελεγχθεί η κατασκευασιμότητά της σε όλα τα σημεία. Οι εξελίξεις διέψευσαν τα περί ερευνών και απεκάλυψαν δυστυχώς πως τα πάντα προχωρούν χωρίς σχεδιασμό, χωρίς να λαμβάνονται υπόψη μελέτες και χωρίς τη λήψη μέτρων για την αποφυγή καταστάσεων, όπως αυτή που δημιουργήθηκε, διότι όσο και να επιθυμεί η Κυβέρνηση να καλύψει το ζήτημα που προέκυψε, η αλήθεια είναι μία. Η Κυβέρνηση χωρίς σχέδιο προχώρησε άρον-άρον στην έναρξη των εργασιών με μια απρογραμμάτιστη και ατεκμηρίωτη χάραξη, προκειμένου να παρουσιάσει στους ελεγκτές της ΔΟΕ κάποιο έργο. Και αυτό διότι η έναρξη των εργασιών για το τραμ ήταν η εύκολη λύση, μία λύση που θα κάλυπτε εν μέρει τις αδυναμίες στην προώθηση έργων υποδομής και κυρίως έργων στον τομέα των μεταφορών για τους Ολυμπιακούς Αγώνες του 2004. Στόχευε ως συνήθως στις εντυπώσεις και όχι στην ουσία.
      Η διακοπή των εργασιών και η αλλαγή της χάραξης γίνεται με την επίκληση της προστασίας της πολιτιστικής κληρονομιάς. Καλώς. Όμως, πριν την έναρξη των εργασιών, πριν τη διάθεση εκατομμυρίων δραχμών και κυρίως πριν την πρόκληση αφάνταστης ταλαιπωρίας στους πολίτες, ουδείς αρμόδιος είχε λάβει σοβαρά υπόψη την πολιτιστική μας κληρονομιά.
      Ιδιαίτερη σημασία πρέπει να δοθεί και στην καθυστέρηση που προκαλεί, στην πορεία υλοποίησης του έργου, η  αλλαγή της χάραξης της γραμμής. Τα ίδια τα κυβερνητικά στελέχη μίλησαν για μια μικρή καθυστέρηση τονίζοντας όμως παράλληλα πως αυτή η καθυστέρηση δεν θα βγάλει το έργο του τραμ από το χρονοδιάγραμμα υλοποίησής του, ένα χρονοδιάγραμμα ιδιαιτέρως ασφυκτικό, ένα χρονοδιάγραμμα το οποίο ακόμη και χωρίς την καθυστέρηση αυτή είναι άγνωστο κατά πόσο θα τηρηθεί. Απαιτούνται περίπου τριάντα δύο μήνες χωρίς προβλήματα για να γίνει ένα τέτοιο έργο και εμείς επιχειρούμε να το κατασκευάσουμε περίπου σε είκοσι τέσσερις μήνες. Επιπλέον, η χάραξη έχει γίνει προκειμένου να εξυπηρετείται η μετάβαση των υποψηφίων θεατών κατά τη διάρκεια των Ολυμπιακών Αγώνων σε αθλητικές εγκαταστάσεις. Και εδώ μπαίνει το μεγάλο δίλημμα, στο οποίο επανειλημμένα έχουμε αναφερθεί και εμείς και αρκετοί φορείς των τεχνικών, όπως το ΤΕΕ: τελικά είναι οι αγώνες στην υπηρεσία της πόλης ή η πόλη που αναγκάζεται να μπει στην υπηρεσία των αγώνων και χάνει την ευκαιρία ανασύνθεσης των βασικών της λειτουργιών;
      Η απόδοση ευθυνών στους αρμόδιους φορείς και στις υπηρεσίες για το φιάσκο του τραμ είναι μόνο ένα σκέλος της διαδικασίας που πρέπει να ακολουθηθεί. 
      Όμως, κυρία Πρόεδρε, αυτό που τελικά διαπιστώνει κανείς είναι ότι οι μακέτες στις οποίες μας είχαν συνηθίσει κάποιοι προηγούμενοι Υπουργοί, ήταν τουλάχιστον λιγότερο αφόρητες και εκνευριστικές από τα συνεχώς αναιρούμενα και επαναχωροθετούμενα έργα των νυν.  Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Γεώργιος Βλάχος.
      ΓΕΩΡΓΙΟΣ ΒΛΑΧΟΣ: Κυρία Πρόεδρε, κλείνοντας την παρουσίαση της επερώτησής μας τουλάχιστον στις πρωτολογίες θα ήθελα να παρατηρήσω ότι η υπόθεση του τραμ της Αθήνας αποκαλύπτει με τον πλέον καταφανή τρόπο την κύρια αρετή που διακρίνει αυτήν την Κυβέρνηση, τη συνεχή δηλαδή δημιουργία μνημείων προχειρότητας και αναποτελεσματικότητας. Ο κατάλογος των επιτευγμάτων αυτών είναι μακρύς. Αμέτρητο είναι το κόστος για τον πολίτη, αμέτρητες οι χαμένες εργατοώρες, αμέτρητη και η ταλαιπωρία των πολιτών τους οποίους αγνοεί επιδεικτικά η Κυβέρνηση. Αμέτρητα και τα ποσά του κρατικού κορβανά που ξοδεύονται αφειδώς χωρίς μάλιστα να αποδίδονται ευθύνες στο τέλος-τέλος σε  κανέναν. Και βεβαίως πρέπει εδώ κανείς να σκεφθεί τι να πρωτοαναφέρει. Η Μαλακάσα που εξελίχθηκε σε ένα σύγχρονο γιοφύρι της ΄Αρτας; Και με την ευκαιρία να μας πει ο κύριος Υπουργός πότε θα παραδοθεί επιτέλους αυτό το κομμάτι στον εθνικό δρόμο. Χρόνια τώρα καθυστερούμε. Εκεί πραγματικά η κυβερνητική αλαζονεία έχει φθάσει στο αποκορύφωμά της. Εκεί καταγράφεται με τον πιο εύλογο τρόπο η αδυναμία της Κυβέρνησης να φέρει σε πέρας σωστά ένα μεγάλο έργο. Υπερβάσεις, έλλειψη σωστών περιβαλλοντικών μελετών, απίστευτες καθυστερήσεις τελικά. Αυτή είναι η πραγματικότητα είτε το θέλετε είτε όχι, όσο και αν η επίκληση της εικονικής πραγματικότητας δίνει άλλοθι, τα δεδομένα είναι αμείλικτα. 
      Στην Κακιά Σκάλα, υπέρβαση 60.000.000.000 και καθυστέρηση περίπου ενάμιση χρόνο. 
      Στην εκτροπή του Αχελώου ενώ προβλεπόταν το έργο να τελειώσει το 2000, σήμερα υπολείπεται το 75% των εργασιών και είναι αμφίβολο, είναι άγνωστο το μέλλον του συνολικού έργου. 
      Στο τραμ της Αθήνας, κατασπατάληση ακούστηκε και από τους συναδέλφους, ίσως πάνω από 700.000.000 λόγω του επανασχεδιασμού του έργου. Για να μην αναφέρω τον κυβερνητικό τραγέλαφο με το κωπηλατοδρόμιο στο Σχοινιά. 
      Αυτή, κυρίες και κύριοι συνάδελφοι, για να χρησιμοποιήσω λίγα μόνο παραδείγματα, είναι η σημερινή κατάσταση. Η Ελλάδα βρίθει μνημείων της κυβερνητικής προχειρότητας. Αλαζονικά όμως η ίδια κωφεύει. Οι κραδασμοί όμως του κυβερνητικού τρένου δεν κρύβονται πια. Οι πολίτες και γνώση και μάτια έχουν. Δεν παραπλανώνται από τις κυβερνητικές κορώνες ούτε και τις προσπάθειες για αναστροφή της σκληρής καθημερινής πραγματικότητας στην οποία ζουν. 
      Κυρία Πρόεδρε, η Κυβέρνηση μας κατηγορεί ότι δήθεν δεν αναγνωρίζουμε την ευαισθησία της για τα μνημεία. Για ποια ευαισθησία άραγε μιλά; Αυτή που την οδήγησε στο να αδιαφορήσει για το αυτονόητο σε σχέση με τη χάραξη του τραμ μπροστά από την Πύλη του Αδριανού; Αυτή που επέδειξε στους Αθηναίους, οι οποίοι καταδικάστηκαν στο Γολγοθά των Λεωφόρων Συγγρού και Αμαλίας για τόσους μήνες; 
      Κυρίες και κύριοι συνάδελφοι, ποιος θα αποζημιώσει τους οδηγούς που από το Μάρτιο του 2002 μέχρι πριν λίγο καιρό έχασαν 9,6 εκατομμύρια ευρώ, δηλαδή περίπου 3,5 δισεκατομμύρια δραχμές λόγω της λαθεμένης χάραξης του τραμ; Κατά μέσο όρο ο καθένας επιβαρύνθηκε στο διάστημα αυτό περίπου με 600 ευρώ. Τόσο είναι το κόστος από τις χαμένες εργατοώρες, από τα καύσιμα και τις φθορές των αυτοκινήτων, σύμφωνα με μία μελέτη του Πολυτεχνείου που είδε το φως της δημοσιότητας στις αρχές του προηγούμενου μήνα.
      Στις γραμμές του τραμ μπλέχτηκαν η κυβερνητική ανοργανωσιά, η αδιαφορία για τα ίδια τα συντεταγμένα όργανα του κράτους, η σπουδή για επίδειξη έργου. Το αποτέλεσμα, δυσβάσταχτο κόστος για τον ΄Ελληνα φορολογούμενο. Η Κυβέρνηση διά στόματος του κ. Βενιζέλου ισχυρίζεται ότι προστατεύει την πολιτιστική κληρονομιά. Δεν προστατεύει όμως ούτε την ψυχική υγεία του καταταλαιπωρημένου πολίτη αλλά ούτε και το δημόσιο χρήμα. Τόσος λόγος γινόταν εδώ και δύο χρόνια για τη συντήρηση της Πύλης του Αδριανού. ΄Ηταν τόσο δύσκολο για την Κυβέρνηση να προβλέψει το αυτονόητο;
      ΄Ηταν τόσο δύσκολο να συντονιστούν τα αρμόδια Υπουργεία και οι υπηρεσίες; Ήταν εικόνα κυβέρνησης αυτή που είδαμε πριν από λίγο καιρό με τον ένα Υπουργό να επαίρεται για το τραμ και να οργανώνει φιέστες για τις νέες γραμμές και τον έτερο συνάδελφό του να ανακοινώνει την αλλαγή της χάραξης της πορείας; Δεν πρέπει να μας ξενίζουν όλα αυτά. 
      Μόλις προχθές στην κυβερνητική επιτροπή ο κύριος Πρωθυπουργός αναίρεσε τις αρχικές εκτιμήσεις για την ανάπτυξη της χώρας, ενώ τόσο καιρό επέμενε στα αισιόδοξα σενάρια. Πέρυσι μας μιλούσαν για πλεονασματικό προϋπολογισμό και σήμερα παραδέχονται ότι υπάρχουν ελλείμματα. Είναι εμφανές ποια είναι η κυβερνητική λογική που διαπνέει κάθε δραστηριότητα: άγνοια, αφέλεια και προχειρότητα. 
      Κυρία Πρόεδρε, κυρίες και κύριοι συνάδελφοι, αναμένουμε πραγματικά τις απαντήσεις των Υπουργών για το τραμ και ζητάμε επιτέλους οι κύριοι της Κυβέρνησης και ο κύριος Υπουργός να πουν κάτι για το διά ταύτα στους πολίτες. Επιτέλους να αποδώσουν ευθύνες σε εκείνους που έφταιξαν. Επιτέλους να αναλάβουν τις ευθύνες τους. Επιτέλους να σεβαστούν τον πολίτη. 
      Σας ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Έχει ολοκληρωθεί ο κύκλος των πρωτολογιών.
      Το λόγο έχει ο κύριος Υπουργός. 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κυρία Πρόεδρε, άκουσα πράγματα τα οποία πραγματικά δεν μπορούσα να φανταστώ ότι θα τα άκουγα ποτέ. Θα απαντήσω σημείο προς σημείο, διότι η επερώτησή σας βρίθει άγνοιας, παραποίησης και μίας σύνταξης την οποία μπορώ να αποδώσω μόνο στο ότι συντάχθηκε λίγες μέρες πριν από τις δημοτικές εκλογές. Αλλιώς δεν θα μπορούσα να κατανοήσω τα γραφόμενα μέσα γιατί με μια πολύ απλή ερώτηση στις υπηρεσίες θα μπορούσατε να έχετε όλες τις απαντήσεις.
       Πριν ξεκινήσω όμως να σας απαντώ σημείο προς σημείο, θα ήθελα να σας αναφέρω κάτι πολύ απλό. Είναι ένα έγγραφο το οποίο πήραμε στις 30 Αυγούστου του 2002 από τις αρμόδιες υπηρεσίες της Α΄ Εφορίας Προϊστορικών και Κλασικών Αρχαιοτήτων και το οποίο μας λέει ότι, πριν από την οριστική απόφαση των αρχαιολόγων, δεν επιτρέπεται να γίνουν παραπέρα εργασίες επί της λεωφόρου Αμαλίας, διότι η Α΄ Εφορία είναι υποχρεωμένη να συνεχίσει την ανασκαφική έρευνα από τα αποτελέσματα της οποίας θα κριθεί η οριστική έκβαση του έργου. Αυτά λένε οι αρχαιολόγοι.
       Είμαστε σε μία χώρα, κυρίες και κύριοι συνάδελφοι, όπου έχουμε αρχαία. Είναι γνωστό. Αν η Νέα Δημοκρατία έχει ανακαλύψει μία μέθοδο εντοπισμού των αρχαίων, πριν να γίνει η εκσκαφή, ας την προσφέρει στη χώρα. Θα δώσει μεγάλη υπηρεσία. Όμως σε όλη τη χώρα και σε όλες τις περιόδους, όπου υπάρχουν οργανωμένες αρχαιολογικές υπηρεσίες, μία είναι η μέθοδος. Η μέθοδος είναι εκσκαφή με παρακολούθηση αρχαιολόγων και, όταν ανακαλυφθούν και έλθουν στο φως σημαντικές αρχαιότητες, τότε οι αρχαιολόγοι λαμβάνουν τις αποφάσεις. Δεν είναι δουλειά των πολιτικών και των συγκοινωνιολόγων. Οι συγκοινωνιολόγοι έκαναν μία συγκεκριμένη δουλειά με μελέτες τις οποίες θα σας καταθέσω. 
      Βασική μελέτη ήταν η μελέτη και ανάπτυξη του μετρό, η οποία τελείωσε το 2000 και είναι η πιο σύγχρονη μελέτη που έχουμε κάνει σ΄ αυτήν τη χώρα. Αυτή η μελέτη μιλούσε για μία ανάγκη δημιουργίας τραμ. Το τραμ το οποίο κατασκευάζουμε σήμερα είναι ένα μέρος του συνολικού έργου, είναι μία πρώτη γραμμή που γίνεται. Είναι είκοσι τέσσερα χιλιόμετρα και είναι γνωστό ότι η Αθήνα χρειάζεται περίπου εκατόν είκοσι με εκατόν τριάντα χιλιόμετρα τραμ, προκειμένου να εξυπηρετήσει συνδυαστικά τις ανάγκες της. 
      Επειδή ειπώθηκαν πολλά πράγματα για το εάν υπάρχει σχέδιο για τις συγκοινωνίες, για τα Μέσα Μαζικής Μεταφοράς, για τις αστικές μεταφορές αυτής της πόλης, θα μου επιτρέψετε με πέντε λέξεις να σας τα θυμίσω. Βεβαίως τα ξέρετε, αλλά δεν θέλετε μέσα στην Αίθουσα να τα πείτε και να αναδείξετε, λες και είναι του ΠΑΣΟΚ οι συγκοινωνίες και οι μεταφορές. Λες και οι πολίτες μεταφέρονται κάτω από κομματική σημαία. Είναι έργα πολύ συγκεκριμένα τα οποία πληρώνονται με τα χρήματα των φορολογουμένων. 
      Αυτήν τη στιγμή, λοιπόν, που μιλάμε έχουμε φτάσει στο σημείο να μεταφέρουμε καθημερινά δυόμισι εκατομμύρια επιβάτες μέσα στην Αθήνα. Είναι πραγματικά σημαντικός ο αριθμός. Για πρώτη φορά στο τέλος του 2001 όταν ολοκληρώσαμε τη μελέτη που κάνουμε κάθε χρόνο υπερέβησαν οι μεταφερόμενοι με τα μέσα μαζικής μεταφοράς τους μεταφερόμενους με τα Ι.Χ. σ’ αυτήν την πόλη. Και αυτό είναι σημαντικό.
      Αυτό δεν έγινε τυχαία. Αυτό οφείλεται σε μία πολιτική απολύτως συγκεκριμένη. Οφείλεται σε μία πολιτική, η οποία έφερε νέα λεωφορεία και τρόλεϊ –τα βλέπετε να κυκλοφορούν στους δρόμους- κι έφερε το μετρό, το οποίο χρησιμοποιείτε κι εσείς όπως όλοι οι Αθηναίοι και το οποίο έχει επεκτάσεις. Και συνεχίζουμε με δύο βασικά έργα, ένα εκ των οποίων όσο κι αν φαίνεται ότι δεν είναι σημαντικό, θέλω να σας βεβαιώσω ότι είναι εξαιρετικής σημασίας και είναι οι λεωφορειόδρομοι. Οι λεωφορειόδρομοι με σχεδόν μηδενικό κόστος εξασφαλίζουν ουσιαστικά την ίδια χρήση που έχουν τα μέσα σταθερής τροχιάς, διότι αποδίδουμε χώρο στα μέσα μαζικής μεταφοράς. Το δεύτερο είναι το τραμ, για το οποίο είπε η κ. Πετραλιά πολύ σωστά, ότι θα μεταφέρει το 9%. Βεβαίως, το 9% θα μεταφέρει. Και είναι ένας πολύ σημαντικός αριθμός σ’ αυτό το τμήμα του. Όταν ολοκληρωθεί θα μεταφέρει πολύ περισσότερους.
      Άρα, τα έργα από κάπου αρχίζουν και κάπου πηγαίνουν στη συνέχεια. Είναι και ο προαστιακός, στον οποίον θα έρθω όπως και σ’ αυτά που επεσήμανε ο κ. Κακλαμάνης, και είναι και οι επεκτάσεις του μετρό. Με όλα αυτά τα έργα περίπου σε δύο χρόνια από σήμερα, το 2004, από τα δυόμισι εκατομμύρια που μεταφέρουμε σήμερα θα φτάσουμε και θα υπερβούμε τα τρία εκατομμύρια τριακόσιες χιλιάδες. Αυτή είναι η συγκεκριμένη πολιτική. Θέλετε να καταθέσετε μία επερώτηση για τα θέματα της συγκοινωνιακής πολιτικής; Να την κάνουμε με πολύ μεγάλη χαρά. Θα είναι εξαιρετικά διαφωτιστική. Και αν θέλετε να βοηθήσετε, να βοηθήσετε.
      ΒΑΣΙΛΗΣ ΚΕΔΙΚΟΓΛΟΥ: Κυρία Πρόεδρε, θα παρακαλούσα ο κύριος Υπουργός να δώσει ένα διάγραμμα με τους μεταφερόμενους επιβάτες ανά έτος.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Κεδίκογλου. Κάντε τις ερωτήσεις σας μέσω κάποιου Κοινοβουλευτικού Εκπροσώπου.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Έρχομαι στα θέματα της επίκαιρης επερώτησης.
      Προβάλλεται πρώτα-πρώτα ο ισχυρισμός ότι δήθεν υπήρξε πρόχειρος και βιαστικός σχεδιασμός. Πώς είναι δυνατόν να υποστηρίζετε κάτι τέτοιο; Θα σας καταθέσω πρώτα απ’ όλα τη μελέτη ανάπτυξης του μετρό, η οποία είναι συγκεκριμένη -σας μίλησα προηγουμένως γι’ αυτήν- και είναι μία μελέτη συνδυαστική, που λέει ότι πρέπει να δημιουργηθεί παράλληλα και τραμ.
      Αναφερθήκατε –για να έχουμε το ίδιο γνωστικό επίπεδο να κάνουμε αυτήν την κουβέντα- στη μελέτη Τρίτση. Η μελέτη Τρίτση δεν προϋπέθετε μετρό. Είναι τεράστια, είναι κολοσσιαία η διαφορά. Η μελέτη ανάπτυξης μετρό είναι μία μελέτη που έχει μία πολύ συγκεκριμένη θεώρηση. Ο Τρίτσης έκανε μία πολύ σωστή σκέψη. Είπε, στην Αθήνα που ζούμε, το 1960 εκ λάθους καταργήσαμε το τραμ. Δεν έπρεπε να καταργηθεί το τραμ το 1960, όπως δεν το κατήργησαν πάνω από τριακόσιες μεγάλες πόλεις στον κόσμο. Σήμερα οι πόλεις αυτές που έχουν τραμ είναι πάνω από τετρακόσιες πενήντα.
      Η Αθήνα, λοιπόν, πρέπει και αυτή να βάλει σήμερα ένα επίγειο μέσο σταθερής τροχιάς. Κι επειδή δεν υπήρχε μετρό έκανε διάφορες παραδοχές προσπαθώντας να δημιουργήσει ένα μέσο σταθερής τροχιάς, το οποίο θα στηριζόταν αποκλειστικά στο ελαφρύ τραμ. Όμως η Αθήνα απέκτησε μετρό, το οποίο έχει συγκεκριμένη προοπτική, έχει συγκεκριμένο σχεδιασμό, έχει πλέον κατασκευαστεί σ’ ένα μεγάλο βαθμό και συνεχίζεται η κατασκευή του.
      Το τραμ, λοιπόν, έπρεπε να είναι ένα συμπληρωματικό μέσον. Και έτσι είναι. Είναι το συμπληρωματικό μέσον σταθερής τροχιάς, το οποίο θα πάει δίπλα στο μετρό. Και οι επεκτάσεις που έχουν πλέον αποφασιστεί θα είναι πέραν των είκοσι τεσσάρων χιλιομέτρων, τα οποία κατασκευάζονται σήμερα και τα οποία θα αποδοθούν στην ώρα τους σε χρήση. Θα αποδοθούν τον Απρίλιο του 2004 σε χρήση κι ας αντιδρούν ορισμένοι νεοεκλεγέντες δήμαρχοι. Δεν είναι όμως δυνατόν σ’ αυτήν τη χώρα κάθε ένας που εκλέγεται να αλλάζει γνώμη για το πώς θα γίνεται η υποδομή σ’ αυτήν την πόλη.
      Κάποιοι από τους δημάρχους που αναφέρατε έχουν αποφασίσει. Με αυτήν την απόφαση προχωρήσαμε. Οι μελέτες έγιναν και είναι συγκεκριμένες. Θα σας τις καταθέσω και αυτές. Οι μελέτες περιβαλλοντικών επιπτώσεων, οι οποίες έγιναν και κατετέθησαν, όπως γίνεται σε κάθε περίπτωση, είχαν την πλήρη τεκμηρίωση. Και λέτε εσείς στην επερώτησή σας ότι προεγκρίθηκε η χωροθέτηση του έργου, ενώ δεν ήταν ολοκληρωμένη η μελέτη. Μα, δεν γνωρίζετε τη διαδικασία; Πάντοτε έτσι γίνεται: Υποβάλλεται η μελέτη, κρίνεται από τις υπηρεσίες και ζητούν οι υπηρεσίες συμπληρωματικά στοιχεία. Ήρθε, λοιπόν, δεύτερος συμπληρωματικός τόμος –θα σας τον καταθέσω και αυτόν- που είναι της ίδιας βαρύτητας με τα συμπληρωματικά στοιχεία.
      Ποια βασικά θέματα έβαλε αυτή η συμπληρωματική μελέτη; Ποιες δηλαδή πρόνοιες έλαβε η κοινή υπουργική απόφαση, η οποία υπεγράφη από τους Υπουργούς ΠΕ.ΧΩ.Δ.Ε., Πολιτισμού, Μεταφορών και από τον τέταρτο συναρμόδιο Υπουργό; Είπε πολύ απλά ότι θα πρέπει να προσέξουμε μία σειρά από πράγματα, τα οποία έχουν να κάνουν με τις αρχαιότητες. Αυτό ήταν πάρα πολύ σωστό.
      Το θέμα της χάραξης συγκοινωνιακά ήταν ότι έπρεπε το τραμ να περάσει από την περιοχή της Πύλης του Αδριανού. Είναι ο στενός λαιμός του μπουκαλιού που συνδέει το κέντρο της Αθήνας με τα νότια προάστια. Το ξέρουν όλοι αυτό το πράγμα. Κάποια στιγμή εμφανίστηκαν τα αρχαία, τα οποία κρίνονται από τις αρμόδιες υπηρεσίες.
      Δεν εκρίθη πολιτικά το θέμα, κύριε Κακλαμάνη, εκρίθη από τους αρχαιολόγους. Και αρχαιολόγος εάν ήταν ο Υπουργός Πολιτισμού, δεν θα εδικαιούτο να έχει κρίση. Οι αρχαιολόγοι έχουν κρίση. Και εγώ αν ήμουν συγκοινωνιολόγος –που δεν είμαι-, δεν δικαιούμαι να έχω κρίση επ’ αυτών. Κρίση πρέπει να έχουν οι αρμόδιοι.
      Βεβαίως εμείς πρέπει να έχουμε το ισχυρό όπλο της πολιτικής, το οποίο είναι ένα και είναι απλό: είναι η κοινή λογική. Δεν υπάρχει ισχυρότερο όπλο αυτού. Αυτό όμως πρέπει να βασίζεται, πρέπει να εδράζεται, πρέπει να παίρνει υπόψη του τις συγκεκριμένες μελέτες των ειδικών. Ήρθε, λοιπόν, όπως σας είπα και η μελέτη αυτή των περιβαλλοντικών επιπτώσεων με τα συμπληρωματικά της στοιχεία και υπογράφηκε η κοινή υπουργική απόφαση.
      Αναφέρεται στο κείμενο της επερώτησης ότι εγκρίθηκαν οι περιβαλλοντικοί όροι του έργου χωρίς –λέει- τη γνώμη νομαρχιακών συμβουλίων της Αθήνας και του Πειραιά. Γνωρίζετε τη νομοθεσία; Γνωρίζετε ότι εστάλησαν στις Νομαρχιακές Αυτοδιοικήσεις Αθήνας και Πειραιά όλα τα στοιχεία από το Υ.ΠΕ.ΧΩ.Δ.Ε. και κάποιες Νομαρχιακές Αυτοδιοικήσεις δεν απήντησαν; Ο νόμος όμως έχει πρόνοια και λέει ότι, αν δεν απαντήσεις μέσα σε συγκεκριμένες ημερομηνίες, θεωρείται ότι συμφωνείς. Πολύ σωστά κάνει ο νόμος και το προϋποθέτει αυτό.
      Θέλετε εγώ να σας πω κακόπιστα ότι οι συγκεκριμένοι νομάρχες ανήκαν σε συγκεκριμένη παράταξη; Δεν πρέπει να το κάνω. Δεν έχει καμία σχέση με αυτό. Σε πολλές περιπτώσεις οι νομάρχες δεν απαντούν και τα έργα προχωρούν έτσι. Το ξέρουν ανά το πανελλήνιο αυτό. Δεν το ξέρουν οι συντάκτες αυτής της ερώτησης; Φαίνεται, λοιπόν, από αυτά ότι η προβολή του ισχυρισμού περί δήθεν έλλειψης μελετών περιβαλλοντικών επιπτώσεων υιοθετείται με μια ευκολία η οποία δεν θα έπρεπε να υπάρχει.
      Αναφέρεται επίσης στην επερώτηση ότι πήγα και επισκέφθηκα ένα έργο και ότι έκανα «παράτα». Είναι ωραία κουβέντα για εντυπωσιασμό. Ένας αρμόδιος Υπουργός πάει να δει ένα έργο. Αν δεν πάει το δει, δεν θα του πείτε: «Μα, χριστιανέ μου, δεν πας να δεις τα έργα σου; Δεν πας να δεις πώς προχωρούν τα έργα; Δεν έχεις υποχρέωση; Δεν πληρώνεσαι και γι’ αυτόν το λόγο;» Πήγα, λοιπόν, εκεί και είδα τα έργα. Και τι είπα; Είπα ότι στη Βασιλίσσης Όλγας και στην Αρδηττού θα τα παραδώσουμε σε δέκα ημέρες. Και τα παραδώσαμε σε δέκα ημέρες. 
      Είπα επίσης ότι περιμένω την απόφαση για την Πύλη του Αδριανού. Μετά από λίγες ημέρες οι αρχαιολόγοι είπαν με το έγγραφο, για το οποίο σας είπα προηγουμένως, να περιμένουμε. Μετά ανεκαλύφθη ότι τα αρχαία αυτά, ο τοίχος του Χασεκή, ο οποίος βρέθηκε εκεί, ήταν σημαντικός και δεν μπορούσαμε να προχωρήσουμε.
      Το Υπουργείο Πολιτισμού, λοιπόν, ήρθε μετά απ’ αυτό και μας είπε ότι ο μόνος δρόμος από τον οποίο μπορεί να περάσει το τραμ και να πάει στο κέντρο της Αθήνας είναι η συγκεκριμένη χάραξη, την οποία μας έδωσαν και την οποία πρέπει να ακολουθήσουμε. Πολύ σωστά κάνουμε και πολύ σωστά έκαναν και αυτοί οι ίδιοι τη δουλειά τους.
      Αυτά δεν έχουν ουδεμία σχέση με τους κραδασμούς. Υπάρχει ένα μπλέξιμο. Το μπλέξιμο αυτό γίνεται εξ αγνοίας είτε από πλημμέλεια διότι δεν έκατσε κανείς να ασχοληθεί με το όλο θέμα. Είναι μια καλή ευκαιρία να σας εξηγήσω ποιο είναι ακριβώς το θέμα.
      Υπήρχαν και από την κοινή υπουργική απόφαση της έγκρισης της μελέτης περιβαλλοντικών επιπτώσεων οι υποδείξεις ότι έπρεπε να υπάρξει ειδική αντικραδασμική προστασία σε διάφορα μνημεία. Η τεχνολογία προχωρεί, υπάρχουν διάφορες μέθοδοι, υπάρχουν νέες δυνατότητες. Τι εφαρμόσαμε; Πραγματικά αυτά τα πράγματα. Απεδείχθη από τις μελέτες, οι οποίες έγιναν, ότι πραγματικά με την εφαρμογή μιας πλωτής πλάκας από πυκνό ελαστικό, πάνω στο οποίο θα εδράζεται η σταθερή κατασκευή του μέσου σταθερής τροχιάς, δεν θα υπήρχε κανένα απολύτως πρόβλημα. Έγιναν ειδικές μετρήσεις και φέραμε ειδικούς από άλλες περιοχές. 
      Λέτε ότι σε άλλες περιοχές δεν πηγαίνει το τραμ και ότι υπάρχει αισθητικό πρόβλημα να περάσει το τραμ κοντά από τα αρχαία. Είναι προτιμότερο να περνούν μπροστά από το μνημείο του Αδριανού μπετονιέρες, φορτηγά, τριαξονικά, σκουπιδιάρικα και οτιδήποτε άλλο παρά ένα εξαιρετικά καλαίσθητο τραμ, το οποίο δεν έχει κραδασμούς, είναι αθόρυβο, είναι φιλικό προς το περιβάλλον, ένα μέσο, το οποίο θα υποκαταστήσει περίπου τριάντα χιλιάδες κινήσεις Ι.Χ. αυτοκινήτων την ημέρα;
      Σήμερα διαβάζω στις εφημερίδες ότι η Αθήνα έχει νέφος. Όλες οι μεγαλουπόλεις έχουν νέφος. Δεν υπάρχει ευρωπαϊκή μεγαλούπολη που δεν έχει νέφος. Και γιατί αυτό; Διότι ο ρυθμός αύξησης των Ι.Χ. αυτοκινήτων είναι υπερβολικός όχι μόνο στην Ελλάδα αλλά παντού. Στη Ρώμη, στη Νυρεμβέργη, στο Βερολίνο, στο Παρίσι, στο Λονδίνο, παντού. Ποια είναι η λύση; Ποιο είναι το φάρμακο; Ποια είναι η θεραπεία; Η θεραπεία είναι ότι θα πρέπει να υποκαταστήσουμε τη χρήση του Ι.Χ. αυτοκινήτου με ένα μέσο σταθερής τροχιάς ή με ένα μέσο μαζικής μεταφοράς. Αυτό είναι το μέλλον των μεγαλουπόλεων. 
      Υπάρχει ακόμα δρόμος για να το κατακτήσουμε αυτό. Και ο δρόμος είναι πρώτον, η συμπλήρωση της υποδομής και δεύτερον, η λογική, η νοοτροπία, η αποδοχή πολλών ιδιοκτητών Ι.Χ. αυτοκινήτων ότι κάποια στιγμή θα πρέπει να αφήσουν το ωραίο Ι.Χ. τους και θα μπουν μαζί με άλλους ανθρώπους που δεν γνωρίζουν στον ίδιο χώρο για να μεταφερθούν. Ορισμένοι θεωρούν αυτό ότι ενδεχομένως είναι κάτι το οποίο δεν τους πάει. Πρέπει να γνωρίζουν οι πάντες ότι το μέλλον ανήκει σ’ αυτού του είδους τη μεταφορά και ιδιαίτερα στα μεγάλα αστικά κέντρα.
      Έγιναν, λοιπόν, όπως σας είπα ειδικές μελέτες θορύβου, απεδείχθη ότι δεν υπάρχει πρόβλημα και όντως δεν υπήρχε πρόβλημα με τους κραδασμούς. Πού είναι λοιπόν το λανθασμένο του πράγματος; Είναι στο ότι βρέθηκαν αρχαία; Είναι φιάσκο το ότι βρήκαμε αρχαία; Αν είναι δυνατόν να λέγονται τα πράγματα αυτά. 
      Ειπώθηκαν διάφορα πράγματα από τους συναδέλφους. Εγώ χαίρομαι πραγματικά γιατί γίνεται ένας πολύ καλού επιπέδου διάλογος και είναι ευκαιρία να μάθουμε πράγματα και εμείς να έχουμε τη δυνατότητα να χρησιμοποιούμε τη Βουλή για να ακούμε,  για να ελεγχόμεθα και για να παίρνουμε συγκεκριμένες ιδέες. 
      Αναφέρθηκαν διάφορα για το κόστος του έργου. Μα είναι δυνατόν να τα λέτε όταν βγαίνει ο αρμόδιος Υπουργός και σας λέει με ευθύνη ότι το κομμάτι αυτό των εκατόν σαράντα μέτρων κόστισε 61 εκατομμύρια δραχμές; Στο κομμάτι αυτό είχαμε κάνει εκσκαφή και εντοπίστηκαν και αξιολογήθηκαν από τις αρμόδιες υπηρεσίες, από τους αρχαιολόγους ότι ήταν ιδιαίτερης σημασίας τα αρχαία και δεν έπρεπε να σκεπαστούν με μόνιμη κατασκευή. Στο κόστος αυτό περιλαμβάνονται και οι αντίστοιχες μελέτες και οι εκσκαφές και οι αποκαταστάσεις. Θα σας καταθέσω σχετικό έγγραφο γι’ αυτό. 
      Κόστισε, λοιπόν, 61 εκατομμύρια δραχμές, δηλαδή λιγότερο από 180.000 ευρώ και αυτό το ποσό να αναφέρεται ότι είναι 2 δισεκατομμύρια; Είναι δυνατόν να ακούω λίγες μέρες πριν από τις εκλογές ότι το ποσό αυτό είναι 2 δισεκατομμύρια; Έβγαλα ανακοινώσεις αλλά βεβαίως μέσα στον ορυμαγδό της πίεσης του καλού εκλογικού αποτελέσματος, ποιος παρακολουθούσε αυτές τις ανακοινώσεις;
      Μου δίνετε, λοιπόν, την ευκαιρία σήμερα και σας ευχαριστώ γι’ αυτό να σας πω ότι είναι 61 εκατομμύρια δραχμές. Και ποιο είναι το επιπλέον κόστος; Η μεν επέκταση η οποία θα υπάρξει -γιατί είναι περίπου τετρακόσια ογδόντα πέντε μέτρα μεγαλύτερη η απόσταση την οποία θα πρέπει να διανύσει το τραμ επειδή εγκαταλείφθηκε η χάραξη μπροστά από το μνημείο-  θα κοστίσει λιγότερο από 1.5 εκατομμύριο ευρώ. Σ’ αυτό όμως θα πρέπει να αφαιρέσουμε το ποσό το οποίο δεν θα καταβληθεί προκειμένου να γίνει αντικραδασμική πλάκα στο κομμάτι μπροστά από την Πύλη του Αδριανού που αυτή η αντικραδασμική πλάκα θα γινόταν σε ένα μήκος περίπου εβδομήντα μέτρων. Εγώ δεν θέλω να σας ζαλίσω με αριθμούς και να κάνω αφαιρέσεις. Πιστεύω ότι κατανοείτε απολύτως αυτό το οποίο λέγω. 
      Έρχομαι τώρα σε μία σειρά από θέματα τα οποία ετέθησαν.
      Εγώ δεν μπορώ να πιστέψω αυτήν τη στιγμή ότι λόγω μικροπολιτικής σκοπιμότητας ενθαρρύνονται δήμαρχοι προκειμένου να εμποδίσουν το έργο αυτό. Το έργο αυτό ανήκει στους πολίτες αυτής της πόλης. Το έργο αυτό θα γίνει στη χάραξη η οποία έχει αποφασιστεί. Το μόνο πράγμα το οποίο θα μπορούσε να εμποδίσει ήταν η ύπαρξη αρχαίων. Βρέθηκαν αρχαία εκεί και αλλάξαμε τη χάραξη όπως γίνεται παντού σε όλο τον πολιτισμένο κόσμο. 
      Θα μπορούσαμε εάν είχαμε λογικές άλλων εποχών, εάν δεν είχαμε την ευαισθητοποίηση που έχουμε σήμερα και σε άλλες εποχές δεν είχαμε, να τα σκεπάσουμε εν μία νυκτί και να προχωρήσουμε. Δεν το κάναμε αυτό. Ούτε θα έπρεπε να το κάνετε αυτό. Και θα έπρεπε να συμπαρασταθεί και η Νέα Δημοκρατία σ’ αυτήν τη διαδικασία. Όχι να εκμεταλλευτεί το γεγονός της ανεύρεσης αρχαίων για να ομιλεί περί φιάσκου και να καταγγέλλει έτσι την εύρεση αυτών των αρχαίων. 
      Η χάραξη, αγαπητοί συνάδελφοι, ήταν γνωστή από το Δεκέμβριο του 2000 σε όλους. Έγινε ειδική εκδήλωση στο Ζάππειο Μέγαρο, κλήθηκαν όλοι οι δήμαρχοι και ενημερώθηκαν γι’ αυτά. Θα σας καταθέσω και ένα φάκελο με ογδόντα περίπου γράμματα σε δημάρχους για επανειλημμένες παρουσιάσεις που τους κάναμε για το ποια είναι η χάραξη και από πού ακριβώς περνάει και ο ένας μετά τον άλλον συμφώνησαν με τη διαδικασία. 
      Σήμερα οι διαδικασίες ενόχλησης που κάνει ένα έργο δημιουργούν σε κάποιους κάποιες αντιδράσεις, διότι σήμερα υπάρχουν πολλοί που θεωρούν ότι το τραμ είναι σιδηρόδρομος. 
      Το τραμ δεν είναι σιδηρόδρομος. Το τραμ έχει αποστολή να μπαίνει μέσα στον σκληρά αστικό ιστό των πόλεων και να μαζεύει από εκεί πολίτες που θέλουν να μεταφερθούν. Εάν ήταν σιδηρόδρομος, θα πήγαινε από αλλού και θα πήγαιναν με τα Ι.Χ. τους οι άνθρωποι στο σιδηρόδρομο. Εδώ θέλουμε να πάρουμε τον κόσμο από τα Ι.Χ. τους και να τους μεταφέρουμε με το τραμ. Γι’ αυτό το λόγο το τραμ πλέον δεν είναι αυτό το οποίο κανείς πριν από μερικά χρόνια ήξερε ως τραμ. Δεν έχει ουδεμία σχέση. Το όνομα έχει μείνει το ίδιο. 
      Η φιλικότητα προς το περιβάλλον,  η αισθητική του οχήματος, το αντικραδασμικό της κατασκευής του, οι καταναλώσεις οι οποίες είναι πολύ χαμηλές, όλα αυτά δημιουργούν προϋποθέσεις προκειμένου οι μετακινούμενοι να αφήσουν τα Ι.Χ. τους και να πάρουν το μέσο αυτό και να μεταφερθούν. 
      Η οικονομικότητά του δεν έχει αμφισβητηθεί. Κρίθηκε το έργο αυτό και κρίθηκε πολύ σκληρά από την Ευρωπαϊκή Τράπεζα Επενδύσεων. Η Ευρωπαϊκή Τράπεζα Επενδύσεων έδωσε τη συγκατάθεσή της. Είπε ότι είναι ένα έργο το οποίο είναι βιώσιμο, το οποίο μπορεί να βγάλει τα χρήματά του. Και το είπε αυτό το πράγμα μάλιστα μέσα σε μια ταχύτατη διαδικασία. Δεν ταλαιπωρήθηκε το έργο. Υπάρχουν έργα τα οποία ταλαιπωρούνται ως προς την οικονομικότητα. Το έργο αυτό μέσα σε ένα μήνα ολοκλήρωσε τη διαδικασία της Ευρωπαϊκής Τράπεζας Επενδύσεων. Δεν λέει αυτό κάτι;
      Η λειτουργικότητα και η χρησιμότητα του τραμ έχει αναλυθεί πολλές φορές, λοιπόν, τόσο σε μελέτες όσο και σε διάφορες άλλες περιπτώσεις. Σας είπα προηγουμένως ότι περίπου τετρακόσιες εξήντα πόλεις αυτή τη στιγμή στον κόσμο διαθέτουν σύστημα τραμ. 
      Ζούμε σήμερα σε μια πόλη η οποία έχει μια διαφορετική πλέον διάσταση από αυτή την οποία γνωρίζαμε εμείς που είμαστε μιας προηγούμενης χρονιάς. Τα νέα παιδιά που σήμερα πηγαίνουν σχολείο, θα ζήσουν σε μια πόλη η οποία θα έχει μερικά εκατομμύρια ανθρώπων και που οι αναγκαίες μετακινήσεις θα είναι αυξημένες. Πρέπει, λοιπόν, να μην παραδώσουμε έργα τα οποία είναι εξαιρετικά σημαντικά για τη ζωή αυτής της πόλης; Πρέπει να μην παραδώσουμε ένα έργο όπως είναι ο προαστιακός σιδηρόδρομος;
      Ο προαστιακός σιδηρόδρομος, κύριε Κακλαμάνη, προχωράει σαν έργο. Ελπίζω ότι πηγαίνετε στο αεροδρόμιο Ελευθέριος Βενιζέλος και βλέπετε την πρόοδο του έργου η οποία πραγματικά είναι εντυπωσιακή κ.ο.κ.
      ΝΙΚΗΤΑΣ ΚΑΚΛΑΜΑΝΗΣ: Δεν ρώτησα αυτό.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Υπάρχει μία απόφαση η οποία είναι γνωστή προ εξαμήνου. Και μέσα σ’ αυτό το εξάμηνο έγιναν εκείνες οι ενέργειες. Υπάρχει πλέον μελέτη διαφορετική η οποία δεν δημιουργεί έργο μεγάλο μέσα στους Ολυμπιακούς Αγώνες και η οποία έχει ήδη μπει στη διαδικασία της προκήρυξης. Θα ολοκληρωθεί το έργο αυτό και ο προαστιακός θα γίνει και θα γίνει στην ώρα του.
      ΝΙΚΗΤΑΣ ΚΑΚΛΑΜΑΝΗΣ: Οικονομικά τι σημαίνει το καινούριο;
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Μείωση του κόστους σημαίνει και μάλιστα δραστική μείωση.
      ΝΙΚΗΤΑΣ ΚΑΚΛΑΜΑΝΗΣ: Δηλαδή;
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Σημαντικότατη μείωση του κόστους. Το νέο κόστος θα είναι κάτω του ημίσεως. Το πόσο ακριβώς κάποια στιγμή μπορώ να σας το πω.
      Αυτό που είναι σημαντικό είναι ότι το έργο αυτό θα απορροφήσει από τους δρόμους περίπου εκατόν σαράντα χιλιάδες ανθρώπους το 2004 και ο αριθμός αυτός θα φθάσει τις διακόσιες πενήντα χιλιάδες περίπου μετά από μια τετραετία. Και αυτό σημαίνει ότι θα έχουμε μειώσεις γύρω στις εκατό χιλιάδες κινήσεις οχημάτων την ημέρα. Αυτή είναι μία συγκεκριμένη πολιτική, η οποία πιστεύω ότι έχει συγκεκριμένα αποτελέσματα.
      Αναφέρθηκε η υπογειοποίηση της οδού Ποσειδώνος. Η υπογειοποίηση της οδού Ποσειδώνος είναι κάτι το οποίο εύκολα λέγεται, δεν αφορά όμως τραμ. Δεν υπάρχουν τραμ τα οποία έχουν υπογειοποιήσεις σε μεγάλα τμήματα και ιδιαίτερα στο σημείο αυτό. Πρέπει να παραδεχθούν όλοι ότι εκεί που θα μπει το τραμ θα υποκαταστήσει κινήσεις αυτοκινήτων. 
      Σήμερα από την παραλιακή διέρχονται περίπου επτακόσιες χιλιάδες αυτοκίνητα την ημέρα. Αυτές οι επτακόσιες χιλιάδες αυτοκίνητα την ημέρα δεν ενοχλούν και ενοχλεί το τραμ, που όλοι βρήκαν ότι είναι ένα πράγμα το οποίο δημιουργεί συγκεκριμένα προβλήματα; 
      Να σας πω και κάτι τελικά για το θέμα της αξιοπιστίας και της ασφάλειας. Είναι τριάντα φορές πιο ασφαλές το τραμ από το Ι.Χ. Θα μπούμε σε μια νέα εποχή και πρέπει να αποδεχθούμε ότι αυτή η νέα εποχή ανήκει στα μέσα σταθερής τροχιάς. 
      Θα προχωρήσουμε, λοιπόν, με όλες αυτές τις διαδικασίες και θα ολοκληρώσουμε το έργο.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Το έργο αυτήν τη στιγμή είναι απολύτως μέσα στα χρονοδιαγράμματά του. Το χρονοδιάγραμμά του είναι από τη σύμβαση κατασκευής που υπεγράφη στις 12.12.2001 και τον Απρίλιο του 2002 άρχισαν οι εργασίες σε διάφορα εργοτάξια. Μέχρι τον Απρίλιο του 2002 είχαν αρχίσει οι εργασίες σε διάφορα εργοτάξια. Έχουν κατασκευαστεί τα εννιακόσια μέτρα της απλής γραμμής στην περιοχή του Ζαππείου, έχουν αναπτυχθεί εργοτάξια σε όλες τις περιοχές διέλευσης του τραμ και στο τέλος του 2002 τα εργοτάξια αυτά θα καλύπτουν συνολικό μήκος διπλής γραμμής δώδεκα χιλιομέτρων. Δηλαδή το 50% της προς υλοποίηση διαδρομής. Επίσης, υπάρχει το κεντρικό εργοτάξιο του αμαξοστασίου και το σημερινό ποσοστό προόδου του έργου υπερβαίνει το 10% και από εδώ και πέρα θα είναι απολύτως ταχύτατη η προώθησή του γιατί όπως γνωρίζετε τα έργα στην Ελλάδα έχουν ένα σημαντικό χρόνο επώασης. Αυτός ο χρόνος για το τραμ έχει ολοκληρωθεί και δεν έχουμε τίποτα που χρειάζεται να κάνουμε. Οι μελέτες υπάρχουν, ο εργολάβος είναι εγκατεστημένος, τον Απρίλιο θα παραλάβουμε το πρώτο τραμ και θα σας καλούσα να το δείτε, είναι εξαιρετικής τελειότητας και αισθητικής το τραμ αυτό.
      ΝΙΚΗΤΑΣ ΚΑΚΛΑΜΑΝΗΣ: Το έχουμε δει. 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Βλέπω έχετε αντιληφθεί πόσο δίκιο είχαμε που παραγγείλαμε αυτά τα τραμ μετά από διαγωνισμό. Βλέπω ότι δεν σας αρέσει. Τέλος πάντων, θα έχουμε την ευκαιρία να εγκαινιάσουμε το έργο αυτό όπως έχουμε προγραμματίσει τον Απρίλιο του 2004 και όσοι μένετε στα νότια προάστια είμαι βέβαιος ότι θα το χρησιμοποιήσετε. Όσο για τα άλλα προάστια θα σας πω ότι η επόμενη επέκταση του τραμ θα αφορά την οδό Πατησίων, στο σταθμό των Άνω Πατησίων, επίσης τη λεωφόρο Αλεξάνδρας μέχρι τα νοσοκομεία που είναι στου Γκύζη και που ασφυκτιούν αυτήν τη στιγμή από έλλειψη μέσου σταθερής τροχιάς και θα αφορά επίσης και ένα σημαντικό κομμάτι του Πειραιά.
      Με τις συνεχείς, λοιπόν, επεκτάσεις που θα γίνονται η Αθήνα σε λίγα χρόνια θα έχει ένα πολύ βελτιωμένο σύστημα οδικών και σταθερών μεταφορών. Ευχαριστώ πάρα πολύ.
      (Χειροκροτήματα από την πτέρυγα του ΠΑΣΟΚ)
      (Στο σημείο αυτό ο Υπουργός Μεταφορών και Επικοινωνιών κ. Χ. Βερελής καταθέτει για τα Πρακτικά προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Σώμα ότι οι Υπουργοί Εξωτερικών, Εθνικής Άμυνας, Οικονομίας και Οικονομικών, Δικαιοσύνης, Δημόσιας Τάξης και Μεταφορών και Επικοινωνιών, κατέθεσαν σχέδιο νόμου: «Κύρωση της Συνολικής Τεχνικής Συμφωνίας (C.T.A.) μεταξύ της Ελληνικής Δημοκρατίας και των Ηνωμένων Πολιτειών της Αμερικής».
      (Παραπέμπεται στην αρμόδια Διαρκή Επιτροπή)
      Οι Βουλευτές κύριοι Βύρων Πολύδωρας και Θεόδωρος Πάγκαλος ζητούν ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε. 
       Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ:  Κύριοι συνάδελφοι, άκουγα προηγουμένως τον κύριο Υπουργό και σκεφτόμουν ότι δεν με εκπλήσσει πια τίποτα από όσα λέει. Είναι γνήσιος εκφραστής της πολιτικής των κυβερνήσεων Σημίτη, ιδίως σε επίπεδο υποδομών. Ανήκει σε ένα καίριο Υπουργείο, όπως είναι αυτό των μεταφορών, και βεβαίως, είναι συνυπεύθυνος, στο μέτρο που του αναλογεί, για το κατάντημα των υποδομών σ’ αυτήν τη Χώρα. 
      Τι να πει ο κ. Βερελής για το θέμα του Τραμ όταν, γενικότερα, οι Κυβερνήσεις του ΠΑΣΟΚ, αλλά ιδίως οι Κυβερνήσεις Σημίτη, διακρίνονται από το εξής σύνδρομο σε σχέση με τις υποδομές: «Ή βρίσκουν έργα που άλλοι προγραμμάτισαν και τα τελειώνουν οι ίδιοι με τεράστιο κόστος και με μεγάλες καθυστερήσεις». Ή ξεκινούν έργα τα οποία ουδέποτε τελειώνουν. Από πού να αρχίσει και πού να τελειώσει κανένας. Θα θυμίσω ότι όταν η Νέα Δημοκρατία το 1979 ξεκίναγε το αεροδρόμιο, φθάσαμε να το εγκαινιάζουν μεν αυτοί με ένα τεράστιο κόστος και με όλες εκείνες τις γνωστές ατέλειες, αφού οι οδικοί άξονες δεν έχουν τελειώσει ακόμα με ότι αυτό συνεπάγεται και το ξέρετε. Τι να πει κανείς γι’ αυτό το μετρό, το οποίο όχι μόνο είναι μισό απ’ ότι έπρεπε να είναι ως σήμερα και έχει στοιχίσει ό,τι έχει στοιχίσει αλλά αν πάει κανείς να δει τι γίνεται έξω από τους σταθμούς του μετρό σχετικά με το κυκλοφοριακό η Ελλάδα και η Αθήνα έχουν όψη τριτοκοσμικής Χώρας.
      Τι να πει κανείς για τις εθνικές οδούς που στην κυριολεξία είναι γεφύρια της Άρτας; Ράβουν και ξηλώνουν από το πρωί ως το βράδυ ή παραδίδουν κομμάτια –θα το επαναλαμβάνω πάντοτε- όπως το κομμάτι που οδηγεί από τα Παραδείσια μέχρι τη Μεσσηνία, το οποίο είναι όνειδος! Δεν μπορεί να περάσει χωρίς κίνδυνο τίποτε απολύτως! Kαι αυτό είναι εθνική οδός!
      Και για να γυρίσω στα τωρινά, τι να πω για τις εξηγήσεις που έδωσε ο κύριος Υπουργός, στο όνομα και για λογαριασμό και των υπολοίπων δύο συναδέλφων του -του κ. Βενιζέλου και της κ. Παπανδρέου- όταν είναι γνωστό ότι, ιδίως για το θέμα του Μαραθώνα, φθάσαμε στο σημείο ο κ. Βενιζέλος, νυν Υπουργός Πολιτισμού, να καθορίζει από το γραφείο του, κατά φαντασία και όπως εκείνος νομίζει, πού έγινε η μάχη, ποιο μέρος ήταν θάλασσα, ποιο ήταν έλος, όπως επίσης και τους αρχαιολογικούς χώρους της Ελλάδος. Αυτή είναι η πραγματικότητα.
      Τώρα θα έρθω κυρίως στο θέμα που μας απασχολεί. Γιατί πρέπει να σας πω, κύριοι συνάδελφοι, ότι όσα μας είπε προηγουμένως ο κύριος Υπουργός πρέπει να τα δούμε με πολλή σοβαρότητα, διότι με βάση αυτά που μας είπε συμβαίνουν δύο τινά: ‘Η ο κύριος Υπουργός έχει μεσάνυχτα για το τι συμβαίνει στο Υπουργείο του ή ο κύριος Υπουργός διακρίνεται για το πολιτικό του θράσος. Διότι ή δεν γνωρίζει πραγματικά ποια ήταν η αλληλογραφία των αρμόδιων υπηρεσιών, και ιδίως του Υπουργείου Πολιτισμού, πριν από τη σύναψη της σχετικής σύμβασης ή το ξέρει, αλλά το κρύβει και λέει ανακρίβειες στην Εθνική Αντιπροσωπεία.
      Κύριοι συνάδελφοι, να σας θυμίσω ότι η σύμβαση για το Τραμ υπογράφηκε στο τέλος του Δεκεμβρίου του 2001. Και αφού άρχισε να εκτελείται και ξεκίνησαν  να προκύπτουν τα προβλήματα, φθάσαμε στο σημείο, τον Αύγουστο παρακαλώ, να διαβεβαιώνει και ο κ. Βενιζέλος ότι όλα πάνε καλά, ότι θα γίνουν αντικραδασμικοί τάπητες κλπ. 
      Επίσης, ο κύριος Υπουργός Μεταφορών, διαβεβαίωνε ότι το έργο θα τελειώσει. Και όλα αυτά συνέβαιναν το μήνα Αύγουστο, ενώ ένα μήνα αργότερα ο κύριος Υπουργός –ο κύριος Υπουργός Πολιτισμού βεβαίως- έρχεται και τα παίρνει όλα πίσω, λέγοντας ότι το Τραμ δεν μπορεί να γίνει έτσι και ότι πρέπει να αλλάξει. 
      Μάλιστα, η αλλαγή αυτή είχε συμφωνηθεί με τον Υπουργό Μεταφορών! Αυτήν τη γελοιοποίηση της Κυβέρνησης, πού τη βάζετε, κύριοι; Είναι αυτό Υπουργικό Συμβούλιο το οποίο τον Αύγουστο διαβεβαιώνει ότι ένα τόσο σημαντικό έργο θα τελειώσει σε ένα μήνα και το Σεπτέμβριο λέει ότι όλα αυτά τα πράγματα αναιρούνται; Πότε λέτε την αλήθεια ή πότε ξέρετε τι σας γίνεται; Αλλά αυτό είναι το λιγότερο.
      Εγώ θέλω να καταγγείλω κάτι στην Εθνική Αντιπροσωπεία και να καταθέσω και τα σχετικά έγγραφα στη Βουλή για να καταλάβετε αυτό που είπα προηγουμένως: ή ότι ο κύριος Υπουργός έχει μεσάνυχτα ή ότι έκρυβε την πραγματικότητα από την Εθνική Αντιπροσωπεία. Τι μας είπε; Μας είπε ότι όταν υπέγραφαν τη σύμβαση για το Τραμ, δεν γνώριζαν τις επιπτώσεις που θα προέκυπταν αργότερα. Όταν αυτό το ανακάλυψαν η Αρχαιολογική Υπηρεσία και οι αρμόδιες υπηρεσίες, αμέσως, τοις κείνων ρήμασι πειθόμενοι, ήρθαν και συμμορφώθηκαν, διότι πλέον και αρχαιολογικά ευρήματα υπήρχαν, αλλά και κραδασμοί προέκυπταν.
      Προφανώς, λείπει ο κύριος Υπουργός. Είσθε εσείς, κύριε Υφυπουργέ. Δεν ξέρω εάν γνωρίζετε τα του Υπουργείου σας. Εγώ όμως θέλω να σας διαβάσω ορισμένα έγγραφα και να μου πείτε τι συμπέρασμα βγάζετε εσείς από αυτά τα έγγραφα.
      Ακούστε, κύριοι συνάδελφοι, τι επισήμαινε στις 29-5-2001, έξι μήνες πριν από τη σύναψη της σύμβασης–γιατί είχε φθάσει σ’ αυτήν η σχετική μελέτη για το Τραμ η Διεύθυνση Προϊστορικών Κλασικών Αρχαιοτήτων, Τμήμα Αρχαιολογικών Χώρων του Υπουργείου Πολιτισμού, φυσικά επί υπουργίας του κ. Βενιζέλου: «Επισημαίνουμε την απαράδεκτη από αρχαιολογικής πλευράς τεκμηρίωση της μελέτης περιβαλλοντικών επιπτώσεων με την οποία επιχειρείται να προκαθορισθεί η τύχη των αρχαιολογικών ευρημάτων που ενδέχεται να αποκαλυφθούν στη φάση κατασκευής του έργου και μάλιστα προδικάζοντας την καταστροφή τους». Το Υπουργείο Πολιτισμού στον κ. Βενιζέλο.
      Επίσης, σύμφωνα με το σχετικό έγγραφο «Σε καμία επίσης περίπτωση δεν μπορεί να γίνει λόγος για υιοθέτηση της πρότασης των μελετητών, όπως διατυπώνεται στο κεφάλαιο 9.4, περί συστάσεως ενιαίας ομάδας εργασίας ή αποσπάσεως αρχαιολόγων από τις αρμόδιες εφορίες αρχαιοτήτων, στην έδρα του φορέα του έργου για την αντιμετώπιση των αρχαιολογικών προβλημάτων». Αυτά έλεγε η υπηρεσία στον κ. Βενιζέλο.
      Και παρακάτω στο ίδιο έγγραφο λέει: «Όσον αφορά στη χάραξη του τροχιοδρόμου, όπως αυτή εμφαίνεται στην υποβληθείσα Γενική Οριζοντιογραφία του έργου, αυτή ακολουθεί οδικούς άξονες και διαδρομές σε πολλά σημεία των οποίων η ύπαρξη αρχαιοτήτων είναι αδιαμφισβήτητη. Ειδικότερα το τμήμα της Γραμμής που περιθέει τον Αρχαιολογικό Χώρο του Ολυμπιείου διά των λεωφόρων Αρδηττού Βασιλίσσης Όλγας και Αμαλίας και στο οποίο προβλέπονται εκσκαφές σε βάθος μέχρι 0,50 μ. η πιθανότητα ευρέσεως αρχαιοτήτων είναι πολύ μεγάλη και συνεπώς οι αρχαιολογικές εργασίες θα προκαλέσουν αναπόφευκτα καθυστερήσεις και προβλήματα ως προς την εξέλιξη του έργου». 
      Αυτά έλεγαν στον κ. Βενιζέλο –το τονίζω- στις 29.5.2001. 
      Το καταθέτω στα Πρακτικά για να το ξαναθυμηθεί ο κ. Βενιζέλος και ο κύριος Υπουργός. 
      (Στο σημείο αυτό ο Βουλευτής κ. Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Έγγραφο δεύτερο. Στις 2 Ιουλίου 2001, πάλι έξι μήνες πριν υπογραφεί η σύμβαση, έλεγε η Γ’ Εφορεία Προϊστορικών και Κλασικών Αρχαιοτήτων Αθηνών πάλι προς τον κ. Βενιζέλο: «Επί της ουσίας του θέματος η Εφορεία μας έχει ήδη εκφράσει την άποψή της με το υπ’ αριθμόν 1969/29.5.2001 έγγραφό της προς την ΔΠΚΑ αντίγραφο του οποίου συνάπτουμε στο παρόν: Θεωρούμε ότι πρέπει οπωσδήποτε να αποφευχθεί η κατασκευή σταθμού στη λεωφόρο Βασιλίσσης Όλγας καθώς και η περιμετρική διαδρομή διά των λεωφόρων και οδών Αμαλίας- Αρδηττού-Ιωσήφ των Ρωγών για τους σοβαρότατους λόγους που αναφέρονται στο συνημμένο έγγραφό μας. Η καλύτερη λύση είναι η κατασκευή σταθμού αφετηρίας και τερματισμού στη λεωφόρο Συγγρού στο ύψος του σταθμού του μετρό «Ακρόπολης» ή «Φιξ». Η Εφορεία μας εμμένει επομένως στην ανωτέρω εισήγησή της». 
      Αυτά προς τον κ. Βενιζέλο και πάλι κατά το μήνα Ιούλιο. 
      Καταθέτω και αυτό το έγγραφο. 
      (Στο σημείο αυτό ο Βουλευτής κ. Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Στις 30 Ιουλίου 2001 η 1η Εφορεία Βυζαντινών Αρχαιοτήτων έλεγε προς τον κ. Βενιζέλο: «Η θηλιά που δημιουργείται από τον τροχιόδρομο γύρω από το οικοδομικό τετράγωνο των Στύλων Ολυμπίου Διός-Αγίας Φωτεινής-Παλαιοχριστιανικής Βασιλικής Ιλισσού αναμένεται να δημιουργήσει αποκλεισμό των παραπάνω μνημείων εξέχουσας σημασίας για τον ελληνικό πολιτισμό και θα δυσχεράνει την ενοποίηση των αρχαιολογικών χώρων στην ευρύτερη περιοχή. Επίσης η επίδραση των κραδασμών λόγω της άμεσης γειτνίασης του τροχιόδρομου με την Παλαιοχριστιανική Βασιλική Ιλισσού και τον ιερό ναό Αγίας Φωτεινής θα δημιουργήσει σοβαρά προβλήματα στα μνημεία. Ακόμα η προτεινόμενη κατασκευή μηχανοστασίου επί της λεωφόρου Βασιλίσσης Όλγας θα προκαλέσει έντονη αισθητική και ηχητική όχληση σε ένα νευραλγικό σημείο της Αθήνας. Για τους παραπάνω λόγους θεωρούμε ότι θα πρέπει να εξευρεθεί άλλη λύση για το τμήμα αυτό». 
      Καταθέτω το σχετικό έγγραφο.
      (Στο σημείο αυτό ο Βουλευτής κ. Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τέταρτο έγγραφο. Στις 9.8.2001 έλεγε πάλι προς τον κ. Βενιζέλο η Διεύθυνση Προϊστορικών Κλασικών Αρχαιοτήτων, τμήμα Αρχαιολογικών Χώρων: «Όσον αφορά στο τμήμα εκείνο της Γραμμής που περιθέει τον αρχαιολογικό χώρο του Ολυμπιείου διά των λεωφόρων και οδών Αμαλίας-Αρδηττού-Ιωσήφ των Ρωγών πρέπει να δοθεί ιδιαίτερη προσοχή επειδή η πιθανότητα εύρεσης αρχαιοτήτων είναι μεγάλη και οι κραδασμοί του τροχιοδρόμου πιθανόν να θίξουν το μνημείο και τον περιβάλλοντα χώρο του».
      Καταθέτω και αυτό το έγγραφο.
      (Στο σημείο αυτό ο Βουλευτής κ. Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτά, κυρίες και κύριοι συνάδελφοι, τα έλεγαν οι υπηρεσίες του κ. Βενιζέλου έξι μήνες πριν υπογραφεί η σύμβαση. Παρ’ όλα αυτά υπεγράφη η σύμβαση, μολονότι οι υπηρεσίες του Υπουργείου Πολιτισμού είχαν σοβαρότατες αντιρρήσεις για τους λόγους που εξέθεσα σχετικά με τους αρχαιολογικούς χώρους και σχετικά με το θέμα των κραδασμών. 
      Τι μας είπε ο κύριος Υπουργός σήμερα; Τον ακούσατε. «Εμείς λέγαμε ότι όλα πάνε καλά, σύγχρονη τεχνολογία είχαμε. Μόνο όταν ήρθε η αρχαιολογική υπηρεσία, στο τέλος Αυγούστου του 2002 και μας λέει ότι βρήκαμε αρχαία και υπάρχει θέμα κραδασμών, κατόπιν τούτου κάνουμε πίσω». Τι σημαίνει αυτό, κύριοι συνάδελφοι; Δύο τινά. Ή ο κ. Βερελής και τα άλλα Υπουργεία δεν ήξεραν τίποτα, αλλά τότε διερωτάται κανείς τα έγγραφα αυτά που σας εξέθεσα που πήγαν; Τι έγιναν; Ή τώρα λένε ψέματα; Λυπάμαι να το πω αλλά συμβαίνει το δεύτερο. Δεν μπορώ να φανταστώ, κύριοι συνάδελφοι, ότι σε ένα Υπουργείο όπως το Υπουργείο Πολιτισμού για ένα τόσο σημαντικό έργο και για μια τόσο ευαίσθητη περιοχή υπάρχει τόση άγνοια.
      Ένα λοιπόν είναι το συμπέρασμα και μια είναι η αλήθεια. Ενώ τους είχαν πει όλα αυτά τα πράγματα, εν γνώσει τους προχώρησαν στη σύναψη της σύμβασης γι’ αυτήν τη διαδρομή. Και με αυτούς τους όρους, θεωρήσουν ότι αυτά τα πράγματα ή θα αποκρύβουν ή θα ξεπεραστούν. Είναι ακριβώς ό,τι συνέβη με το Μαραθώνα.
      Και εκεί ξεκίνησαν λέγοντας εκ των προτέρων: «Τίποτα δεν υπάρχει εδώ! Θάλασσα ήταν εδώ. Έλος ήταν εδώ.» Δηλαδή προδικάζει ο κύριος Υπουργός Πολιτισμού και οι άλλοι Υπουργοί περί τίνος πρόκειται. 
      Αυταρχική, καθεστωτική νοοτροπία, ακόμη και σε τόσα ευαίσθητα θέματα πολιτισμού.; Θρασύτατες ήταν οι απαντήσεις του κ. Βενιζέλου την άλλη φορά: «Δεν ξέρει η Νέα Δημοκρατία τι της γίνεται! Εγώ δεν είπα τίποτα από όλα αυτά.» Άλλωστε ακούσατε εδώ τον κύριο Υπουργό. Ακούστε καθεστωτική νοοτροπία! Ανέβηκε σε αυτό το Βήμα και είπε: «Δεν μας είπε τίποτα η Νέα Δημοκρατία. Πέταξε μια επερώτηση και από εκεί και πέρα τι έγινε;» Σας θυμίζω την κατακλείδα του λόγου του: «Εμείς δεν ξέραμε τίποτα. Φτιάξαμε μια χαρά τις μελέτες μας. Κάναμε διαφανώς και χωρίς κανένα πρόβλημα τη σύμβαση. Όταν η Αρχαιολογική Υπηρεσία μας είπε όλα αυτά τα πράγματα, τα παίρνουμε πίσω και προσαρμοζόμαστε.» 
      Πάντα την Κυβέρνηση Σημίτη και τους τρεις Υπουργούς της που υπέγραψαν αυτήν τη Σύμβαση θα τους ακολουθεί το μεγάλο ερωτηματικό: Γιατί αγνόησαν όλες αυτές τις μελέτες των αρμόδιων υπηρεσιών τους και γιατί δεν μας είπαν την αλήθεια, ακόμη και τώρα που μιλάμε εδώ στη Βουλή; Τι ήθελαν να κρύψουν; Απλώς και μόνο τις ευθύνες; Ή υπάρχει και κάτι άλλο; 
      Κύριε Υπουργέ, και κάτι άλλο θέλω να σας πω. Θα σας παρακαλούσαμε πολύ να είστε πολύ προσεκτικοί, όταν μιλάμε σε αυτήν την Αίθουσα, σχετικά με το ήθος που πρέπει να έχετε απέναντι σε όλο το Κοινοβούλιο και όχι μόνο απέναντι στη Νέα Δημοκρατία. Έλεγχο κάνουμε με στοιχεία. Και μιλάτε για το ύφος της επερώτησης; Διαβάστε την, κύριοι συνάδελφοι. Στοιχεία έχει, ένα προς ένα. Και τα στοιχεία ζητούν απαντήσεις. Δηλαδή κατά τη νοοτροπία της η Κυβέρνηση Σημίτη έχει φθάσει σε τέτοιο επίπεδο «τελειότητας» που μας απαγορεύει και τον κοινοβουλευτικό έλεγχο; Γιατί περί αυτού πρόκειται. Είναι ο κολοφώνας της καθεστωτικής νοοτροπίας. Είναι το γεγονός ότι δεν αναγνωρίζει στον εαυτό της κανένα λάθος και δεν αναγνωρίζει και σε κανέναν άλλο το δικαίωμα να της λέει ότι κάνει λάθος. Αυτά είναι δείγματα γραφής μιας κυβέρνησης, η οποία βρίσκεται προ του τέλους. Γιατί είτε δεν καταλαβαίνει τι γίνεται γύρω της ή απλώς και μόνο επιχειρεί να εκφοβίσει και την Εθνική Αντιπροσωπεία και τα μέλη της, για να μην κάνουν τον έλεγχο που πρέπει να κάνουν. 
      Κύριε Υπουργέ, τον έλεγχο θα τον υφίστασθε. Εγώ θέλω απαντήσεις εδώ και τώρα. Για να μην πηγαίνουμε από εδώ και από εκεί, σας ξαναλέω: Ο κύριος Υπουργός μας είπε ότι δεν ήξερε τίποτα –ούτε αυτός ούτε οι συνάδελφοί του- μέχρι τον Αύγουστο του 2002, οπότε ανακαλύφθηκαν τα ζητήματα που αφορούν τους αρχαιολογικούς χώρους και τους κραδασμούς. Τα έγγραφα που σας εξέθεσα και κατέθεσα αποδεικνύουν ότι ήταν γνωστά έξι και οκτώ ολόκληρους μήνες πριν συναφθεί η Σύμβαση. Ποιος, λοιπόν, λέει αλήθεια; Ποιος λέει ψέματα και γιατί; Αυτήν την απάντηση θέλουμε τώρα. Και, βεβαίως, όχι κρίσεις για το περιεχόμενο της επερώτησης, αλλά απαντήσεις για τα αμείλικτα ερωτήματα που τίθενται. Αν αυτά δεν απαντηθούν, θα αναγκάσουν τη Νέα Δημοκρατία να προβεί σε άλλες ενέργειες, πάντα βέβαια στο πλαίσιο του κοινοβουλευτικού ελέγχου. 
      Ελπίζω δε και όσοι ακούν –γιατί αυτά τα θέματα άπτονται της αρμοδιότητας και άλλων αρχών στο πλαίσιο της ελληνικής πολιτείας- και  όσοι θα διαβάσουν, βεβαίως, διά του Τύπου -το περιεχόμενο της επερώτησης και τις απαντήσεις που θα δοθούν- να επιληφθούν, προκειμένου να υπάρξουν γενικότερα οι διαδικασίες εκείνες που επιβάλλεται για να διασφαλιστεί και η νομιμότητα και η διαφάνεια. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Καστανίδη. Έχετε οκτώ λεπτά να μιλήσετε ως Κοινοβουλευτικός Εκπρόσωπος του ΠΑΣΟΚ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, κύριοι συνάδελφοι, είναι αναμφίβολο ότι η Κυβέρνηση, αξιοποιώντας το Β΄ και το Γ΄ Κοινοτικό Πλαίσιο Στήριξης, επεχείρησε και επιχειρεί ριζική αναμόρφωση των υποδομών στη χώρα. Αυτό άλλωστε το έχει αναγνωρίσει ο ελληνικός λαός σε διαδοχικές εκλογικές αναμετρήσεις. 
      Δεν υπάρχει, επίσης, αμφιβολία ότι, όχι μόνο εν όψει του 2004, αλλά και γιατί η Κυβέρνηση κατανοεί τις κοινωνικές ανάγκες αυτής της πόλης, επέλεξε να βελτιώσει με πλειάδα έργων τις υποδομές του πολεοδομικού συγκροτήματος εδώ στην Αθήνα. 
      Η απλή αναφορά στα έργα μπορεί να είναι ενδεικτική αλλά και ταυτόχρονα αποδεικτική του ισχυρισμού μου. Μάλιστα δε η τόνωση των υποδομών, η βελτίωση και ο εκσυγχρονισμός, η προσθήκη πολλών νέων έργων στην Αθήνα είναι τέτοια, ώστε προσλαμβάνεται από τους πολίτες της περιφέρειας ως άνιση μεταχείριση, δηλαδή ως καθεστώς περιφερειακής ανισότητας. 
      Με μία πρόχειρη περιήγηση  στις περιφέρειες της χώρας θα αντιληφθείτε ότι υπάρχουν πολλοί  που αισθάνονται ότι καλώς ενισχύεται η Αθήνα, αλλά θα έπρεπε να υπάρχει και η ανάλογη μεταχείριση και προς την περιφέρεια. Δεν υπάρχει, λοιπόν, καμία αμφιβολία ότι όσοι εργάζονται σκληρά μπορούν να αλλάξουν το πρόσωπο της χώρας.
      Επίσης, όσοι εργάζονται σκληρά, κύριε Υφυπουργέ, είναι πιθανόν να κάνουν λάθος. Αλάθητοι είναι μόνο όσοι δεν εργάζονται και παραμένουν είτε κρίνοντες είτε αδρανούντες στις οικίες τους. Και δεν αποτελεί πρόβλημα, αλλά είναι ένδειξη θάρρους και ευθύνης, αν το λάθος που μπορεί να παρεισφρήσει στην ενεργό προσπάθεια μίας κυβέρνησης το αναγνωρίσει αυτός που το διέπραξε.
      Απ’ όλα όσα περιλαμβάνονται, κύριε Πρόεδρε, στην επερώτηση της Νέας Δημοκρατίας, υπάρχει ένα σημείο το οποίο πρέπει να διευκρινιστεί. Όλα τα άλλα κατά την άποψή μου, ήταν υπερβολικές φωνασκίες, που με πολλή επάρκεια απαντήθηκαν από τον Υπουργό Μεταφορών. Υπάρχει όμως ένα σημείο που αφορά το χρόνο της ενημέρωσης του Υπουργού Μεταφορών από τις αρμόδιες υπηρεσίες του Υπουργείου Πολιτισμού.
      Νομίζω ότι η Κυβέρνηση σε αυτό θα έπρεπε να δώσει –και αυτή είναι η παρακίνηση από την πλευρά του Κοινοβουλευτικού Εκπροσώπου- μία απολύτως πειστική απάντηση. Αν, όμως, παρ’ ελπίδα δεν υπάρχει πειστική απάντηση, επαναλαμβάνω, κύριε Υφυπουργέ, ότι δεν είναι πρόβλημα για μια κυβέρνηση που αλλάζει το πρόσωπο της χώρας και προσπαθεί αδιάκοπα να αναγνωρίσει και ένα λάθος της. Η αλήθεια είναι πάντοτε υπέρ του συμφέροντος της χώρας και κυρίως είναι λυτρωτική.
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» «180 από την Ελληνική Επανάσταση», τριάντα πέντε μαθητές και δύο συνοδοί-καθηγητές από το 51ο Ενιαίο Λύκειο Αθήνας.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Θέλω να πω στους μαθητές ότι σήμερα έχουμε Κοινοβουλευτικό Έλεγχο και μέσα στην Αίθουσα βρίσκονται μόνο ο Υπουργός ο οποίος ερωτάται και οι Βουλευτές οι οποίοι ερωτούν.
      Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Αυτά που αναφέρονται στην επερώτηση είναι όσα συμβαίνουν όταν επί δεκαετίες δεν υπάρχει το απαραίτητο ενδιαφέρον και η θέληση να λυθεί το κυκλοφοριακό πρόβλημα της Αθήνας στηριγμένο σε μέσα μαζικής μεταφοράς σταθερής τροχιάς. Έπρεπε εδώ και δεκαετίες το μετρό όχι απλώς να ξεκινήσει –γιατί περί ξεκινήματος μπορούμε να μιλάμε τώρα- αλλά να αγκαλιάσει όλη την Αθήνα, να έχει γίνει το τραμ και μία σειρά άλλες παρεμβάσεις, που ορισμένες μόνο, κάτω από την πίεση των πραγμάτων, επειδή έχουμε και τους Ολυμπιακούς Αγώνες, σπεύδουμε τώρα με αποσπασματικές και γρήγορες λύσεις να καλύψουμε τα κενά που έχουν.
      Γιατί υπήρχε αυτή η αντιμετώπιση; Είναι μόνο αμέλεια; Εμείς ξέρουμε ότι γίνεται μία διαπάλη και στην Ελλάδα και αλλού. Από τη μία είναι οι υποστηρικτές των μέσων μαζικής μεταφοράς και κυρίως –αυτό που μας ενδιαφέρει εν προκειμένω- σταθερής τροχιάς. Από την άλλη είναι αυτοί που πουλάνε Ι.Χ. Είναι το λεγόμενο λόμπι των μεγάλων συμφερόντων που λένε ότι για να σταθούν οι αυτοκινητοβιομηχανίες και να μη συμπαρασύρουν, αν δεν πάνε καλά, και άλλες, χρειάζεται να πουλάνε τόσα αυτοκίνητα το χρόνο. Αυτά τα συμφέροντα δεν επηρέασαν όλες αυτές τις δεκαετίες, ώστε να μην παρθούν τα απαραίτητα μέτρα; Και δεν έχουν παραιτηθεί αυτά τα συμφέροντα από την προσπάθεια αυτή. Ό,τι μπορέσουν θα κάνουν, για να εμποδίσουν τα μέσα μαζικής μεταφοράς να αναπτυχθούν σε τέτοια έκταση ώστε να καλύπτουν τις ανάγκες των Αθηναίων.
      Ερχόμαστε, λοιπόν, εδώ τώρα και λέμε ότι δεν έχουμε χρόνο. Πρέπει να προχωρήσουμε έστω ένα τμήμα του τραμ για να προλάβουμε τους Ολυμπιακούς Αγώνες. Εγώ γνωρίζω από την πληροφόρηση που έχουμε ως κόμμα -δεν ξέρω αν δόθηκε επισήμως η μελέτη στο Υπουργείο ή υπήρχε άποψη επιστημόνων- ότι το πρόβλημα των κραδασμών αντιμετωπιζόταν. 
      Άκουσα και τις προειδοποιήσεις των αρχαιολογικών υπηρεσιών πριν από την υπογραφή της σύμβασης. Αν υπήρχε χρόνος, αυτά θα γίνονταν με τη σειρά τους, πριν υπογραφεί η σύμβαση, οι αρχαιολόγοι θα τοποθετούνταν. Δεν θα ήταν ανάγκη να γίνει η σύμβαση, να σκάψουμε τόσο μήκος του δρόμου, να κάνουμε τη χάραξη, γατί θα μπορούσε να γίνει αρχαιολογική έρευνα χωρίς τέτοιο κόστος. Γιατί υπήρξε και κόστος, μεγαλύτερο ή μικρότερο, και ταλαιπωρία. Πρέπει να ξέρουμε αν μπορεί να γίνει η χάραξη δίπλα από τα αρχαιολογικά μνημεία που υπάρχουν εκεί. 
      Αυτές οι κινήσεις, λοιπόν, έγιναν κάτω από την πίεση των πραγμάτων. Αποδεικνύεται όπως λέτε -εγώ δεν θέλω να αμφισβητήσω αυτά που λέει ο Υπουργός, εξάλλου κατέθεσε και τα έγγραφα- ότι υπάρχουν επίσημα έγγραφα της αρχαιολογικής υπηρεσίας που λένε ότι δεν μπορεί να γίνει η χάραξη σ’ αυτό το σημείο. Να το δεχθούμε αυτό. Όμως υπάρχει ευθύνη και δεν εννοώ ευθύνη της στιγμής μόνο, υπάρχει ευθύνη πολλών ετών που οδηγεί στο να κάνουν τα Υπουργεία τέτοιες εσπευσμένες κινήσεις, που αποδεικνύονται στην πράξη λάθος. 
      Έρχομαι, τώρα, λοιπόν, στο θέμα. Το Υπουργείο έχει καταλήξει -σαν κυβέρνηση- ότι δεν πρέπει να περάσει το τραμ δίπλα από την πύλη του Αδριανού, γιατί υπάρχουν αρχαιολογικά ευρήματα που δεν μπορούν να σκεπαστούν. Η μόνη και η σωστότερη λύση είναι να πάνε και οι δύο φορές του τραμ από την οδό Αρδηττού. Τι σας λέει η ομάδα εργασίας, οι επικοινωνιολόγοι τους οποίους χρησιμοποιήσατε και είναι έξι καθηγητές πανεπιστημίου; 
      ΠΡΟΕΔΡΕΥΩΝ (Παναγιώτης Σγουρίδης): Συγκοινωνιολόγοι είναι, κύριε Σκυλλάκο. 
      ΑΝΤΩΝΗΣ ΣΚΥΛΛΑΚΟΣ: Ναι, κύριε Πρόεδρε, με συγχωρείτε, συγκοινωνιολόγοι. 
      Είναι έξι καθηγητές του πολυτεχνείου. Έχουν βγάλει ανακοίνωση και λένε πως αν ολόκληρο το τραμ πάει από την Αρδηττού, όπως γίνεται με τη νέα σχεδίαση, θα καλύψει δύο διαδρομές από τις οποίες περνούν τώρα τα Ι.Χ. Έτσι θα γίνονται μποτιλιαρίσματα. Θα είναι και σε βάρος της συγκοινωνίας συνολικά, αλλά ταυτοχρόνως το τραμ δεν θα έχει τις προδιαγραφές που χρειάζεται για να εκπληρώσει το ρόλο του. 
      Θα καθυστερεί δηλαδή γιατί θα μπαίνουν αυτοκίνητα μπροστά και ο κόσμος δεν θα μπαίνει μέσα, γιατί θα βλέπει ότι υπάρχει μποτιλιάρισμα και θα υπάρχουν καθυστερήσεις. Συν το γεγονός ότι και εκεί μπορεί να βρεθούν αρχαία, με βάση τις πιθανές προγνώσεις των αρμοδίων αρχαιολογικών υπηρεσιών. 
      Έρχονται, λοιπόν, αυτοί οι εμπειρογνώμονες και λένε ότι έπρεπε να ερευνηθεί η υπόθεση και να περάσει –έχω και ένα σχετικό δημοσίευμα από την «ΚΑΘΗΜΕΡΙΝΗ», τα γνωρίζετε αυτά τα πράγματα- αν δεν υπάρχουν αρχαιολογικά εμπόδια –αυτή είναι η πρότασή τους, γιατί δεν μπορούν να πάρουν θέση για ό,τι γίνεται κάτω από το έδαφος- μέσω των οδών Βούρβαχη, Μακρυγιάννη και από την οδό Αμαλίας, αλλά από την απέναντι πλευρά των αρχαιολογικών μνημείων. Με την προϋπόθεση πάντα, όμως, ότι δεν θα γίνεται ζημιά στα αρχαιολογικά ευρήματα που πιθανόν να βρίσκονται από κάτω. 
      Αυτό τι σημαίνει; Σημαίνει ότι ερευνάς τώρα, κάνεις αρχαιολογική μελέτη νωρίτερα και λες ότι δεν μπορώ να πάω σε καμία περίπτωση από την οδό Αμαλίας, πρέπει να πάω από την Αρδηττού, με όλες τις συνέπειες. Αυτά βεβαίως χρειάζονται  ένα χρόνο. Εσείς θα μας απαντήσετε ότι δεν μπορούν να γίνουν Ολυμπιακοί Αγώνες, πρέπει να τους προλάβουμε. 
      Φθάνουμε, λοιπόν, στο σημείο σήμερα να φτιάχνουμε και αύριο να ξηλώνουμε. Και αν αποδειχθεί ότι η Αρδηττού έχει αρχαιολογικά μνημεία, που δεν πρέπει να καλυφθούν, τότε τι θα γίνει; Υπάρχει, όμως και ένα άλλο ζήτημα. Αν δεν περάσει από την οδό Αμαλίας, τότε αποκόπτεται ο βασικός κορμός που ενδιαφέρει και τους τουρίστες και τον κόσμο που θέλει  να πάει στους αρχαιολογικού χώρους, όπως η Ακρόπολη. 
      Απομακρύνεται η γραμμή από τη στάση του μετρό, τη στάση Ακρόπολη, και δεν ξέρω αν όλα αυτά που λέτε ότι σχεδιάζετε -να γίνει τραμ το οποίο να καλύπτει όλον αυτόν το χώρο που συνενώνεται, ήδη έχει συνενωθεί ως  ένα βαθμό- αυτό που λέμε «κέντρο», των ενιαίων αρχαιολογικών χώρων- ότι δεν θα γίνει ποτέ το τραμ από εκεί  αν γίνεται αυτή η απόκλιση αποκλειστικά μέσω της Αρδηττού. Και αυτό είναι το πιο ανησυχητικό. Δεν είναι τόσο ανησυχητικό το αν δεν προλάβουμε το τραμ εν όψει των Ολυμπιακών Αγώνων. Το ανησυχητικό είναι μήπως κάνουμε επί τούτου μόνο ορισμένα εκατοντάδες μέτρα στο κέντρο της Αθήνας, για να είμαστε εντάξει απέναντι στις απαιτήσεις της Διεθνούς Ολυμπιακής Επιτροπής και η ζημιά με την καινούρια επαναχάραξη, που πάλι πρόχειρα γίνεται και χωρίς τις απαραίτητες προβλέψεις, –και μας τα λένε επιστήμονες αυτά τα πράγματα-  να οδηγήσει να  μην επεκταθεί το τραμ σ’ αυτά που υποστηρίζετε ότι είναι στις προθέσεις σας. Και αυτοί που ενδιαφέρονται πάλι –επανέρχομαι- να πουλάνε Ι.Χ, καλώς θα εξυπηρετηθούν από μια τέτοια προοπτική.
      Θα έπρεπε να υπάρχει σχέδιο και για το μετρό και για όλες τις συγκοινωνίες και για το τραμ, όχι αποσπασματικά, όχι γενικές κατευθύνσεις, αλλά να υπάρχουν σχέδια λεπτομερειακά όσο μπορεί να γίνουν, να υπάρχουν χρονοδιαγράμματα ότι στο τάδε έτος ξεμπλέκουμε με την Αθήνα, ξοδεύουμε αυτά τα λεφτά κι όχι αποσπασματικές ενέργειες που δημιουργούν τέτοια προβλήματα σαν αυτό που θίγεται στην επερώτηση.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κακλαμάνης έχει το λόγο.
      ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, παραμένουμε στην Αίθουσα για δύο λόγους: πρώτον, από σεβασμό στο Κοινοβούλιο και, δεύτερον, για λόγους ουσιαστικής συμπάθειας στο συνάδελφο, τον Υφυπουργό Μεταφορών. Και το λέω αυτό διότι αφού ο κύριος Υπουργός με ύφος απαράδεκτο μας κατηγόρησε περί αγνοίας, παραπληροφόρησε σκόπιμα, ψευδόμενος πολιτικά, ασύστολα το ελληνικό Κοινοβούλιο και σηκώθηκε κι έφυγε. Σηκώθηκε κι έφυγε, ετράπη εις φυγήν! Διότι μετά τα έγγραφα που κατέθεσε ο κ. Παυλόπουλος –και δεν θέλω να επικαλεστώ, ελπίζω να πήρατε το μήνυμα από την αγόρευση του Κοινοβουλευτικού σας Εκπροσώπου- τι αποδεικνύεται; Αποδεικνύεται είτε ότι ο κ. Βενιζέλος  δεν ομιλεί με τον κ. Βερελή, είτε ότι εκ σκοπιμότητος του τα απέκρυψε είτε ότι ο κ. Βερελής τα ήξερε και εκ σκοπιμότητος μας παραπληροφόρησε, λέγοντας ότι για πρώτη φορά ενημερώθηκε από την Αρχαιολογική Υπηρεσία στις 30 Αυγούστου, όταν έξι μήνες πριν τέσσερα έγγραφα είχαν πάει στο γραφείο του κ. Βενιζέλου. Ένα το κρατούμενο.
      Δεύτερον, μας είπε ο κ. Βερελής ότι έχουμε άγνοια κι ότι όταν ο αείμνηστος Αντώνης Τρίτσης, τον οποίο επεκαλέσθη, έβγαλε το σχέδιο για το τραμ δεν είχε λάβει υπόψη του το μετρό. Τη μελέτη αυτή του κ. Τρίτση την έχετε υπόψη σας, κύριε Υπουργέ, ή μήπως θέλετε να σας την κάνουμε δώρο; Διότι αν την έχετε υπόψη σας στη σελίδα αυτή εδώ που είναι το σχεδιάγραμμα,  ο Αντώνης Τρίτσης όχι μόνο είχε λάβει υπόψη του το μετρό, αλλά είχε και τις γραμμές του μετρό –γιατί η μελέτη αυτή είναι του 1991- και τις επεκτάσεις του μετρό και είναι γραμμένα εδώ, κύριε Υφυπουργέ. Και ήρθε και μας είπε ότι έχουμε παντελή έλλειψη γνώσης που επικαλεστήκαμε  τον Αντώνη Τρίτση, ο οποίος δεν είχε λάβει υπόψη του το μετρό. 
      Τρίτον, τον ρώτησα για τον προαστιακό, σε σχέση με την απόφαση του Συμβουλίου της Επικρατείας. Τι μας είπε τώρα ο κ. Βερελής; Μας είπε ότι «ναι, πράγματι, κάναμε επανασχεδιασμό, αλλάξαμε τις γραμμές» κι όταν τον ρώτησα πόσο κόστισε, κύριε Πρόεδρε, ξέρετε τι μου απήντησε; Μου απήντησε ότι θα είναι το ήμισυ του κόστους. Και το ερώτημα που μπαίνει τώρα είναι το εξής: Έπρεπε να βγει η απόφαση του Συμβουλίου της Επικρατείας που τους είπε ότι δεν μπορείτε να πάτε από εκεί τον προαστιακό, για να σκεφθούν άλλου είδους χάραξη η οποία ήταν και κατά 50% πιο συμφέρουσα για το ελληνικό δημόσιο;
      Διότι εδώ πάλι προκύπτουν δύο ερωτήματα: Ή ότι είναι παντελώς ανίκανη, είναι μια Κυβέρνηση άχρηστη, ανίκανη κι επικίνδυνη, που πρέπει να φύγει το συντομότερο ή κρύβεται άλλος λόγος. 
      Διότι το επιπλέον κόστος ποιος θα το εκαρπούτο, κύριοι συνάδελφοι και κύριε Υφυπουργέ; Ο Προεδρεύων, κανείς από εμάς ή εσείς; Όχι, βεβαίως! Οι εργολάβοι που το κατασκευάζουν θα ήταν στο επιπλέον κόστος! Είτε λοιπόν το ένα συμβαίνει είτε το άλλο και τα δύο είναι κακά! Και το είπε με μεγάλη μάλιστα αυταρέσκεια! Ναι –λέει- πράγματι μόλις πήραμε την απόφαση από το Συμβούλιο της Επικρατείας, αλλάξαμε τη χάραξη και η νέα χάραξη κοστίζει 50% φθηνότερα! 
      Συγγώμη, δηλαδή! Εάν ακούει εισαγγελέας, πρέπει να επέμβει τώρα! Δηλαδή έπρεπε οι Έλληνες δικαστές να παρέμβουν, για ν’ αλλάξουν τη χάραξη, η οποία θα κοστίζει 50% φθηνότερα; Διότι αυτό είπε ο κ. Βερελής, αφού προηγούμενα μας είχε κατηγορήσει γι’ άγνοια.
      Και βέβαια, κύριε Υφυπουργέ, σ’ εσάς μένει τώρα το πικρό ποτήρι ν’ απαντήσετε στις ερωτήσεις που έθεσα και δεν μου απήντησε ο κύριος Υπουργός. Τον ερώτησα επισταμένως πόσο κοστίζει το χιλιόμετρο του τραμ! Επιτέλους, θα μας πείτε, για να ενημερωθεί ο ελληνικός λαός, πόσο κοστίζει το χιλιόμετρο του τραμ; Τον ερώτησα τρεις φορές, έφυγε και δεν είπε λέξη γι’ αυτό!
      Δεύτερον, τον ερώτησα εάν έχετε ολοκληρωμένη συγκοινωνιακή μελέτη με τα σημαντικά μέσα, με το μετρό, με το τραμ, με τον προαστιακό και κατέθεσε έξι τόμους, που αφορούσαν μόνο το τραμ!
      Ρωτώ, λοιπόν, εσάς: Έχετε τέτοια μελέτη ως Υπουργείο; Εάν την έχετε –είμαι σίγουρος ότι δεν θα την έχετε μαζί σας- παρακαλώ μέσα στην ερχόμενη εβδομάδα να τη στείλετε σ’ όλα τα κόμματα, ολοκληρωμένη, ενιαία συγκοινωνιακή μελέτη που θα αφορά όλα τα μέσα συγκοινωνίας.
      Τελειώνοντας, κύριε Πρόεδρε, μας είπε και περί του νέφους που διάβασε σήμερα. Τώρα εγώ δεν θέλω να κάνω αναδρομή στο 1981 που σε εκατό μέρες θα διώχνατε το νέφος απ’ την Αθήνα. Απλά μας είπε τώρα:«Λάθος κάναμε που σας είπαμε εκατό μέρες. Είκοσι χρόνια δεν μας φθάνουν. Και τώρα θα μάθετε να ζείτε με το νέφος μια κι άλλες πρωτεύουσες της Ευρώπης έχουν νέφος». 
      Αλλά δεν μας είπε ούτε πόσο νέφος έχουν οι άλλες πρωτεύουσες της Ευρώπης ούτε τι είδους σύσταση έχει το νέφος της Ευρώπης σε σχέση με το νέφος της Αθήνας ούτε τι σημαίνει αυτό υγειονομικά, δηλαδή για την υγεία των πολιτών της Αθήνας. Απλά μας είπε μάθετε να ζείτε με το νέφος! Τι να κάνουμε; Ξεχνώντας ότι σε εκατό μέρες το ΠΑΣΟΚ θα έδιωχνε το νέφος.
      Βεβαίως έρχομαι τώρα και στην επέκταση προς τα κάτω, επειδή πάλι επικαλέστηκε τον αείμνηστο Τρίτση. Σας ρωτώ ξανά, κύριε Υφυπουργέ: Έχετε αυτήν τη μελέτη; Την έχετε στο Υπουργείο; Αλλιώς να σας την κάνουμε δώρο! Να σας τη στείλουμε με αφιέρωση! Διότι εάν την έχετε και είπε αυτά που είπε και για την επέκταση του μετρό και υπεραμύνθηκε το να περάσει μέσα από τη Νέα Σμύρνη και μέσα από το Φάληρο, είναι άλλος ένας λόγος που παραπληροφόρησε σκόπιμα τη Βουλή! Δεν θέλω να πω τη λέξη τη γνωστή, γιατί είναι βαριά!
      Η μελέτη είναι σαφής. Είπε μάλιστα με μεγάλη αυταρέσκεια ότι σχεδιάσατε την επέκταση στην οδό Πατησίων και στη λεωφόρο Αλεξάνδρας. Καλά δεν ξέρετε ότι υπάρχει μελέτη του Δήμου Αθηναίων μετά το θάνατο του αείμνηστου Αντώνη Τρίτση επί δημαρχίας Λεωνίδα Κουρή, όπου μιλά για την επέκταση του τραμ στην οδό Πατησίων και στο ήμισυ της λεωφόρου Αλεξάνδρας; Ούτε αυτήν τη μελέτη την έχετε; Ή πήρατε αυτήν τη μελέτη και μας την παρουσιάζετε για δική σας με μεγάλη μάλιστα αυταρέσκεια;
      Κατά τα άλλα ο κύριος Υπουργός ήλθε και είπε ότι έχουμε άγνοια κι ότι δεν ξέραμε τι μας γίνεται. Και τι θέλαμε εμείς να κάνει; Αφού του πήγε το χαρτί στις 30 Αυγούστου, εκείνος δικαίως έκανε τα εγκαίνια στις 28 Αυγούστου! Και μετά τις 30 Αυγούστου το ακύρωσε.
      Δυστυχώς είναι απαράδεκτα πράγματα και προς το Κοινοβούλιο ο τρόπος που συμπεριφέρθη -ήρθε, καθύβρισε, υποτίμησε και σηκώθηκε κι έφυγε- αλλά και ουσία! Κι επανέρχομαι και στα ερωτήματα που έθεσα στην πρωτολογία. Θέλω όμως, κύριε Υφυπουργέ, να μου πείτε: Πώς γίνεται μετά την απόφαση του Συμβουλίου της Επικρατείας για τον προαστιακό ν’ αλλάζετε τη χάραξη και η καινούρια χάραξη να κοστίζει 50% λιγότερο;
      Εμείς χαιρόμεθα που θα γλιτώσει χρήματα το ελληνικό δημόσιο. Αλλά θέλω να μας πείτε: Πώς δεν το είχατε σκεφθεί ή -εάν το είχατε σκεφθεί- γιατί δεν το κάνατε και ποιοι επωφελούνται από το +50% παραπάνω των χρημάτων του ελληνικού λαού;
      ΠΡΟΕΔΡΕΥΩΝ (Παναγιώτης Σγουρίδης): Οφείλω να πω, κύριε Κακλαμάνη, όπως με ενημέρωσε η Προκαθήμενη προεδρεύουσα επί της έδρας, η κ. Μπενάκη, ότι ο κύριος Υπουργός ζήτησε την άδειά της, προκειμένου να αποχωρήσει, γιατί πρόκειται να υπογραφεί η Ελληνοβουλγαρική Συμφωνία για τις Μεταφορές στο Μέγαρο Μαξίμου. Δεν σας καθύβρισε και έφυγε, όπως είπατε.
      ΝΙΚΗΤΑΣ ΚΑΚΛΑΜΑΝΗΣ: Ότι μας καθύβρισε, αυτό είναι γεγονός!
      ΠΡΟΚΟΠΗΣ ΠΑΥΛΟΠΟΥΛΟΣ: Βεβαίως και μας καθύβρισε, κύριε Πρόεδρε.
      ΓΕΩΡΓΙΟΣ ΒΛΑΧΟΣ: Από ποιον ζήτησε την άδεια;
      ΠΡΟΕΔΡΕΥΩΝ (Παναγιώτης Σγουρίδης): Από την κ. Μπενάκη.
      ΝΙΚΗΤΑΣ ΚΑΚΛΑΜΑΝΗΣ: Και άφησε τον Υφυπουργό εδώ!
      ΠΡΟΕΔΡΕΥΩΝ (Παναγιώτης Σγουρίδης): Μα, όπως ξέρετε, στην Κυβέρνηση υπάρχει συνέχεια, υπάρχει ο Υφυπουργός. Το ότι ο Υπουργός εγκατέλειψε την Αίθουσα, αυτό δεν είναι σωστό, διότι υπήρχε αυτή η ανειλημμένη υποχρέωση.
      Κύριε Κατσιγιάννη, θέλετε να πάρετε το λόγο;
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Όχι, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Τότε το λόγο έχει ο κύριος Υφυπουργός για να δευτερολογήσει για δέκα λεπτά.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.
      Θα ήθελα να ξεκινήσω μ’ αυτό που εσείς αναφέρατε, το οποίο βέβαια έπρεπε να το πείτε τη στιγμή που λέγονταν οι χαρακτηρισμοί από την πλευρά της Νέας Δημοκρατίας και, ιδίως, από το συνάδελφο τον κ. Κακλαμάνη, γιατί εγώ γνωρίζω ότι είχε ενημερωθεί και η κυρία Πρόεδρος και ο κ. Παυλόπουλος ως Κοινοβουλευτικός Εκπρόσωπος ότι αυτήν την ώρα υπογράφεται στο Μέγαρο Μαξίμου η σύμβαση με τη Βουλγαρία και έπρεπε απαραιτήτως ο Υπουργός να είναι παρών.
      Πρέπει, βέβαια, να ομολογήσω ότι δεν είχα τη χαρά και την τιμή να είμαι και στην πρωτολογία του κυρίου Υπουργού, διότι χρειάστηκε στο μεσοδιάστημα να βρεθώ εγώ στο Μέγαρο Μαξίμου, προκειμένου να διευθετηθούν κάποια ζητήματα και την τελική υπογραφή να τη βάλει ο κύριος Υπουργός.
      Μ’ αυτήν την έννοια, λοιπόν, θεωρώ ότι υπάρχει ένα λάθος από την πλευρά του κυρίου Κακλαμάνη για τους χαρακτηρισμούς που ανέφερε για τον κύριο Υπουργό, οι οποίοι είναι βαρείς, διότι οι φράσεις «ετράπη εις φυγήν», το «ψεύδεται» και το «έφυγε, γιατί φοβήθηκε» νομίζω ότι χαρακτηρίζουν εκείνους που τους χρησιμοποιούν. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υφυπουργέ.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Θεωρώ ότι ήταν λάθος και έχει να κάνει με όσα ανέφερε ο κ. Παυλόπουλος σε σχέση με το ήθος και το ύφος το πολιτικό. 
      Θέλω να πω ότι αυτά που ελέχθησαν από τον Υπουργό χαρακτηρίζουν πράγματι την αλήθεια και εντάσσονται μέσα στο σωστό πολιτικό ύφος, γιατί παρακολουθώντας όλες τις τοποθετήσεις των επερωτώντων συναδέλφων αλλά και του Κοινοβουλευτικού Εκπροσώπου διαπίστωσα ότι η Νέα Δημοκρατία και οι επερωτώντες δεν έχουν ξεκαθαρίσει ακριβώς τι θέλουν να θίξουν με την επερώτησή τους. 
      Αυτό το λέω γιατί η κ. Πετραλιά, για παράδειγμα, μας είπε ότι από τη μία πλευρά δεν χρειαζόταν το τραμ και από την άλλη ότι δεν είναι ενάντια σ’ αυτό. Δηλαδή, υπάρχει σύγχυση; Δεν ξέρουμε τι ακριβώς θέλουμε μέσα από την επερώτηση;
      ΝΙΚΗΤΑΣ ΚΑΚΛΑΜΑΝΗΣ: Μην επιτίθεστε, γιατί έχει γίνει και άλλη συζήτηση και έχουμε τοποθετηθεί σχετικά με το αν είμαστε υπέρ ή κατά του τραμ!
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Εν πάση περιπτώσει, εγώ άκουσα, κύριε Κακλαμάνη, αυτά που ειπώθηκαν εδώ στη συγκεκριμένη συνεδρίαση και σ’ αυτά αναφέρομαι. Πολλά έχουν ειπωθεί από τη Νέα Δημοκρατία και δεν θα ήθελα να αναφερθώ σ’ όλες αυτές τις λεπτομέρειες. 
      Όμως θα ήθελα να κάνω μία παρατήρηση ή, αν θέλετε, ένα σχολιασμό σχετικά μ’ αυτό που ειπώθηκε από τον κ. Καρρά, ότι δηλαδή πρέπει να τρέξουμε για να προλάβουμε «το τραμ το τελευταίο». Έτσι τουλάχιστον έκλεισε το λόγο του.
      ΠΡΟΕΔΡΕΥΩΝ (Παναγιώτης Σγουρίδης): Το τραμ το πρώτο τρέχουμε να προλάβουμε!
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): «Το τραμ το τελευταίο» είπε, όπως το λέει και το τραγούδι. Αυτό το αναφέρω γιατί πρέπει να πω στον κ. Καρρά ότι η Νέα Δημοκρατία μ’ αυτήν τη συλλογιστική που διαθέτει δεν θα προλάβει ούτε το τελευταίο. 
      Εμείς έχουμε προλάβει και το πρώτο, θα προλάβουμε και το τελευταίο, γιατί προχωράμε με σχεδιασμό και με προγραμματισμό και, εν πάση περιπτώσει, ο ελληνικός λαός πολλές φορές μέχρι σήμερα έχει κρίνει την πορεία των πολιτικών πραγμάτων στη χώρα μας με το αλάθητο κριτήριό του και εκτιμούμε ότι και στο μέλλον θα κρίνει ξανά με το ίδιο ακριβώς κριτήριο την Κυβέρνηση και τους πολιτικούς και θα αποφασίσει ανάλογα.
      Ξεκινώντας από τον τελευταίο ομιλητή, τον κ. Σκυλλάκο, θέλω να πω ότι εμείς έχουμε αυτόν το σχεδιασμό που εκείνος υπαινίχθη ότι δεν έχουμε, δηλαδή αυτόν που αναφέρεται στα Μέσα Μαζικής Μεταφοράς, τα Μέσα Σταθερής Τροχιάς.
      Αυτόν το σχεδιασμό υλοποιούμε και δεν έχουμε κανέναν ενδοιασμό να αναφερθούμε σ’ αυτόν το σχεδιασμό, γιατί πιστεύω ότι αυτός ο σχεδιασμός είναι συνέχεια των πραγματικά μακρόπνοων απόψεων και θέσεων που εκφράστηκαν και από τον αείμνηστο Αντώνη Τρίτση και από άλλους αξιόλογους μελετητές. Εμείς αυτήν τη λογική έχουμε και σ’ αυτήν τη βάση στεκόμαστε και προχωρούμε το σχεδιασμό και προγραμματισμό.
      (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)  
      Επί μέρους προβλήματα δεν ξέρω αν υπήρξαν, αλλά εκείνο που θέλω να επισημάνω και να πω με ιδιαίτερη έμφαση είναι ότι αυτό που παρουσιάστηκε, ως κάτι το εντυπωσιακό, ότι δήθεν υπάρχει ένα έγγραφο του Υπουργείου Πολιτισμού …
      ΠΡΟΚΟΠΗΣ ΠΑΥΛΟΠΟΥΛΟΣ: Τέσσερα έγγραφα.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Ας πούμε τέσσερα. Όσα θέλετε, δεν έχει σημασία. Εν πάση περιπτώσει, ότι αυτά τα έγγραφα δεν λήφθησαν υπόψη και προχώρησε η Κυβέρνηση και πήρε αποφάσεις που ήταν σε λάθος κατεύθυνση κλπ. Θέλω να πω στον κ. Παυλόπουλο ότι ιδιαίτερα αυτό το έγγραφο που αναφέρεται στις 29 Μαΐου και που είναι και το βασικό έγγραφο που αναφέρει τις λεπτομέρειες γύρω από τα ζητήματα αυτά, έχει ληφθεί υπόψη από την κοινή υπουργική απόφαση που αφορά το συγκεκριμένο έργο. 
      ΝΙΚΗΤΑΣ ΚΑΚΛΑΜΑΝΗΣ: Γιατί προχωρήσατε;
      ΠΡΟΚΟΠΗΣ ΠΑΥΛΟΠΟΥΛΟΣ: Πώς προχωρήσατε;
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Προχωρήσαμε λαμβάνοντάς το υπόψη, γιατί ακριβώς δεν ξέραμε τις λεπτομέρειες που υπάρχουν. 
      ΠΡΟΚΟΠΗΣ ΠΑΥΛΟΠΟΥΛΟΣ: Σας τις έλεγε τις λεπτομέρειες.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Τις λεπτομέρειες αυτές δεν τις έλεγε. Έλεγε πιθανόν και αν θέλετε να το ξαναδιαβάσουμε για να το δείτε. Εν πάση περιπτώσει, η κοινή υπουργική απόφαση αυτό το λαμβάνει υπόψη της και προχώρησε με βάση αυτόν το σχεδιασμό. 
      Τώρα θέλω να πω και κάτι άλλο. Γιατί αν όντως συνέβαιναν όλα αυτά, τότε τα αρμόδια όργανα δημοκρατικού προγραμματισμού που είναι τα νομαρχιακά συμβούλια της Αθήνας και του Πειραιά, στα οποία εστάλησαν όλες αυτές οι μελέτες, γιατί δεν εξέφρασαν μια διαφορετική άποψη. 
      ΠΡΟΚΟΠΗΣ ΠΑΥΛΟΠΟΥΛΟΣ: Μα ο Υπουργός έλεγε ότι δεν είχαν αρμοδιότητα, πριν από λίγο. 
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Κύριε Παυλόπουλε, γνωρίζετε πάρα πολύ καλά ότι τα συμβούλια έχουν αρμοδιότητα να διατυπώσουν άποψη. 
      ΠΡΟΚΟΠΗΣ ΠΑΥΛΟΠΟΥΛΟΣ: Στον Υπουργό σας απαντάτε; 
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Όχι δεν απαντώ στον Υπουργό μου, το ξέρετε και σεις πάρα πολύ καλά και το ξέρουμε και όλοι μας. Δεν είπε αυτό ο κύριος Υπουργός. Εν πάση περιπτώσει όμως, μέσα στις προθεσμίες που προβλέπεται δεν έθεσαν κανένα θέμα. Δεν έβαλαν ούτε καν συνεδρίαση για να αποφανθούν σε σχέση με τη μελέτη. Γνωρίζουμε, όμως –και αυτό είπε ο κύριος Υπουργός- ότι τα νομαρχιακά συμβούλια εκφράζουν γνώμη και δεν είναι απαραίτητο να είναι σύμφωνη η γνώμη της πολιτείας που έχει την ευθύνη. Δεν είναι υποχρεωμένη η πολιτεία να δεχθεί οπωσδήποτε τις απόψεις των νομαρχιακών συμβουλίων. Αλλά τα νομαρχιακά συμβούλια δεν αναφέρθηκαν καν στις συγκεκριμένες μελέτες σε καμία περίπτωση και δεν συνεδρίασαν καν για το θέμα αυτό, με αποτέλεσμα να ισχύσουν αυτά που λένε οι νόμοι, ότι εφόσον δεν υπάρχει άποψη …  
      ΠΡΟΚΟΠΗΣ ΠΑΥΛΟΠΟΥΛΟΣ: Θα φταίει η τοπική αυτοδιοίκηση δηλαδή; 
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Όχι δεν λέω ότι φταίει, αλλά εκείνο που θέλω να επισημάνω είναι ότι τα καθ’ ύλην αρμόδια όργανα –γιατί αναφερθήκατε σε δημάρχους που παίρνουν ομόφωνες αποφάσεις ή δεν ξέρω τι άλλα ζητήματα βάζετε- δημοκρατικού προγραμματισμού της περιφέρειας της Αττικής δεν απασχολήθηκαν με το θέμα αυτό, διότι ενδεχομένως εκτίμησαν ότι συμφωνούσαν με τις μελέτες ή είχαν τους λόγους τους για τους οποίους δεν συνεδρίασαν.
      ΝΙΚΗΤΑΣ ΚΑΚΛΑΜΑΝΗΣ: Και αυτούς που ασχολήθηκαν, τους γράψατε στα παλιά σας τα παπούτσια.
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ, μη διακόπτετε.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Αυτό τουλάχιστον λένε τα δεδομένα, όπως έχουν διαμορφωθεί. Και αυτό είμαι εγώ υποχρεωμένος να επισημάνω σε κάθε περίπτωση, διότι θεωρώ ότι είναι πάρα πολύ σημαντικό.
      Αν τώρα εκ των υστέρων ερχόμαστε επειδή δεν έχουμε συγκεκριμένη τακτική ή λογική στη σκέψη μας και λέμε ότι κάποια πράγματα έγιναν υπό τη μορφή παρατράγουδων, όπως θέλετε να το χαρακτηρίσετε, εκείνο που εγώ έχω να απαντήσω στο θέμα είναι ότι κάνετε ένα πολύ σοβαρό πολιτικό λάθος και το σοβαρό πολιτικό λάθος είναι ότι ενώ θα έπρεπε από την πλευρά σας να συμβάλετε προς την κατεύθυνση υλοποίησης των συγκεκριμένων έργων που διευκολύνουν τις λειτουργίες της μεγαλούπολης των Αθηνών, όπως δημιουργήθηκε, προσπαθείτε με διάφορους τρόπους να δημιουργήσετε προσκόμματα για να μην ολοκληρωθούν τα έργα που πρέπει να ολοκληρωθούν.
      Σ’ αυτό το σημείο θέλω να επισημάνω, κύριε Πρόεδρε και κύριοι συνάδελφοι, το εξής: Είναι γνωστό σ’ αυτή την Αίθουσα ότι η Νέα Δημοκρατία πριν από μερικά χρόνια άλλα έλεγε σε σχέση με τα έργα. Ότι δεν πρόκειται ποτέ να ολοκληρωθούν αυτά τα έργα, ότι δεν πρόκειται να γίνει τίποτα, ότι όλα είναι μακέτες και ότι όλα, τέλος πάντων, είναι πράγματα που δεν ανταποκρίνονται στην πραγματικότητα. Εμείς σ’ αυτήν τη συλλογιστική έχουμε να παρατηρήσουμε το εξής απλό. Ότι και τα έργα ολοκληρώνονται και τα έργα λειτουργούν. Όλα θα ολοκληρωθούν και βέβαια μέχρι το τέλος αυτού του σχεδιασμού, όλα θα έχουν γίνει όπως ακριβώς σχεδιάστηκαν.
      ΝΙΚΗΤΑΣ ΚΑΚΛΑΜΑΝΗΣ: Το κόστος του τραμ θα μου το πείτε;
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Θα σας απαντήσω και σ’ αυτό. 
      ΝΙΚΗΤΑΣ ΚΑΚΛΑΜΑΝΗΣ: Θα απαντήσετε; Θα μου πείτε πόσο κοστίζει το ένα χιλιόμετρο του τραμ;
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Αυτό είναι που σας απασχολεί, κύριε Κακλαμάνη; 
      ΝΙΚΗΤΑΣ ΚΑΚΛΑΜΑΝΗΣ: Ναι, βέβαια…
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Γιατί δεν θέλετε να ακούσετε τα υπόλοιπα. Γι’ αυτό ενδεχόμενα θέλετε να ακούσετε αυτήν τη λεπτομέρεια, που θα μπορούσατε να την ακούσετε από τον οποιονδήποτε ασχολείται με αυτά τα θέματα, αν είχατε ασχοληθεί, γιατί είναι γνωστό ποιο είναι το πραγματικό κόστος ανά χιλιόμετρο ενός τραμ.
      ΝΙΚΗΤΑΣ ΚΑΚΛΑΜΑΝΗΣ: Πόσο; Πείτε το.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Είναι το 2,7 δισεκατομμύρια δραχμές, και το γνωρίζετε πάρα πολύ καλά. 
      ΝΙΚΗΤΑΣ ΚΑΚΛΑΜΑΝΗΣ: Δεν άκουσα καλά. Τι εννοείτε 2,7; Δραχμές, δολάρια, ευρώ;
      ΠΡΟΚΟΠΗΣ ΠΑΥΛΟΠΟΥΛΟΣ: Ανά χιλιόμετρο να μας πείτε πόσο είναι το κόστος. 
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Είναι 2,7 δισεκατομμύρια δραχμές ανά χιλιόμετρο. Αυτό είναι το πραγματικό κόστος του τραμ. 
      Θα απαντήσω τώρα στα επί μέρους ερωτήματα, γιατί δεν θέλετε να ακούσετε την πραγματική κατάσταση όπως διαμορφώνεται. Αναφερθήκατε και είπατε, κύριε Κακλαμάνη, όσον αφορά τον προαστιακό για το μισό του κόστους και όλα αυτά που είπατε προηγουμένως. 
      Εκείνο που θέλουμε να σας πούμε γι’ αυτόν το σχολιασμό σας που ήταν πάλι άστοχος, είναι ότι αυτό αφορά τμήμα έργου. Και η παρατήρηση του κυρίου Υπουργού αναφέρεται στην ανάθεση των εργασιών και όχι γιατί υπάρχει αλλαγή χάραξης της διαδρομής του τρένου ή οτιδήποτε άλλο.
      Εγώ τι έχω να πω, αγαπητοί κύριοι συνάδελφοι, ολοκληρώνοντας την τοποθέτησή μου και την απάντηση στα όσα ελέχθησαν. Αντί να προσπαθήσουμε, με τη συμβολή που πρέπει να έχει και η Αξιωματική Αντιπολίτευση -κυρίως η Αξιωματική Αντιπολίτευση- στην κατεύθυνση επίλυσης πραγματικά των μεγάλων προβλημάτων για τα οποία μεγάλα προβλήματα έχει και την κύρια ευθύνη, διότι η Αξιωματική Αντιπολίτευση είναι αυτήν που δημιούργησε αυτήν την κατάσταση στο λεκανοπέδιο της Αττικής…
      ΝΙΚΗΤΑΣ ΚΑΚΛΑΜΑΝΗΣ: Για όνομα του Θεού! Είκοσι χρόνια κυβερνάτε. 
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Στα είκοσι τελευταία χρόνια, κύριε Κακλαμάνη, δημιουργήθηκε αυτό το πράγμα στο λεκανοπέδιο;
      ΠΡΟΚΟΠΗΣ ΠΑΥΛΟΠΟΥΛΟΣ: Για το τραμ μιλάμε, κύριε Υπουργέ.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Βεβαίως για το τραμ μιλάμε αλλά πρέπει να ακούσετε και αυτά τα οποία σας αφορούν και τα γνωρίζετε πάρα πολύ καλά. Η αμηχανία σας και ο τρόπος με τον οποίο συμπεριφέρεστε αλλά και οι διακοπές που κάνετε υποδηλώνουν την πραγματική αδυναμία σας να δείτε τα προβλήματα όπως τα έχετε διαμορφώσει τα τελευταία πενήντα στη χώρα μας και στο λεκανοπέδιο ιδιαίτερα. Ακόμη αυτό δεν σας αφήνει να λειτουργήσετε όπως θα πρέπει να λειτουργήσετε και όπως λειτουργούμε εμείς που σας ακούμε και προσπαθούμε να απαντήσουμε επί της ουσίας των ερωτημάτων σας και όχι να δημιουργήσουμε εντυπώσεις, πράγμα που προσπαθείτε να κάνετε εσείς, για ζητήματα που δεν υπάρχουν και που ξέρετε ότι οι ισχυρισμοί της Κυβέρνησης είναι οι καλύτεροι δυνατοί. Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Παυλόπουλε, έχετε το λόγο. Αλλά, κύριε Υφυπουργέ, έχετε το δικαίωμα και εσείς να τον διακόψετε δύο- τρεις φορές τουλάχιστον!
      ΠΡΟΚΟΠΗΣ ΠΑΥΛΟΠΟΥΛΟΣ: Θα χαρώ πάρα πολύ για να είναι όσο το δυνατόν ζωντανότερος ο διάλογος. Γι’ αυτό είναι η Βουλή, για να υπάρχει διάλογος.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Όμως δεν θα πρέπει εδώ να κάνουμε θέατρο. Αντίθετα πρέπει να κάνουμε ουσιαστική συζήτηση εδώ στο Κοινοβούλιο. 
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, δεν περίμενα τέτοιο ευτελισμό του κοινοβουλευτικού ελέγχου από την πλευρά της Κυβέρνησης. Διότι ο κύριος Υπουργός και ο κύριος Υφυπουργός την Κυβέρνηση εκπροσωπούν. Τέτοιον ευτελισμό δεν τον περίμενα. 
      Ζητάει η Αξιωματική Αντιπολίτευση απαντήσεις σε ερωτήματα που θέτει για μια σύμβαση η οποία αποτελεί όνειδος για την Κυβέρνηση και αντί να μας πει πώς έφτασε σε αυτήν τη σύμβαση και γιατί την ανατρέπει, γυρνάει και μιλάει για την κατάσταση του λεκανοπεδίου! 
      Αυτή την ώρα αν άκουγε κανείς να μιλάει η Αξιωματική Αντιπολίτευση για το Τραμ και ο Υπουργός να απαντά ότι ευθύνεται η Αντιπολίτευση για την κατάσταση στο λεκανοπέδιο, από εκεί και πέρα καταλαβαίνει τον ευτελισμό του κοινοβουλευτικού ελέγχου και την πλήρη απώλεια ψυχραιμίας η οποία διακρίνει την Κυβέρνηση. 
      Εγώ δεν θα κουράζομαι, κύριε Υπουργέ, να σας υπενθυμίζω αυτά που σας ρωτήσαμε και επί των οποίων απαντήσεις δεν πήραμε. Πολύ απλά. Ναι ή όχι ο Υπουργός σας εδώ είπε ότι δεν γνώριζε απολύτως τίποτα ως τον Αύγουστο του 2002 για αιτιάσεις της αρχαιολογικής υπηρεσίας ως προς αρχαιολογικά ευρήματα και ως προς κραδασμούς; Τώρα το είπε. Τα Πρακτικά είναι εδώ.
      Σας εμφάνισα δε ένα έγγραφο που μου λέτε ότι ελήφθη υπόψη αλλά δεν τα έλεγε ξεκάθαρα. Σας το ξαναδιαβάζω. Είναι το έγγραφο, στο οποίο αναφερθήκατε, της 29ης Μαΐου 2001 της Αρχαιολογικής Υπηρεσίας και συγκεκριμένα της Διεύθυνσης Προϊστορικών Κλασικών Αρχαιοτήτων που ήταν στα χέρια και των τριών Υπουργών.
      Ακούστε λοιπόν τι λέει. «Επισημαίνουμε την απαράδεκτη από αρχαιολογικής πλευράς τεκμηρίωση της μελέτης με την οποία επιχειρείται να προκαθοριστεί η τύχη των αρχαιολογικών ευρημάτων που ενδέχεται να αποκαλυφθούν στη φάση κατασκευής του έργου και μάλιστα προδικάζοντας την καταστροφή τους».
      Σας τη χαρακτηρίζει απαράδεκτη. Σας λέει ότι πάτε να αποκρύψετε την πραγματικότητα ενώ είναι βέβαιο ότι θα υπάρξουν αρχαιολογικά ευρήματα. Λέει ότι έχετε προμελετήσει και την καταστροφή τους. Τι άλλο να σας πει παραπάνω; 
      Λέει ψέματα ο Υπουργός σας και συνεχίζετε να λέτε και εσείς ανακρίβειες, ότι δεν τα είπε ξεκάθαρα η Αρχαιολογική Υπηρεσία. Τι άλλο παραπάνω να πει σε τρεις Υπουργούς; 
      Και τολμάτε να τα ρίχνετε στους υπαλλήλους και την Τοπική Αυτοδιοίκηση; Έρχεται η Αρχαιολογική Υπηρεσία και σας λέει ότι κάνετε απαράδεκτες μελέτες με ό,τι αυτό συνεπάγεται. Τι παραπάνω να πουν οι υπηρεσιακοί παράγοντες; Υπάλληλοι είναι. Παραπάνω να μιλήσουν; Και λέτε, «δεν μας τα είπαν ξεκάθαρα». Τι να σας πουν, «σηκωθείτε και φύγετε»; Τα φταίνε μετά οι Οργανισμοί Τοπικής Αυτοδιοίκησης; Οι Υπουργοί σας, εκείνοι που έκαναν το Μαραθώνα γη ή έλος, ή θάλασσα, ανάλογα με το πόσο τους βόλευε, αυτοί οι Υπουργοί σας δεν έλαβαν αυτό υπόψη και τα φταίνε οι δήμοι και οι νομαρχίες, για τις οποίες ο Υπουργός προηγουμένως έλεγε ότι δεν έχουν αρμοδιότητα; 
      Αγνοείτε σημαντικότατα θέματα. Και είναι ντροπή για τον Τόπο, καίριας σημασίας αρχαιολογικά μνημεία στην Πρωτεύουσα εκείνη που θα φιλοξενήσει τους Αγώνες του 2004, να έχουν αυτού του είδους την τύχη από την πλευρά σας. Και να έρχεστε εδώ να απαντήσετε, υποτίθεται προετοιμασμένος, σε μία επερώτηση και να μην ξέρετε τι έχουν πει οι αρχαιολογικές υπηρεσίες. Σας τα είπαν αλλά δεν θέλατε να τα ακούσετε. Γιατί; Γιατί βόλευε αυτή η χάραξη. Ποιον βόλευε; Αυτό μας το απαντάτε; Πιο ξεκάθαρο απ’ αυτό το έγγραφο πώς μπορούσε να γίνει; 
      Λυπούμαι ειλικρινά γι’ αυτό που συμβαίνει μέσα στην Αίθουσα σήμερα, για τον τρόπο με τον οποίον η Κυβέρνηση αντιμετωπίζει και τις αρχαιολογικές υπηρεσίες και τους Οργανισμούς Τοπικής Αυτοδιοίκησης. Πετάει τα βάρη από πάνω της και αυτό το έχει κάνει πάντοτε. Δεν είναι η πρώτη φορά που πετάει από πάνω της ευθύνες. Και ύστερα υπάρχουν άλλα αμείλικτα ερωτηματικά από την απάντηση που μας δώσατε. Ρωτώντας τους υπηρεσιακούς παράγοντες –και όπως σας είπε ο κ. Κακλαμάνης δεν είναι κακό να τους ρωτάτε- μας είπατε ότι κοστίζει 2,7 δισεκατομμύρια το χιλιόμετρο ο τραχιόδρομος του Τραμ. Και εγώ ρωτώ το εξής: μετά την υπαναχώρηση, αφού επιτέλους ακούσατε την Αρχαιολογική Υπηρεσία, λέτε ότι το κόστος το οποίο θα πληρώσετε παραπάνω απ’ αυτή την αλλαγή είναι μόλις 60 εκατομμύρια. 
      Μα, αφού φτιάχτηκαν οι γραμμές ολόκληρες και τις ξηλώνετε για να πάτε αλλού και είναι πολύ περισσότερο από ένα χιλιόμετρο όπως ξέρετε, πώς γίνεται το χιλιόμετρο να κοστίζει 2,7 δισεκατομμύρια και το κόστος που πληρώνουμε από την αλλαγή να είναι 60 εκατομμύρια; Ποιον κοροϊδεύουμε σε αυτήν την Αίθουσα; Δεν είναι ντροπή να λέγονται αυτά τα πράγματα; 
      Ύστερα μεμφθήκατε τον κ. Κακλαμάνη για το θέμα του προαστιακού. Ο Υπουργός σας το έθεσε και είναι άλλο αμείλικτο ερώτημα εκεί. Μας είπε ότι μετά την απόφαση του Συμβουλίου της Επικρατείας και την επαναχάραξη της διαδρομής, και καλύτερη είναι και φτηνότερη είναι. Και το ερώτημα που δεν απαντήσατε: Καλά, έπρεπε να επέμβει το Συμβούλιο της Επικρατείας που είναι δικαστήριο, να ακυρώσει την απόφαση για να ανακαλύψετε ότι η χάραξη που εκείνο σας επέβαλε και καλύτερη ήταν και φτηνότερη; Δηλαδή εσείς, η Κυβέρνησή σας, οι μελετητές σας δεν καταλαβαίνουν τίποτε και τα καταλαβαίνει το Συμβούλιο της Επικρατείας; Είναι απαντήσεις αυτές μέσα στο Κοινοβούλιο για τόσης μεγάλης σημασίας θέματα που δεν είναι μόνο θέματα οικονομικά, αλλά είναι και θέματα που αφορούν τον πολιτισμό μας; Με αυτόν τον τρόπο η Κυβέρνηση αντιμετωπίζει τον πολιτισμό; Αλλά από μία κυβέρνηση που δεν σεβάστηκε ούτε το Μαραθώνα, από μία κυβέρνηση της οποίας ο Υπουργός διαμόρφωσε τη χωροταξία του Μαραθώνα ανάλογα πώς τον βόλευε, τι μπορεί να περιμένει κανένας; 
      Αποδείξατε σήμερα ένα πράγμα, για το οποίο εμείς τουλάχιστον είμαστε πάντοτε βέβαιοι. Έχετε τρία χαρακτηριστικά. Είσαστε Κυβέρνηση μειωμένων προσδοκιών, Κυβέρνηση μειωμένων ικανοτήτων, Κυβέρνηση με καθεστωτική νοοτροπία, η οποία βλάπτει τον Τόπο και υποτιμά την ποιότητα της Δημοκρατίας. Το αποδείξατε. Και το χειρότερο είναι ότι το αποδείξατε σε ένα σημείο το οποίο αφορά την πολιτιστική μας κληρονομιά, η οποία στα χέρια σας, και επί των ημερών σας, υφίσταται αυτήν την επιδρομή που, δυστυχώς, δημιουργεί τετελεσμένα γεγονότα τα οποία θα πληρώσουν ιδίως οι επόμενες γενιές.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Κύριε Πρόεδρε, βλέπω ότι ο Κοινοβουλευτικός Εκπρόσωπος της Νέας Δημοκρατίας πράγματι συνεχίζει την ίδια διαδικασία που ευθύς εξαρχής ακολούθησε συνολικά η Νέα Δημοκρατία σήμερα σε αυτή την Αίθουσα. Και προσπαθεί να παραποιήσει ακόμη και τα λεγόμενά μας.
      Κάνει τον εξής αξιοθαύμαστο συλλογισμό: Αφού  το τραμ κοστίζει 2,7 δισεκατομμύρια ανά χιλιόμετρο, πώς τα μέτρα αυτά στοιχίζουν μόνο 60 εκατομμύρια; Και αγνοεί φαίνεται ο κ. Κακλαμάνης ότι οι εργασίες οι οποίες πρέπει να γίνουν και οι οποίες ενδεχομένως επιβαρύνουν επιπλέον από το συνολικό κόστος είναι οι εργασίες που αφορούν την εκσκαφή και την αποκατάσταση. Δεν θέσαμε σε λειτουργία τη συγκεκριμένη γραμμή, για να ολοκληρωθεί σαν γραμμή…
      ΝΙΚΗΤΑΣ ΚΑΚΛΑΜΑΝΗΣ: Εμείς δεν ρωτήσαμε αυτό όμως.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Μα, αυτό λέει. Κάνει το συλλογισμό, πως είναι δυνατόν να στοιχίζει το χιλιόμετρο 2,7 δισεκατομμύρια δραχμές και από την άλλη τα μέτρα αυτά να στοιχίζουν μόνο 60 εκατομμύρια. Γι’ αυτό θεωρώ ότι υποτιμάτε τη νοημοσύνη όχι μόνο τη δική μας αλλά και του Κοινοβουλίου και συνολικά του ελληνικού λαού. Και το επισημαίνω, γιατί θεωρώ ότι αυτή η συλλογιστική και αυτή η αντίληψη κυριαρχεί σε όλες τις απόψεις και τις θέσεις κυρίως που εκφράζονται εδώ. 
      Εκείνο επίσης που θέλω να παρατηρήσω είναι ότι λέει πως αυτό που χαρακτηρίζει την Κυβέρνηση είναι η καθεστωτική αντίληψη και αυτό διαφαίνεται  από την ίδια την τοποθέτηση, όταν μιλάει για τους μελετητές σας.  Το γνωρίζει, αλλά θέλει να το ξεχνάει ότι οι μελετητές, που αξιοποιήθηκαν για τη μελέτη του τραμ και των άλλων επεμβάσεων που χρειάζονται στο λεκανοπέδιο γενικότερα για τις μεταφορές, είναι αξιόλογοι, από ξένους οίκους, γνωστοί και, εν πάση περιπτώσει, κανείς δεν αμφισβητεί την αξιοσύνη τους. Δεν είναι οι μελετητές σας, κύριε Παυλόπουλε, είναι μελετητές που ανακηρύχτηκαν μέσα από διαδικασίες καθαρές και ξάστερες και το «σας» που προσπαθείτε να τους αποδώσετε, χαρακτηρίζει τη δική σας αντίληψη που εμπεριέχει στοιχεία καθεστωτικά. 
      ΝΙΚΗΤΑΣ ΚΑΚΛΑΜΑΝΗΣ: Σας λέω μην εκτίθεσθε. Είσθε καινούριος στο Υπουργείο. Όπως και τους μελετητές της Ολυμπιακής τους έχετε βάλει στη φυλακή…
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Ο καθένας εκτίθεται από αυτά που λέει, από αυτά που γνωρίζει και υπηρετεί. Εμείς υπηρετούμε με τον καλύτερο τρόπο τα συμφέροντα του ελληνικού  λαού. Είμαστε υπόλογοι ασφαλώς των ενεργειών μας, αλλά τις ενέργειές μας τις κρίνει κάθε φορά ο ελληνικός λαός και έχει αποδείξει μέχρι σήμερα ότι τις κρίνει με τρόπο θετικό για μας. Άλλους έχει καταδικάσει, και εν πάση περιπτώσει, τους έχει καταδικάσει και γι’ αυτήν την τακτική που εδώ σήμερα θέλετε να συνεχίσετε.
      Αυτό που έχουμε εμείς να σας πούμε είναι ότι επιτέλους πρέπει να σταματήσετε αυτήν την τακτική, διότι οι ύβρεις και οι χαρακτηρισμοί δεν οδηγούν σε κανένα αποτέλεσμα. Απλά χαρακτηρίζουν εκείνους οι οποίοι κάνουν αυτούς τους χαρακτηρισμούς. Εμείς και ακούμε την Αντιπολίτευση και τα κόμματα και κύρια και πρώτιστα τον ελληνικό λαό και δεν έχουμε τη λογική την οποία θέλετε να μας αποδώσετε. Το κάνετε, γιατί επί της ουσίας δεν έχετε να πείτε τίποτα διαφορετικό. 
      Το αν τώρα όλες οι μελέτες λήφθηκαν υπόψη ή όχι, αυτό το γνωρίζετε επίσης πάρα πολύ καλά. Όλα λήφθηκαν υπόψη. Και τα γράμματα της υπηρεσίας και οι απόψεις της υπηρεσίας. Και μέσα από το διάλογο και τις αποφάσεις των συμβουλίων που αποτυπώνονται στην κοινή υπουργική απόφαση έχουν ληφθεί όλα υπόψη και έχουμε προχωρήσει με τον καλύτερο δυνατό τρόπο. 
      Θα έλεγα όχι σαν συμβουλή -γιατί δεν έχω την κοινοβουλευτική ηλικία αλλά ούτε και τη βιολογική ηλικία να σας δίνω συμβουλές- ότι, αν πραγματικά θέλουμε κύριε Παυλόπουλε, κύριε Κακλαμάνη και κύριε Βλάχο, να συμβάλουμε στην ανάπτυξη και στην πρόοδο αυτού του τόπου και να λύσουμε τα πραγματικά του προβλήματα, θα πρέπει να κυριαρχήσει εδώ μία διαφορετική αντίληψη από όλες τις πλευρές που να υπηρετεί τα καλώς εννοούμενα συμφέροντα. Αυτή η λογική της δημιουργίας εντυπώσεων από πράγματα που δεν έχουν βάση δεν οδηγεί πουθενά. Αντίθετα δημιουργεί αρνητικές καταστάσεις και αρνητική εικόνα στον ελληνικό λαό που μας κρίνει και καλώς μας κρίνει.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 11/9/2.10.2002 επερώτησης Βουλευτών της Νέας Δημοκρατίας προς τους Υπουργούς Περιβάλλοντος, Χωροταξίας και Δημοσίων Έργων, Πολιτισμού, Μεταφορών και Επικοινωνιών, σχετικά με την κατασκευή του Τραμ της Αθήνας και τον κίνδυνο καταστροφής της πολιτιστικής μας κληρονομιάς.
      Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.05΄, λύεται η συνεδρίαση για τη Δευτέρα 4 Νοεμβρίου 2002 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) επερώτηση,  σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
      
