ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΟ΄
Τρίτη 11 Ιουλίου 2006 
 
ΘΕΜΑΤΑ

Α.ΕΙΔΙΚΑ ΘΕΜΑΤΑ

1.Επικύρωση Πρακτικών, σελ.
2.Άδεια απουσίας των Βουλευτών κ. Κ. Κανελλοπούλου και Ε. Χαϊτίδη, σελ.
3.Ανακοινώνεται ότι ο Υπουργός Δικαιοσύνης διαβίβασε στη Βουλή, περί «ποινικής ευθύνης των Υπουργών»:
α)Μηνυτήρια αναφορά κατά του Υπουργού Οικονομίας και Οικονομικών, σελ.
β)Μηνυτήρια αναφορά κατά του Υφυπουργού Εθνικής Παιδείας και Θρησκευμάτων.σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ

1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Υγείας και Κοινωνικής Αλληλεγγύης:
i)σχετικά με την αντιμετώπιση των προβλημάτων περίθαλψης και αποκατάστασης των αναπήρων παιδιών και ιδιαίτερα αυτών με βαριές αναπηρίες κ.λπ. σελ.
ii)σχετικά με τη λειτουργία Μονάδας Εμφραγμάτων στο Νοσοκομείο Μυτιλήνης κ.λπ. σελ.
iii) σχετικά με τη λειτουργία του Εθνικού Κέντρου Αιμοδοσίας κ.λπ. σελ.
β)Προς τον Υπουργό Ανάπτυξης, σχετικά με τη λήψη μέτρων περιορισμού της ανεξέλεγκτης ανόδου των τιμών κ.λπ. σελ.

Γ. ΝΟΜΟΘΕΤΙΚΗ ΕΡΓΑΣΙΑ
 
1.Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου του Υπ. Πολιτισμού: «Ίδρυση, οργάνωση και λειτουργία αθλητικών επαγγελματικών ενώσεων και άλλες διατάξεις.» σελ.
2.ΚΑΤΑΘΕΣΗ ΠΡΟΤΑΣΗΣ ΝΟΜΟΥ. 
Βουλευτές του ΠΑ.ΣΟ.Κ. κατέθεσαν πρόταση νόμου : «Ρυθμίσεις για την ενίσχυση της διαφάνειας και της αξιοκρατίας στο σύστημα προσλήψεων του ν. 2190/1994 όπως ισχύει και άλλες διατάξεις». σελ.

ΟΜΙΛΗΤΕΣ

Α. Επί των Επικαίρων Ερωτήσεων:
ΓΙΑΝΝΟΠΟΥΛΟΣ Α. σελ.
ΚΟΥΒΕΛΗΣ Φ. σελ,
ΚΩΝΣΤΑΝΤΟΠΟΥΛΟΣ Γ. σελ.
ΛΕΒΕΝΤΗΣ Α. σελ.
ΝΕΡΑΝΤΖΗΣ Α. σελ.
ΝΙΚΟΛΑΪΔΟΥ Β. σελ.
ΣΚΟΠΕΛΙΤΗΣ Σ. σελ.

Β. Επί του σχεδίου νόμου του Υπ. Πολιτισμού:
ΑΓΟΡΑΣΤΟΣ Κ. σελ.
ΑΗΔΟΝΗΣ Χ. σελ.
ΑΛΕΥΡΑΣ Α. σελ.
ΑΠΟΣΤΟΛΑΚΗ Μ. σελ.
ΒΑΣΙΛΕΙΟΥ Γ. σελ.
ΓΕΙΤΟΝΑΣ Κ. σελ.
ΔΑΪΛΑΚΗΣ Σ, σελ.
ΔΕΙΚΤΑΚΗΣ Γ. σελ.
ΔΙΑΜΑΝΤΟΠΟΥΛΟΥ Α. σελ.
ΕΜΙΝΙΔΗΣ Σ. σελ.
ΚΑΚΛΑΜΑΝΗΣ Α. σελ.
ΚΑΛΑΦΑΤΗΣ Σ. σελ.
ΚΑΡΑΜΠΙΝΑΣ Κ. σελ.
ΚΑΡΠΟΥΖΑΣ Α. σελ.
ΚΟΥΡΑΚΟΣ Ι. σελ.
ΚΩΝΣΤΑΝΤΟΠΟΥΛΟΣ Ν. σελ.
ΛΕΒΕΝΤΗΣ Α. σελ.
ΛΙΑΝΗΣ Γ. σελ.
ΛΙΝΤΖΕΡΗΣ Δ. σελ.
ΛΟΒΕΡΔΟΣ Α. σελ.
ΛΥΚΟΥΡΕΝΤΖΟΣ Α. σελ.
ΜΑΓΓΙΝΑΣ Β. σελ.
ΜΑΓΚΡΙΩΤΗΣ Ι. σελ.
ΜΑΝΟΣ Σ. σελ.
ΜΑΝΩΛΙΑ Χ. σελ.
ΜΕΡΕΝΤΙΤΗ Α. σελ.
ΜΠΟΛΑΡΗΣ Μ. σελ.
ΝΑΣΙΩΚΑΣ Ε. σελ.
ΟΡΦΑΝΟΣ Γ. σελ.
ΣΓΟΥΡΙΔΗΣ Π. σελ.
ΣΠΗΛΙΟΠΟΥΛΟΣ Α. σελ.
ΤΖΑΚΡΗ Θ. σελ.
ΤΖΕΚΗΣ Α. σελ.
ΤΟΓΙΑΣ Β. σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΟ΄
      Τρίτη 11 Ιουλίου 2006 
      Αθήνα, σήμερα στις 11 Ιουλίου 2006, ημέρα Τρίτη και ώρα 18.14΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Βέρα Νικολαΐδου, Βουλευτή Β΄ Πειραιά, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Νομού Αττικής κ. ΒΑΣΙΛΕΙΟΣ ΟΙΚΟΝΟΜΟΥ κατέθεσε αναφορά με την οποία η Παμποντιακή Ομοσπονδία Ελλάδος ζητεί την αλλαγή του Διοικητικού Καθεστώτος της «Ιεράς Μονής Παναγίας Σουμελά».
      2) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Δήμαρχος Στρυμονικού Σερρών ζητεί την αποζημίωση των αμπελουργών της περιοχής του λόγω της προσβολής των αμπελιών από περονόσπορο και στάχτη.
      3) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία η Δ.Ο.Υ. Άμφισσας ζητεί να διενεργηθεί άμεσα έλεγχος για την ύπαρξη ή μη καρκινογόνων παραγόντων, στο κτίριο στέγασής της.
      4) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Σύλλογος Γονέων και Κηδεμόνων Μαθητών Δημοτικού Σχολείου Λιδωρικίου Φωκίδας ζητεί την τοποθέτηση παιδιάτρου στο Κέντρο Υγείας Λιδωρικίου.
      5) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί τη συμμετοχή εκπροσώπων των παραγωγικών φορέων και της Τοπικής Αυτοδιοίκησης στα Δ.Σ. των Δ.Ε.Κ.Ο..
      6) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί την παράταση της προθεσμίας εξόφλησης των στεγαστικών δανείων του Ο.Ε.Κ. για τους πολύτεκνους.
      7) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία Οικολογικές Οργανώσεις, προτείνουν μέτρα για την προστασία του περιβάλλοντος.
      8) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας σχετικά με την ανάγκη λήψης μέτρων για την προστασία του περιβάλλοντος.
      9) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία οι Φιλοζωικές Ομάδες Αθήνας ζητεί να ληφθούν μέτρα για την προστασία των αδέσποτων ζώων από το παράνομο εμπόριο.
      10) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Ένωση Ξενοδόχων Εύβοιας ζητεί την ενίσχυση των αστυνομικών μέτρων και την πυροπροστασία του Νομού Εύβοιας εν όψει της θερινής περιόδου.
      11) Η Βουλευτής Κέρκυρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία ο κ. Πανδής Γεώργιος, υπάλληλος του Κ.Ε.Π. Δήμου Λευκιμμαίων ζητεί τη σύσταση θέσεων μόνιμου προσωπικού για το Κ.Ε.Π. του Δήμου Λευκιμμαίων.
      12) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας το οποίο αναφέρεται στην έλλειψη υποδομών και την αποβιομηχάνιση στο Νομό Πέλλας.
      13) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Δήμαρχος Στρυμονικού Σερρών ζητεί την αποζημίωση των αμπελουργών της περιοχής του λόγω της προσβολής των αμπελιών τους από περονόσπορο και στάχτη.
      14) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η Ομοσπονδία Συλλόγων Αμβυκούχων Αμπελοκαλλιεργητών Ελλάδας ζητεί τη στήριξη της αμπελοκαλλιέργειας και των παραγώγων της, κρασί, τσίπουρου και τσικουδιάς.
      15) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η Σερραϊκή Κονσερβοποιία Οπωροκηπευτικών Α.Ε. ζητεί την κεφαλαιοποίηση οφειλών προς τις Τράπεζες και τη δανειοδότηση των επιχειρήσεων μεταποίησης της βιομηχανικής ντομάτας του Νομού Σερρών.
      16) Οι Βουλευτές Β΄ Αθηνών και Β΄ Πειραιώς κύριοι ΙΩΑΝΝΗΣ ΔΡΑΓΑΣΑΚΗΣ και ΙΩΑΝΝΗΣ ΤΡΑΓΑΚΗΣ αντίστοιχα,  κατέθεσαν αναφορά με την οποία η «Επιτροπή Κατοίκων ΓΟΥΔΗ κατά της ηλεκτρομαγνητικής ακτινοβολίας» διαμαρτύρεται για την παράνομη τοποθέτηση κεραιών κινητής τηλεφωνίας σε κτίριο της οδού Σπηλιωπούλου και Αγίας Λαύρας στο Γουδή και ζητεί την άμεση απομάκρυνσή τους.
      17) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί την εκπροσώπηση των παραγωγικών φορέων και της Τοπικής Αυτοδιοίκησης από τα Δ.Σ. των Δ.Ε.Κ.Ο..
      18) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία η κυρία Ανατολή Πολυχρονιάδου ζητεί να της παραχωρηθεί έκταση από το κτηνοτροφικό πάρκο Ομαλού, για να δημιουργήσει σταυλικές εγκαταστάσεις.
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις συνθήκες διαβίωσης των στρατιωτών στην 650 ΠΑΥΠ Ξάνθης.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη ολοκλήρωσης του Οδικού Άξονα, Ιεράπετρα – Π. Άμμο – Σητεία.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία κάτοικοι του Καλού Χωριού Νομού Λασιθίου καταγγέλλουν περιστατικό παράνομης βόσκησης αιγοπροβάτων στην περιοχή τους.
      22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιεράπετρας ζητεί τη λήψη μέτρων για την πάταξη της παράνομης βόσκησης αιγοπροβάτων σε περιοχές του εν λόγω Δήμου.
      23) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία η Δ/νση Εγγείων Βελτιώσεων, Υδάτινων Πόρων και Ορυκτού Πλούτου της Νομαρχιακής Αυτοδιοίκησης Ηλείας ζητεί την οικονομική υποστήριξη των ΟΕΒ Νομού Ηλείας.
      24) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμος Παμβώτιδας Ιωαννίνων ζητεί την κατασκευή οδικών έργων στην περιοχή του.
      25) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Δήμαρχος Κάτω Ολύμπου ζητεί χρηματοδότηση για τη συντήρηση σχολικών κτιρίων του Δήμου του.
      26) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Σύλλογος Πολιτικών Υπαλλήλων του Υπουργείου Δημόσιας Τάξης Θεσσαλίας ζητεί τη συμμετοχή και εκπροσώπου των πολιτικών υπαλλήλων της Ελληνικής Αστυνομίας στην επιτροπή των εξετάσεων για την απόκτηση αδειών οδήγησης μοτοποδηλάτων.
      27) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Ανάφης ζητεί την επίσπευση της δρομολόγησης του πλοίου «ΕΞΠΡΕΣ ΣΑΝΤΟΡΙΝΗ» για την ακτοπλοϊκή σύνδεση της Ανάφης με τον Πειραιά.
      28) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κιμώλου προτείνει δρομολόγια πλοίων για την ακτοπλοϊκή εξυπηρέτηση των κατοίκων του νησιού.
      29) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί την εκπροσώπηση των παραγωγικών φορέων και της Τοπικής Αυτοδιοίκησης στα Δ.Σ. των Δ.Ε.Κ.Ο..
      30) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στην εγκατάλειψη του προγράμματος γεωργικών προειδοποιήσεων.
      31) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία οι εργαζόμενοι στο Νοσοκομείο Καρύστου ζητούν την κάλυψη των ελλείψεων προσωπικού στο νοσοκομείο αυτό κ.λπ..
      32) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Ένωση Διοικητικού και Οικονομικού Προσωπικού Ε.Δ.Ο.Π./Δ.Ε.Η. διαμαρτύρεται για τη μεταστέγαση των γραφείων του Ο.Α.Π./Δ.Ε.Η. Λαμίας.
      33) Η Βουλευτής Ροδόπης κ. ΧΡΥΣΑΝΘΗ ΜΑΝΩΛΙΑ κατέθεσε αναφορά με την οποία το Σωματείο Εποχικών Πυροσβεστών Ανατολικής Μακεδονίας και Θράκης ζητεί τη μονιμοποίηση των μελών της.
      34) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Κοινωνικοί Φορείς της Ελούντας ζητούν τη θεσμοθέτηση του Γενικού Πολεοδομικού Σχεδίου της Ελούντας και της Ειδικής Χωροταξικής Μελέτης του Όρμου της.
      35) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία το Σωματείο Συνταξιούχων Τυπογράφων – Μισθωτών Γραφικών Τεχνών ζητεί την αναπροσαρμογή των συντάξεων των μελών του.
      36) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία η Πανελλήνια Επαγγελματική Ένωση Εργαστηριακών Γιατρών Βιοπαθολόγων, Κυτταρολόγων και Παθολογοανατόμων ζητεί την άμεση αναπροσαρμογή των αμοιβών των μελών της.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10747/16-5-06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. ΑΠ.Υ./ΙΑ/198/8-6-06 έγγραφο από τον Υπουργό Επικρατείας η ακόλουθη απάντηση:
      «Σχετικώς με την ανωτέρω ερώτηση, σε ό,τι μας αφορά, σας διαβιβάζουμε συνημμένως το υπ΄ αριθμ. πρωτ. 686/5.6.2006 έγγραφο του Προέδρου-Διευθύνοντος Συμβούλου της ΕΡΤ-Α.Ε., στο οποίο απαντάται το θιγόμενο στην ερώτησή σας ζήτημα.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 10824/17-5-06 ερώτηση των Βουλευτών κυρίων Δημητρίου Πιπεργιά, Βασιλείου Κεγκέρογλου, Ροδούλας Ζήση και Χρήστου Πρωτόπαπα δόθηκε με το υπ’ αριθμ. Δ5/ΗΛ/Β/Φ6/125/12037/7-6-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ.10824/17-05-06 ερώτησης που κατατέθηκε στη Βουλή από τους ως άνω Βουλευτές, σας ενημερώνουμε ότι όπως μας γνωστοποίησε η διοίκηση της Δ.Ε.Η. Α.Ε., δεν έχει τεθεί μέχρι σήμερα θέμα που να αφορά συγχώνευση της TELLAS Α.Ε. με οποιαδήποτε εταιρεία κινητής τηλεφωνίας. Διευκρινίζεται ότι στην εταιρεία TELLAS Α.Ε. το 50.01% ανήκει στην Ιταλική εταιρεία Wind Τelecοmmunίcazίοnί,η οποία έχει και το μάνατζμεντ, ενώ το υπόλοιπο 49.99% ανήκει στη Δ.Ε.Η. Α.Ε.
      Ο Υπουργός
      Δ. ΣΙΟΥΦΑΣ»
      3. Στην με αριθμό 10881/18-5-06 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. ΚΕΔΑΚ/Φ1/11975/6-6-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή των Ελλήνων η Βουλευτής κ. Αράπογλου Χρύσα, σας πληροφορούμε τα εξής:
      Η Υπηρεσία Ειδικών Ελέγχων του Υπουργείου ΟIΚΟΝΟΜIΑΣ-ΟIΚΟΝΟΜIΚΩΝ διενεργεί ελέγχους σε φορτηγά αυτοκίνητα Δημοσίας χρήσης για παράνομη χρήση ή λαθρεμπορία πετρελαίου θέρμανσης από τους ιδιοκτήτες ή οδηγούς.
      Η Γραμματεία των ΚΕΔΑΚ διενεργεί κατά βάση ελέγχους σε πρατήρια υγρών καυσίμων του Λεκανοπεδίου Αττικής (10-15 έλεγχοι ημερησίως), ενώ η Υπηρεσία Ειδικών Ελέγχων του Υπουργείου Οικονομίας και Οικονομικών, λόγω του ότι διαθέτει και Περιφερειακές Υπηρεσίες, ανέλαβε τον έλεγχο της νοθείας στη διακίνηση και διάθεση καυσίμων σε όλους τους κρίκους της αγοράς.
      Για τα λοιπά θέματα αρμόδιο να σας απαντήσει είναι το Υπουργείο Οικονομίας και Οικονομικών, το οποίο είναι συναποδέκτης της ερώτησης.
      Ο Υπουργός
      Δ. ΣΙΟΥΦΑΣ»
      4. Στην με αριθμό 10877/18-5-06 ερώτηση του Βουλευτή κ. Απόστολου Καστιφάρα δόθηκε με το υπ’ αριθμ. 36/5-6-06 έγγραφο από την Υπουργό Τουριστικής Ανάπτυξης η ακόλουθη απάντηση:
      «Σε απάντηση της ανωτέρω σχετικής ερώτησης που κατατέθηκε στη Βουλή των Ελλήνων από το Βουλευτή κ. Α. Κατσιφάρα, σας γνωρίζουμε ότι έχει εξοφληθεί το 80% της δαπάνης του προγράμματος Κοινωνικού Τουρισμού, που αντιστοιχεί σε 3.500.000€ οικονομικού έτους 2005 και η Δ/νση Οικονομικών Υπηρεσιών του Ε.Ο.Τ έχει ήδη προωθήσει τη διαδικασία αποπληρωμής του υπολοίπου ποσοστού της σχετικής δαπάνης.
      Όσον αφορά, δε, στο ερώτημα για την καθυστέρηση στην ανακοίνωση του Προγράμματος Κοινωνικού Τουρισμού για το έτος 2006, σας γνωρίζουμε ότι δεν παρατηρήθηκε ιδιαίτερη καθυστέρηση δεδομένου ότι η εφαρμογή του αρχίζει την 01/07/2006 ενώ η αντίστοιχη του περασμένου έτους ήταν η 15/06/2005. Η μικρή αυτή καθυστέρηση δικαιολογείται από το γεγονός ότι φέτος θα διατεθούν δελτία για 100.000 δικαιούχους έναντι 65.000 δικαιούχων του περυσινού αντίστοιχου προγράμματος.
      Η Υπουργός
      ΦΑΝΗ ΠΕΤΡΑΛΙΑ ΠΑΛΛΗ-»
      5. Στην με αριθμό 11131/26-5-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β13-289/13-6-06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Στρατάκης, με θέμα «φόβοι των αγροτών της Κρήτης για ανεξέλεγκτες εισαγωγές αγροτικών προϊόντων από την Αίγυπτο και άλλες χώρες» και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου- Γ.Γ.Καταναλωτή του Υπ. Ανάπτυξης, σας γνωστοποιούμε τα ακόλουθα:
      Σύμφωνα με τις ισχύουσες κοινοτικές Διατάξεις, το νομοθετικό πλαίσιο που ασχολείται με θέματα εισαγωγής προϊόντων από Τρίτες χώρες προς Κράτη - μέλη της Ε. Ε. είναι υποχρεωτικά εφαρμόσιμο και για τη χώρα μας και οπωσδήποτε η λήψη μέτρων που θα μπορούσε να παρεμποδίσει τέτοιες εισαγωγές συνιστά πράξη παραβιάζουσα την Κοινοτική Νομοθεσία.
      Παρά τα ανωτέρω από αγορανομικής πλευράς ισχύουν μέτρα που αποσκοπούν, όχι μόνο στην προστασία του καταναλωτικού κοινού, αλλά και της εγχώριας παραγωγής απέναντι σε μη σύννομες πρακτικές του εμπορίου μέσω των οποίων επιδιώκεται η διάθεση στην αγορά εισαγομένων προϊόντων ως εγχωρίων.
      Ειδικότερα ισχύουν:
      -το άρθρο 30 παρ. 7 του Αγορανομικού Κώδικα που επιβάλλει φυλάκιση ή χρηματική ποινή ή και τις δύο ποινές για την παράβαση της διάθεσης εισαγομένων προϊόντων ως εγχωρίων.
      - το άρθρο 35 παρ. 1 του Αγορανομικού Κώδικα που επιβάλλει φυλάκιση ή χρηματική ποινή για την παράβαση της μη αναγραφής της χώρας προέλευσης του προϊόντος επί των τιμολογίων αγοραπωλησίας.
      - το άρθρο 38 παρ. 2 του Αγορανομικού Κώδικα σε συνδυασμό με τις ισχύουσες Αγορανομικές Διατάξεις που επιβάλλει (μόνο) χρηματικό πρόστιμο 350 ευρώ για την παράβαση της μη αναγραφής της χώρας προελεύσεως επί των πινακίδων και των τιμοκαταλόγων.
      Η Διεύθυνση Τιμών Τροφίμων και Ποτών της Γ.Γ. Εμπορίου του Υπουργείου Ανάπτυξης, σε καθημερινή βάση διενεργεί ελέγχους στην αγορά και όπου διαπιστώνονται παραβάσεις κινείται κατά των υπευθύνων η διαδικασία εφαρμογής των νομίμων και επιβάλλονται οι σχετικές κυρώσεις.
      Η εφαρμογή του Αγορανομικού Κώδικα και των Αγορανομικών Διατάξεων και των λοιπών Αποφάσεων που ισχύουν, είναι αρμοδιότητα και των υπηρεσιών Εμπορίου των Νομαρχιακών Αυτοδιοικήσεων της Χώρας στα διοικητικά τους όρια (σημειώνεται ότι για την περιοχή Ηρακλείου αρμόδια είναι η Νομαρχιακή Αυτοδιοίκηση Ηρακλείου).
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      6. Στην με αριθμό 10583/11-5-2006 ερώτηση του Βουλευτή  κ. Νικολάου Κορτσάρη δόθηκε με το υπ’ αριθμ. 1268/31-5-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 10583/2006 ερώτηση, που κατατέθηκε στη Βουλή από το Βουλευτή κ. Ν. Κορσάρη σχετικά με τον οικισμό κατοικιών του ΟΕΚ στη Φλώρινα, σας πληροφορούμε, για τις αρμοδιότητες του Υπουργείου Απασχόλησης και Κοινωνικής Προστασίας, τα εξής:
      Εξαιτίας της αδυναμίας υπέρβασης του προϋπολογισμού της αρχικής σύμβασης του έργου πάνω από το 50%, ο Οργανισμός Εργατικής Κατοικίας (ΟΕΚ) υπέγραψε με το Δήμο Φλώρινας Προγραμματική Σύμβαση για την αποχέτευση λυμάτων και την ύδρευση του οικισμού ΦΛΩΡΙΝΑ V, η οποία έχει ολοκληρωθεί. Επιπλέον, ο ΟΕΚ προχώρησε στην σύναψη μιας επιπλέον Προγραμματικής Σύμβασης, για συμπληρωματικές εργασίες περιβάλλοντος χώρου του οικισμού.
      Ο Δήμος Φλώρινας προέβη σε διαγωνισμό, ο οποίος απέβη δυστυχώς άγονος, δηλώνοντας παράλληλα αδυναμία επαναδημοπράτησης του συγκεκριμένου έργου.
      Στη συνέχεια o ΟΕΚ απεφάσισε την κατασκευή των εν λόγω συμπληρωματικών εργασιών με απ' απευθείας ανάθεση, υπογράφτηκε η Σύμβαση Εκτέλεσης του έργου και υπεβλήθη ο 1oς λογαριασμός για έγκριση, ο οποίος όμως εκκρεμεί στο τμήμα Ελεγκτικού Συνεδρίου.
      Ως συνέπεια των παραπάνω, ο ΟΕΚ προτίθεται εντός διμήνου να παραδώσει τις κατοικίες στους δικαιούχους του και ταυτόχρονα να προχωρήσει στην ολοκλήρωση των διαδικασιών διαμόρφωσης του περιβάλλοντος χώρου.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      7. Στην με αριθμό 10607/31-5-06 ερώτηση του Βουλευτή  κ. Μιχαήλ Γιαννάκη δόθηκε με το υπ’ αριθμ. 1270/31-5-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 10607/2006 ερώτηση, που κατατέθηκε στη Βουλή από το Βουλευτή κ. Μ. Γιαννάκη, σχετικά με την υπαγωγή Κατηγοριών Μικρομεσαίων Επαγγελματιών (ασφαλισμένοι στο ΤΕΒΕ και στο Ταμείο Εμπόρων) στα Προγράμματα Κοινωνικού Τουρισμού, σας πληροφορούμε, για τις αρμοδιότητες του Υπουργείου Απασχόλησης και Κοινωνικής Προστασίας, τα εξής:
      Σύμφωνα με τις διατάξεις του ν. 678/1977, δικαιούχοι παροχών του Οργανισμού Εργατικής Εστίας (Ο.Ε.Ε), είναι οι απασχολούμενοι σε οποιονδήποτε εργοδότη με σχέση εργασίας ιδιωτικού δικαίου, μισθωτοί και υπαγόμενοι στην κατά του κινδύνου της ανεργίας ασφάλιση, καθώς και τα άτομα με αναπηρίες, με ποσοστό αναπηρίας ίσο ή μεγαλύτερο του 67% (ν. 2224/94).
      Ως εκ τούτου, στο πλαίσιο της ισχύουσας νομοθεσίας, οι κατηγορίες των ασφαλισμένων στο Τ.Ε.Β.Ε. και στο Ταμείο Εμπόρων (πλην των ατόμων με ειδικές ανάγκες) δεν είναι δικαιούχοι των παροχών του ΟΕΕ.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      8. Στην με αριθμό 10638/11-5-06 ερώτηση του Βουλευτή  κ. Πέτρου Κατσιλιέρη δόθηκε με το υπ’ αριθμ. 1277/31-5-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 10638/2006 ερώτηση, που κατατέθηκε στη Βουλή από το Βουλευτή Π. Κατσιλιέρη, σχετικά με το πρόγραμμα απόκτησης εργασιακής εμπειρίας (stage) στο Υπουργείο Ανάπτυξης, σας πληροφορούμε, για τις αρμοδιότητες του Υπουργείου Απασχόλησης και Κοινωνικής Προστασίας, τα εξής:
      Το Πρόγραμμα Απόκτησης Εργασιακής Εμπειρίας (Stage) στο Υπουργείο Ανάπτυξης και τους εποπτευόμενους φορείς, παρατάθηκε κατά δώδεκα (12) μήνες, κατόπιν αιτήματος του Υπουργείου Ανάπτυξης (και συναίνεσης των κοινωνικών εταίρων, όσον αφορά τη χρηματοδότηση αυτού) για επέκταση του χρόνου εκπαίδευσης των καταρτισθέντων νέων, λόγω του εξειδικευμένου και σύνθετου αντικειμένου των φορέων του Υπουργείου Ανάπτυξης.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      9. Στην με αριθμό 10870/18-5-06 ερώτηση του Βουλευτή  κ. Ανδρέα Μακρυπίδη δόθηκε με το υπ’ αριθμ. Φ90022/13090/489/30-5-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 10870/18-05-06 ερώτηση που κατατέθηκε στη Βουλή των Ελλήνων από το Βουλευτή κ. Α. Μακρυπίδη, σχετικά με την αναβάθμιση του Παραρτήματος ΙΚΑ-ΕΤΑΜ Αμφιλοχίας σε Τοπικό Υποκατάστημα, σας γνωρίζουμε τα εξής:
      Προκειμένου η Διοίκηση του Ιδρύματος να προβεί στην αναβάθμιση κάποιας διοικητικής μονάδας του ΙΚΑ-ΕΤΑΜ, απαιτείται τροποποίηση του ισχύοντος Οργανισμού του.
      Στη Διοίκηση του Ιδρύματος έχουν συσταθεί ομάδες εργασίας για την τροποποίηση του οργανισμού του ΙΚΑ-ΕΤΑΜ, προκειμένου να επανεξεταστεί η λειτουργία όλων των μονάδων του Ιδρύματος σε σχέση με τα πληθυσμιακά στοιχεία ανά γεωγραφική περιοχή, το φόρτο των μονάδων, το χρόνο εξυπηρέτησης των ασφαλισμένων και εργοδοτών καθώς και τα αιτήματα φορέων για σύσταση αναβάθμιση των μονάδων του.
      Στα πλαίσια αυτά θα επανεξετασθεί και η αναβάθμιση του Παραρτήματος ΙΚΑ-ΕΤΑΜ Αμφιλοχίας σε Τοπικό Υποκατάστημα.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      10. Στην με αριθμό 10457/8-5-06 ερώτηση της Βουλευτού κ. Παρασκευής Χριστοφιλοπούλου δόθηκε με το υπ’ αριθμ. 1238/31-5-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 10457/2006 ερώτηση, που κατατέθηκε στη Βουλή από τη Βουλευτή κ. Ε. Χριστοφιλοπούλου, σχετικά με την υλοποίηση του προγράμματος «STAGE» από το Υπουργείο Ανάπτυξης και από τον Οργανισμό Απασχόλησης Εργατικού Δυναμικού (ΟΑΕΔ), σας πληροφορούμε, για τις αρμοδιότητες του Υπουργείου Απασχόλησης και Κοινωνικής Προστασίας, τα εξής:
      Το Πρόγραμμα Απόκτησης Εργασιακής Εμπειρίας (Stage) στο Υπουργείο Ανάπτυξης και τους εποπτευόμενους φορείς, παρατάθηκε κατά δώδεκα (12) μήνες, κατόπιν αιτήματος του Υπουργείου Ανάπτυξης (και συναίνεσης των κοινωνικών εταίρων, όσον αφορά τη χρηματοδότηση αυτού) για επέκταση του χρόνου εκπαίδευσης των καταρτισθέντων νέων, λόγω του εξειδικευμένου και σύνθετου αντικειμένου των φορέων του Υπουργείου Ανάπτυξης.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      11. Στην με αριθμό 10510/9-5-06 ερώτηση του Βουλευτή  κ. Αναστάσιου Σιδηρόπουλου δόθηκε με το υπ’ αριθμ. Β-1062/30-5-06 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 10510/9-5-2006, που κατέθεσε στη Βουλή ο Βουλευτής κ. Αναστάσιος Σιδηρόπουλος, θέτουμε υπόψη σας ότι :
      Με το άρθρο 3 του ν. 3109/2003 (ΦΕΚ Α΄/138) καταργήθηκε η παράγραφος 2 του άρθρου 8 του ν. 2801/2000, σύμφωνα με την οποία δινόταν η δυνατότητα, κατόπιν αποφάσεως του οικείου Νομάρχη, να καθορισθεί για το σύνολο ή μέρος των Ε.Δ.Χ. αυτοκινήτων του δήμου, ως νέα έδρα, η ενιαία εδαφική περιφέρεια του νέου δήμου.
      Με τον ν. 3109/2003 παραμένει ως έδρα Ε.Δ.Χ. η πρώην κοινότητα και τώρα δημοτικό διαμέρισμα που καταργήθηκε και συνενώθηκε σε νέο δήμο, σύμφωνα με τις διατάξεις του ν. 2539/1997 (ΦΕΚ Α΄/244).
      Η συγκεκριμένη διάταξη αποσκοπεί στην κατά το δυνατό καλύτερη εξυπηρέτηση του επιβατικού κοινού των διοικητικών μονάδων για τις οποίες χορηγήθηκε το δικαίωμα κυκλοφορίας των Ε.Δ.Χ. Η καταστρατήγηση της έδρας θα αναιρούσε τον χαρακτήρα των Ε.Δ.Χ. ως αυτοκίνητα δημόσιας χρήσης, και για αυτό διατηρήθηκε ως έδρα το δημοτικό διαμέρισμα που δημιουργήθηκε μετά την συνένωση.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      12. Στην με αριθμό 9107/23-3-06 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. Β-1109/30-5-06 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 9107/23-3-2006, που κατέθεσε στη Βουλή η Βουλευτής κ. Ελπίδα Τσουρή, θέτουμε υπόψη σας ότι έχει εκπονηθεί νέο σχέδιο Προεδρικού Διατάγματος που αναφέρεται στους όρους και στις προϋποθέσεις χορήγησης άδειας ίδρυσης και λειτουργίας πρατηρίων υγρών καυσίμων και το οποίο βρίσκεται στο τελικό στάδιο της υπογραφής.
      Με το νέο Προεδρικό Διάταγμα, γίνεται εκτεταμένη τροποποίηση διατάξεων και βελτιώνονται ουσιαστικά οι όροι και οι προϋποθέσεις χορήγησης αδειών ίδρυσης και λειτουργίας πρατηρίων υγρών καυσίμων.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      13. Στην με αριθμό 9418/31-3-06 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 2485/19-4-06 έγγραφο από τον Υπουργό Μακεδονίας - Θράκης η ακόλουθη απάντηση:
      «Απαντώντας στην με αριθμό 9418/31-3-06 ερώτηση, που κατέθεσε η Βουλευτής κ. Χρύσα Αράπογλου, αναφορικά με την εταιρική σχέση της Δ.Ε.Θ. και της HΕLEΧΡΟ Α.Ε., σας θέτουμε υπόψη τα εξής:
      Οι περιπτώσεις που αναφέρονται στην ερώτηση της Βουλευτή δεν αποτελούν ενδείξεις ασυνεννοησίας ή ανταγωνισμού μεταξύ των δύο εταιριών, αλλά είναι το αποτέλεσμα της εφαρμογής στην πράξη ενός συμφωνητικού που παρουσιάζει σημαντικά κενά και ασάφειες και το οποίο συντάχθηκε επί των ημερών της προηγούμενης κυβέρνησης, χωρίς να ληφθούν υπόψη τα προβλήματα που θα δημιουργούσε στην απρόσκοπη λειτουργία των δύο στρατηγικής σημασίας για τη Θεσσαλονίκη και την ευρύτερη περιοχή εταιριών.
      Αποτελεί δε κοινή και σταθερή βούληση των διοικήσεων τόσο της Δ.Ε.Θ. Α.Ε. όσο και της HELEXPO Α.Ε. η συνεργασία για την αποσαφήνιση των όποιων σιδυπόστατων ερμηνειών, ώστε το εν λόγω συμφωνητικό να καταστεί λειτουργικό και αποτελεσματικό και για τις δύο εταιρίες. Προς την κατεύθυνση αυτή έχουν ήδη ληφθεί κοινές πρωτοβουλίες και έχουν ήδη βρεθεί οι ενδεδειγμένες και για τις δύο πλευρές λύσεις σε μια σειρά από ζητήματα, όπως αυτό του περιπτέρου 16 και του περιπτέρου 6, ενώ οι διοικήσεις των δύο εταιρειών εργάζονται εντατικά προς την επίλυση και των λοιπών θεμάτων. Σε κάθε περίπτωση οι δύο εταιρείες βρίσκονται σε αγαστή συνεργασία μεταξύ τους και με το Ελληνικό Δημόσιο και εργάζονται συστηματικά και υπεύθυνα με κοινό στόχο την προώθηση των ελληνικών επιχειρήσεων στην Ελλάδα και το εξωτερικό, την ενίσχυση των εκθεσιακών δραστηριοτήτων και την ανάδειξη της Θεσσαλονίκης.
      Σε ό,τι αφορά το μέλλον των δύο εκθεσιακών φορέων, σας γνωρίζουμε ότι η Δ.Ε.Θ. Α.Ε. έχει ήδη καταθέσει το Στρατηγικό της Σχέδιο στην Ειδική Γραμματεία Σ.Δ.Ι.Υ. καθώς και επιχειρηματικό Σχέδιο, η δε HELEXPO Α.Ε. έχει παρουσιάσει την αναπτυξιακή στρατηγική της στους επoπτεύoντες Υπουργούς. Τα ανωτέρω σχέδια και προτάσεις των δύο εταιρειών θα εξεταστούν ενδελεχώς από την Κυβέρνηση, ώστε να εξευρεθεί το βέλτιστο μοντέλο λειτουργίας του Εθνικού Εκθεσιακού μας Φορέα για να συνεχίσει να ανταποκρίνεται στους στόχους του μέσα στο διεθνές ανταγωνιστικό περιβάλλον.
      Ο Υπουργός
      ΓΕΩΡΓΙΟΣ ΚΑΛΑΝΤΖΗΣ»
      14. Στην με αριθμό 9569/5-4-06 ερώτηση του Βουλευτή κ. Αχμέτ Ιλχάν δόθηκε με το υπ’ αριθμ. 272/10-5-06 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση της με αριθ. πρωτ. 9569/05-04-2006 ερώτησης του Βουλευτή κ. Αχμέτ Ιλχάν, που κατατέθηκε στη Βουλή των Ελλήνων και μας διαβιβάσθηκε με το ανωτέρω σχετικό, σας γνωρίζουμε τα ακόλουθα:
      1.  Οι ασφαλισμένοι του Οίκου Ναύτου που υπάγονται στο Παράρτημα (Π.Ο.Ν.) του Πόρτο - Λάγος ανέρχονται στους 1.600 και εξυπηρετούνται από τους ιδιώτες ιατρούς Ξάνθης και Κομοτηνής με τη διαδικασία της αμοιβής κατά επίσκεψη (20 ευρώ) και από τα υπάρχοντα Δημόσια Νοσοκομεία. Οι ιατροί των ανωτέρω περιοχών, μέχρι τώρα, δεν έχουν υποβάλει αίτηση συνεργασίας με τον Οίκο Ναύτου, παρά το γεγονός ότι το Π.Ο.Ν., απευθύνθηκε και προς τα συλλογικά όργανά τους, προκειμένου να επιτευχθεί συνεργασία.
      2. Εφόσον υποβληθεί αίτημα ιατρών από τις περιοχές Ξάνθης και Κομοτηνής, ο Οίκος Ναύτου θα προχωρήσει άμεσα σε σύναψη σύμβασης για την εξυπηρέτηση των ασφαλισμένων του στις περιοχές αυτές.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      15. Στην με αριθμό 10023/17-4-06 ερώτηση του Βουλευτή κ. Ιωάννη Μανιάτη δόθηκε με το υπ’ αριθμ. 1165/12-5-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 10023/2006 ερώτηση, που κατατέθηκε στη Βουλή από το Βουλευτή κ. Γιάννη Μανιάτη, σχετικά με τη συγκρότηση Επιτροπών στο νομό Αργολίδας, σας πληροφορούμε για τις αρμοδιότητες του Υπουργείου Απασχόλησης και Κοινωνικής Προστασίας, τα εξής
      Α. Σύμφωνα με τις διατάξεις της παρ. 11 του άρθρου 2 του ν. 3385/2005, στην Επιτροπή Διευθέτησης Χρόνου Εργασίας κάθε Νομού, Πρόεδρος ορίζεται ένας Κοινωνικός Επιθεωρητής με αναπληρωτή ομοιόβαθμό του.
      	Η διάταξη δεν απαιτεί, οι Κοινωνικοί Επιθεωρητές, να υπηρετούν στο Νομό της έδρας της Επιτροπής.
      Κατά συνέπεια είναι καθ'όλα νόμιμη η συγκρότηση της Επιτροπής του Νομού Αργολίδας.
      Β. Σε ό,τι αφορά τις Τοπικές Διοικητικές Επιτροπές ΙΚΑ Ναυπλίου, Άργους και Κρανιδίου, σας πληροφορούμε τα εξής
      Η Γενική Γραμματεία Κοινωνικών Ασφαλίσεων του Υπουργείου Απασχόλησης και Κοινωνικής Προστασίας, διατηρεί την εποπτεία όλων των υπ' αυτής εποπτευομένων φορέων Κοινωνικής Ασφάλισης που λειτουργούν με τη μορφή Ν.Π.Δ.Δ. (π.δ. 368/97 και ν. 2084/92), πλην όμως με ειδικές ρυθμίσεις (ν. 2240/94 άρθρο 4, ν. 2386/96 άρθρο 20), ο διορισμός των μελών των Τοπικών Διοικητικών Επιτροπών (Τ.Δ.Ε.) που λειτουργούν εκτός της περιοχής της τέως Διοικήσεως Πρωτευούσης που ανήκε στην αρμοδιότητα του Νομάρχη, σύμφωνα με τις διατάξεις του ν. 2503/97, όπως τροποποιήθηκε μεταγενέστερα, περιήλθε στην αρμοδιότητα του Γενικού Γραμματέα της Περιφέρειας.
      Έτσι ο Γενικός Γραμματέας της Περιφέρειας, έχει την αποκλειστική αρμοδιότητα, σύμφωνα με τα παραπάνω, της συγκρότησης και των Τοπικών Διοικητικών Επιτροπών του ΙΚΑ, σύμφωνα με τις ισχύουσες εκάστοτε διατάξεις.
      Ως εκ τούτου, για το εν λόγω θέμα, αρμόδιο να απαντήσει είναι το Υπουργείο Εσωτερικών, Δημόσιας Διοίκησης και Αποκέντρωσης, προς το οποίο διαβιβάζουμε αντίγραφο της ερώτησης.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      16. Στην με αριθμό 9828/11-4-06 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. οικ.7644/06/3-5-06 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ’ αριθμ. 9828/11.4.06 ερώτησης που κατατέθηκε από το Βουλευτή κ. Βασιλείου Οικονόμου, σας γνωρίζουμε τα εξής:
      Με τις διατάξεις του ν.3386/05 (άρθρο 92, παρ.6, εδάφιο α), προβλέφθηκαν κίνητρα για τους υπαλλήλους που υπηρετούν στους Δήμους και τις Κοινότητες της χώρας και απασχολούνται στις οικείες υπηρεσίες των Ο.Τ.Α. για την εξυπηρέτηση υπηκόων τρίτων χωρών. Επίσης, με τις ίδιες διατάξεις, προβλέπεται ότι το ποσοστό που αφορά τους Ο.Τ.Α. έχει ανταποδοτικό χαρακτήρα και πρέπει να διατίθεται αποκλειστικώς για την κάλυψη λειτουργικών δαπανών των ανωτέρω υπηρεσιών.
      Προς το σκοπό αυτόν, το ΥΠΕΣΔΔΑ έχει προβεί στην αποστολή αλλεπάλληλων εγγράφων προς τους Δημάρχους και τις Περιφέρειες της χώρας, με τα οποία υπογραμμίζεται η αναγκαιότητα στελέχωσης των υπόψη υπηρεσιών με ικανό αριθμό μόνιμων υπαλλήλων με επαρκή διοικητική εμπειρία, εξεύρεσης και διευθέτησης χώρων κατάλληλων για την υποδοχή μεγάλου αριθμού συναλλασσομένων, καθώς και εξασφάλισης της απαραίτητης υλικοτεχνικής υποδομής (π.χ. υπολογιστές, γραφεία, κλπ.), προκειμένου να γίνεται απρόσκοπτα η υποδοχή και εξυπηρέτηση όλων των συναλλασσομένων.
      Τέλος, το ΥΠΕΣΔΔΑ έχει προβεί στην προμήθεια λειτουργικού συστήματος (Software), το οποίο έχει διανεμηθεί δωρεάν σε όλους τους Δήμους και τις κοινότητες της χώρας για τη διεκπαιρέωση των αιτήσεων των υπηκόων τρίτων χωρών.
      Ο Υφυπουργός
      ΑΘΑΝΑΣΙΟΣ ΝΑΚΟΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, πριν ξεκινήσουμε τη συζήτηση των επικαίρων ερωτήσεων, έχω την τιμή να ανακοινώσω στο Σώμα ότι η συνάδελφος Βουλευτής Ηλείας κ. Κρινιώ Κανελλοπούλου ζητεί άδεια δύο ημερών απουσίας της στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης):  Η Βουλή ενέκρινε τη ζητηθείσα άδεια.
      Επίσης, έχω την τιμή να ανακοινώσω στο Σώμα ότι ο συνάδελφος Βουλευτής Σερρών κ. Ευγένιος Χαϊτίδης ζητεί άδεια ολιγοήμερης απουσίας στο εξωτερικό, για να λάβει μέρος στη Β΄ Ελληνοβαυαρική Πολιτιστική Ημέρα στο Μόναχο. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης):  Η Βουλή ενέκρινε τη ζητηθείσα άδεια. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 874/6.7.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τον Υπουργό Μακεδονίας-Θράκης, σχετικά με την επίλυση συνταξιοδοτικών θεμάτων των εργαζομένων στην HELEXPO A.E. κ.λπ., διαγράφεται λόγω κωλύματος του κυρίου Υπουργού.
      Θα συζητήσουμε τη δεύτερη με αριθμό 879/6.7.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση των προβλημάτων περίθαλψης και αποκατάστασης των ανάπηρων παιδιών και ιδιαίτερα αυτών με βαριές αναπηρίες κ.λπ.. 
      Το ειδικότερο περιεχόμενο της επίκαιρης ερώτησης της κ. Νικολαϊδου έχει ως εξής:
      «Τεράστια και δραματικά είναι τα προβλήματα που βιώνουν οι γονείς και κηδεμόνες των ανάπηρων παιδιών, ιδιαίτερα αυτών με βαριές αναπηρίες, όπως είναι η νοητική υστέρηση, ο αυτισμός, η παραπληγία ή τετραπληγία και οι πολλαπλές αναπηρίες.
      Τα προβλήματα αυτά έχουν να κάνουν με την τραγική έλλειψη υποδομών πρώιμης διάγνωσης και παρέμβασης, δημόσιων ειδικών σχολείων και κέντρων αποκατάστασης και στήριξης των οικογενειών. Τεράστια είναι η οικονομική επιβάρυνση των οικογενειών αυτών για θεραπείες, στήριξη, εκπαίδευση και αποκατάσταση των παιδιών τους.
      Τελευταία, μια σειρά Ειδικά Κέντρα Εκπαίδευσης και Μη Κυβερνητικές Οργανώσεις που ανήκουν και εποπτεύονται από το Υπουργείο Υγείας και Κοινωνικής Αλληλεγγύης, έχουν αρχίσει και ζητούν από τους γονείς να πληρώνουν όλο και μεγαλύτερα ποσά. Την ίδια στιγμή αυτά τα κέντρα εισπράττουν σημαντικά ποσά από τα ασφαλιστικά ταμεία, αλλά και από κρατικές επιχορηγήσεις. Σχολεία που μέχρι χθες οι γονείς δεν πλήρωναν, όπως το «Θεοτόκος», καλούνται οι γονείς να καταβάλουν συνολικά 720 ευρώ το χρόνο, ενώ άλλα αυξάνουν τα ποσά που ζητούν.
      Αυτά είναι τα αποτελέσματα μιας πολιτικής που στο όνομα του ελεύθερου ανταγωνισμού και των νόμων της αγοράς, ιδιωτικοποιεί την υγεία, την πρόνοια, την ειδική αγωγή, φορτώνοντας το κόστος της περίθαλψης, της εκπαίδευσης και αποκατάστασης και των αναπήρων παιδιών στους γονείς τους και στα ασφαλιστικά τους ταμεία.
      Ερωτάται ο κύριος Υπουργός:
      Τι μέτρα θα πάρει για να σταματήσει κάθε πληρωμή των γονιών με οιονδήποτε τρόπο στα διάφορα Κέντρα Ειδικής Αγωγής (μη κερδοσκοπικού χαρακτήρα) που εποπτεύονται από το  Υπουργείο;
      Θα προχωρήσει άμεσα στη δημοσιοποίηση όλων των ιδιωτικού δικαίου κέντρων και ένταξή τους στον κρατικό προϋπολογισμό και ίδρυση νέων με δωρεάν υπηρεσίες και υψηλής ποιότητας με βάση τις ανάγκες περίθαλψης και αποκατάστασης των αναπήρων παιδιών και ιδιαίτερα αυτών με βαριές αναπηρίες;»
      Στην ερώτηση της κ. Νικολαΐδου θα απαντήσει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
      Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρία και κύριοι συνάδελφοι, η νέα διακυβέρνηση δίνει τεράστια σημασία στον τομέα της πρώιμης διάγνωσης, πρώιμης θεραπείας και πρώιμης κοινωνικής ενσωμάτωσης των παιδιών με αναπηρία και, φυσικά, αναζητεί και βρίσκει τρόπους υποστήριξης των οικογενειών των παιδιών, κυρίως  με νοητική υστέρηση.
      Προς αυτήν την κατεύθυνση, γνωρίζουμε ότι πολλά από τα ιδρύματα τα οποία αναφέρετε ότι κάνουν πρώιμη διάγνωση, πρώιμη θεραπεία, πρώιμη κοινωνική ενσωμάτωση, αντιμετωπίζουν μεγάλους κινδύνους οικονομικής ασφυξίας. Γι’ αυτό και με το νέο Προεδρικό Διάταγμα, το οποίο δημοσιεύτηκε με αριθμό φύλλου 231/Φ.Ε.Κ. από 22 Σεπτεμβρίου του 2005 και ισχύει συγκεκριμένα από 15 Δεκεμβρίου του 2005, αναμορφώσαμε τα νοσήλια, όμως συγκεκριμένα στα κέντρα τα οποία είναι αναγνωρισμένα ως Κέντρα Αποθεραπείας, Αποκατάστασης, Κέντρο Ημερήσιας Φροντίδας για άτομα με νοητική υστέρηση.
      Δυστυχώς, πολλά από τα κέντρα μας δεν έχουν τέτοια άδεια.  Το κέντρο «ΘΕΟΤΟΚΟΣ» μόλις πρόσφατα, στις 18.5.2006, πήρε άδεια ίδρυσης και πολύ σύντομα θα πάρει και άδεια λειτουργίας. Οπότε, δεν μπορεί να εκμεταλλευτεί το ότι το ημερήσιο νοσήλιό μας μέχρι οκτώ ώρες από 15 ευρώ έγινε 40 ευρώ και πάνω από οκτώ ώρες το ημερήσιο νοσήλιο από 20 ευρώ έγινε 50 ευρώ, ενώ το κλειστό νοσήλιο για αντίστοιχα κέντρα έγινε 150 ευρώ, ενώ ήταν 50 ευρώ. Δηλαδή, αυτά τα νοσήλια τριπλασιάστηκαν περίπου.
      Θέλω να γνωρίζετε, επιπλέον, ότι ιδιαίτερα για τα άτομα με βαριά νοητική υστέρηση ήδη για το 2006 οι γονείς τους παίρνουν επιδόματα, που μπορεί να μην είναι πάρα πολύ μεγάλα, αλλά είναι, θα έλεγα, καλούτσικα. Δηλαδή, τα άτομα με βαριά νοητική υστέρηση παίρνουν ήδη 330 ευρώ το μήνα. Θα σας πω ότι αυτά τα επιδόματα ανεβαίνουν τον τελευταίο καιρό και ενώ ήταν για τα άτομα με βαριά νοητική υστέρηση γύρω στα 253 ευρώ το 2003, έγινε 284 το 2004, σήμερα, το 2006, είναι 332 ευρώ και του χρόνου θα είναι 380 ευρώ. 
      Κυρία Νικολαΐδου, ορισμένα ιδρύματα, όπως είναι και το «ΘΕΟΤΟΚΟΣ», αναγκάστηκαν να καλύψουν ένα μέρος του προϋπολογισμού τους. Μόλις 2 ευρώ την ημέρα δίδουν οι γονείς, καλύπτοντας έτσι περίπου το 5% των λειτουργικών εξόδων των ιδρυμάτων αυτών. 
      Για το συγκεκριμένο Ίδρυμα «ΘΕΟΤΟΚΟΣ», έχω να σας πω ότι σε έναν προϋπολογισμό που υπερβαίνει τα 3.000.000 ευρώ η επιδότηση μέσω των Νομαρχιακών Αυτοδιοικήσεων για το 2006 θα είναι 1.990.000 ευρώ. Τα ασφαλιστικά ταμεία θα πληρώσουν φέτος 440.000 ευρώ και αν εκμεταλλευτεί το νέο Προεδρικό Διάταγμα, το οποίο είναι σε ισχύ από τις 15 Δεκεμβρίου του 2005, παίρνοντας την άδεια λειτουργίας ως ειδικό κέντρο αποκατάστασης, θα τριπλασιαστεί και το ποσό το οποίο παίρνει από τα ασφαλιστικά ταμεία. Άρα, λοιπόν, θα καλύπτει τον προϋπολογισμό του πλήρως. 
      Φυσικά, οι γονείς δεν δίνουν δωρεές. Έχω την κατάσταση των δωρεών. Μόνο ένας γονιός πέρυσι, αντί στεφάνου για τον πατέρα του, έδωσε μόλις 50 ευρώ δωρεά. 
      Δίνουν, λοιπόν, ένα πολύ μικρό ποσό στο συγκεκριμένο Ίδρυμα της τάξης των 2 ευρώ ημερησίως. Είναι 2 ευρώ ημερησίως, όταν στο συγκεκριμένο Ίδρυμα το  μέσο κόστος ανά παιδί είναι 7,5 ευρώ ωριαίως. Δηλαδή για περίπου οκτώ ώρες την ημέρα το Ίδρυμα ξοδεύει για τα παιδιά αυτά τουλάχιστον 64 ευρώ ημερησίως και καλούνται οι γονείς να καταβάλουν 2 ευρώ. Αυτό γίνεται σε όλον τον κόσμο, αλλά και αυτό πάλι με την αναπροσαρμογή των νοσηλίων από τα ασφαλιστικά ταμεία σύντομα δεν θα υπάρχει. Αυτή η στοιχειώδης, η πολύ μικρή καταβολή από τους γονείς είναι μια πάγια συνήθεια, η οποία γίνεται διεθνώς. Επαναλαμβάνω ότι παίρνουν ήδη αυτοί οι γονείς 330 ευρώ το μήνα, εκ των οποίων καλούνται να δώσουν 60 ευρώ το μήνα στα συγκεκριμένα Ιδρύματα για τα παιδιά τους.
      Επίσης, είναι άδικο να μας λέτε ότι εμείς δεν προχωρούμε, διότι είμαστε η μοναδική Κυβέρνηση τα τελευταία χρόνια που προχωρήσαμε σε δημοσιοποίηση νομικού προσώπου ιδιωτικού δικαίου και μάλιστα του μεγαλύτερου στη χώρα, του Ψυχολογικού Κέντρου Βορείου Ελλάδος, το οποίο ενοποιήσαμε σαν νομικό πρόσωπο δημοσίου δικαίου στο Κ.Ψ.Υ. της Θεσσαλονίκης και έπεται, μετά από αίτημά τους και εφόσον το θέλουν τα ίδια τα Ιδρύματα, να δημοσιοποιηθούν και έχουμε αποδεχθεί τέτοια αιτήματα. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Νικολαΐδου.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κύριε Υπουργέ, επειδή είστε και ειδικός γιατρός, πιστεύω ότι γνωρίζετε πολύ καλά την τραγική κατάσταση των αναπήρων και των οικογενειών τους που τα τελευταία χρόνια έχει επιδεινωθεί. Παρουσιάσατε πάρα πολύ ιδεατή την όλη κατάσταση, μόνο που δεν είναι αυτή η πραγματικότητα. Η πραγματικότητα είναι ότι οκτακόσιες χιλιάδες παιδιά, ακριβώς από την έλλειψη υποδομής και ιδιαίτερα των ειδικών σχολειών, παιδιά με νοητική στέρηση και με μαθησιακές δυσκολίες βρίσκονται εκτός ειδικής αγωγής. 
      Κάθε χρόνο τέσσερις χιλιάδες νέοι παραπληγικοί προστίθενται στο μεγάλο κατάλογο των αναπήρων λόγω απουσίας μέτρων προστασίας της ζωής τους είτε στον τόπο εργασίας, στο σπίτι, στο σχολειό, ακόμα και στους χώρους διασκέδασης. Ξέρετε ότι υπάρχουν μόνο διακόσια κρεβάτια δημόσια αποκατάστασης, ενώ χρειάζονται γύρω στα δύο χιλιάδες και μόνο πεντακόσια παιδιά με αυτισμό από τα τριάντα χιλιάδες πηγαίνουν σε κάποιο ειδικό σχολειό. Έχουμε, ίσως, και την πρωτιά σε στατιστικά στοιχεία, ότι το 80% των αναπήρων από αυτούς που είναι ικανοί για εργασία είναι άνεργοι. Καταλαβαίνουμε, λοιπόν, με όλα αυτά τι κατάσταση αντιμετωπίζουν οι ανάπηροι και οι οικογένειές τους. 
      Δεν φθάνουν, λοιπόν, όλα αυτά, αλλά τα Ιδρύματα που είναι υπό την εποπτεία του Υπουργείου, του οποίου ηγείστε, αρχίζουν να ζητούν κάθε φορά όλο και περισσότερα. Εδώ έχω ένα έγγραφο –δεν θα χάσω το χρόνο μου με αυτό- από το Ίδρυμα «ΘΕΟΤΟΚΟΣ» που λέει τι ζητούν. Ζητούν 720 ευρώ το χρόνο και 100 ευρώ ως εγγραφή. Και δεν είναι μόνο αυτό. Για παράδειγμα, στον Πειραιά είναι το «ΑΡΓΩ» για τους ναυτεργάτες, το οποίο είναι και αυτό γύρω στα 160 ευρώ.
      Λέτε ότι παίρνουν επιδόματα. Με συγχωρείτε, αλλά εγώ δεν ξέρω με τα 330 ευρώ τι μπορεί να καλύψει ένας γονιός. Για παράδειγμα, το αυτιστικό επίδομα είναι 270 ευρώ το μήνα. Πώς μπορεί να ανταπεξέλθει στις ανάγκες όχι μόνο του αναπήρου, αλλά και γενικότερα της προσαρμογής του σπιτιού; 
      Κοιτάξτε, δεν πάει άλλο αυτή η κατάσταση και δεν μου απαντάτε στα ερωτήματα που θέτουμε. Εμείς λέμε τα Ιδρύματα αυτά, τα οποία επιχορηγούνται από το κράτος με κρατική επιχορήγηση -το λέει το έγγραφο της «ΘΕΟΤΟΚΟΥ»- με 60% από τα ασφαλιστικά ταμεία πιστεύω ότι ξέρετε πολύ καλά τι γίνεται με τα ασφαλιστικά ταμεία. Θα το πω έτσι απλά και ας παρεξηγηθώ. Κοροϊδεύουν, κλέβουν τα ταμεία αυτά τα Ιδρύματα, για να μπορέσουν να λειτουργήσουν. Και επαναλαμβάνω ότι το ξέρετε πάρα πολύ καλά. Καταθέτω το έγγραφο για τα Πρακτικά.
      (Στο σημείο αυτό η Βουλευτής κ.Βέρα Νικολαΐδου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεν μπορεί, λοιπόν, να συνεχισθεί αυτή η κατάσταση. Δεν είναι σωστό να μου λέτε ότι παίρνουν επίδομα και μπορούν να πληρώσουν 2 ευρώ το μήνα. Εμείς λέμε να μην πληρώσει κανένας γονιός από εδώ και πέρα ούτε με την αύξηση ούτε με το προηγούμενο. 
      Σας προτείνουμε να τα κάνετε δημόσια, με την έννοια ότι δεν μπορείτε να λέτε ότι ασκείτε κοινωνική πολιτική με ιδιωτικοποίηση της υγείας και της πρόνοιας. Τουλάχιστον αυτά δεν μπορεί να μην είναι δημόσια. Και όταν λέμε δημόσια, εννοούμε δωρεάν και όχι απλά να έχουν τον τίτλο του δημοσίου. Δεν μπορεί να παίρνουν από τα ασφαλιστικά ταμεία, από τα ευρωπαϊκά προγράμματα και τελικά να βάζουν και τους γονείς να πληρώνουν είτε άμεσα είτε έμμεσα γιατί σας είναι πολύ γνωστό –είπατε ήδη τον έναν τρόπο- ότι βρίσκουν διάφορους τρόπους, είτε με τη μεταφορά είτε με δωρεές είτε με εθελοντική προσφορά, και αξιοποιούν -για να μην πω εκμεταλλεύονται τους γονείς- σε όλα αυτά τα Ιδρύματα. 
      Δεν πάει, λοιπόν, η κατάσταση άλλο. Δεν είναι οι ανάπηροι και οι οικογένειές τους θύματα της κοινωνίας γενικότερα, αλλά είναι συγκεκριμένα θύματα μιας πολιτικής που εφαρμόζεται από τις μέχρι σήμερα κυβερνήσεις και από τη δική σας σήμερα με μεγάλη μεγαλοπρέπεια και πρέπει αυτή σίγουρα να ανατραπεί. Εμείς καλούμε τους γονείς να μην πληρώσουν και να κινητοποιηθούν προς αυτήν την κατεύθυνση.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σε κανένα σημείο της πρωτολογίας μου δεν ανέφερα ότι είμαστε υπερήφανοι για το τι έχουμε κάνει μέχρι σήμερα στον τομέα αυτό και ιδιαίτερα στον τομέα της νοητικής στέρησης και της βαριάς νοητικής στέρησης. Χρωστάμε πάρα πολλά στον κόσμο, ιδιαίτερα στις οικογένειες των ατόμων με βαριά νοητική υστέρηση. Είναι ο πιο αδικημένος κόσμος στο χώρο της αναπηρίας. Σε αυτούς ιδιαίτερα τους γονείς από την πρώτη στιγμή της διάγνωσης, από την αντιμετώπιση του πρώτου σοκ της διάγνωσης, αλλά και στον τομέα της πρώιμης διάγνωσης, της πρώιμης θεραπείας και της πρώιμης κοινωνικής ενσωμάτωσης χρωστάμε πολλά και κάνουμε ήδη αρκετά. 
      Εμείς προχωρήσαμε ήδη την υπουργική απόφαση για τις Στέγες Υποστηριζόμενης Διαβίωσης. Φυσικά, πρέπει τα κέντρα της χώρας να εκμεταλλευτούν, να προσαρμόσουν τις δυνάμεις τους, τις εγκαταστάσεις τους, τον τρόπο που παρέχουν τις υπηρεσίες τους, ώστε να πάρουν και άδεια ίδρυσης και άδεια λειτουργίας ως κέντρα αποκατάστασης των παιδιών αυτών με διάφορες μορφές αναπηρίας ιδιαίτερα για τη νοητική υστέρηση. Γι’ αυτό αναμορφώσαμε τα νοσήλια. Δεν το έκαναν ακόμη, αλλά ελπίζω ότι θα το κάνουν. 
      ΒΕΡΑ ΝΙΚΟΛΑΪΔΟΥ: Ο τύπος είναι το πρόβλημα; Η ουσία, οι αυξήσεις. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όμως, στο χώρο της ειδικής αγωγής πρέπει να ξέρετε ότι δεν είμαστε και μια χώρα τριτοκοσμική, όπως ίσως φαίνεται λίγο μέσα από την επίκαιρη ερώτησή σας, όταν στη χώρα μας υπάρχουν εκατόν δεκαοκτώ νηπιαγωγεία ειδικής αγωγής με τριακόσιους εβδομήντα έξι μαθητές, εκατόν εβδομήντα δημοτικά ειδικής αγωγής με δύο χιλιάδες οκτακόσιους είκοσι εννέα μαθητές, όταν υπάρχουν διακόσια δεκατρία τμήματα ένταξης νηπιαγωγείων, όταν υπάρχουν χίλια τετρακόσια έντεκα τμήματα δημοτικών στα κανονικά σχολεία…
      ΒΕΡΑ ΝΙΚΟΛΑΪΔΟΥ: Μπορώ να σας καταθέσω κατάλογο του τι υπάρχει και σε τι κατάσταση βρίσκονται. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όταν υπάρχουν οκτώ γυμνάσια Ειδικής Αγωγής, τέσσερα λύκεια, δεκατέσσερις μονάδες τεχνικής επαγγελματικής εκπαίδευσης, ογδόντα δυο μονάδες ειδικής επαγγελματικής εκπαίδευσης και υπάρχουν διακόσια ενενήντα τμήματα ένταξης γυμνασίων, λυκείων και τεχνικών επαγγελματικών λυκείων σε αυτήν τη χώρα, δεν μπορούμε να λέμε ότι η Ειδική Αγωγή απουσιάζει από την πατρίδα μας. Σίγουρα πρέπει να κάνουμε ακόμη περισσότερα και θα κάνουμε. Δίνουμε μια καθημερινή μάχη, για να κάνουμε ακόμα περισσότερα. 
      Επίσης, επαναλαμβάνω ότι πρέπει να μας πείτε εδώ ότι είμαστε η μοναδική Κυβέρνηση –εδώ σ’ αυτήν την Αίθουσα μας δώσατε τα εύσημα- ότι προχωρήσαμε στη δημοσιοποίηση του μεγαλύτερου κέντρου της χώρας, του Ψυχολογικού Κέντρου Βορείου Ελλάδος. Ποιος άλλος τόλμησε να κάνει δημοσιοποίηση ενός νομικού προσώπου ιδιωτικού δικαίου; Ήταν αίτημα τριάντα, σαράντα χρόνων και των εργαζομένων και των γονιών εκεί πάνω στη Θεσσαλονίκη και το κάναμε. Θα προχωρήσουμε και στην «Μέριμνα της Πάτρας», στη «Μέριμνα της Αγίας Αικατερίνης» και στο «ΦΑΡΟ», στο Ίδρυμα Τυφλών Θεσσαλονίκης, σε δημοσιοποιήσεις. Είναι μέσα στο άμεσο πρόγραμμά μας. 
      Όμως, πρέπει να το θέλουν και τα ίδια τα κέντρα. Αυτά τα κέντρα χρηματοδοτούνται ήδη με άμεσο ή έμμεσο τρόπο. Περίπου το 90% του προϋπολογισμού τους καλύπτεται από τον κρατικό προϋπολογισμό είτε μέσω των Νομαρχιακών Αυτοδιοικήσεων είτε μέσω των ασφαλιστικών ταμείων κατά ένα μεγάλο μέρος, αλλά και μέσω των ειδικών επιχορηγήσεων. Μόνο για το Ίδρυμα «ΘΕΟΤΟΚΟΣ» πέρυσι δώσαμε και έκτακτη επιχορήγηση 75.000 ευρώ από το Κρατικό Λαχείο. Φέτος είναι περίπου τα ίδια και ακόμη και περισσότερα, ώστε να καλυφθούν. Μένει ένα 10%. Αυτό το 10% είτε γίνεται μέσα από δωρεές είτε από τους γονείς. Η μεγάλη πλειονότητα των γονιών δέχεται ευχαρίστως. Μένει ένα μικρό ποσοστό που να μη δέχεται να δώσει αυτά τα 2 ευρώ ημερησίως. Όταν το κόστος είναι 80 ευρώ ημερησίως, μόνο τα 2 ευρώ ημερησίως νομίζω ότι είναι πολύς θόρυβος για το τίποτα. Ειλικρινά είναι πολύς θόρυβος για το τίποτα.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, παρακαλώ πολύ να δείχνετε λίγο σεβασμό προς το χρόνο. Ήδη το Προεδρείο δίδει κάποια ανοχή, αλλά παρακαλώ πολύ και τους Υπουργούς και τους συναδέλφους Βουλευτές να είναι μέσα στα πλαίσια, τα οποίο καθορίζει ο Κανονισμός.
      Θα συζητηθεί η τρίτη με αριθμό 881/6-7-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη, προς τον Υπουργό Ανάπτυξης, σχετικά με τη λήψη μέτρων περιορισμού της ανεξέλεγκτης ανόδου των τιμών κ.λπ..
      Η επίκαιρη ερώτηση του κ. Κουβέλη έχει ως εξής: 
      «Από τα μέσα του περασμένου Μαΐου απαντώντας σε πολιτικές αιτιάσεις για ατονία ελέγχων στις Νομαρχίες, λόγω της εκλογικής περιόδου και ανεξέλεγκτη άνοδο τιμών, λόγω της θερινής-τουριστικής περιόδου, ο αρμόδιος Υπουργός δήλωσε ότι ανεξάρτητα από τις εκλογές, οι έλεγχοι θα συνεχίσουν να διενεργούνται με συστηματικό και ακατάπαυστο τρόπο και θα επιβάλλονται οι σχετικές κυρώσεις. Για το σκοπό αυτό λειτουργεί Μητρώο μελών (ν. 23323/95 – Απόφασης 1151/25.5.2004) και προβλέπεται η σύσταση Κλιμακίων Ελέγχου Λαϊκών Αγορών και Υπαίθριου Εμπορίου (Κ.Ε.Λ.Α.Υ.Ε) στο Υπουργείο Ανάπτυξης και τις περιφέρειες.
      Πρόσφατα δημοσιεύματα αναφέρονται σε φαινόμενα αισχροκέρδειας σε όλη τη χώρα, αφού οι καταναλωτές καλούνται να πληρώνουν ακριβότερα τη βενζίνη, κατά 7 λεπτά το λίτρο, τη στιγμή που ο ειδικός φόρος κατανάλωσης που έχει επιβληθεί, λόγω Ευρωπαϊκής Ένωσης είναι δύο λεπτά, ενώ παρόμοιες αυξήσεις που αγγίζουν και το 1.500% καταγράφονται στις τιμές αγροτικών προϊόντων που καταβάλλει ο καταναλωτής, σε σχέση με αυτές που πωλούνται τα προϊόντα από τους παραγωγούς και οι οποίοι ζητούν μέτρα προστασίας για την παραγωγή τους. 
      Δεδομένου ότι οι καταναλωτές βιώνουν την ακρίβεια και νοιώθουν ότι το εισόδημά τους δεν προστατεύεται αποτελεσματικά από το κράτος και τα ελεγκτικά όργανα, ερωτώνται οι κύριοι Υπουργοί:
      Ποιος είναι ο αριθμός των κλιμακίων που συγκροτήθηκαν και λειτούργησαν κατά την τελευταία τριετία και  μέχρι σήμερα, κατά περιφέρεια, κατά κλάδο και  κατηγορία οικονομικής δραστηριότητας, ποια τα αποτελέσματα των ελέγχων και ποια συγκεκριμένα μέτρα ασκήθηκαν, κατά των παραβατών; 
      Ποια είναι η θέση της κυβέρνησης για τις παρατηρούμενες αυξήσεις και ποια περαιτέρω συγκεκριμένα μέτρα προτίθεται να προωθήσει για τον περιορισμό της διαπιστούμενης ανεξέλεγκτης κερδοσκοπίας;»
      Την επίκαιρη ερώτηση του κ. Κουβέλη, θα την απαντήσει ο κ. Αναστάσιος Νεράντζης, ο οποίος έχει και το λόγο. 
      Ορίστε, κύριε Υπουργέ. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ναι, κύριε Πρόεδρε. 
      Διερωτάται κανείς, άραγε πώς είναι δυνατόν σε τρία λεπτά, να απαντήσει κάποιος σε αυτά τα ερωτήματα,που θέτει ο εκλεκτός συνάδελφος, οι απαντήσεις επί των οποίων απαιτούν δεκάδες σελίδων να καταγραφούν και ικανότατο χρόνο για να αναπτυχθούν. Παραθέτω, λοιπόν, τα στοιχεία που μου ζητούνται, όπως ελήφθησαν: 
      Περιφέρεια Αττικής. Από το Νοέμβριο του 2004, έως τον Ιούνιο του 2006, σύνολο ελέγχων, σαράντα οκτώ χιλιάδες επτακόσιοι είκοσι δύο. Παραβάσεις, κατ’ αριθμόν, επτακόσιες σαράντα οκτώ. Πρόστιμα που εισπράχθηκαν από τις ΔΟΥ, 201.200 ευρώ. 
      Προχωρούμε σε άλλη περιφέρεια. Είναι στην Περιφέρεια Ανατολικής Μακεδονίας και Θράκης. Από 1-4-2005, έως 30-8-2006, επτακόσιοι πέντε έλεγχοι, ογδόντα δύο παραβάσεις. 
      Κεντρική Μακεδονία. Υπάρχουν παραβάσεις για έλλειψη αδείας. Επιβλήθηκαν χρηματικά πρόστιμα 1.000 ευρώ και τα πρόστιμα που επεβλήθησαν είναι εξήντα. Για έλλειψη τριπλοτύπου δελτίου αποστολής 500 ευρώ, δεκατέσσερις παραβάσεις. Για μη τήρηση καθαριότητας, μία παράβαση, 300 ευρώ. Για αυθαίρετη κατάληψη θέσεως ή αλλαγής αγοράς, ένδεκα παραβάσεις. Για μη τοποθέτηση ζυγού σε εμφανές σημείο, τρεις παραβάσεις. Για μη τοποθέτηση πινακίδων για κάθε πωλούμενο προϊόν, δώδεκα παραβάσεις. Για αναγραφή αναληθούς προέλευσης του προϊόντος, έντεκα παραβάσεις, για μη τοποθέτηση ειδικής πινακίδος τέσσερις παραβάσεις, σύνολο προστίμων εκατόν είκοσι οκτώ. 
      Περιφέρεια Κρήτης. Έως σήμερα έχουν συγκροτηθεί και λειτουργήσει διακόσια πενήντα επτά κλιμάκια ελέγχου. Έχουν διαπιστωθεί και βεβαιωθεί εβδομήντα επτά παραβάσεις. Τα κλιμάκια ελέγχου της περιφέρειας Κρήτης σχεδόν καθημερινά βρίσκονται στους χώρους των λαϊκών αγορών και ασκούν κατασταλτικά, έως και προληπτικά μέτρα ελέγχου, εκτελώντας το καθήκον τους. 
      Ευρυτανία. Έχουμε παραβάσεις για έλλειψη αδείας 8, ποσό το οποίο επεβλήθη 8.000 ευρώ, παραβάσεις για μη τοποθέτηση πινακίδων σε πωλούμενα είδη μία, παραβάσεις για μη αυτοπρόσωπη προσέλευση μία. 
      Προχωρούμε στη συνέχεια,  να προλάβουμε...
      ΦΩΤΗΣ ΚΟΥΒΕΛΗΣ: Διαλέξτε την εκλογική περιφέρεια του Προέδρου. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Με τη σειρά τα παίρνω, δεν έχω να διαλέξω. Αταξινόμητα σας τα λέω. 
      Περιφέρεια Ηπείρου. Ο αριθμός των συγκροτηθέντων κλιμακίων ανέρχεται σε δεκαέξι, από τον Απρίλιο του 2005 μέχρι σήμερα και κατά των παραβατών επιβλήθηκαν, από τα κλιμάκια ελέγχου, δεκατρία χρηματικά πρόστιμα σε διάφορους πλανόδιους υπαίθριους πωλητές, από 300 ευρώ, μέχρι 1.000 ευρώ, ανάλογα με την παράβαση. 
      Πάμε στην Κορινθία. Λειτούργησε ένα κλιμάκιο, αποτελούμενο από τέσσερις υπαλλήλους. Διενεργήθηκαν διακόσια ογδόντα έλεγχοι, κατά τους οποίους διαπιστώθηκαν πενήντα παραβάσεις. Στους παραβάτες επιβλήθηκαν πρόστιμα 1.000 ευρώ για κάθε περίπτωση, όπως προβλέπεται από το νόμο. 
      Προχωρούμε στην Περιφέρεια του Νοτίου Αιγαίου. Το 2005 συστάθηκε κλιμάκιο ελέγχου υπαιθρίου πλανοδίου και στασίμου εμπορίου, γιατί δεν υφίστανται λαϊκές αγορές, για τη Νήσο Σύρο. Πραγματοποιήθηκαν δύο έλεγχοι του κλιμακίου και δεν διαπιστώθηκαν παραβάσεις. 
      Δωδεκάνησος. Δεκαοκτώ έλεγχοι στις λαϊκές αγορές του Δήμου Ρόδου. Διαπιστώθηκαν παραβάσεις των άρθρων 5 και 7 του νόμου 2323/95 (έλλειψη αδείας, μη αυτοπρόσωπη εμφάνιση κ.λπ.). 
      Στη συνέχεια πάμε στην περιφέρεια των Ιονίων Νήσων, όπου συγκροτήθηκαν, για πρώτη φορά, κλιμάκια ελέγχου λαϊκών αγορών, το Δεκέμβριο του 2005. Από τότε, έως και σήμερα, συγκροτήθηκαν συνολικά τριάντα δύο κλιμάκια, δηλαδή τέσσερα κλιμάκια το μήνα, ένα για κάθε νομό, από το Δεκέμβριο του 2005, έως τον Ιούλιο του 2006. Τα ανωτέρω κλιμάκια πραγματοποίησαν ελέγχους στις λαϊκές αγορές και σε πωλητές υπαιθρίου εμπορίου και επέβαλαν συνολικά δεκαεπτά πρόστιμα, σύμφωνα με το νόμο. 
      Πάμε στην Περιφέρεια Βορείου Αιγαίου. Στο Νομό Σάμου, από το Μάρτιο του 2005, έως και σήμερα, έχουν συγκροτηθεί τρία κλιμάκια ελέγχου λαϊκών αγορών και έχουν επιβληθεί 3.000 ευρώ πρόστιμα. 
      Περιφέρεια Θεσσαλίας. Λειτουργούν δεκατέσσερα κλιμάκια ελέγχου λαϊκών αγορών. Πέντε στο Νομό Λαρίσης, τρία στο Νομό Τρικάλων –σας ενδιαφέρει ιδιαίτερα- τρία στο Νομό Μαγνησίας, τρία στο Νομό Καρδίτσας. Τα αποτελέσματα των ελέγχων είναι ως εξής: Το 2005, σε σύνολο τριών χιλιάδων τριακοσίων εβδομήντα εννέα διενεργηθέντων ελέγχων, διαπιστώθηκαν διακόσιες σαράντα μία παραβάσεις στο Νομό Λάρισας εκατόν δεκατέσσερις, στο Νομό Τρικάλων εξήντα δύο, στο Νομό Καρδίτσας σαράντα μία και στο Νομό Μαγνησίας είκοσι τέσσερις. 
      ΑΓΓΕΛΟΣ ΤΖΕΚΗΣ: Κύριε Πρόεδρε, γι’ αυτό οι τιμές ανεβαίνουν πατώματα-πατώματα, από τον πολύ  έλεγχο; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Συνεχίζω. Κατά το τρέχον έτος, έως και σήμερα, σε σύνολο δύο χιλιάδων τετρακοσίων ογδόντα τριών διενεργηθέντων ελέγχων, διαπιστώθηκαν εξήντα έξι παραβάσεις. Είκοσι επτά στο Νομό Λάρισας, δεκατρείς στο Νομό Τρικάλων, είκοσι στο Νομό Καρδίτσας και έξι στο Νομό Μαγνησίας. 
      ΑΓΓΕΛΟΣ ΤΖΕΚΗΣ: Κύριε Υπουργέ, πού να μην ήταν και αυτά! 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώσατε, κύριε Υφυπουργέ, σας ευχαριστούμε. 
      Το λόγο έχει ο κ. Κουβέλης. 
      ΦΩΤΗΣ ΚΟΥΒΕΛΗΣ: Κύριε Πρόεδρε, εάν είναι τόσα τα κλιμάκια ελέγχου στα οποία αναφέρθηκε ο κύριος Υφυπουργός και εξακολουθεί να παρατηρείται η αύξηση 1.500%, μεταξύ της τιμής που παραδίδει ο παραγωγός και της τιμής που αγοράζει ο καταναλωτής, τότε δύο πράγματα συμβαίνουν. Ή αυτά τα κλιμάκια δεν κάνουν τη δουλειά τους, ή αυτά τα κλιμάκια κάνουν πλημμελώς τον έλεγχο. Διαφορετικά δεν μπορεί κανείς να εξηγήσει την απαράδεκτη κατάσταση, η οποία υπάρχει σήμερα. 
      Και βέβαια από την εξαιρετικά γρήγορη ανάγνωση των στοιχείων, μπορώ να διακρίνω, κύριε Υπουργέ, ότι έχουμε περιπτώσεις, όπου έχει βεβαιωθεί μία παράβαση, αλλού δύο παραβάσεις και βεβαιότητα απουσιάζουν από τον πίνακα, στον οποίο αναφερθήκατε κρίσιμες περιοχές της περιόδου αυτής, όπως είναι οι τουριστικές περιοχές. Δεν υπάρχουν μηχανισμοί αποτελεσματικοί. Και η πρόβλεψή τους, όσο και η σύστασή τους είναι κενή περιεχομένου από την ώρα που δεν  μπορούν να δαμάσουν αυτή τη λαίλαπα των αυξήσεων, η οποία αποδυναμώνει, αφυδατώνει στην κυριολεξία τον οικογενειακό προϋπολογισμό.
      Τα καύσιμα. Ο Ειδικός Φόρος Κατανάλωσης στα πετρελαιοειδή που επεβλήθη, δικαιολογεί μία αύξηση 2,5 λεπτά στο λίτρο. Όμως, κύριε Πρόεδρε, διαπιστώνεται ότι η αύξηση η τιμή της αντλίας είναι 3,7 λεπτά, ανά λίτρο. Δηλαδή έχουμε επιπλέον αύξηση απαράδεκτη, μη προβλεπόμενη -παράνομη υποστηρίζω εγώ- 1,2 λεπτά, ανά λίτρο. Ποιος θα τα ελέγξει αυτά, κύριε Υπουργέ; Μόνο η αγανάκτηση των καταναλωτών; Μόνο η οργή των ανθρώπων που βλέπουν το πορτοφόλι τους να εξανεμίζεται; Εάν έχετε, επαναλαμβάνω, ελεγκτικούς μηχανισμούς, αυτοί οι ελεγκτικοί μηχανισμοί βρίσκονται σε πλήρη αδράνεια και δεν κάνουν τη δουλειά τους.
      Θα σας έλεγα ότι αυτά τα στοιχεία στα οποία αναφερθήκατε, αν έχετε και άλλα, καταθέστε τα στα Πρακτικά για να μπορέσουμε να τα ελέγξουμε αποτελεσματικότερα.
      Σε κάθε περίπτωση, δε γίνεστε κοινωνός –όχι εσείς προσωπικά, η Κυβέρνηση- των αυξήσεων, οι οποίες λεηλατούν το εισόδημα των εργαζομένων; Και ποιο εισόδημα; Αυτό το εξαιρετικά υποβαθμισμένο. Γι’ αυτό και σας ελέγχουμε για ανεπάρκεια ελέγχων, για μη αξιοποίηση δυνατοτήτων που έχετε να ελέγξετε αυτούς οι οποίοι ασύστολα, ξεδιάντροπα κερδοσκοπούν σε βάρος της μεγάλης πλειοψηφίας του ελληνικού λαού. 
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Υπουργός έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης):  Διπλό το ολίσθημά σας. Το πρώτο. Δεν παρακολουθήσατε. Μου είπατε ότι εξαιρώ. Δεν εξαίρεσα κανέναν. Ό,τι στοιχεία είχα τα είπα. Μου είπατε ότι εξαιρώ τις τουριστικές περιοχές. Σας λέω, λοιπόν, ότι ανέφερα τη Δωδεκάνησο, ανέφερα τα Ιόνια νησιά, ανέφερα την Κρήτη. Πώς, λοιπόν, εξαιρώ τις περιοχές με τουριστικό ενδιαφέρον; 
      Επισημάνατε, εξ άλλου, ότι  αναφέρθηκα σε περιοχές, όπου υπήρχαν μία ή δύο παραβάσεις. Ναι, διότι εκεί δεν υπάρχουν περισσότερες λαϊκές αγορές. Αυτά τα αποτελέσματα των ελέγχων αφορούν το υπαίθριο εμπόριο και τις λαϊκές αγορές. Σε τέτοιες μεμονωμένες περιπτώσεις είχα π.χ. τρία κλιμάκια ελέγχου στο Νομό Σάμου, διότι μόνο στο Βαθύ, ή στο Καρλόβασι λειτουργεί λαϊκή και είχα επίσης και στο Νομό Κυκλάδων, όπου μόνο στη Σύρο λειτουργεί λαϊκή αγορά. Δεν είναι, λοιπόν, τίποτα το περίεργο για να τύχει ειδικού σχολιασμού εκ μέρους σας.
      Επειδή αναφερθήκατε –και καλά κάνατε- στο θέμα των καυσίμων, να σας πω και γι’ αυτά. Το 2004, διενεργήθηκαν δύο χιλιάδες διακόσιοι είκοσι έλεγχοι και βρέθηκαν σαράντα εννέα δείγματα μη κανονικά. Επεβλήθησαν σαράντα οκτώ πρόστιμα, συνολικού ύψους 2.303 ευρώ. 
      Το 2005, διενεργήθηκαν έλεγχοι οκτακόσιοι ογδόντα εννέα και βρέθηκαν πενήντα επτά δείγματα μη κανονικά, τα οποία εστάλησαν στο Γενικό Χημείο του Κράτους για εξέταση. Αναμένεται απάντηση για δεκαοκτώ ακόμη δείγματα. Επεβλήθησαν τριάντα οκτώ πρόστιμα, ύψους 2.855 ευρώ. Συνολικά, κατά τα έτη 2004 και 2005, επεβλήθησαν ογδόντα έξι πρόστιμα, συνολικού ύψους  5.159,457 ευρώ. 
      Το 2006, για την αντιμετώπιση του φαινομένου της νοθείας των καυσίμων, έχουν εντατικοποιηθεί οι έλεγχοι  από τα Κλιμάκια Ελέγχου και Διακίνησης Καυσίμων (τα Κ.Ε.Δ.Α.Κ.) και από την Υπηρεσία Ειδικών Ελέγχων του Υπουργείου Οικονομίας και Οικονομικών, σε όλη την επικράτεια. 
      Δεκατέσσερα ειδικά οχήματα βαν, των Κ.Ε.Δ.Α.Κ., σε καθημερινή βάση, στο Λεκανοπέδιο Αττικής και τις Περιφέρειες Ανατολικής Μακεδονίας – Θράκης, Δυτικής Ελλάδας, Δυτικής Μακεδονίας, Ηπείρου, Θεσσαλίας, Κεντρικής Μακεδονίας και Κρήτης, ελέγχουν τόσο τα πρατήρια, όσο και τα μέσα διακίνησης των πετρελαιοειδών. 
      Το πρώτο εξάμηνο του 2006 έχουν γίνει από τις υπηρεσίες του Υπουργείου Ανάπτυξης και του Υπουργείου Οικονομικών, περισσότεροι από 2.000  έλεγχοι σε πρατήρια και οχήματα. Στο διάστημα αυτό, εστάλησαν τετρακόσια ενενήντα δείγματα μη κανονικά στο Γενικό Χημείο και ήδη έχουν διαπιστωθεί εκατόν είκοσι έξι παραβάσεις. Ήδη, έχει ξεκινήσει και προχωρεί η διαδικασία για την επιβολή των προβλεπομένων κυρώσεων.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Υπουργέ.
      Εισερχόμαστε στη συζήτηση των επικαίρων ερωτήσεων δευτέρου κύκλου.
      Η πρώτη με αριθμό 876/6.7.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Οικονομίας και Οικονομικών, σχετικά με τη χορήγηση φθηνού πετρελαίου για αγροτική χρήση κ.λπ., διαγράφεται λόγω κωλύματος του κυρίου Υπουργού.
      Δεύτερη είναι η με αριθμό 880/6.7.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία Μονάδας Εμφραγμάτων στο Νοσοκομείο Μυτιλήνης κ.λπ.. 
      Το περιεχόμενο της επίκαιρης ερωτήσεως του κ. Σκοπελίτη έχει ως εξής: 
      «Στο Νοσοκομείο Μυτιλήνης, που είναι το  μεγαλύτερο νοσηλευτικό ίδρυμα του Βορείου Αιγαίου, δεν λειτουργεί μονάδα εμφραγμάτων και η έλλειψη βέβαια αυτή έχει τον αντίκτυπό της στην αντιμετώπιση καρδιακών επεισοδίων τα πρώτα κρίσιμα 24ωρα.
      Κατά καιρούς έχουν δοθεί υποσχέσεις για τη δημιουργία και λειτουργία τέτοιας μονάδας, όμως μέχρι σήμερα δεν έχει γίνει τίποτα για να εξασφαλιστούν οι αναγκαίες πιστώσεις γι’ αυτόν το σκοπό.
      Ερωτάται ο κύριος Υπουργός τι ενέργειες προτίθεται να κάνει, ώστε να εξασφαλιστούν όλες οι αναγκαίες πιστώσεις για την άμεση λειτουργία και στελέχωση της Μονάδας Εμφραγμάτων στο Νοσοκομείο Μυτιλήνης».
      Στην ερώτηση του κ. Σκοπελίτη θα απαντήσει ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι στη Μυτιλήνη έπρεπε να υπάρχει μία Μονάδα Εμφραγμάτων, όχι, όμως, κύριε συνάδελφε, ότι αυτοί που έχουν υποστεί έμφραγμα δεν αντιμετωπίζονται σωστά στο Νοσοκομείο της Μυτιλήνης από τους εκλεκτούς συναδέλφους που έχει το νησί, μέσα στην καρδιολογική κλινική. Αυτό γινόταν και παλιά. Η επιστήμη, όμως, έχει προχωρήσει και έχουν δημιουργηθεί τμήματα, έχουν δημιουργηθεί μονάδες εμφραγμάτων και μία τέτοια μονάδα –σας επαναλαμβάνω και πάλι- θα έπρεπε να είχε λειτουργήσει εδώ και πολλά χρόνια στη Μυτιλήνη, ιδιαίτερα δε που αποτελεί και έναν τουριστικό προορισμό, τόσο για το ντόπιο όσο και για το εξωτερικό τουριστικό ρεύμα που παρατηρείται.
      Αυτήν τη στιγμή, θα ήθελα να σας ενημερώσω ότι υπάρχουν δύο εναλλακτικές λύσεις. Η μία λύση, η οποία δε συμβαδίζει τόσο πολύ με τις επιθυμίες των εκλεκτών συναδέλφων, που η σύνθεση είναι ένας διευθυντής, ένας Επιμελητής Α΄ και δύο Επιμελητές Β΄, είναι πλησίον της Εντατικής Μονάδας Θεραπείας, που υπάρχει χώρος, να λειτουργήσει η Μονάδα Εμφραγμάτων με τέσσερα κρεβάτια και με το γνωστό υλικοτεχνικό εξοπλισμό που υπάρχει. Αλλά η καλύτερη λύση θα είναι, μέσα ακριβώς στην καρδιολογική κλινική, σε έναν πλησίον χώρο, να υπάρξει η ανάπτυξη, που εκεί πρέπει να γίνει μία διευθέτηση του χώρου, διότι όπως θα ξέρετε και θα έχετε επισκεφθεί το νοσοκομείο, είναι η οφθαλμολογική κλινική. 
      Προσανατολιζόμαστε προς αυτήν τη λύση και να είστε σίγουρος ότι εντός μικρού χρονικού διαστήματος η Μονάδα Εμφραγμάτων θα λειτουργήσει στη Μυτιλήνη. 
      Θα μου πείτε ότι τόσα χρόνια το ακούτε αυτό, αλλά δε λειτούργησε η μονάδα και θα μου πείτε και το άλλο που λέμε στην πατρίδα μου «ήμουν νιός και γέρασα». Θα δείτε, λοιπόν, γιατί θα κατέβω και εγώ στο νησί, ότι δεν υπάρχει πρόβλημα από υλικοτεχνικό εξοπλισμό –μια κονσόλα μόνο λείπει που διασυνδέονται όλα τα μόνιτορ on line με την κονσόλα γενικής παρατήρησης, από το εποπτείο που υπάρχει, των νοσηλευτριών- νοσηλευτικό προσωπικό ήδη αυτές τις μέρες τοποθετείται για να λειτουργήσει η μονάδα και κατ’ αυτόν τον τρόπο θα είσαστε σίγουρος ότι η επιθυμία αυτή όλων των συμπολιτών σας και όλων των συνανθρώπων μας, θα βρει ένα αίσιο τέλος εντός ολίγου χρονικού διαστήματος.
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, ευχαριστώ.
      Κύριε Υπουργέ, η ερώτηση αυτή, όπως είπατε και εσείς, εκφράζει το σύνολο και την απαίτηση του συνόλου των κατοίκων του νησιού μας και είναι αίτημα και απαίτηση και του ιατρικού κόσμου του νησιού, που σίγουρα χάρη στις προσπάθειες που καταβάλλει –και κανείς δεν μπορεί να πει το αντίθετο- σώζονται αρκετές ανθρώπινες ζωές. Εσείς, όμως, ξέρετε πολύ καλύτερα από εμένα το πόσο χρήσιμη μπορεί να φανεί, ιδιαίτερα τα πρώτα εικοσιτετράωρα, μία τέτοια Μονάδα Εμφραγμάτων. 
      Είναι γεγονός, κύριε Υπουργέ, το τονίσατε και εσείς, ότι πήραμε κατηγορηματικές απαντήσεις κατά το παρελθόν, σε παρόμοιες ερωτήσεις που κάναμε ή που προκαλέσαμε ή που μπήκε από άλλους φορείς, για τη δημιουργία της. Αυτές όμως οι καταφατικές απαντήσεις και οι κατηγορηματικές δηλώσεις είχαν την τύχη που είχαν. Μέχρι σήμερα δεν λειτουργεί τέτοια μονάδα στο Νοσοκομείο της Μυτιλήνης. Γι’ αυτό επαναφέρουμε το θέμα και θέλω να πιστεύω ότι η σημερινή απάντησή σας σύντομα θα βρει την υλοποίησή της στο νοσοκομείο της Μυτιλήνης, όπου πραγματικά είναι ένα μεγάλο νοσοκομείο, το μεγαλύτερο της περιοχής που έχει αρκετή κίνηση ασθενών, ιδιαίτερα τις θερινές περιόδους και όχι μόνο. Είναι αναγκαίο, λοιπόν, να δημιουργηθεί.
      Εμείς θα παρακολουθούμε το θέμα από κοντά, θα παρέμβουμε, να υλοποιηθεί αυτή η δέσμευσή σας, να δημιουργηθεί και να λειτουργήσει, κύριε Υπουργέ, γιατί εδώ υπάρχει ένα πρόβλημα. Δημιουργούνται μονάδες σε νοσοκομεία, αλλά δεν λειτουργούν. Να δημιουργηθεί λοιπόν και να λειτουργήσει τέτοια μονάδα στο Νοσοκομείο της Μυτιλήνης.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης):  Ο κύριος Υπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αναγνωρίζω, κύριε συνάδελφε, το διακαή σας πόθο να λειτουργήσει η μονάδα. Βέβαια, κατά καιρούς, τις απαντήσεις που πήρατε, δεν τις έδωσε ο Αθανάσιος Γιαννόπουλος. Σήμερα σας απαντάω.
      Και σας λέω λοιπόν ότι η Μονάδα Εμφραγμάτων θα λειτουργήσει. Δεν χρειάζεται  να απεραντολογήσω. Θα το δείτε εντός βραχυτάτου χρονικού διαστήματος. Σας είπα ότι έπρεπε να είχε λειτουργήσει χωρίς αυτό να αποτελεί ψόγο για τους προηγούμενους συναδέλφους. Απλούστατα δεν θεώρησαν ότι είναι λειτουργία προτεραιότητας αυτής της μονάδος. Σας λέω και πάλι η Μονάδα Εμφραγμάτων θα λειτουργήσει. Όχι όμως να αφήνουμε πίσω μας να πλανάται ότι ενδεχομένως οι άνθρωποι που έχουν υποστεί έμφραγμα δεν αντιμετωπίζονται έγκαιρα, γιατί διαγιγνώσκεται ένα έμφραγμα τόσο ηλεκτροκαρδιογραφικά όσο και βιοχημικά από τα ένζυμα τα οποία αναπτύσσονται, μπαίνουν ταχέως οι άρρωστοι σε θρομβώληση παρακολουθούνται και μετά γίνονται τα επόμενα βήματα. Αλλά η Μονάδα Εμφραγμάτων, κύριε Σκοπελίτη, να ξέρετε ότι θα λειτουργήσει στη Μυτιλήνη. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Σειρά έχει η τρίτη με αριθμό 878/6-7-2006 επίκαιρη ερώτηση του βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την λειτουργία του Εθνικού Κέντρου Αιμοδοσίας κ.λπ.. 
      Συγκεκριμένα η επίκαιρη ερώτηση του κ. Λεβέντη έχει ως εξής:
      «Με ανοικτή επιστολή τους οι εργαζόμενοι του Εθνικού Κέντρου Αιμοδοσίας φέρνουν στη δημοσιότητα τα οξυμένα προβλήματα λειτουργίας του κέντρου 4 μήνες μετά τα εγκαίνιά του. 
      Με την επιστολή τους αυτή, που δημοσιεύτηκε στον ημερήσιο τύπο, διαψεύδονται με τον πιο κατηγορηματικό τρόπο οι εξαγγελίες του κυρίου Υπουργού, στα πλαίσια υλοποίησης του πρόσφατου ν. 3402/05, για λειτουργία πανελλαδικά οκτώ κέντρων αίματος με δυνατότητα μοριακού ελέγχου του αίματος, ώστε να ελαχιστοποιούνται οι κίνδυνοι μετάδοσης μολυσματικών νόσων.
      Ο σημερινός τρόπος λειτουργίας του Εθνικού Κέντρου δείχνει την προχειρότητα στη διαχείριση του αίματος, με σοβαρές συνέπειες για τους ασθενείς, αλλά και με σοβαρές οικονομικές επιπτώσεις, αφού δεν υπάρχει η δυνατότητα τήρησης της διακρατικής συμφωνίας με την Ολλανδία για αποστολή πλάσματος.
      Και όλα αυτά ενώ είναι γνωστό ότι το καλοκαίρι αυξάνει κατακόρυφα η ζήτηση αίματος και αφού έχουν μεσολαβήσει μια σειρά αρνητικά γεγονότα μέχρι σήμερα. 
      Με βάση τα παραπάνω ερωτάται ο κύριος Υπουργός τι μέτρα προτίθεται να πάρει ώστε:
      1. Να λειτουργήσει απρόσκοπτα το εθνικό κέντρο αιμοδοσίας;
      2. Να εφαρμοσθεί άμεσα η μέθοδος μοριακού ελέγχου του αίματος, για την διασφάλιση της υγείας των μεταγγιζόμενων;»
      Στην ερώτηση του κ. Λεβέντη θα απαντήσει ο Υφυπουργός Υγείας και Κοινωνικής Αλληλεγγύης, κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, μου δίνεται πάλι η ευκαιρία να αναφερθώ στο Εθνικό Κέντρο Αιμοδοσίας. Βέβαια αναφέρετε, κύριε Λεβέντη ότι παραιτήθηκαν μέλη του διοικητικού συμβουλίου. Όπως αντιλαμβάνεστε τα μέλη των διοικητικών συμβουλίων δεν τα έχουμε «σιδεροδέσμια» για να είναι καθηλωμένα στις θέσεις τους, αλλά ελεύθερα εκφράζονται, αποφασίζουν και κατ’ αυτόν τον τρόπο άλλοι επιλέγουν ή κάποιες άλλες προσφορότερες λύσεις ή θέλουν να φύγουν από τις οποιεσδήποτε απαιτήσεις υπάρχουν από τις θέσεις τις οποίες καταλαμβάνουν. Άρα στο θέμα αυτό σας απαντάω κατ’ αυτόν τον τρόπο και να ξέρετε ήδη ότι έγκριτα στελέχη της πανεπιστημιακής και επιστημονικής κοινότητας στελεχώνουν ήδη το Εθνικό Κέντρο Αιμοδοσίας που όπως και εσάς σας ανησυχεί το θέμα της λειτουργίας του έτσι και εμάς ιδιαίτερα μας προβληματίζει. 
      Βλέπω και τον κ. Γείτονα εδώ και πρέπει να αναφέρω ότι το Εθνικό Κέντρο Αιμοδοσίας ξεκίνησε επί υπουργίας σας, κύριε Γείτονα, και ενώ έπρεπε να είχε τελειώσει το 2002 -και έρχομαι τώρα επειδή δεν με έχει εγκαταλείψει η αναδρομική μου μνήμη- δεν τέλειωσε. Τώρα τελείωσε, λειτούργησε και δεν μένουμε μόνο στο πλαίσιο μιας εγκαινιαστικής τελετουργίας που έγινε αλλά ήδη λειτουργεί. Δεν λειτουργεί όπως έπρεπε να λειτουργήσει. Μην ξεχνάτε ότι έπρεπε να λειτουργήσει εδώ και τέσσερα χρόνια, ακόμα δεν λειτούργησε όπως έπρεπε να έχει λειτουργήσει 
      Το θέμα το οποίο σχολιάζετε με τις υποχρεώσεις που έχουμε εμείς με την διακρατική συμφωνία με την Ολλανδία, όπως ξέρετε, κύριε Λεβέντη, αυτό ικανοποιείται σε όλο του το βάθος των προτεραιοτήτων που έχουν αναλυθεί μεταξύ των δυο Κυβερνήσεων, μεταξύ των δυο Υπουργείων, της τροφοδοσίας δηλαδή από εμάς πλάσματος. Και υπάρχει μια συνεχής τέτοια μεταφορά πλάσματος προς το κέντρο για να καλύψουμε και εμείς τις ανάγκες μας σε αλγουμίνες όπως και σε διάφορους άλλους παράγοντες της μεταγγισιοθεραπείας. 
      Θα σας έλεγα όμως και θα ενθυμήστε το πρόβλημα που υπήρξε με την μόλυνση που υπήρξε μονάδων πλάσματος το 2001 που καταστρέψαμε δυο μεγάλες δεξαμενές με είκοσι χιλιάδες μονάδες πλάσματος λόγω των φαινομένων εκείνων του παραθύρου που υπήρξε όσον αφορά στη μόλυνση των μονάδων αυτών από ηπατίτιδα B και C. 
      Άρα, λοιπόν, αυτή τη στιγμή με τη νέα τεχνολογία που θα σας αναπτύξω στη δευτερολογία μου, διασφαλίζουμε και αυτό το σκέλος και θα μου δοθεί η ευκαιρία να σας πω και για το εργοστάσιο της κλασματοποίησης του πλάσματος. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. Ο κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ. Κύριε Υπουργέ, εγώ δεν αμφισβητώ καθόλου ούτε τις αγαθές σας προθέσεις ούτε τις προσπάθειες. 
      Έγιναν τα εγκαίνια και οι γνωστές τυμπανοκρουσίες. Ελέχθησαν πολλά: ότι από εδώ και πέρα θα λυθούν τα προβλήματα. Δυστυχώς, έρχονται οι εργαζόμενοι πέντε μήνες μετά απ’ αυτά τα εγκαίνια και καταγγέλλουν συγκεκριμένα πράγματα, κύριε Υπουργέ. Είπατε παραδείγματος χάριν, ότι παραιτούνται μέλη του διοικητικού συμβουλίου. Δεν τους έχουμε σιδεροδέσμιους, ασφαλώς. Υπάρχουν όμως κάποιοι λόγοι που υποχρεώνουν τον πρόεδρο, τον αντιπρόεδρο, τον γραμματέα, να παραιτηθεί. Υπάρχουν λόγοι και τους ξέρετε πάρα πολύ καλά. 
      Πρώτα -πρώτα δεν υπάρχει η αναγκαία στελέχωση που θα έπρεπε να έχει ήδη προχωρήσει. Δεν υπάρχουν άλλες προϋποθέσεις. Παραδείγματος χάριν, το αυτοκίνητο της μεταφοράς των παραγώγων μένει από βενζίνη, κύριε Υπουργέ. Είναι πράγματα αυτά να λέγονται σήμερα; 
      Υπάρχουν άλλα προβλήματα. Είπατε ότι με την Ολλανδία υπάρχει μιας συνεχής ροή. Δυστυχώς δεν υπάρχει και το ξέρετε, κύριε Υπουργέ, γιατί η εταιρία από την οποία θα έπρεπε να γίνεται αυτή η μεταφορά δεν έχει αυτή τη δυνατότητα. Υπάρχουν αυτή τη στιγμή αντιδικίες ή οποιεσδήποτε άλλες αντιπαραθέσεις. Πάντως  δεν λειτουργεί. Και δεν είναι μόνο ότι δεν μεταφέρονται οι 50.000 μονάδες αίματος που είναι αυτή τη στιγμή στα ψυγεία του Κέντρου. Δεν έρχεται και το πλάσμα από τις μονάδες της χώρας και οι οποίες μονάδες δυστυχώς καταστρέφονται. Αυτό είναι απαράδεκτο, κύριε Υπουργέ. Θα έπρεπε λοιπόν να δούμε πώς θα αντιμετωπίσουμε αυτά τα προβλήματα τα οποία νομίζω ότι έστω και αν υπάρχει καλή προαίρεση δεν έχει γίνει η ανάλογη προσπάθεια για να λυθούν. 
      Υπάρχει και μια υπόσχεση ότι εντός του 2006 θα λειτουργήσουν οκτώ τουλάχιστον κέντρα, ανά την επικράτεια με τη μοριακή μέθοδο. Δεν ξέρω. Οι ρυθμοί, που έχουν ως τώρα αναπτυχθεί, είναι πάρα πολύ βραδείς. Και φοβόμαστε, κύριε Υπουργέ, ότι δεν θα προλάβουμε εκτός του ότι μέσα σ’ αυτό το διάστημα δεν γίνονται αυτοί οι έλεγχοι και ξέρετε τι σημαίνει. Είχαμε ήδη δυο θύματα. Μην έχουμε και άλλα θύματα αύριο και βρεθούν μετά κατηγορούμενοι οι γιατροί ότι δήθεν δεν εφαρμόζουν την μέθοδο τη στιγμή που δεν έχουν καμιά τέτοια δυνατότητα. 
      Επομένως, εδώ πρέπει πάρα πολλά να γίνουν. Οι ρυθμοί, επαναλαμβάνω, είναι πάρα πολύ βραδείς και περιμένουμε από την Κυβέρνηση να προχωρήσει να διαθέσει και τους αναγκαίους πόρους και να ενισχύσει και όλες τις υποδομές που απαιτούνται. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη. Ορίστε, κύριε Υπουργέ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, είναι γεγονός ότι η Κυβέρνηση δεν αποτελείται από θαυματοποιούς. Ούτε εγώ έχω τη φιλοδοξία να θεωρηθώ μάγος και μέσα σε ελάχιστο χρονικό διάστημα να λύσουμε προβλήματα και που άλλα ανεπτυγμένα κράτη, Γαλλία και Αγγλία, ιδιαίτερα στην μοριακή τεχνολογία, στην μέθοδο ΝΑΤ κάνανε χρόνια να προσαρμοστούν. 
      Εμείς όμως σήμερα έχοντας μια συμπυκνωμένη εμπειρία από το εξωτερικό και λόγω του ότι η τεχνολογία –γιατί το θέμα πια της διασταύρωσης και της τιτλοποίησης είναι θέμα τεχνολογίας και μόνο- έχει φτάσει σε τέτοιο σημείο,  μπορούμε κάλλιστα να δηλώσουμε ότι σε μικρό χρονικό διάστημα -και υπήρχε η δέσμευση του Ιουλίου- θα λειτουργούν εννέα κέντρα που θα μπορούν να κάνουν τη μοριακή αυτή ανίχνευση με την μέθοδο ΝΑΤ. Τα κέντρα τα ξέρετε πολύ καλά να μην τα επαναλαμβάνω. Το ΑΧΕΠΑ λειτουργεί, η Αλεξανδρούπολη επίσης και τα Γιάννενα, το Λαϊκό και ήδη μηχανήματα υψίστης τεχνολογίας εξοπλίζουν τα διάφορα κέντρα αυτά και σε μικρό χρονικό διάστημα θα έχουμε την πλήρη λειτουργία ενώ άλλα κράτη έκαναν χρόνια να εξοικειωθούν προς τις νέες τεχνικές.
      Όσον αφορά το θέμα που αναφέρατε ότι μέλη του διοικητικού συμβουλίου παραιτήθηκαν, κάπου φθάνουμε και στην υπερβολή. Εγώ δεν μπορώ να αντικρούσω αυτή την επιχειρηματολογία σας, αλλά τουλάχιστον επίσημα σας δηλώνω ότι δεν υπάρχουν, ακριβώς, αυτές οι μικρότητες οι οποίες αναφέρονται όσον αφορά τη λειτουργία του Εθνικού Κέντρου Αιμοδοσίας. 
      Όσον αφορά τη σύμβαση με την Ολλανδία, λειτουργεί κύριε Λεβέντη. Οι μονάδες πλάσματος από τις περιφερικές αιμοδοσίες ήδη μεταφέρονται προς το εξωτερικό, προς την Ολλανδία, για να γίνει η πλασματοποίησή τους και έτσι να έχουμε την παραγωγή των υποπροϊόντων αυτών, και βεβαίως, δεν υπάρχει κανένα πρόβλημα. Ήταν όμως μια διαγωνιστική διαδικασία ποιος θα αναλάμβανε την όλη ιστορία και όπως καταλαβαίνετε το δημόσιο λογιστικό έχει αρχές και κανόνες. 
      Άρα δεν υπάρχει πρόβλημα στην εξυπηρέτηση των προτεραιοτήτων που έχουν τεθεί βάσει των υποχρεώσεων με την Ολλανδία. Δεν υπάρχει πρόβλημα με τη λειτουργία του Εθνικού Κέντρου Αιμοδοσίας, διότι η μόνιμη στελέχωση είναι μέσω διαγωνισμών Α.Σ.Ε.Π.. Ήδη δέκα άτομα έχουν αποσπαστεί και έχουν στελεχώσει το Εθνικό Κέντρο Αιμοδοσίας. 
      Αυτό που σας ενδιαφέρει και μας ενδιαφέρει όλους και ως χώρα ιδιαίτερα είναι ότι το Εθνικό Κέντρο, η βιομηχανία, το εργοστάσιο διότι περί εργοστασίου πρόκειται της πλασματοποίησης του πλάσματος, θα λειτουργήσει μέχρι τέλους του έτους για να μπορέσει η Ελλάδα να έχει αυτάρκεια στους αιμοπεταλιακούς παράγοντες και στις αλμπουμίνες, που ξέρετε πολύ καλά πόσο μας στοιχίζουν, τι δισεκατομμύρια πληρώνουν γι’ αυτά τα στοιχεία και κατ’ αυτό τον τρόπο θα αποκτήσει η Ελλάδα ένα σύγχρονο προφίλ πάνω στο χώρο της αιμοδοσίας, κάτι το οποίο το έχουν τα άλλα ευρωπαϊκά κράτη. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμεθα στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Πολιτισμού.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Ίδρυση, οργάνωση και λειτουργία αθλητικών επαγγελματικών ενώσεων και άλλες διατάξεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Περιβάλλοντος, Χωροταξίας και Δημοσίων Έργων.
      Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εξωτερικών.
      Συνέχιση της συζήτησης επί των άρθρων και του συνόλου του σχεδίου νόμου: «Οργάνωση, λειτουργία και αρμοδιότητες του Συμβουλίου Απόδημου Ελληνισμού (Σ.Α.Ε.) και άλλες διατάξεις».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εμπορικής Ναυτιλίας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου του 2003 της Διεθνούς Σύμβασης του 1992 για την ίδρυση Διεθνούς Κεφαλαίου αποζημίωσης ζημιών ρύπανσης από πετρέλαιο.».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: « Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Προχωρούμε τώρα στη συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Ίδρυση, οργάνωση και λειτουργία αθλητικών επαγγελματικών ενώσεων και άλλες διατάξεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Κυρίες και κύριοι συνάδελφοι, το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος. 
      Θα συζητηθεί σε μια συνεδρίαση ενιαία, όπως ορίζει το Σύνταγμα και ο Κανονισμός της Βουλής, στις προαναφερθείσες διατάξεις τους μαζί με δεκαεπτά Βουλευτικές τροπολογίες. 
      Η Διάσκεψη των Προέδρων αποφάσισε να διατεθεί συνολικός χρόνος έξι ωρών. Τεσσάρων ωρών για τις αγορεύσεις των εισηγητών, των ειδικών αγορητών και εγγεγραμμένων στον κατάλογο ομιλητών και δυο ωρών για τις αγορεύσεις των Υπουργών και των Κοινοβουλευτικών Εκπροσώπων. 
      Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζητήσεως έως το τέλος της ομιλίας των εισηγητών. Για την διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής. 
      Το λόγο έχει ο Υφυπουργός Πολιτισμού κ. Ορφανός προκειμένου να προβεί σε νομοτεχνικές βελτιώσεις του σχεδίου νόμου και οι οποίες θα τεθούν υπ’ όψιν των κυρίων Βουλευτών. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κυρίες και κύριοι συνάδελφοι, στη συζήτηση της Πέμπτης στην Επιτροπή Μορφωτικών Υποθέσεων είχαμε πει ότι στο μεσοδιάστημα μέχρι τη σημερινή μας συνεδρίαση θα βλέπαμε τις προτάσεις οι οποίες είχαν γίνει και εφ’ όσον υπήρχαν κάποιες με τις οποίες συμφωνούσαμε θα τις φέρναμε πριν από τη σημερινή συζήτηση. 
      Θα σας μοιράσουμε ένα δισέλιδο με τις προτάσεις οι οποίες γίνονται δεκτές για να τις έχετε και εσείς υπ’ όψιν σας. 
      ΠΡΟΕΔΡΕΥΩΝ (Σωτήρης Χατζηγάκης): Θα τις καταθέσετε και στα Πρακτικά κύριε Υπουργέ. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Βεβαίως. 
      ΑΘΑΝΑΣΙΟΣ ΑΛΕΥΡΑΣ: Έχει και άλλες τροπολογίες ο κύριος Υπουργός κύριε Πρόεδρε;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε συνάδελφε, έτσι και αλλιώς απών είσαστε. Γιατί παρεμβαίνετε. Είσαστε μόνιμα απών. Δεν ξέρω πως μάθατε να ψηφίζετε και να νομοθετείτε.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ. Μην πάμε τώρα σε προσωπικά. 
      Προχωρήστε, κύριε Υπουργέ. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Οι νομοτεχνικές βελτιώσεις είναι οι εξής, κύριε Πρόεδρε. 
      Πρώτον, στο τέλος της παραγράφου 4 του άρθρου 99 του ν. 2725/1999, όπως αυτό αντικαθίσταται με το άρθρο 5 του παρόντος, προστίθεται η φράση «όπως επίσης και η ύπαρξη αναπτυξιακών υποδομών και ακαδημιών αθλητών στις υποψήφιες για εγγραφή στην Ένωση ομάδες».
      Αυτό ήταν πρόταση του Συνασπισμού. 
      Δεύτερον, στο άρθρο 17 του παρόντος προστίθενται παράγραφοι 3 και 4 ως εξής: 
      «3. Τα κριτήρια που αναφέρονται στην παράγραφο 4 του άρθρου 99 του ν. 2725/1999, όπως αυτό αντικαθίσταται με το άρθρο 5 του παρόντος, εφαρμόζονται ανάλογα και για τις ομάδες που εγγράφονται ως μέλη στον Ελληνικό Σύνδεσμο Ανωνύμων Καλαθοσφαιρικών Εταιρειών (Ε.Σ.Α.Κ.Ε.) με τον κανονισμό της παραγράφου 4 το άρθρο 105 του ν. 2725/1999.»
      «4. Για τις Καλαθοσφαιρικές Ανώνυμες Εταιρείες (Κ.Α.Ε.) που δικαιούνται συμμετοχής στο πρωτάθλημα της Α1 Εθνικής Κατηγορίας Καλαθοσφαίρισης η προθεσμία κατάθεσης των σχετικών δικαιολογητικών του πρώτου εδαφίου της παραγράφου 1 του άρθρου 78 του ν. 2725/1999, όπως αυτό τροποποιήθηκε με την παράγραφο 1 του άρθρου 25 του ν. 3057/2002 και με το άρθρο 16 του ν.3262/2004, ορίζεται σε σαράντα πέντε (45) ημέρες πριν από την έναρξη της αγωνιστικής περιόδου. Το πιστοποιητικό της Επιτροπής Επαγγελματικού Αθλητισμού της παραγράφου 3 του άρθρου 77 Α του ν. 2725/1999, όπως αυτό προστέθηκε με το άρθρο 24 του ν. 3057/2002, εκδίδεται το αργότερο εντός δεκαπέντε (15) ημερών από την υποβολή των σχετικών δικαιολογητικών». 
      Πρόκειται για δυο προτάσεις του Ε.Σ.Α.Κ.Ε. που γίνονται αποδεκτές
      Τρίτον, στην αρχή του τελευταίου εδαφίου της παραγράφου 5 του άρθρου 118 Α του ν. 2725/1999, όπως αντικαθίσταται με το άρθρο 20 του παρόντος η φράση «Τα μέλη» αντικαθίσταται με τη φράση «Πρόεδροι Δ.Σ., διευθυντές, διαχειριστές, διευθύνοντες σύμβουλοι». 
      (Στο σημείο αυτό την Προεδρική Εδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ ΨΑΡΟΥΔΑ)
      Πρόκειται για πρόταση από πάρα πολλούς συναδέλφους κατά τη διάρκεια της συζήτησης στην Επιτροπή. 
      Τέταρτον. α) Στην παράγραφο 4 του άρθρου 86 του ν. 2725/99, όπως αντικαθίσταται με το άρθρο 21 του παρόντος, η φράση του πρώτου εδαφίου «το ισόποσο της υπέρβασης ως πρόστιμο», καθώς και όλο το δεύτερο εδάφιο καταργούνται και αντικαθίστανται με τη φράση «πρόστιμο που ορίζεται κατά την διαδικασία της παραγράφου 7».
      ΚΩΝΣΤΑΝΤΙΝΟΣ ΓΕΙΤΟΝΑΣ: Εδώ έχουμε τροπολογίες κυρία Πρόεδρε, όχι νομοτεχνικές βελτιώσεις. 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ κύριε συνάδελφε. Θα διανεμηθούν και θα μελετηθούν εν ανέσει. 
      Προχωρήστε κύριε Υπουργέ. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): β) Στο δεύτερο εδάφιο της παραγράφου 5 του ιδίου ως άνω άρθρου, η φράση «το ισόποσο του πενήντα τοις εκατό (50%) της υπέρβασης» αντικαθίσταται με τη φράση «πρόστιμο που ορίζεται κατά τη διαδικασία της παραγράφου 7». 
      γ) Στο τέλος της παραγράφου 6 του ιδίου ως άνω άρθρου προστίθεται εδάφιο ως εξής: «Οι πάσης φύσεως καταβολές προς τους αθλητές διενεργούνται αποκλειστικά μέσω τραπεζικών λογαριασμών με εντολές πληρωμής ή δίγραμμες επιταγές». 
      Πέμπτον, στο δεύτερο εδάφιο της παραγράφου 1 του άρθρου 90 του ν. 2725/99 όπως αντικαθίσταται με το άρθρο 24 του παρόντος, η φράση «πριν από την έναρξη της μετεγγραφικής περιόδου, ημέρα» αντικαθίσταται με τη φράση «μια ημέρα πριν από την έναρξη της μετεγγραφικής περιόδου».
      «6. Η παράγραφος 3 του άρθρου 28 καταργείται και οι παράγραφοι 4, 5,6,7,8 και 9 του ιδίου άρθρου αναριθμούνται σε 3,4,5,6,7 και 8 αντίστοιχα». Είναι πρόταση των ομοσπονδιών αναπηρίας.
      «7. Στο πρώτο εδάφιο της παραγράφου 12 του άρθρου 29 του παρόντος η φράση «και της Ελληνικής Ποδοσφαιρικής Ομοσπονδίας ρυθμίζονται αυτόνομα από τα όργανά της σύμφωνα με το καταστατικό και τους κανονισμούς της, όπως αυτοί καθορίζονται από την Ευρωπαϊκή και Παγκόσμια Ομοσπονδία Ποδοσφαίρου,» αντικαθίσταται με τη φράση: «της Ελληνικής Ποδοσφαιρικής Ομοσπονδίας και των μελών της ρυθμίζονται αυτόνομα από την Ε.Π.Ο. και τα όργανά της σύμφωνα με το καταστατικό και τους κανονισμούς της, καθώς και αυτούς που καθορίζονται από την Ευρωπαϊκή και Παγκόσμια Συνομοσπονδία Ποδοσφαίρου,»». Είναι πρόταση της Ε.Π.Ο.. 
      Τα καταθέτω.
      (Στο σημείο αυτό ο Υφυπουργός Πολιτισμού κ. Γεώργιος Ορφανός καταθέτει για τα Πρακτικά τις προαναφερθείσες  τροποποιήσεις οι οποίες έχουν ως εξής:
      ( Να μπουν οι σελ. 50 -51)
      ΠΡΟΕΔΡΟΣ (Άννα Μπενάκη-Ψαρούδα): Κατατίθενται στα Πρακτικά και θα διανεμηθούν αμέσως. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε…
      (Θόρυβος από την πτέρυγα του ΠΑ.ΣΟ.Κ. )
      ΠΡΟΕΔΡΟΣ (Άννα Μπενάκη-Ψαρούδα): Θα δείτε, κύριοι συνάδελφοι. Δίνουν την εντύπωση ότι ανατρέπουν διατάξεις, αλλά οι περισσότερες είναι νομοτεχνικές. Έληξε το θέμα, κύριοι συνάδελφοι. Θα διανεμηθούν, θα τις μελετήσετε και θα πάρετε θέση. 
      Κατά τη συζήτηση του νομοσχεδίου που συζητούμε ο Γραμματέας της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει ως Κοινοβουλευτικό Εκπρόσωπο τον κ. Λιάνη. Επίσης, ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ως ειδικό αγορητή τον κ. Λεβέντη και ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κολοζώφ ορίζει ως Κοινοβουλευτικό Εκπρόσωπο τον κ. Τζέκη. 
      Το λόγο έχει ο εισηγητής της Νέας Δημοκρατίας κ. Γεώργιος Δεικτάκης.
      ΓΕΩΡΓΙΟΣ ΔΕΙΚΤΑΚΗΣ: Κυρίες και κύριοι συνάδελφοι, στη σημερινή παγκοσμιοποίηση, ο αθλητισμός αντιμετωπίζεται ως τομέας με κοινωνικό, πολιτικό, πολιτιστικό και οικονομικό χαρακτήρα. Και ο σπουδαίος αυτός τομέας δεν μπορεί να αντιμετωπίζεται από το κράτος με αντιλήψεις άλλων εποχών, που σήμερα θεωρούνται όχι μόνο ξεπερασμένες αλλά και επιζήμιες, γιατί διαμορφώνουν αντιλήψεις βλαπτικές για τη σύγχρονη κοινωνία και τη διαπαιδαγώγησή της. Η εμπειρική αντιμετώπιση θεωρείται πλέον ξεπερασμένη και ανήκει οριστικά στο παρελθόν.
      Τα αποτελέσματα αυτής της πολιτικής είναι πράγματι οδυνηρά στον επαγγελματικό αλλά και στον ερασιτεχνικό αθλητισμό. Πολλά προβλήματα θεσμικά, οργανωτικά, λειτουργικά και οικονομικά που δεν αντιμετωπίστηκαν έγκαιρα από τους αρμόδιους φορείς οξύνονται και πολλαπλασιάζονται, με αποτέλεσμα να μην μπορεί να ανταποκριθεί στην υψηλή αποστολή του, που δεν είναι άλλη από τη διατήρηση της σωματικής και πνευματικής υγείας του λαού μας, το οποίο είναι καθοριστικό στοιχείο ποιότητας ζωής και της δημιουργικής χρήσης του ελεύθερου χρόνου των πολιτών. 
      Η επιτυχημένη διεξαγωγή των Ολυμπιακών Αγώνων, η κατάκτηση του Ευρωπαϊκού Πρωταθλήματος Ποδοσφαίρου αλλά και της Καλαθοσφαίρισης ήταν κατακτήσεις υπέρτατες. Μας γέμισαν χαρά και υπερηφάνεια αλλά και ένα χρέος, να βελτιώνουμε το παρόν και να προγραμματίζουμε το μέλλον για ανάλογες επιτυχίες σε όλους τους τομείς του αθλητισμού, αλλά και να διέπει τις αντιδράσεις της ελληνικής κοινωνίας το φίλαθλο πνεύμα και μόνο.
      Γίνεται φανερό ότι η αθλητική Ελλάδα χρειάζεται μια νέα πολιτική με τολμηρές πρωτοβουλίες και μελετημένη στρατηγική. Η επίτευξη του φιλόδοξου αυτού στόχου προϋποθέτει νομοθετικά μέτρα και μεθόδους στηριγμένες σε σύγχρονες δομές της οργάνωσης και λειτουργίας του συνόλου του αθλητικού οικοδομήματος του τόπου μας. Το τρίπτυχο του εκσυγχρονισμού θα στηριχθεί στην εξυγίανση, στην ανάπτυξη, στην αναθέρμανση του Ολυμπιακού Πνεύματος, που θα είναι και η βάση για οποιαδήποτε θεσμική, οργανωτική και λειτουργική παρέμβαση στα αθλητικά πράγματα του τόπου μας. 
      Υπογραμμίζεται ιδιαίτερα η ανάγκη της ταχύτερης δυνατής υλοποίησης των πιο πάνω στόχων. Για το λόγο αυτό η ειδική νομοπαρασκευαστική επιτροπή αποτελούμενη από απολύτως εξειδικευμένα πρόσωπα του αθλητισμού με ιδιαίτερες γνώσεις και εμπειρίες, συγχρονισμένη στις επιστημονικές και τεχνολογικές εξελίξεις και των οργανωτικών και λειτουργικών θεμάτων των φορέων του αθλητισμού μας καταρτίζει ένα ενιαίο νομοθέτημα με την μορφή του αθλητικού κώδικα που θα αποσκοπεί στην εισαγωγή νέων σύγχρονων δομών, θεσμών και μεθόδων στην οργάνωση και λειτουργία του συνόλου του αθλητικού οικοδομήματος του τόπου μας. Μετά τους νόμους 3262/2004 και 3372/2005 έρχεται ενώπιον της Εθνικής Αντιπροσωπείας τρίτη δέσμη νομοθετικών μέτρων που αφορούν τον επαγγελματικό αθλητισμό και ιδιαίτερα το επαγγελματικό ποδόσφαιρο.
      Κυρίες και κύριοι συνάδελφοι,  όσον αφορά αυτό το νομοσχέδιο, που επί τρεις μέρες συζητούσαμε την προηγούμενη εβδομάδα στην ειδική επιτροπή, όλοι εμείς γίναμε μάρτυρες της  υπέρμετρης κινδυνολογίας. Ειδικά από την πλευρά της Μείζονος Αντιπολίτευσης έγινε γνωστό ότι η Ελλάδα δεν μπορεί να περπατήσει, εάν δεν αλλάξει αυτόν το νόμο. Γίναμε ακόμα κοινωνοί του φόβου τον οποίο μετέδωσαν τα δικά σας στελέχη, αγαπητοί συνάδελφοι της Μείζονος Αντιπολίτευσης, προς τα Μέσα Ενημέρωσης τα οποία δυστυχώς φόβισαν τόσο πολύ τον κόσμο. Και εμείς γίναμε δέκτες αυτού του φόβου.
      Προσωπικά δεν ανησύχησα ποτέ, γιατί ο υπεύθυνος Υπουργός ήταν βέβαιο ότι έκανε μια προσπάθεια η οποία κατέτεινε στο να αποτινάξει αυτόν τον ζυγό της FIFA, να μη γίνει το Κοινοβούλιό μας ράκος –και το λέω και το πιστεύω αυτό- απέναντι στις θέσεις και στον εκβιασμό της FIFA. Έκανε πραγματικά μια προσπάθεια μήπως μπορέσει να αλλάξει. Όμως, πολλούς από τους συναδέλφους της Μείζονος Αντιπολίτευσης είδα όχι απλά να κινδυνολογούν, αλλά να καταστροφολογούν. Πολλοί βέβαια συνάδελφοι –και αυτό οφείλω να το τονίσω- ο κ. Λιάνης, ο κ. Φλωρίδης, οι οποίοι είχαν εμπειρία από το παρελθόν, αντιμετώπισαν με περισσότερη νηφαλιότητα και ψυχραιμία το θέμα και προσπάθησαν με τον καλύτερο τρόπο να συνεργήσουν, ώστε να βγει κάτι καλό. 
      Ο Υπουργός ο κ. Ορφανός αφού μέτρησε πολύ τις αντιδράσεις και τις προτάσεις όλων μας, έφερε τελικά το νόμο εκείνο που ζητούσε η FIFA. Είμαι βέβαιος όμως, αγαπητοί συνάδελφοι, ότι κανείς από εσάς δεν αισθάνεται εθνικά υπερήφανος, γιατί είδαμε την Ελλάδα να εκβιάζεται, το Ελληνικό Κοινοβούλιο να υποτάσσεται, νόμοι και συντάγματα να υποτάσσονται σε οργανώσεις, όπου κατά την άποψή μου οφείλονται η στοιχηματοποίηση και η «καζινοποίηση» του αθλητισμού μας σε παγκόσμιο επίπεδο. Αυτό για μένα είναι μια ντροπή. Και προτείνω σε όλους εσάς, στην Αντιπολίτευση, να συσπειρωθούμε όλοι μαζί και να ζητήσουμε πρώτα απ’ όλα από τις χώρες της Ευρωπαϊκής Ένωσης να σεβαστούμε μεν την παγκόσμια αυτή οργάνωση, τη FIFA, αλλά δεν μπορεί να είναι πάνω από διακόσια εννέα Κοινοβούλια, δεν μπορεί να είναι πάνω από τους νόμους του κράτους. 
      Αγαπητοί συνάδελφοι, θα ήθελα τώρα να μπω στα άρθρα -εξάλλου είναι συζητημένα- με πολύ σύντομο τρόπο, για να δώσω στην ευκαιρία σε πολλούς συναδέλφους να μιλήσουν. Θα έλεγα μόνο ότι στο άρθρο 1 μπορούν τα σωματεία να λειτουργήσουν είτε υπό τη μορφή του Αστικού Κώδικα με το ν. 1667/1986 είτε υπό τη μορφή του αθλητικού σωματείου.
      Αυτά απορρέουν από το διφυή χαρακτήρα των σωματείων που μπορούν να έχουν αθλητικές δραστηριότητες και από την άλλη μεριά οικονομικές και εμπορικές δραστηριότητες.
      Στα άρθρα 2 και 10 ιδρύονται δύο Ενώσεις, μία του Επαγγελματικού Ποδοσφαίρου, της Α΄ Εθνικής Κατηγορίας και η δεύτερη Ένωση η οποία αφορά το σύνολο των αρμοδιοτήτων της παλιάς Ε.Π.Α.Ε. και η οποία περιλαμβάνει την Β΄ και τη Γ΄ Εθνική Κατηγορία. 
      Οι δύο πρώτες Κατηγορίες, η Α΄ και η Β΄, είναι αμιγώς επαγγελματικές ή αμειβόμενες, ενώ η Γ΄ Εθνική Κατηγορία μπορεί να συμπεριλαμβάνει και ερασιτέχνες ποδοσφαιριστές. Μέλη της Α΄ ‘Ένωσης είναι σαφώς οι ομάδες της Α΄ Εθνικής Κατηγορίας και της Β΄ Ένωσης θα είναι οι ομάδες της Β΄ Εθνικής και της Γ΄ Εθνικής, τα μεν μέλη της Α΄  και της Β΄ χαρακτηρίζονται σαν τακτικά μέλη, τα δε της Γ΄ ως πάρεδρα. Τα Όργανα των Ενώσεων αυτών θα είναι η Γενική Συνέλευση και το Διοικητικό Συμβούλιο. 
      Συνιστώνται πέντε μονάδες επιτελικού έργου και αυτές είναι: Η Υπηρεσία Οργάνωσης και Προγραμματισμού, η Υπηρεσία Οικονομικής, Πολιτικής και Αξιοποίησης των Οικονομικών και Εμπορικών Δικαιωμάτων, η Υπηρεσία Ενημέρωσης των Διεθνών Σχέσεων, η Υπηρεσία Νομοθετικής Εργασίας και η Υπηρεσία Στατιστικής Τεκμηρίωσης. 
      Στο άρθρο 11 παρέχεται στις Ενώσεις η αναγκαία εξουσία έκδοσης Γενικών και Ειδικών Κανονισμών, ελεγχόμενης της νομιμότητας από τον Υπουργό Πολιτισμού πάντοτε μέσα στο πλαίσιο των νόμων του κράτους, των καταστατικών και κανονισμών της ΕΠΟ και των αντίστοιχων διεθνών αθλητικών ομοσπονδιών FIFA και UEFA. Αν οι Ενώσεις αδρανήσουν και παρέλθει άπρακτη η ετήσια προθεσμία, οι εξουσίες των Ενώσεων για την έκδοση των κανονισμών περιέρχονται όλες στην Ε.Π.Ο.. 
      Στο άρθρο 12 προβλέπεται η κατανομή των εσόδων. Η παλιά Ε.Π.Α.Ε. εδικαιούτο 2% από το ΠΡΟ.ΠΟ. και τώρα κατανέμεται το 1% στην Α΄ Κατηγορία και το 1% στη Β΄ και Γ΄ Εθνική Κατηγορία. Ακόμα για ρύθμιση των χρεών τους και την αποπληρωμή των χρεών το 2% των Ραδιοτηλεοπτικών περιέρχεται στην Α΄ Εθνική Κατηγορία και το 10% στη Β΄ και στη Γ΄ Εθνική Κατηγορία. 
      Στο άρθρο 13 ο ερασιτέχνης ποδοσφαιριστής που συμμετέχει στο πρωτάθλημα της Γ΄  Εθνικής Κατηγορίας δεν υπογράφει συμβόλαιο αλλά λαμβάνει παροχές για την αθλητική του δραστηριότητα.
      Στα πρωταθλήματα Α΄ και Β΄ Εθνικής είπαμε ότι σαφώς όλοι είναι επαγγελματίες και αμειβόμενοι και στη Γ΄ Εθνική μπορούν να είναι και ερασιτέχνες. 
      Στο άρθρο 14 η Γ΄ Εθνική αντιμετωπίζει υψηλά και αξεπέραστα οικονομικά προβλήματα. Η επιβίωση στην κατηγορία αυτή είναι προβληματική, γι’ αυτό και παύει να έχει αμιγώς επαγγελματικό χαρακτήρα και γίνεται ο προεισαγωγικός κλάδος του επαγγελματισμού. Οι νέες Ενώσεις του επαγγελματικού ποδοσφαίρου ενισχύουν τις υποδομές οργάνωσης και λειτουργίας της Γ΄  Εθνικής Κατηγορίας καθώς και τα οικονομικά αυτής. Η Γ΄ Εθνική Κατηγορία πρέπει υπό ειδικές συνθήκες οργάνωσης και λειτουργίας με ευθύνη της Ένωσης να αποτελεί χωρίς υπερβολή το σχολείο εκπαίδευσης και δοκιμασίας κάθε φυσικού ή νομικού προσώπου.
      Στο άρθρο 15 γίνεται αναφορά στα χαρακτηριστικά του Ελληνικού Πρωταθλήματος Ποδοσφαίρου Α΄ Εθνικής. Δεν είναι δυνατόν σε δύο, τρία παιχνίδια κάθε Κυριακή να συγκεντρώνεται η πλειονότητα των φιλάθλων και στα μικρά σωματεία λίγες εκατοντάδες εισιτήρια. Αυτό πρέπει να αντιμετωπιστεί και είναι και αυτό ευθύνη του κράτους. 
      Στο άρθρο 16 ορίζεται η υποχρέωση των Ενώσεων με ειδικό κανονισμό αυτών εγκρινόμενο από την Ε.Π.Ο. να ορίσουν κατά τα διεθνή πρότυπα κριτήρια αξιολόγησης των ομάδων για τη συμμετοχή και παραμονή στη Γ΄ Εθνική Κατηγορία. Τα κριτήρια θα είναι: Η οικονομική κατάσταση και η βιωσιμότητα του μέσου όρου των εισιτηρίων της τελευταίας τριετίας, των εγκαταστάσεων των γηπέδων και η χωρητικότητα του σταδίου, η κατάσταση του γηπεδικού χώρου, η υλικοτεχνική υποδομή. Άκουσα από τον Υπουργό να προσθέτει και την ύπαρξη ακαδημιών. 
      Κύριε Υπουργέ, είναι πάρα πολύ σοβαρό, γι’ αυτό πραγματικά δίνει τη δυνατότητα στις ερασιτεχνικές αυτές κατηγορίες να δημιουργήσουν το φυτώριό τους. 
      Στο άρθρο 17 εισάγονται ανάλογες προς την Γ΄ Εθνική Κατηγορία και αφορά τις ρυθμίσεις προς την Α2 Εθνική Κατηγορία της Καλαθοσφαίρισης με τους ίδιους λόγους που εξετέθησαν στο άρθρο 14 της παρούσης εισηγητικής έκθεσης.
      Το άρθρο 18 αφορά το Βόλεϊ. Ιδρύεται η ΕΟΠΕ και η Ένωση αυτή θα αποτελείται από αμειβόμενους πετοσφαιριστές και ονομάζεται ΕΣΑΠ. 
      Στο άρθρο 19 η Γ΄ Εθνική Κατηγορία του ποδοσφαίρου όπως η Α2, εννοείται για την πετοσφαίριση, και για τους  ίδιους λόγους που προετέθησαν με το άρθρο 14 της παρούσης εισηγητικής έκθεσης.
      Στο άρθρο 20 προδιαγράφονται οι ευθύνες των μελών της διοίκησης οι οποίες επεκτείνονται στο σύνολο των μελών, διότι παλαιότερα γνωρίζαμε ότι σε ένα ή δύο πρόσωπα εστρέφοντο οι ευθύνες για την οικονομική διαχείριση αλλά τώρα ολόκληρη διοίκηση πρέπει να ευθύνεται και να εξαιρείται μόνο η προσωρινή διοίκηση.
      Στα άρθρα 21,22,23,24,25 και 26 τίθεται ο κανόνας ότι κάθε είδους αμοιβές των επαγγελματιών και αμειβόμενων αθλητών του επαγγελματικού αθλητισμού καθορίζονται ελεύθερα ως προς το ύψος, το είδος, τον τόπο και τον χρόνο καταβολής τους με συμβόλαιο. Έκτακτες παροχές μη περιλαμβανόμενων στο συμβόλαιο καθώς και αντίγραφα είναι απολύτως άκυρα και ουδέν έννομο αποτέλεσμα παράγουν. 
      Στην Ένωση της Α΄ Κατηγορίας οι ομάδες, οι εταιρείες αυτές, δεν μπορούν να ξοδεύουν πάνω από το 70% του προϋπολογισμού τους για αμοιβές αθλητών. Εξαιρούνται μόνο οι ομάδες εκείνες που συμμετέχουν στα Ευρωπαϊκά Πρωταθλήματα και που βεβαίως καταλαβαίνουμε όλοι ότι υπάρχει πολύ μεγαλύτερο έσοδο και γι’ αυτό φθάνει στο 90%. 
      Στην ερασιτεχνική κατηγορία προβλέπεται η υποχρέωση ασφάλισης σε ιδιωτικό και ασφαλιστικό τομέα των ερασιτεχνών αθλητών που αγωνίζονται στις κατηγορίες του επαγγελματικού αθλητισμού. 
      Σε αυτό το σημείο, κύριε Υπουργέ, σας είχα κάνει μια πρόταση την περασμένη εβδομάδα και πιστεύω ότι όλες οι πτέρυγες της Βουλής θα το δεχθούν. Αφορά τους αγωνιζόμενους στην Γ΄ Ερασιτεχνική Κατηγορία, τους αμιγώς ερασιτέχνες, αλλά θα έλεγα  ότι μπορεί να επεκταθεί και στην Δ΄ Εθνική ακόμα και να προβλέπεται η αντιμετώπιση ασφαλιστικού κλάδου για όλους εκείνους τους ποδοσφαιριστές που με μερική ή μόνιμη αναπηρία μένουν ανενεργείς και τελικά πρέπει η πολιτεία να θεσπίσει νόμο ώστε αυτές οι περιπτώσεις να καλύπτονται και να μην δημιουργούμε πλάσματα δυστυχισμένα. 
      Στο άρθρο 27 απαγορεύεται απολύτως η διενέργεια κάθε είδους εγγραφών ή μετεγγραφών αθλητών σε κάθε είδους Ε.Π.Α.Ε. ή Κ.Α.Ε., εφόσον το σύνολο των δύο κεφαλαίων την εταιρείας είναι λιγότερο από το 1/10% του καταβεβλημένου εταιρικού κεφαλαίου. 
      Στο άρθρο 28 είναι η επίμαχη τροποποίηση την οποία έφερε ο κ. Ορφανός. Συγκεκριμένα στο άρθρο 12 λέει: «Ειδικά για το άθλημα του ποδοσφαίρου όλα τα θέματα λειτουργίας και οργάνωσης του αθλήματος και της Ελληνικής Ποδοσφαιρικής Ομοσπονδίας ρυθμίζονται αυτόνομα από τα όργανά της σύμφωνα με το καταστατικό και τους Κανονισμούς της, όπως αυτοί καθορίζονται από την Ευρωπαϊκή και Παγκόσμια Ομοσπονδία Ποδοσφαίρου, ακόμα και αν προβλέπονται διαφορετικές ρυθμίσεις στο ν.2725/1999 όπως ισχύει και στην εν γένει αθλητική νομοθεσία.».
      Θέματα οικονομικού ελέγχου για τις επιχορηγήσεις που λαμβάνει η Ε.Π.Ο. από το κράτος, ελέγχου νομιμότητας, δημόσιας τάξης και ασφάλειας υπόκεινται στην αποκλειστική ρυθμιστική αρμοδιότητα του κράτους. Αυτό το επίμαχο σημείο διευθετήθηκε και νομίζω ότι όλα τακτοποιήθηκαν κατά τις επιταγές της Ε.Π.Ο..
      Τελειώνοντας, ευχαριστώ τον κύριο Υπουργό, που μου εμπιστεύτηκε το νομοσχέδιο και πιστεύω ότι πολλές από τις προτάσεις που του έκανα, θα τις λάβει υπ' όψιν του.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
      Το λόγο έχει ο εισηγητής του ΠΑ.ΣΟ.Κ. συνάδελφος κ. Σάββας Εμινίδης.
      ΣΑΒΒΑΣ ΕΜΙΝΙΔΗΣ: Αγαπητοί συνάδελφοι, η σημερινή διαδικασία μου θυμίζει περισσότερο μία μακάβρια ακολουθία, παρά συζήτηση ενός απαράδεκτου νομοσχεδίου, το οποίο ξεκάθαρα το ΠΑ.ΣΟ.Κ. δηλώνει ότι θα καταψηφίσει. Το λέω αυτό, γιατί κατά τη διάρκεια των συζητήσεων στην επιτροπή γίναμε μάρτυρες της πορείας προς το θάνατο ενός νομοσχεδίου, το οποίο η Κυβέρνηση κατά τη συνήθη πρακτική της, το προπαγάνδισε ως εξυγιαντική τομή για το επαγγελματικό ποδόσφαιρο και μάλιστα με τη σφραγίδα του Πρωθυπουργού κ. Καραμανλή, ο οποίος αφού προήδρευσε της Κυβερνητικής Επιτροπής, που το ενέκρινε στις 20 Ιουνίου του 2006, φρόντισε στη συνέχεια να εξαφανιστεί, γιατί ήρθαν τα μαντάτα της FIFA.
      Αγαπητοί συνάδελφοι, προσπαθήσαμε να καταλάβουμε από τις διατάξεις του αρχικού νομοσχεδίου, ποιος ήταν ο μεγάλος στόχος που επεδίωκε αυτή η Κυβέρνηση, ποιο ήταν το νέο, ποιο ήταν το καινοτόμο απέναντι σε ένα νομοθετικό πλαίσιο από τα πιο σύγχρονα στην Ευρώπη, που είχε δημιουργήσει η Κυβέρνηση του ΠΑ.ΣΟ.Κ. 
      Φαντάζομαι το ίδιο προσπάθησαν να καταλάβουν και οι συνάδελφοι της Νέας Δημοκρατίας, οι οποίοι έκπληκτοι έβλεπαν τον Υφυπουργό να υποκύπτει από μέρα σε μέρα, από ώρα σε ώρα, από λεπτό σε λεπτό στις πιο ακραίες απαιτήσεις ενός εθνικού συστήματος, αλλά και ξένου, που το τελευταίο που το ενδιαφέρει, είναι η εξυγίανση του ποδοσφαίρου. Δυστυχώς, ο μοναδικός σκοπός της Κυβέρνησης, ήταν να ελέγξει φτηνά, να ελέγξει τη διοίκηση μίας ομοσπονδίας όπως επιχειρεί να κάνει πάντα και στο κράτος, σε όλα τα επίπεδα.
      Σήμερα, λοιπόν, καλούμαστε να συζητήσουμε ένα νομοσχέδιο με πλήθος άρθρων, από τα οποία, όμως, κανείς δεν ξέρει πόσα καταργούνται, γιατί το τελευταίο ουσιαστικά καταργεί όλο το νομοσχέδιο. Δεν υπάρχει καμία αμφιβολία για το σπουδαίο ρόλο του αθλητισμού στην εποχή μας, ο οποίος αποτελεί παράγοντα άρσης των αποκλεισμών, διατήρησης της σωματικής υγείας, της ευεξίας, της ανάπτυξης, της καλλιέργειας και της αναβάθμισης του επιπέδου ζωής όλων των πολιτών. 
      Όμως, η ανάπτυξη, η εξυγίανση και η αναθέρμανση του αθλητικού ιδεώδους, κυρίες και κύριοι, δεν επιτυγχάνεται με λήψη αυταρχικών μέτρων, που παραπέμπουν την αξιοπιστία, τη διαφάνεια, την αξιοκρατία στις ελληνικές καλένδες. Δεν ενισχύεις έτσι την εκτελεστική αρμοδιότητα της Κυβέρνησης. 
      Για τους λόγους αυτούς άλλωστε ασκήσαμε έντονη κριτική στις κυβερνητικές επιλογές, κυρίως στην αρχική διατύπωση του υπό κρίση νομοθετήματος. Επισημάναμε σειρά και σωρεία κρίσιμων ζητημάτων, που παραπέμπονταν στους προβλεπόμενους προς κατάρτιση κανονισμούς. Σημειωτέον, όλα είχαν ένα κοινό χαρακτηριστικό: Επαφίονταν στην κυριαρχική κρίση, τον έλεγχο και την τελική έγκριση του αρμόδιου Υπουργού, του παριστάμενου Υπουργού, δημιουργώντας ένα ασφυκτικό καθεστώς αδιαφανών κριτηρίων, που δεν ήταν απλώς αμφίβολο, αλλά ήταν απόλυτα σίγουρο ότι δεν εξυπηρετούσε και δεν υπηρετούσε το σκοπό για τον οποίο ήρθε προς  θέσπιση αυτό το νομοσχέδιο. 
      Βέβαια, πριν «αλέκτωρ λαλήσει τρις», οι κυβερνητικοί σχεδιασμοί κατέρρευσαν υπό το βάρος των αποφάσεων των διεθνών συνομοσπονδιών του ποδοσφαίρου και της διεθνούς κατακραυγής, του διεθνούς διασυρμού από όλα τα πρακτορεία ανά τον κόσμο, ενός διασυρμού όπου η Ελλάδα θεωρήθηκε μία τριτοκοσμική χώρα στα μάτια όλου του κόσμου. 
      Κύριε Υπουργέ, για μια ακόμη φορά εκθέσατε την Ελλάδα με απροκάλυπτο τρόπο στο διεθνές περιβάλλον. Δεν μπορούμε υπό το βάρος αυτό να έχουμε και τον αποκλεισμό του συνόλου των ελληνικών ομάδων από όλες τις διεθνείς οργανώσεις με απόφαση της FIFA. 
      Ακολούθησε η άτακτη υποχώρησή σας, η οποία ωστόσο δεν είναι αρκετή για να ξεπλύνει τη ντροπή που υπάρχει σήμερα και το όνειδος που υπέστη όλη η Ελλάδα, χάριν εξυπηρετήσεως προσωπικών ανταγωνισμών και μικροπολιτικών σκοπιμοτήτων, όπως όλοι ομολογούν, όπως γνωρίζει πλέον όλη η Ελλάδα, όλοι οι φίλαθλοι. 
      Δυστυχώς, η παράταξή σας, συνάδελφοι της Νέας Δημοκρατίας, αρέσκεται σε ολισθήματα, στα οποία σύρεται τα τελευταία χρόνια, εκθέτοντας την πατρίδα μας με πολλές άτυχες επιλογές. Εκτός του ποδοσφαίρου, προϋπήρχαν άλλοι νόμοι για τους οποίους συρθήκαμε στην Ευρώπη και τους πήραμε πίσω. 
      Δεν αποτελεί, λοιπόν, πανάκεια η εσπευσμένη απόσυρση και επαναδιατύπωση του συνόλου του νομοσχεδίου. Το πρωτοφανές φαινόμενο της τροποποίησης διατάξεων που μόλις είχαν εισαχθεί προς ψήφιση, απαξιώνει την κοινοβουλευτική διαδικασία και το θεσμό του Κοινοβουλίου, καταδεικνύει το σεβασμό που τρέφετε προς τους θεσμούς της δημοκρατίας μας και συντελεί στην καταρράκωση και στον ευτελισμό του Κοινοβουλευτισμού και του Πολιτεύματός μας, διότι συρθήκατε, κύριε Υπουργέ, δυστυχώς από έναν άνθρωπο και τη FIFA. Τα αυξημένα αντανακλαστικά σας κάτω από τις υποδείξεις του κ. Μπλάντερ, δεν αρκούν για να απαλύνουν τη ζημιά που υπέστη η χώρα,  τεράστια, μεγάλη ζημιά. 
      Αντιθέτως, καταμαρτυρούν τη σπουδή, την προχειρότητα, τη βιασύνη, την αμέλεια με την οποία χειριστήκατε, κύριε Υπουργέ, ένα νομοσχέδιο, που ερχόταν να πραγματευτεί ένα τόσο σοβαρό ζήτημα, όπως είναι ο επαγγελματικός αθλητισμός και το ποδόσφαιρο. 
      Διερωτόμαστε, κύριε Υπουργέ: Έπρεπε να φθάσουμε σ' αυτό το έσχατο σημείο για να δείξετε αυτή τη διαλλακτικότητα; Δεν είχατε λάβει τα μηνύματα πως οι επιλογές σας θα προξενούσαν διεθνείς αντιδράσεις; Και ο κ. Τραγάκης και ο κ. Ιωαννίδης και πολλοί άλλοι, για να μη μιλήσουμε μόνο για εμάς, δικοί σας άνθρωποι, σας είχαν στείλει μηνύματα. Ο κ. Σταύρου σας έστειλε το τελευταίο μέσα στην επιτροπή. Δεν τα λάβατε υπ' όψιν σας. Έπρεπε πρώτα να διασυρθεί η χώρα για να επιδείξετε προσαρμογή με τρόπους άτεχνους και πρωτοφανείς για τα νομοθετικά δεδομένα της χώρας μας. 
      Γιατί άραγε κάνατε αυτές τις αλλαγές την τελευταία κυριολεκτικά στιγμή; Γατί υπαναχωρήσατε; Δεν αποτελεί αυτή η τακτική σας, αν μη τι άλλο, πρόδηλη παραδοχή της αποτυχίας των αρχικών σας επιλογών, καθώς και του διεθνούς διασυρμού της χώρας μας;
       Μήπως οι ευθύνες αυτές δεν βαρύνουν, όμως, τον ίδιο τον Πρωθυπουργό; Μήπως δεν ήταν σαφέστατοι και σε γνώση του Πρωθυπουργού -οι ολέθριοι χειρισμοί σας, με τους οποίους ενέκρινε στην κυβερνητική επιτροπή το νομοσχέδιο; Πού κρύβεται, όμως, αυτές τις μέρες ο κύριος Πρωθυπουργός; Παραμένει στην κρυψώνα του Μαξίμου; Πότε θα βγει για να πάρει τις κατάλληλες αποφάσεις, όπως έχετε την πολιτική ευθύνη; Δεν είναι άραγε συμμέτοχος και συνυπεύθυνος, στο βαθμό που δεν απαιτεί την παραίτηση του Υπουργού του, που είναι και η μόνη αποδεκτή λύση σε μία ευνομούμενη δημοκρατική χώρα, εάν έστω και την τελευταία στιγμή υπάρχουν ψήγματα πολιτικής ευαισθησίας;
      Εμείς, κυρίες και κύριοι συνάδελφοι, είχαμε και εξακολουθούμε να έχουμε την άποψη ότι πράγματι πρέπει να ληφθούν μέτρα. Μέτρα σε μια άλλη κατεύθυνση, προοδευτική. Μέτρα που θα σηματοδοτούν αλλαγή πολιτικής στον αθλητισμό και στα αθλητικά πράγματα του τόπου μας, που θα ενισχύουν τη λαϊκή βάση, θα οδηγούν όλο και περισσότερους πολίτες κάθε ηλικίας -και κυρίως τη μαστιζόμενη από την ανεργία και τα ναρκωτικά νεολαία μας- προς μία ενεργή και μαζική συμμετοχή στον αθλητισμό, χωρίς παραγκωνισμούς, χωρίς αποκλεισμούς, χωρίς προκαταλήψεις και, ιδιαίτερα, χωρίς πεπαλαιωμένες νόρμες που θέλουν μόνο τον πρωταθλητισμό για τους λίγους σε βάρος των πολλών, που σταδιακά οδηγούνται στον αποκλεισμό.
      Για μας, κυρίες και κύριοι συνάδελφοι, ο ερασιτεχνικός αθλητισμός -στον οποίο δεν δίνετε καμία σημασία και η πρότασή σας δεν έχει ούτε μία σειρά για τον ερασιτεχνικό αθλητισμό- αποτελεί πρωταρχικό κύτταρο ανάπτυξης, οξυγόνο για τη νέα γενιά, αλλά και για τις μεγαλύτερες ηλικίες. Είναι κοιτίδα και αναγκαιότητα για τον ερασιτεχνικό και επαγγελματικό αθλητισμό, πάνω στην οποία θα βάλουμε τη βάση για να αναπτύξουμε το εποικοδόμημα για μεγάλες επιτυχίες, για λαμπρές διακρίσεις, για ρεκόρ που θα κάνουν περήφανους όλους τους Έλληνες, όπως έχει ανάγκη ο τόπος μας.
      Στα πλαίσια αυτά, φυσικά τονίζουμε και είμαστε υπέρ της «SUPER LEAGUE», καθώς και των ενώσεων της Β΄ και Γ΄ Εθνικής, με την ταυτόχρονη θεσμοθέτηση κανόνων, όμως, που θα ενισχύουν την αυτονομία, την αυτοτέλεια, την αυτοδιοίκηση των ασχολούμενων με το επαγγελματικό ποδόσφαιρο νομικών προσώπων πάσης φύσεως. Και αυτές οι θέσεις μας είναι πάγιες και διατυπωμένες εδώ και πάρα πολύ καιρό. Βέβαια και δεν αποτελούν αποτέλεσμα των πιέσεων των διεθνών συνομοσπονδιών, όπως εσείς που συρθήκατε, φέρατε ένα οποιοδήποτε νομοσχέδιο και κάθε λεπτό το αλλάζετε.
      Από την πρώτη στιγμή μιλήσαμε για νομοθετικό ατόπημα της Κυβέρνησης και για το ότι είναι αποτέλεσμα προσωπικών ανταγωνισμών της Συμπολίτευσης με τους επίσημους φορείς του ποδοσφαίρου, που οδηγούν σε εναγκαλισμό του κράτους και σε διεθνή διασυρμό της Ελλάδος.
      Για μας, κρίνεται απαραίτητος μόνο ο εποπτικός ρόλος του κράτους για την αποκατάσταση της νομιμότητας, όπου χρειάζεται, χωρίς παρεμβάσεις που πλήττουν την ανεξαρτησία του επαγγελματικού αθλητισμού και ειδικά ό,τι σχετίζεται με το επαγγελματικό ποδόσφαιρο, όπως αυτό θέλει η Ευρωπαϊκή Ένωση.
      Η σκόπιμη περιφρόνηση των διεθνών κανόνων που ρυθμίζουν τα του ποδοσφαίρου -ή ακόμη χειρότερα- η άγνοια αυτών, επιφέρει σοβαρές συνέπειες. Το αποτέλεσμα το βλέπουμε σήμερα. Σύρεστε πίσω από τη FIFA, για να άρει τον αποκλεισμό. Κάνετε ο,τιδήποτε, απλά και μόνο βγήκατε στη γωνία και δεν ξέρετε πώς να ξεφύγετε.
      Για να επιτευχθεί ο σκοπός, κυρίες και κύριοι, είναι επιτακτική ανάγκη η θέσπιση διατάξεων που με πληρότητα, ευκρίνεια και σαφήνεια θα ρυθμίζουν μια σειρά από κρίσιμα, κατά την άποψή μας, ζητήματα και θα έχουν σκοπό την καλλιέργεια και την ασφάλεια του δικαίου, της ισότητας, της ισονομίας και της ενίσχυσης της διαφάνειας, της αξιοκρατίας και της αξιοπιστίας όλων των αθλητικών οργάνων και οργανώσεων του τόπου. Μόνο έτσι αποστερείται ερείσματος η προσπάθεια για παρερμηνείες, παρεμβάσεις -κατά το δοκούν- της εκτελεστικής εξουσίας, με τη μορφή των κανονιστικών πράξεων, όπως εσείς επιχειρείτε, κύριε Υπουργέ και σ’ αυτό το νομοσχέδιο, όπου δυστυχώς έχετε βάλει σωρηδόν κανονιστικές πράξεις.
      Δυστυχώς, τους σκοπούς αυτούς δεν είναι σε θέση να υπηρετήσει το υπό κρίση νομοθέτημα της Νέας Δημοκρατίας. Αυτό το λέω με λύπη, ειδικά μετά την επαναδιατύπωση των σημαντικότερων ίσως από τις διατάξεις του, μιας και υπάρχουν αβλεψίες και παραλείψεις. Προσπαθήσατε να αποκαταστήσετε κάποια πράγματα ακόμη και σ’ αυτό το χρονικό διάστημα, το ασφυκτικό. Αυτό το πλαίσιο προσπαθήσαμε να το δούμε με πνεύμα κατανόησης και να το αντιμετωπίσουμε σε όλες του τις διατάξεις πραγματικά με πνεύμα κατανόησης, κύριε Υπουργέ. Θα μπορούσαμε να χαρακτηρίσουμε θετική την προσπάθεια που κάνατε, έχοντας την αγωνία να κάνετε λεπτό-λεπτό συνομιλίες, συρόμενος από τη FIFA και υπό την επιβολή πλέον της τιμωρίας. Σύρατε τον ελληνικό λαό, το Κοινοβούλιο -τρεις μέρες μέσα στην Επιτροπή Μορφωτικών Υποθέσεων- σε μία άτακτη υποχώρηση, σε μια υποχώρηση η οποία δεν έχει προηγούμενο.
      Κλείνοντας, θα μπορούσαμε να πούμε πολλά. Επειδή όμως οι Έλληνες, οι φίλαθλοι και η κοινωνία αναζητά να μάθει τι κάνουμε, εμείς θα δηλώσουμε καθαρά ότι καταψηφίζουμε το νομοσχέδιο. Αλλά παραπέρα, επειδή -όπως είπα- η κοινωνία αναζητά να υπάρχει δίκαιη αντιμετώπιση όλων αυτών των καταστάσεων, επειδή σύρατε την Ελλάδα, επειδή σήμερα διεθνώς αντιμετωπιζόμαστε στο ποδόσφαιρο και στον αθλητισμό ως τριτοκοσμική χώρα, όπως δήλωσε και ο Πρόεδρός μας Γιώργος Παπανδρέου, έπρεπε, κύριε Υπουργέ, να αναλάβετε την πολιτική ευθύνη και να είχατε ήδη παραιτηθεί.
      (Χειροκροτήματα από την πτέρυγα του ΠΑ.ΣΟ.Κ.)
      Κλείνω με το εξής απλό και ωραίο:...
      ΜΙΛΤΙΑΔΗΣ ΕΒΕΡΤ: Άσε να το πούμε εμείς.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Για την ταμπακιέρα, πέστε.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ!
      ΣΑΒΒΑΣ ΕΜΙΝΙΔΗΣ: Έπρεπε να τα είχατε πει στον Υπουργό σας τόσα χρόνια –δύο χρόνια τα λέμε- ώστε να τα καταλάβαινε, για να μην έχουμε αυτήν τη συνέπεια σήμερα. Εκεί έπρεπε να είχατε απευθυνθεί και εσείς, κύριε Έβερτ και όλοι οι συνάδελφοι της Νέας Δημοκρατίας.
      Παρακολουθώντας τη συμπεριφορά σας, κύριε Υπουργέ, απέναντι στον ελληνικό λαό και στον αθλητισμό ιδιαίτερα, μου θυμίζετε τη συμπεριφορά του Ιταλού Ματεράτσι στον τελικό του Μουντιάλ απέναντι στο Γάλλο Ζιντάν. Μόνο που την απάντηση που έδωσε ο Γάλλος στον Ιταλό, θα σας τη δώσει ο ελληνικός λαός.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Άγγελος Τζέκης.
      ΑΓΓΕΛΟΣ ΤΖΕΚΗΣ: Κυρίες και κύριοι Βουλευτές, συζητάμε ένα σημαντικό νομοσχέδιο για το επαγγελματικό ποδόσφαιρο. Συζητήσαμε στην αρμόδια επιτροπή επί τρεις μέρες, αλλά δεν μπήκαμε στην ουσία του νομοσχεδίου. Δεν συζητήσαμε το περιεχόμενο του νομοσχεδίου, περιεχόμενο βέβαια που αφορά κατά κύριο λόγο το επαγγελματικό ποδόσφαιρο. Αλλά όλες και όλοι γνωρίζουμε ότι το επαγγελματικό ποδόσφαιρο, οι κυβερνήσεις και οι διάφοροι οργανισμοί είναι εκείνοι που έχουν πραγματικά περιορίσει το ερασιτεχνικό ποδόσφαιρο. Γενικότερα, η επαγγελματοποίηση και εμπορευματοποίηση του αθλητισμού έγινε σε βάρος -και εξακολουθεί να γίνεται- του ερασιτεχνικού αθλητισμού.
      Υπήρξε μία αντιπαράθεση μεταξύ της FIFA, της Ε.Π.Ο. και της Κυβέρνησης. Και εδώ, το ζήτημα για μας δεν είναι προσωπικό, δεν ήταν, δηλαδή, μία αντιπαράθεση μεταξύ του Προέδρου της Ε.Π.Ο. και του Υπουργού. Ήταν μεταξύ της Κυβέρνησης, της «SUPER LEAGUE», της Ε.Π.Ο., της FIFA και των συμφερόντων. Είναι, δηλαδή, ένα ζήτημα εξουσίας, ποιος θα έχει στα χέρια του την εξουσία και συγκεκριμένα στο ποδόσφαιρο, γιατί έτσι εξασφαλίζεται το μεγαλύτερο κομμάτι από την πίτα των κερδών, μέσα από το ΠΡΟ-ΠΟ, μέσα από το ΣΤΟΙΧΗΜΑ, μέσα από τα τηλεοπτικά δικαιώματα, μέσα από τις διαφημίσεις. Και είναι γνωστό ότι τα έσοδα του Ο.Π.Α.Π. από το ΣΤΟΙΧΗΜΑ για το παγκόσμιο Πρωτάθλημα έφτασαν τα 450.000.000 δραχμές. Υπολογίστε, λοιπόν, ότι υπάρχει ένας πακτωλός κερδών, για τα οποία γίνεται η οποιαδήποτε αναμέτρηση μεταξύ αυτών που ανέφερα, κέρδη βέβαια που επιδιώκουν να εξασφαλίσουν οι μεγαλοεπιχειρηματίες και προσπάθησαν να τα εξασφαλίσουν χωρίς μεσάζοντες. 
      Γι’ αυτό η SUPER LEAGUE, απ’ ό,τι φάνηκε μέσα από την τριήμερη αυτή διαδικασία στην αρμόδια Διαρκή Επιτροπή, είχε συμφωνήσει στο αρχικό νομοσχέδιο, συμμετείχε και συνδιαμόρφωσε εκείνο το νομοσχέδιο που ήρθε στην επιτροπή, με συνεχείς επαφές που είχε με το Υπουργείο και απεκαλύφθη ότι μάλιστα γι' αυτό το ζήτημα, έστειλε και ευχαριστήρια επιστολή προς το Υπουργείο. Μετά, όμως, από την απόφαση της FIFA και την απειλή του αποκλεισμού των ομάδων, αλλά και της Εθνικής Ομάδας, δηλαδή μια απειλή απευθείας κατά των συμφερόντων των μεγαλοπαραγόντων και των μεγάλων επιχειρηματικών ομίλων που έχουν στα χέρια τους τις ομάδες, άδειασαν το Υπουργείο και συντάχτηκαν με την Ε.Π.Ο.. Είναι μια καθαρή απόδειξη για μια ακόμη φορά ότι και αυτή η Κυβέρνηση, αλλά και όλες οι προηγούμενες που περάσανε, εξυπηρετούν ακριβώς τους μεγαλοεπιχειρηματίες που έχουν το ποδόσφαιρο στα χέρια τους. 
      Γι’ αυτό, κυρίες και κύριοι Βουλευτές, γίνεται ο καυγάς και στον καυγά αυτό, βέβαια, δεν θα έμενε απ’ έξω και η Αξιωματική Αντιπολίτευση, που με τις παρεμβάσεις της εξασφαλίζει τα συμφέροντα των επιχειρηματιών. Και εδώ ακριβώς η Αξιωματική Αντιπολίτευση δεν μπορεί να διαφύγει του εξής ερωτήματος: Θα πάρει, ναι ή όχι, καθαρή θέση στο άρθρο 29, παράγραφος 12, που λέει ότι κουμάντο γενικά στο ποδόσφαιρο, επαγγελματικό και ερασιτεχνικό, κάνει η Ε.Π.Ο., κάνει η Ευρωπαϊκή και Παγκόσμια Ομοσπονδία, ακόμα και αν προβλέπονται διαφορετικές ρυθμίσεις στο ν. 2725/1999, όπως ισχύει και στην εν γένει αθλητική νομοθεσία; Που σημαίνει τι, κυρίες και κύριοι Βουλευτές; Γίνεται αναφορά στο ν. 2725/1999, που ήταν σημαντικός για την πορεία του επαγγελματικού ποδοσφαίρου. Και εδώ ακριβώς υπάρχει το εξής φαινόμενο, να συντάσσεται με την Ε.Π.Ο. και με τη FIFA η Αξιωματική Αντιπολίτευση και να μην υπερασπίζεται το ν. 2725/1999 που είχε ορισμένες διατάξεις, που μπορεί να μην άρεσαν και στην Ε.Π.Ο. ή στη FIFA. 
      (Θόρυβος στην Αίθουσα)
      Εδώ, υποβάλαμε ξεκάθαρο αίτημα στην αρμόδια Διαρκή Επιτροπή και απάντηση δεν δόθηκε. Περιμένουμε εμείς, αλλά και ο ελληνικός λαός να πάρουμε απάντηση από την Αξιωματική Αντιπολίτευση για τη δημαγωγία, την πολιτική υποκρισία….
      (Θόρυβος στην Αίθουσα)
      ΜΙΛΕΝΑ ΑΠΟΣΤΟΛΑΚΗ:  Η Αξιωματική Αντιπολίτευση δεν συντάσσεται με καμία Ε.Π.Ο. και με καμία FIFA.
      ΠΡΟΕΔΡΟΣ (Άννα Μπενάκη-Ψαρούδα):  Παρακαλώ. Ο Κοινοβουλευτικός Εκπρόσωπος θα πει ό,τι θέλετε.
      ΑΓΓΕΛΟΣ ΤΖΕΚΗΣ: Και αποδείχθηκε για μια ακόμη φορά ότι αυτό το Κοινοβούλιο, το αστικό Κοινοβούλιο, το οποίο και οι δύο πλευρές λέτε ότι είναι ο ναός της δημοκρατίας, έγινε για μια ακόμη φορά «παραμάγαζο» της εκάστοτε «παράγκας», γαλάζιας ή πράσινης. 
      Όσον αφορά αυτό το ζήτημα, βέβαια, ακούστηκε να ζητάνε και την παραίτηση του Υπουργού. Λέει, λοιπόν, μια ανακοίνωση: «Ύστερα από τον πρωτοφανή αυτό διεθνή διασυρμό της χώρας, θεωρούμε αυτονόητη την παραίτηση του κυρίου Υπουργού που γελοιοποίησε την Κυβέρνηση, το ελληνικό ποδόσφαιρο και εξέθεσε και ρεζίλεψε τη χώρα». Αυτά έλεγε τότε η Αξιωματική Αντιπολίτευση στην κυβέρνηση του ΠΑ.ΣΟ.Κ. για την παραίτηση του κ. Φλωρίδη. Μα, ούτε στα επιχειρήματα δεν μπορείτε να διαφοροποιηθείτε; Στη στρατηγική δεν διαφοροποιείστε, στην πολιτική δεν διαφοροποιείστε, μα ούτε και στα επιχειρήματα; 
      Αποδεικνύει ακριβώς αυτό ότι όλος ο καβγάς γίνεται για το ποιος θα έχει την εξουσία στη διαχείριση των συμφερόντων των μεγάλων επιχειρηματικών ομίλων, που λυμαίνονται και το χώρο του ποδοσφαίρου. Και γνωρίζουμε πολύ καλά ότι είναι ένα λαϊκό άθλημα, ότι επηρεάζει εκατομμύρια θεατές, φιλάθλους και βέβαια μέσα από την πίεση που ασκούν οι μεγαλοεπιχειρηματικοί όμιλοι των ποδοσφαιρικών ομάδων στην εκάστοτε κυβέρνηση, για να επωφελούνται και μέσα από το δημόσιο τομέα για άλλες επιχειρηματικές δραστηριότητες, τις οποίες αναπτύσσουν. Αυτό είναι κοινό μυστικό σε όλο τον ελληνικό λαό.
      Και μπαίνει ένα ζήτημα τώρα, το ζήτημα της αυτοδιοίκησης. Και βέβαια πρέπει να υπάρχει αυτοδιοίκηση, αλλά πρέπει να δούμε σε ποια πλαίσια και με ποιους κανόνες θα γίνει αυτή η αυτοδιοίκηση και ποιος θα διαμορφώσει αυτούς τους κανόνες. Η πρακτική και η ζωή έδειξαν και πρόσφατα και προχθές ότι αυτό το πλαίσιο της αυτοδιοίκησης καθορίζεται από την Ε.Π.Ο. και από τη FIFA. Η Βουλή, δηλαδή, δεν έχει το δικαίωμα να καθορίσει τους κανόνες, μέσα στους οποίους θα λειτουργήσει αυτοδιοικητικά και η Ε.Π.Ο.. 
      Εμείς λέμε ότι σ’ αυτό το σημείο η Βουλή πρέπει να καθορίζει τους κανόνες και δεν μπορούμε να ανεχθούμε αυτόν το συνεχή εκβιασμό: Ή θα υποκύψει η εκάστοτε κυβέρνηση στις ορέξεις της Ε.Π.Ο. και της FIFA ή θα αποβληθούν η  Εθνική Ομάδα και οι άλλες ομάδες. Και εδώ ακριβώς είναι το ζήτημα: Μέχρι πότε θα υποκύπτει το Εθνικό Κοινοβούλιο και οι κυβερνήσεις σ’ αυτόν τον ωμό εκβιασμό; Αλλά θα μου πείτε ότι οι κυβερνήσεις υποκύπτουν και σε άλλους εκβιασμούς, όπως στο βομβαρδισμό της Γιουγκοσλαβίας, γιατί δεν μπορούμε να κάνουμε αλλιώς στα πλαίσια της Ευρωπαϊκής Ένωσης. Συμμετέχουμε στους νατοϊκούς στρατούς στο Αφγανιστάν, γιατί δεν μπορούμε να κάνουμε αλλιώς. Μας εκβιάζουν οι σύμμαχοί μας και δεν μπορούμε παρά να πούμε «ναι» στο σχέδιο Ανάν στην Κύπρο, γιατί επέρχεται ο οριστικός διαχωρισμός. Και απέδειξε η ίδια η ζωή βέβαια ότι εκεί που όρθωσε ο λαός το ανάστημά του, η καταστροφή δεν ήρθε, αλλά, απεναντίας, έγιναν πιο ευνοϊκά βήματα στην εξέλιξη της επίλυσης του προβλήματος. Άρα, λοιπόν, δεν μπορούμε συνεχώς να υποκύπτουμε στα διάφορα εκβιαστικά διλήμματα, που προκύπτουν μέσα σ’ αυτήν την Αίθουσα. 
      Πιστεύουμε, λοιπόν, ότι εδώ πρέπει όλοι να πάρουμε ξεκάθαρη θέση σ’ αυτό το ζήτημα, γιατί πραγματικά η Ε.Π.Ο. και η FIFA είναι εκείνες που καθορίζουν πλέον την τύχη του ποδοσφαίρου. Η Ε.Π.Ο. λέει ότι εκφράζει και το ερασιτεχνικό ποδόσφαιρο, αλλά στην ουσία, όμως, έχει συνδεθεί η πορεία της με την πορεία του επαγγελματικού ποδοσφαίρου. Το ερασιτεχνικό ποδόσφαιρο έχει εξαφανιστεί και είναι και ένα ζήτημα το πώς ασκείται και ο οικονομικός έλεγχος βάσει του Συντάγματος, εφόσον είναι υπεύθυνη η Βουλή. Η Κυβέρνηση πρέπει να ελέγξει την Ε.Π.Ο. και κάθε οργανισμό, ο οποίος διαχειρίζεται αυτόν τον τεράστιο πακτωλό χρημάτων. Τι έγιναν, δηλαδή, τα λεφτά από το EURO του 2004; Πού διοχετεύτηκαν, πώς τα έδωσαν, ποιος τα πήρε, πώς τα διαχειρίστηκαν; Κανένας τέτοιος έλεγχος δεν έχει γίνει σε όλα αυτά τα χρόνια διαχρονικά, αλλά διαχρονική είναι και η πολιτική ευθύνη που φέρουν συνολικά οι κυβερνήσεις.
      Λέει, βέβαια, μέσα το παρόν νομοσχέδιο ότι η δυνατότητα που παρέχεται, η οργανωτική και λειτουργική, στις επαγγελματικές ενώσεις έχει ένα διφυή χαρακτήρα, από τη μία είναι οι φορείς των αθλητικών δραστηριοτήτων και από την άλλη είναι οι φορείς των οικονομικών και εμπορικών δραστηριοτήτων. Δηλαδή; Μπορούν να συνδυαστούν αυτά τα δύο, η αθλητική δραστηριότητα με την επαγγελματική δραστηριότητα; Μα, είναι επόμενο ότι το πρώτο θα υποταχθεί στο δεύτερο, δηλαδή ο αθλητισμός θα υποταχθεί στα σχέδια των επιχειρηματικών ομίλων, γιατί μέσα και από την ενασχόλησή τους με το ποδόσφαιρο –επαναλαμβάνω- επιδιώκουν πραγματικά να αυξήσουν τα κέρδη τους και όχι μόνο. 
      Πιστεύουμε, λοιπόν, ότι η διάλυση της Ε.Π.Α.Ε. και η δημιουργία των επαγγελματικών ενώσεων ήταν εκείνο που «άναψε» την αναμέτρηση μεταξύ Ε.Π.Ο., FIFA, Κυβέρνησης κ.λπ., αλλά έτσι όπως δημιουργούνται και οι ενώσεις του επαγγελματικού ποδοσφαίρου, Α΄, Β΄ και Γ΄ Εθνικής, να δείτε και σ’ αυτό το σημείο πόσες ευνοϊκές ρυθμίσεις γίνονται υπέρ των επαγγελματικών ενώσεων, ιδίως στην Α΄ Εθνική.
      Μάλιστα, εδώ αναλαμβάνουν τα χρέη της Ε.Π.Α.Ε. και αυτό είναι ένα άλλο μεγάλο ζήτημα. Δεκαοκτώ –λέει- εκατομμύρια ευρώ είναι αυτά τα συσσωρευμένα χρέη και κανείς δεν μπήκε στον κόπο να μας πει πώς προέκυψαν, ποιοι ευθύνονται και τι έλεγχος έχει γίνει.
      Διαχρονικά, δηλαδή, από τις κυβερνήσεις δεν έγινε κανένας έλεγχος στα πεπραγμένα της Ε.Π.Α.Ε.. Και έρχεται τώρα η Κυβέρνηση και λέει ότι το μεγαλύτερο χρέος θα το αναλάβει η επαγγελματική ένωση της Α΄ Εθνικής, αλλά αυτό θα γίνει με μια ιδιαίτερα ευνοϊκή ρύθμιση, των εξήντα ισόποσων ποσών αλλά –προσέξτε- τις λεπτομέρειες θα τις καθορίσει η κοινή υπουργική απόφαση, δηλαδή μπορεί να είναι και άτοκες.
      Σ’ αυτό το σημείο πρέπει να προσθέσουμε ότι όλες οι κυβερνήσεις που πέρασαν, έχουν ρυθμίσει με ιδιαίτερα ευνοϊκούς όρους τα χρέη διαφόρων ανωνύμων εταιρειών και μεγάλων επιχειρηματικών ομίλων στους οποίους οι ομάδες ανήκαν και ανήκουν. Και εδώ ακριβώς είναι το ζήτημα, ότι δεν μπορούμε να δεχθούμε αυτό που είπε ο Πρόεδρος της Ε.Π.Ο., «ξέρετε, αυτοί είναι οι αιμοδότες του ποδοσφαίρου, επαγγελματικού και ερασιτεχνικού»,  γιατί απ’ ό,τι  γνωρίζουμε τουλάχιστον και από τη συνεργασία που είχαμε με διάφορες ενώσεις, εδώ είναι το ζήτημα ότι ο ερασιτεχνικός αθλητισμός βρίσκεται σε μια τέτοια κατάσταση που πραγματικά υπάρχουν σημαντικά προβλήματα.
      Η ενίσχυση ακριβώς των μεγάλων επιχειρηματικών ομίλων που ανακατεύονται με το ποδόσφαιρο είναι το θέμα και όσον αφορά αυτό που λένε, «ξέρετε, υπεύθυνοι είναι ο Πρόεδρος, ο διευθύνων σύμβουλος» ή ο ένας και ο άλλος, δηλαδή τα στελέχη που διορίζουν οι μεγαλομέτοχοι, που έχουν τους αχυράνθρωπους, όπως όλοι καλά γνωρίζουμε σ’ αυτή την Αίθουσα, μένουν απ’ έξω, στο απυρόβλητο, έξω δηλαδή από την ευθύνη. Και το ζήτημα είναι –και το είδαμε όλοι βέβαια σ’ αυτά τα χρόνια που πέρασαν- ότι  κανένας μεγαλομέτοχος δεν πλήρωσε γι’ αυτήν την κατάσταση που άφησε πίσω του όταν έφυγε από μια ποδοσφαιρική ομάδα.
      Σ’ αυτό το σημείο πρέπει να πω το εξής: Ένας σοβαρός παράγοντας είναι οι παίκτες, έστω και στο επαγγελματικό ποδόσφαιρο. Τι γίνεται εδώ; Εδώ ακριβώς κάνει κάποιες ρυθμίσεις αποδεκτές η Κυβέρνηση. Θετικές είναι, αλλά πρέπει να προχωρήσει και σε άλλα βήματα, να κάνει αποδεκτά τα αιτήματα που έβαλε ο σύνδεσμος των ποδοσφαιριστών.
      Μας ανέλυσε ο κ. Αντωνιάδης όλα τα αιτήματά τους. Κοιτάξτε τι λέει τώρα για ένα βασικό. Μιλάει για η διαφημιστική εκμετάλλευση του ονόματος και της εμφάνισης των ποδοσφαιριστών, δηλαδή ο ποδοσφαιριστής αντιμετωπίζεται ως αντικείμενο και όχι ως οντότητα με ικανότητες που συμβάλλεται με την ανώνυμη εταιρεία και πρέπει να υποστεί την εκμετάλλευση του αφεντικού – επιχειρηματία. Δεν αφήνει, δηλαδή, το συμβόλαιο να καθορίσει αυτήν την υπόθεση. Είναι αποκλειστικό δικαίωμα του επιχειρηματία να χρησιμοποιήσει όπως θέλει το όνομά του, το ίδιο το υποκείμενο, που είναι ο ποδοσφαιριστής. Και γνωρίζουμε πάρα πολύ καλά βέβαια ότι ποδόσφαιρο, είτε ερασιτεχνικό είτε επαγγελματικό, χωρίς παίκτες, δεν μπορεί να υπάρξει.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κάνατε δύο, τρία σημεία αποδεκτά, αλλά εμείς θέλουμε να προχωρήσουμε. Έβαλαν ένα σημαντικό ζήτημα, τη συμμετοχή των ποδοσφαιριστών στο Διοικητικό Συμβούλιο της SUPER LEAGUE. Δεν έγινε αποδεκτό αυτό, κυρίες και κύριοι Βουλευτές από τους εκπροσώπους της SUPER LEAGUE. Δεν έγινε αποδεκτό ασυζητητί που σημαίνει ότι ο βασικός παράγοντας του ποδοσφαίρου δεν μπορεί να έχει λόγο για τα πράγματα. Και εκφράστηκε μια ευχή, λέγοντας ότι εμείς είμαστε εδώ για να συζητήσουμε με τους ποδοσφαιριστές. Αλλά με ποιους όρους θα γίνει αυτό, το γνωρίζουμε όλοι σ’ αυτήν την Αίθουσα. 
      Γι’ αυτό σας λέμε ότι πρέπει να υπάρχουν και κατώτατα όρια για τους επαγγελματίες αμειβόμενους και τους ερασιτέχνες, αλλά και σε όλα τα άλλα τα οποία πρότειναν οι ποδοσφαιριστές, γιατί το ίδιο ζήτημα, ξέρετε, αφορά και τους ερασιτέχνες. Οι επαγγελματίες είναι ασφαλισμένοι για το ζήτημα της υγείας σε ιδιωτικές ασφαλιστικές εταιρείες, έχουν πληρώσει τις εισφορές τους, αλλά είναι ξεκρέμαστοι. Και ξέρετε γιατί; Γιατί αυτά τα λεφτά δεν αποδίδονται, για να έχουν την κάλυψη και της υγειονομικής περίθαλψης. Το ίδιο βέβαια γίνεται και για τους ερασιτέχνες.
      Για τους εκπαιδευόμενους αθλητές, επαναλαμβάνω ότι υπάρχει ένα ζήτημα. Δεν μπορούν να αποδεσμευτούν από το σωματείο στο οποίο ανήκουν, παρά μόνο με τη θέληση του σωματείου. Είναι και αυτό ένα ζήτημα.
      Και επειδή μιλάμε για τους αθλητές, θα ήθελα να σας πω κάτι. Οι μεγαλοπαράγοντες, οι μεγαλομέτοχοι έχουν δημιουργήσει πολλά προβλήματα.
      Μεταξύ αυτών, είναι και η υπόθεση του ΑΡΗ και των Ιωαννίνων. Έχουν ευθύνες οι μεγαλομέτοχοι. Δεν έγινε κανένας έλεγχος εκεί στους μεγαλοεπιχειρηματίες και δεν πλήρωσαν. Την πλήρωσαν βέβαια όχι μόνο τα σωματεία, όχι μόνο οι φίλαθλοι, αλλά και οι παίκτες.
      Και εδώ, κύριε Υπουργέ, απευθυνόμαστε σ’ εσάς και λέμε ότι πρέπει να κλείσει αυτό το ζήτημα. Πρέπει, δηλαδή, να βρούμε μια φόρμουλα μέσα από αποθεματικά που υπάρχουν, ώστε αυτοί οι παίκτες που έχουν λαμβάνειν, να πληρωθούν. Εδώ, 450.000.000 ευρώ έβγαλε ο Ο.Π.Α.Π. μέσα σε μια εβδομάδα. Δηλαδή, δεν μπορούμε να δώσουμε μερικές εκατοντάδες χιλιάδες για αποζημίωση αυτών των παικτών;
      Περιμένουμε μια τοποθέτηση πάνω και σ’ αυτό το ζήτημα. 
      ΜΙΛΤΙΑΔΗΣ ΕΒΕΡΤ: Λοιπόν, όποιος ανεβαίνει να μιλήσει θα λέει και την ομάδα του. 
      ΑΓΓΕΛΟΣ ΤΖΕΚΗΣ: Να σας πω τότε ότι εγώ είμαι φίλαθλος του ΠΑΟΚ.
      ΜΙΛΤΙΑΔΗΣ ΕΒΕΡΤ: Καλά κάνετε. 
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι.
      ΑΓΓΕΛΟΣ ΤΖΕΚΗΣ: Ξέρετε ότι ο ΠΑΟΚ είναι μια πολύ μεγάλη και ιστορική ομάδα, αλλά έχουν ευθύνες οι μεγαλομέτοχοι, όπως ήταν εκείνος ο γνωστός, ο Μπατατούδης, με τις κομπίνες που έκανε και μέσα από το Χρηματιστήριο. Αφού πήρε ό,τι πήρε και χρησιμοποίησε τον ΠΑΟΚ ως βιτρίνα, τον άφησε με  ό,τι αυτό συνεπάγεται και για τους φιλάθλους και για την ομάδα. Μιλάμε, δηλαδή, γενικότερα για την εμπορευματοποίηση του ποδοσφαίρου και την τύχη που έχει αυτό.
      Επίσης, κύριε Υπουργέ, περιμένουμε τη θέση σας για τους εργαζόμενους της ΕΠΑΕ. Λέτε εδώ μέσα ότι λαμβάνετε μία μέριμνα και ότι θα πάνε στις επαγγελματικές ενώσεις, αλλά η SUPER LEAGUE έχει ξεκαθαρίσει τη θέση της, δηλαδή λέει: «Εγώ θα πάρω δώδεκα άτομα, θα ζητήσω τα βιογραφικά τους και αν μου κάνουν, καλώς. Εάν δεν μου κάνουν, δεν τα παίρνω». Εδώ πρέπει να κάνετε μία δήλωση, εάν δεν απορροφηθούν από τις επαγγελματικές ενώσεις, να μπορέσουν να απορροφηθούν από τους δημόσιους οργανισμούς. 
      Το ίδιο ισχύει και για τους εργαζόμενους στη Γενική Γραμματεία Αθλητισμού.
      ΠΡΟΕΔΡΟΣ (Άννα Μπενάκη-Ψαρούδα): Ολοκληρώστε, κύριε συνάδελφε.
      ΑΓΓΕΛΟΣ ΤΖΕΚΗΣ: Κυρίες και κύριοι Βουλευτές, κλείνω με το εξής: Πολλά έχουν ακουστεί και πολλά ακούγονται. Και μάλιστα η εισηγητική έκθεση είναι καθαρή σ’ ένα ζήτημα. Λέει ότι ο αθλητισμός, για να ανταποκριθεί στη μεγάλη του αποστολή, πρέπει να είναι, πρώτον, ένας από τους σπουδαίους άξονες κοινωνικής ενσωμάτωσης των ανθρώπων, δεύτερον σημαντικός παράγοντας για τη διατήρηση της σωματικής και πνευματικής υγείας του λαού μας και, τρίτον, καθοριστικό στοιχείο της ποιότητας ζωής και της δημιουργικής χρήσης του ελεύθερου χρόνου των πολιτών.
      Κοιτάξτε, όλα αυτά τα μεγάλα ζητήματα τα έχουν αναφέρει όλες οι κυβερνήσεις, αλλά μετράει το αποτέλεσμα. Εμείς, ως Κομμουνιστικό Κόμμα Ελλάδας, λέμε ότι δεν πρέπει να υπάρχει η επιχειρηματική δραστηριότητα. Κάναμε και μία πρόταση. Είπαμε: «Θέλετε, κύριοι, να υπάρξει επαγγελματικό ποδόσφαιρο; Έχει καλώς. Όμως, θα βάλουμε τους κανόνες και μέσα σ’ αυτούς τους κανόνες θα αφήσουμε τους επιχειρηματίες που θέλουν να ασχοληθούν, να βάλουν τα λεφτά από την τσέπη τους, να δημιουργήσουν τις γηπεδικές εγκαταστάσεις, να αναλάβουν την ασφάλεια των αγώνων για τους θεατές, χωρίς καμία επιχορήγηση από την Κυβέρνηση, από το κράτος, από τον κρατικό προϋπολογισμό».
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε συνάδελφε.
      ΑΓΓΕΛΟΣ ΤΖΕΚΗΣ: Κλείνω μ’ αυτό, κυρία Πρόεδρε.
      Να δώσουμε την ενίσχυση στον ερασιτεχνικό αθλητισμό, για να μπορέσει πραγματικά να βρεθεί και πάλι η γειτονιά στο προσκήνιο, να βρεθεί η γειτονιά στο χωριό, να βρει δηλαδή μία ανταπόκριση αυτό που λέμε, «το μεράκι» ορισμένων. Διαφορετικά, όσο γίνεται ο αθλητισμός στα χέρια των επιχειρηματικών ομίλων εμπόρευμα, από λαϊκό δικαίωμα που είναι και που πρέπει να δίνεται προς όλους, θα υπάρχει αυτή η σήψη –που υπάρχει- στο επαγγελματικό ποδόσφαιρο, με τα φαινόμενα που βλέπουμε στην Ιταλία. Θα βλέπουμε καθημερινά τον ερασιτεχνικό αθλητισμό -και ιδίως το ποδόσφαιρο- να μαραζώνει.
      Για όλα αυτά λοιπόν καταψηφίζουμε το παρόν νομοσχέδιο.
      Ευχαριστώ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε συνάδελφε.
      Το λόγο έχει ο ειδικός αγορητής του Συνασπισμού Ριζοσπαστικής Αριστεράς κ. Αθανάσιος Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κυρία Πρόεδρε.
      Κυρίες και κύριοι συνάδελφοι, ο αθλητισμός αποτελεί κοινωνικό δικαίωμα, μία δραστηριότητα με πολύπλευρες, ωφέλιμες λειτουργίες για το λαό μας, για την προφύλαξη της υγείας του, για τη δημιουργικότητα της ελεύθερης ώρας των εργαζομένων, για την αναψυχή, για την αρμονική φυσική και πνευματική του ανάπτυξη.
      Αθλητισμός, όμως, δεν σημαίνει μόνο ομάδες και ποδόσφαιρο. Όλοι ανεξαιρέτως πρέπει να αθλούνται. Και αν θέλουμε μακροημέρευση, τρία πράγματα είναι καθοριστικά. Το πρώτο είναι η υγιεινή και σωστή διατροφή, το δεύτερο η άθληση και το τρίτο η αποφυγή των καταχρήσεων.
      Πρέπει, λοιπόν, ο αθλητισμός να αποτελέσει αντικείμενο της κοινωνικής πολιτικής κάθε κράτους. Δυστυχώς, φαίνεται ότι η Κυβέρνηση της Νέας Δημοκρατίας, όπως και οι προηγούμενες κυβερνήσεις, δεν έχει ούτε σχέδιο ούτε πολιτική ανάπτυξης συνολικά του αθλητισμού και ειδικότερα του ερασιτεχνικού αθλητισμού, παρά μονάχα επιδίδεται σε μία αγωνιώδη προσπάθεια ρύθμισης των συμφερόντων και διευθέτησης των αντιθέσεων των φορέων του επαγγελματικού ποδοσφαίρου και του επαγγελματικού αθλητισμού συνολικά. Για άλλη μία φορά, λοιπόν, συζητάμε στην ελληνική Βουλή ένα νομοσχέδιο, που δεν αφορά ούτε τον ερασιτεχνικό αθλητισμό ούτε τον αθλητισμό στην εκπαίδευση ούτε κάτι σχετικό με όλα αυτά.
      Το νομοσχέδιο για τον επαγγελματικό αθλητισμό που συζητούμε, κίνησε το ενδιαφέρον της ελληνικής κοινωνίας, κυρίως λόγω των προβλημάτων με την Παγκόσμια Ομοσπονδία Ποδοσφαίρου, τη FIFA και λόγω του αποκλεισμού του ελληνικού ποδοσφαίρου από κάθε ευρωπαϊκή διοργάνωση. Η Κυβέρνηση και η Αξιωματική Αντιπολίτευση επιδόθηκαν σε μία επικοινωνιακού τύπου μικροκομματική αντιπαράθεση για το γεγονός της τιμωρίας των ελληνικών ομάδων, αποφεύγοντας τη συζήτηση για τα συσσωρευμένα και ουσιαστικά προβλήματα του ελληνικού ποδοσφαίρου, για τα οποία βέβαια είναι υπεύθυνες όλες οι έως τώρα κυβερνήσεις. 
      Όπως τόνισε ο Συνασπισμός της Ριζοσπαστικής Αριστεράς στην επιτροπή, συζητάμε για ένα νομοσχέδιο που επιβλήθηκε από τις μεγάλες ποδοσφαιρικές ανώνυμες εταιρείες, ένα νόμο κομμένο και ραμμένο στα μέτρα των ιδιοκτητών των Π.Α.Ε. της Α΄ Εθνικής, με μοναδικό στόχο την αύξηση της κερδοφορίας τους και, κυρίως, την προετοιμασία του συστήματος για το μοίρασμα των δισεκατομμυρίων από την εισαγωγή των ελληνικών ομάδων στο ΣΤΟΙΧΗΜΑ. 
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, οι συνεννοήσεις μεταξύ σας μπορούν να γίνονται και έξω από την Αίθουσα.
      ΑΘΑΝΑΣΙΟΣ ΛΕΒΕΝΤΗΣ: Με το παρόν νομοσχέδιο, λοιπόν, η Κυβέρνηση φροντίζει, ώστε το προϊόν της εμπορευματοποίησης του πιο δημοφιλούς αθλήματος να το καρπωθούν λιγότερες αθλητικές εταιρείες και οπωσδήποτε το ερασιτεχνικό ποδόσφαιρο είναι αποκλεισμένο και εγκαταλελειμμένο από κάθε άποψη. Η φιλοσοφία της μετατροπής μίας κοινωνικής ανάγκης, του αθλητισμού, σε εμπόρευμα, σε προϊόν προς πώληση, την οποία υπηρετείτε με συνέπεια, μας βρίσκει απολύτως αντίθετους και για το λόγο αυτό καταψηφίζουμε, κύριε Υπουργέ, επί της αρχής το νομοσχέδιο. 
      Παρ’ όλα αυτά, είχαμε τη θέληση να δούμε με καλή διάθεση τις όποιες θετικές αλλαγές θα μπορούσε να φέρει το νομοσχέδιο στο ελληνικό επαγγελματικό ποδόσφαιρο, αυτό το ποδόσφαιρο που χαρακτηρίζεται από τα φαινόμενα βίας, διαπλοκής, αναξιόπιστης διαιτησίας και δικαιοσύνης, νομικών και οικονομικών εκκρεμοτήτων και παραβάσεων, εμπλοκής ατόμων με ποινικά αδικήματα και πάει λέγοντας, γιατί το ποδοσφαιρικό πρωτάθλημα και το ποδοσφαιρικό θέαμα είναι αντικείμενο ενδιαφέροντος της ελληνικής κοινωνίας και αυτό δεν μπορεί να το παραγνωρίσει κανείς. Η κοινή γνώμη θέλει και αλλαγές στο ποδόσφαιρο και καλύτερο θέαμα και καλύτερες συνθήκες στα γήπεδα και εξυγίανση ασφαλώς.
      Έχουμε την άποψη ότι το επαγγελματικό ποδόσφαιρο οφείλει την ουσιαστική ύπαρξή του στο ερασιτεχνικό. Από αυτό αντλεί ποδοσφαιριστές και προπονητικό δυναμικό, από αυτό έχει «νοικιάσει» τους τίτλους, τα χρώματα και τα σύμβολα των ομάδων. Εκμεταλλεύεται την ιστορία των ομάδων και την ταύτιση των φιλάθλων μ’ αυτές, εξασφαλίζοντας έτοιμο πελατολόγιο. Στις συνθήκες αυτές, μάλιστα, που το ποδόσφαιρο είναι το πλέον παγκοσμιοποιημένο φαινόμενο, η πολιτεία όφειλε να προστατεύσει το ερασιτεχνικό ποδόσφαιρο και, αν μη τι άλλο, να εξασφαλίσει την ανάπτυξη του τελευταίου και την εξασφάλιση ανταποδοτικού οφέλους από τα υπερκέρδη των αθλητικών εταιρειών.
      Με το νομοσχέδιο αυτό δεν συντελείται κανένας ουσιαστικός διαχωρισμός του επαγγελματικού από το ερασιτεχνικό ποδόσφαιρο, τους όρους του οποίου θα μπορούσαμε να συζητήσουμε, αλλά ρυθμίζονται διοικητικά και οικονομικά θέματα με απολύτως δυσμενείς όρους για το ερασιτεχνικό ποδόσφαιρο. Επειδή είμαστε υποχρεωμένοι να συζητήσουμε και επί της αρχής και επί των άρθρων, μέσα σ’ αυτό το σύντομο διάστημα θα προσπαθήσω να αναφερθώ στα επί μέρους άρθρα.
      Κατ’ αρχήν, διαφωνούμε με τα άρθρα 1 έως 4, διότι αποτελούν τον πυρήνα της φιλοσοφίας σας, ακριβώς διότι ο διαχωρισμός που γίνεται μεταξύ των δύο νέων ενώσεων, είναι δυσμενέστατος εις βάρος της Β΄ και Γ΄ Εθνικής και των ερασιτεχνικών ομάδων. Η Ένωση Α΄ Εθνικής αναλαμβάνει τα λιγότερα από τα χρέη της ενιαίας Ένωσης Ποδοσφαιρικών Ανωνύμων Εταιρειών, της Ε.Π.Α.Ε., και προικίζεται με πακτωλό εκατομμυρίων από τηλεοπτικά συμβόλαια, χορηγίες και αύριο, από την εισαγωγή των ελληνικών ομάδων στο ΣΤΟΙΧΗΜΑ, με την οποία επίσης εμείς διαφωνούμε απολύτως. Αντιθέτως, η Ένωση Β΄ και Γ΄ Εθνικής αναλαμβάνει τα περισσότερα χρέη, που μάλιστα δεν την αφορούν και με τα προβλεπόμενα ετήσια έσοδα που έχει, είναι βέβαιο ότι με το άνοιγμά της αποτελεί ένα προβληματικό, ελλειμματικό φορέα. 
      Ενδεικτικό της πολιτικής σας υπέρ των μεγάλων Π.Α.Ε. είναι ότι πρώτα ρυθμίζετε σε εξήντα δόσεις τα χρέη της ενιαίας Ε.Π.Α.Ε., τα οποία εμείς καταγγείλαμε ότι δεν είναι όλα νόμιμα, χωρίς να πάρουμε απάντηση ούτε από τον Πρόεδρο της Ε.Π.Α.Ε. ούτε από τον Υφυπουργό Αθλητισμού. Κατόπιν δε, θα συστήσετε επιτροπή για τον έλεγχο αυτών των χρεών.
      Το άρθρο 5 έκανε δεκτή την τροπολογία για ύπαρξη αναπτυξιακών κριτηρίων και το ψηφίζουμε. 
      Αντιθέτως, το άρθρο 6 μας βρίσκει αντίθετους, όπως άλλωστε και τις ομάδες της Β΄ και Γ΄ Εθνικής, γιατί δεν εξασφαλίζει τη βιωσιμότητα της Ένωσής τους.
      Καταψηφίζουμε το άρθρο 7, με το οποίο επιχειρείται κατάφωρη αλλοίωση της θέλησης των ποδοσφαιρικών σωματείων που απαρτίζουν την Ε.Π.Ο.. Διορίζονται, κύριε Υπουργέ, πέντε εκπρόσωποι των ποδοσφαιρικών ανωνύμων εταιρειών στο Διοικητικό Συμβούλιο της Ε.Π.Ο., έναντι δέκα εκπροσώπων των πέντε χιλιάδων σωματείων. Αυτό είναι κάτι παράλογο και, βέβαια, πέρα για πέρα αντιδημοκρατικό. Οι Π.Α.Ε. επιθυμούν και να έχουν την αποκλειστικότητα στα κέρδη, αλλά και να διατηρούν το ερασιτεχνικό  ποδόσφαιρο και την ΕΠΟ κάτω από την ασφυκτική τους επιρροή. 
      Άλλωστε, με άλλη πρόβλεψη του νόμου, με το άρθρο 12, παράγραφος 6, η Ένωση Α΄ Εθνικής παρέχει οικονομικές ενισχύσεις απευθείας και στους μικρότερους συλλόγους, συντηρώντας το πελατειακό «πάρε δώσε» μ’ αυτούς. Εμείς έχουμε προτείνει τη συμμετοχή στη σύνθεση του Διοικητικού Συμβουλίου της Ε.Π.Ο. των εκπροσώπων των ποδοσφαιριστών και των προπονητών. Είναι ενδεικτικό ότι ούτε η τωρινή διοίκηση της Ε.Π.Ο. τοποθετείται επ’ αυτού, δείχνοντας ότι δεν θέλει να τους βάλει στο παιχνίδι, διατηρώντας και αυτή με τη σειρά της το δικό της πελατειακό παραγοντικό σύστημα. 
      Τα άρθρα 8, 9 και 10 δεν μας βρίσκουν σύμφωνους. Μάλιστα, από το άρθρο 9 αφαιρέσατε, κατ’ απαίτηση των ιδιοκτητών των Π.Α.Ε., τη δυνατότητα διοικητικού και διαχειριστικού ελέγχου από την Γενική Συνέλευση της Ένωσης ανά τρίμηνο. Όμως, τα άρθρα αυτά είναι μάλλον αχρείαστα πλέον, όπως και το μεγαλύτερο μέρος του νομοσχεδίου, μετά την κατάθεση της τροπολογίας του άρθρου 29 παράγραφος 12, με την οποία όλα τα θέματα του ποδοσφαίρου ρυθμίζονται αυτόματα από τα όργανά της, σύμφωνα με το καταστατικό της κ.λπ..
      Το άρθρο 11, περί κανονισμών γενικώς, είναι σωστό και το δεχόμαστε. 
      Καταψηφίζουμε το άρθρο 12, διότι έρχεται να ρυθμίσει χρέη που δεν είναι  βεβαιωμένα. Προκειμένου να αυξήσει το ποσοστό της Ένωσης Β΄ και Γ΄ Εθνικής από το ΠΡΟ-ΠΟ, που έτσι και αλλιώς είναι μηδαμινό, αφαιρεί μισό τοις εκατό από την Ε.Π.Ο.. Δεν καθορίζει ακριβώς με ποιο ποσό η Α΄ Εθνική ενισχύει τη μικρότερη κατηγορία, αλλά το εναποθέτει στη διάθεση της πρώτης. Αφήνει παράθυρα για τη δημιουργία δορυφορικών σωματείων και για αλλοίωση των πρωταθλημάτων.
      Καταψηφίζουμε τα άρθρα 13, 14 και 16, ενώ το άρθρο 15 είναι αδιάφορο έτσι και αλλιώς. 
      Στο μεν άρθρο 13 νομιμοποιούνται τα οδοιπορικά αθλητών, που μπορεί να είναι τεράστια ποσά και μπορεί να υπάρχει αποφυγή πληρωμής φόρων στο δημόσιο και ξέπλυμα μαύρου χρήματος. 
      Θα μου επιτρέψετε να πω ότι στο άρθρο 14 δημιουργείται μία κατηγορία αλαλούμ, στην οποία συμμετέχουν τρεις κατηγορίες αθλητών -επαγγελματίες, αμειβόμενοι και ερασιτέχνες- κάτι που θα δημιουργήσει σοβαρά λειτουργικά προβλήματα. Φυσικά, διαφωνούμε για το παραπάνω και επί της αρχής. 
      Τα άρθρα 17, 18 και 19 αφορούν την καλαθοσφαίριση και την πετοσφαίριση. Μας βρίσκουν αντίθετους. Για τη μεν καλαθοσφαίριση, για το άρθρο 17, η γνώμη μας συμπίπτει μ’ αυτήν της Ελληνικής Ομοσπονδίας Καλαθοσφαίρισης της Ε.Ο.Κ., και εκτιμούμε ότι η Α΄ Κατηγορία του μπάσκετ πρέπει να είναι ερασιτεχνική, διότι τα τμήματα αμειβόμενων καλαθοσφαιριστών είναι χρεοκοπημένα. Τα θέματα του μπάσκετ πρέπει να ρυθμιστούν σύμφωνα με τον κανονισμό της ΕΟΚ, της Ελληνικής Ομοσπονδίας Καλαθοσφαίρισης, και η τελική διαμόρφωση να γίνει σε συνεννόηση με τους συνδέσμους καλαθοσφαιριστών και προπονητών. Επίσης, τα δεδουλευμένα αθλητών και προπονητών, που θα προκύψουν από τη μετατροπή των ανωνύμων εταιρειών σε ερασιτεχνικά σωματεία, να εξοφληθούν από την κρατική επιχορήγηση των 100.000 ευρώ, που προβλέπεται για τις ομάδες της Α2 Κατηγορίας. 
      Για δε την πετοσφαίριση, άρθρα 18 και 19, αν προχωρήσει η ρύθμιση, θα προκύψουν τα ίδια προβλήματα μ’ αυτά του μπάσκετ.
      Τα άρθρα 20 και 21 είναι ελλειμματικά. Θα μπορούσαμε να τα ψηφίσουμε, υπό την προϋπόθεση, όμως, ότι μεταξύ των προσώπων, τα οποία έχουν την ευθύνη για τη λειτουργία των αθλητικών νομικών προσώπων θα είναι και οι μεγαλομέτοχοι των ομάδων –άρθρο 20- και αν διευκρινιζόταν -άρθρο 21- ποιος, πότε και πώς ελέγχει την τήρηση της παραγράφου 2, που δεν επιτρέπει οι αποδοχές των αθλητών να ξεπερνούν το 70% του προϋπολογισμού των ομάδων.
      Συμφωνούμε με την απόσυρση της παραγράφου 8, ενώ η τροποποίηση στο άρθρο 21, παράγραφοι α΄ και β΄, δεν μας βρίσκει σύμφωνους, διότι υποχωρεί ως προς την αρχική τοποθέτηση, σύμφωνα με τις επιταγές των εταιρειών. Η προσθήκη της παραγράφου γ΄ στο άρθρο 21 είναι σωστή, κατά την άποψή μας και την ψηφίζουμε.
      Τα άρθρα 22 και 23 είναι σωστά πιστεύουμε και τα ψηφίζουμε. Ειδικότερα για το άρθρο 23, στο οποίο προβλέπεται ότι μάνατζερ δεν επιτρέπεται να συνάπτουν συμφωνίες με αθλητές άνω του 20% κάθε ομάδας, θέλουμε να πούμε και το εξής: Από θέση αρχής είμαστε ενάντια στη λογική της διαμεσολάβησης και των μάνατζερ στον αθλητισμό. Βέβαια, μάνατζερ στα νοσοκομεία ξέρουμε ότι είναι οι διοικητές, κύριε Υπουργέ. Εδώ είναι εντελώς άλλο πράγμα και μάλιστα συνεπάγεται και βεβαρημένο και αμαρτωλό παρελθόν. Βρισκόμαστε, όμως, αντιμέτωποι με μια κατάσταση με διεθνείς προεκτάσεις, όπου ιδιαίτερα στην ελληνική καλαθοσφαίριση, η κατάσταση έχει ξεφύγει εντελώς. Ένας μάνατζερ κατέχει το 90%, όπως ξέρετε, κύριε Υπουργέ, των συμβολαίων των καλαθοσφαιριστών και των προπονητών, με αντίκτυπο στην αξιοπιστία των πρωταθλημάτων. Η θεσμοθέτηση του ορίου στο 20%, σαφώς και δεν λύνει το πρόβλημα, όμως το περιορίζει. Για το λόγο αυτό και επειδή στο νομοσχέδιο δεν προβλέπεται πως θα γίνεται ο έλεγχος, καταθέσαμε τροπολογία ζητώντας, πρώτον, αναγραφή του ονόματος και του αριθμού αδείας του μάνατζερ στο συμβόλαιο που κατατίθεται στην Ομοσπονδία Καλαθοσφαίρισης, με ακυρότητα αυτού, αν δεν υπάρχουν τα στοιχεία και δεύτερον, ρητή απαγόρευση σε ανηλίκους, κάτω των δεκαοκτώ ετών, αλλά και σε ερασιτεχνικά σωματεία να συνάπτουν συμβάσεις με διαμεσολαβητές. Απορούμε, κύριε Υφυπουργέ, πώς δεν αποδέχεστε αυτήν την αυτονόητη ασφαλιστική δικλίδα για τον έλεγχο της κατάστασης.
      Αποδεχόμαστε τα άρθρα 25, 26, 27 και 28, που αποτελούν ρύθμιση ειδικών θεμάτων του ν. 2725/99. 
      Κύριε Υφυπουργέ, φθάνουμε στο άρθρο 29, το οποίο καταψηφίζουμε και στο οποίο συμπεριλάβατε και την περίφημη τροπολογία Μπλάτερ. Θα αρχίσουμε, όμως, με την αθέτηση της προφορικής σας δέσμευσης, για ένα προς δύο απορρόφηση του προσωπικού της Ε.Π.Α.Ε., στις δύο νέες ενώσεις, παράγραφος 3. Ακόμη και σ’ αυτό το ευαίσθητο κοινωνικό θέμα, για το οποίο δεν ακούστηκε διαφωνία από καμιά πτέρυγα της Βουλής, υποχωρείτε στις πιέσεις των Π.Α.Ε.. της Α΄ Εθνικής. Οδηγείτε τους εργαζόμενους σ’ ένα φορέα της Β΄ και Γ΄ Εθνικής, του οποίου δεν εξασφαλίζετε τη βιωσιμότητα. Άρα, δεν εξασφαλίζετε τη δυνατότητα να τους παρέχει αυτός τη μισθοδοσία τους. Επιμένουμε να οριστεί επακριβώς το ποσοστό των εργαζομένων, που θα απορροφήσει κάθε ένωση. Και αυτό εσείς το υποσχεθήκατε και οι εργαζόμενοι δέχθηκαν να είναι ένα προς δύο. Μπορεί ο κ. Κόκκαλης, ως εκπρόσωπος των μεγάλων ομάδων, να μη θέλει και να απαξίωσε να απαντήσει σε σχετική ερώτηση στην επιτροπή. Κυβέρνηση, όμως, είστε εσείς.
      Στο συγκεκριμένο άρθρο 29, παράγραφοι, 6 έως 12, τίθενται σοβαρά πολιτικά προβλήματα και ανοίγετε τους ασκούς του Αιόλου για ακόμη σοβαρότερες καταστάσεις. 
      Πρώτον, για πρώτη φορά αναγνωρίζεται με νόμο η δυνατότητα επιλογής από φορείς και αθλητικές ομοσπονδίες του αν θα είναι νόμιμες ή παράνομες έναντι χρηματικού ποσού. Εάν εναρμονιστεί η όποια ομοσπονδία, θα λάβει επιχορήγηση. Εάν επιλέξει να μην εναρμονιστεί με το νόμο, δεν θα λάβει τίποτα. Νομιμότητα έναντι αργυρίων; Αυτός είναι ο τρόπος λειτουργίας ολόκληρου του πολιτικού συστήματος στη χώρα; Θα το αναγνωρίσουμε και με νόμο;
      Δεύτερον, χωρίς να έχουμε τις οποιεσδήποτε αυταπάτες για το ρόλο της FIFA στο παγκόσμιο ποδόσφαιρο και τη βιομηχανία του θεάματος, χωρίς να παραγνωρίζουμε τις ευθύνες και προσωπικά του Προέδρου της Ε.Π.Ο. για την κατάσταση του ελληνικού ποδοσφαίρου -διότι και εκεί υπάρχει και βασιλεύει το πελατειακό σύστημα, οι παραγοντισμοί, αυτό που οι φίλαθλοι ονομάζουν «παράγκα»- πολλά από τα άρθρα του νομοσχεδίου αποτελούσαν πραγματικά παρέμβαση. Απλά πράγματα. Το εκλογικό σύστημα κάθε αθλητικής ομοσπονδίας, οι κανονισμοί του αθλήματος, οι κανονισμοί των προπονητών και ό,τι άλλο αφορά στη λειτουργία του αθλήματος, είναι υπόθεση της απόφασης που θα λάβουν οι γενικές συνελεύσεις των ενώσεων και των αθλητικών συλλόγων, που απαρτίζουν την ομοσπονδία και όχι του Υπουργού. Υπόθεση του κράτους είναι ο έλεγχος της διαφωνίας και της νομιμότητας στη διαχείριση των επιχορηγήσεων. Αυτό το τελευταίο όμως, δηλαδή ο έλεγχος από το κράτος της νομιμότητας, είναι για εμάς θέμα αυτονόητο και αδιαπραγμάτευτο. Δεν είναι υπόθεση που εκχωρείται σε καμία FIFA.
      Είναι χαρακτηριστικό ότι, όπως εσείς δηλώσατε, κύριε Υφυπουργέ, συμφωνήσατε με τη FIFA για τον αποκλεισμό της Ε.Π.Ο. από την προστατευτική ομπρέλα του ελληνικού κράτους. Τη FIFA, λοιπόν, δεν την ενδιαφέρει, κύριε Υφυπουργέ, αν αύριο εσείς κόψετε τις επιχορηγήσεις από τις οποίες πληρώνονται οι προπονητές, συντηρούνται οι μικτές ομάδες των ενώσεων και πληρώνονται όσοι εργάζονται στα κλιμάκια της περιφέρειας. Αν δυναμιτίζεται έτσι το ερασιτεχνικό ποδόσφαιρο, αυτό πρέπει να ενδιαφέρει την ελληνική πολιτεία. Εσείς, όμως, προκειμένου όχι απλώς να ρίξετε τον Πρόεδρο της Ε.Π.Ο. -γιατί δεν είναι κόντρα Ορφανού-Γκαγκάτση, άλλωστε ούτε χθες ήταν κόντρα Φλωρίδη- Μητρόπουλου ή παλαιότερα Κουλούρη-Τριβέλα- αλλά προκειμένου να επιβάλλετε ασφυκτικό κομματικό έλεγχο στο ελληνικό ποδόσφαιρο, δεν διστάσατε να βάλετε σε περιπέτειες συνολικά το ελληνικό ποδόσφαιρο.
      Τελικώς αυτό που μένει απ’ όλη αυτήν την ιστορία, είναι ότι μπροστά στη διαπάλη της Νέας Δημοκρατίας και του ΠΑ.ΣΟ.Κ., για τον έλεγχο της Ε.Π.Ο., τα δύο κόμματα δεν διστάζουν να αποκλείσουν από την κρατική αρωγή το ερασιτεχνικό ποδόσφαιρο, κάτι που συνταγματικά δεν έχετε το δικαίωμα να κάνετε και να υπονομεύσετε την ανάπτυξη και το μέλλον του.
      Τρίτον, δίνετε τη δυνατότητα στην Ελληνική Ποδοσφαιρική Ομοσπονδία, έστω και με την ποινή του αποκλεισμού από τις επιχορηγήσεις, να επιλέξει αν θα είναι νόμιμη ή όχι, χωρίς να μας διευκρινίζεται αν όλες οι άλλες αθλητικές ομοσπονδίες της χώρας είναι τα αποπαίδια, που ανά πάσα στιγμή θα υπόκεινται στις επιπτώσεις της κομματικής σας επιβολής.
      Τέλος, το νομοσχέδιό σας τελειώνει με το άρθρο 30 και τη σύσταση της νομοπαρασκευαστικής επιτροπής, στη σύνθεση της οποίας δεν υπάρχουν εκπρόσωποι της αθλητικής κοινωνίας, μόνο διορισμένα από εσάς πρόσωπα. Σας προτείνουμε με τροπολογία τη συμμετοχή εκπροσώπων των αθλητικών ομοσπονδιών και των προπονητών. Μην τους αγνοείτε, κύριε Υπουργέ.
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κύριο συνάδελφο.
      Εισερχόμαστε στον κατάλογο των εγγεγραμμένων ομιλητών. Ο χρόνος ομιλίας είναι οκτώ λεπτά και παρακαλώ, κύριοι συνάδελφοι, το οκτάλεπτο να τηρηθεί απολύτως. Το Προεδρείο θα είναι αυστηρό σ’ αυτό το θέμα, διότι αντιλαμβάνεστε ότι πρέπει να διευκολύνουμε όσο μπορούμε περισσότερους. 
      Το λόγο έχει ο κ. Σταύρος Δαϊλάκης. 
      ΣΤΑΥΡΟΣ ΔΑΪΛΑΚΗΣ: Κυρία Πρόεδρε, κυρίες και κύριοι συνάδελφοι, εγώ πρώτη φορά βλέπω στη ζωή μου αυτογκόλ στο ζέσταμα. Το ΠΑ.ΣΟ.Κ. σήμερα απέδειξε ότι ως ομάδα χρειάζεται έντεκα μπάλες, γιατί ο καθένας παίζει για την πάρτη του. Δεν αλλάζουν πάσες μεταξύ τους, δεν υπάρχει συλλογικότητα. 
      Τέλειωσε ο εισηγητής λέγοντας: «Δεν ψηφίζουμε το νομοσχέδιο». Το ερώτημα που τίθεται και είναι πολύ σοβαρό, είναι το εξής: Την Πέμπτη στην επιτροπή το ΠΑ.ΣΟ.Κ. ψήφισε και συμμετείχε στη διαδικασία του πώς πρέπει να κτιστεί η τροπολογία, δηλαδή κατά τέτοιο τρόπο, που να είναι αποδεκτή από τη FIFA. Σήμερα δεν δέχεται να ψηφίσει. Με ποια ομάδα είστε, κύριε εισηγητά, μέσα στο ΠΑ.ΣΟ.Κ.; Μ’ αυτούς που θέλουν ή μ’ αυτούς που δεν θέλουν; Σας ακούει η Λάρισα σήμερα, σας ακούν όλες οι ομάδες …
      (Θόρυβος στην Αίθουσα)
      Και το ΠΑ.ΣΟ.Κ. που ήθελε να εκμεταλλευθεί το θεσσαλικό κάμπο …
      ΓΕΩΡΓΙΟΣ ΛΙΑΝΗΣ: Το αυτογκόλ στο ζέσταμα είναι εκτός παιδιάς. Να μάθετε τους κανόνες. 
      ΣΤΑΥΡΟΣ ΔΑΪΛΑΚΗΣ: Κύριε Λιάνη, μην μπερδεύετε το βαμβάκι με τη μπάλα. Αλλά εσείς τα μπερδεύετε όλα!
      (Χειροκροτήματα από την πτέρυγα της Νέας Δημοκρατίας )
      Μπροστά στη γενική κατακραυγή για τη συγχορδία ΠΑ.ΣΟ.Κ.-FIFA- Ε.Π.Ο., σήμερα τραβιέστε από παντού, αλλά θα παίξετε σήμερα εδώ μέσα. Είστε περικυκλωμένοι στη μικρή περιοχή. Θα απαντήσετε μέχρι τέλους. Και καλώ τους συναδέλφους μου της Νέας Δημοκρατίας, όταν ανεβαίνουν πάνω, να βάζουν το εξής ερώτημα: «Με ποιον είστε;». 
      ΓΕΩΡΓΙΟΣ ΛΙΑΝΗΣ: Με την Ελλάδα. 
      ΣΤΑΥΡΟΣ ΔΑΪΛΑΚΗΣ: Αν είστε με την Ελλάδα, ψηφίστε, γιατί τρεις μέρες βομβαρδίζατε τον Υπουργό. Είχατε σηκωθεί όλοι σαν Πολεμική Αεροπορία και τον βομβαρδίζατε. 
      ΓΕΩΡΓΙΟΣ ΛΙΑΝΗΣ: Εσείς με ποιον είστε; 
      ΣΤΑΥΡΟΣ ΔΑΪΛΑΚΗΣ: Σήμερα θα αποδείξετε τελικά αν αυτά που λέγατε στην επιτροπή, τα πιστεύετε.
      ΑΘΑΝΑΣΙΑ ΜΕΡΕΝΤΙΤΗ: Εσείς ποια πιστεύετε, τα τότε ή τα τώρα; 
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι. 
      ΣΤΑΥΡΟΣ ΔΑΪΛΑΚΗΣ: Εμείς πιστεύουμε …
      ΠΡΟΕΔΡΟΣ (Άννα Μπενάκη-Ψαρούδα): Κύριε Δαϊλάκη, όχι ερωταποκρίσεις, αγόρευση. Σας παρακαλώ!
      ΣΤΑΥΡΟΣ ΔΑΪΛΑΚΗΣ: Κυρία Πρόεδρε, εγώ δεν έχω πρόβλημα, ας μιλούν εκατό από κάτω. 
      ΠΡΟΕΔΡΟΣ (Άννα Μπενάκη-Ψαρούδα): Όχι, σας παρακαλώ!
      ΣΤΑΥΡΟΣ ΔΑΪΛΑΚΗΣ: Απαντώ, λοιπόν. 
      Εγώ είμαι μ’ αυτό που δεν τολμήσατε να είσαστε εσείς. Ποιο δηλαδή; Νόμος 2725/1999. Το ίδιο πρόβλημα υπήρχε τότε. Ξεκινάει από παλιά η ιστορία. Είναι δεκαέξι ετών. Το ΠΑ.ΣΟ.Κ. δεν τολμά να την αγγίξει. Παρ’ όλα αυτά, σηκώνει χέρια, παραδίνεται στην Ε.Π.Ο., επιχορηγεί. Δεν ελέγχεται, όμως, η Ε.Π.Ο. για το πού πάει το δημόσιο χρήμα. Εδώ είναι το πρόβλημα. Σας είπα ότι αυτές οι εκλογές στην Ε.Π.Ο. θυμίζουν εκλογή Αρχιεπισκόπου. Πενήντα τέσσερις εκλέγουν τον αρχιεπίσκοπο, πενήντα τρεις τον Γκαγκάτση. «Άβατο» και στα δύο. 
      Κύριε Υπουργέ,  έχετε φέρει ένα φοβερά καλό νομοσχέδιο, που επιλύει προβλήματα, που δεν τόλμησαν να επιλύσουν άλλοι. Δημιουργεί τις δύο ενώσεις, πάμε στο μπάσκετ, στην Α2, πάμε στη δημιουργία της Ε.Σ.Α.Π. για το βόλεϊ. Τακτοποιεί, δηλαδή, επαγγελματικά όλα τα θέματα. Τι γίνεται, όμως; Το ΠΑ.ΣΟ.Κ. πονά. Όταν φέρνεις καλό νομοθέτημα πονάει. Πνίγηκε, όμως, γιατί ξαφνικά άλλαξαν οι ημερομηνίες. Η λήξη της προθεσμίας που πρέπει να απαντήσουμε στη FIFA είναι στις 15 Ιουλίου και ξαφνικά, στις 3 Ιουλίου, αποκλείονται από όλα οι Εθνικές Ομάδες, τα μέλη διοικήσεων. Αυτό είναι το ένα θέμα. Το άλλο είναι να κάνουμε επίδειξη δύναμης του κ. Γκαγκάτση, έχουμε την πολιτική εκμετάλλευση από εσάς και γινόμαστε διεθνώς ρεζίλι, γιατί πρέπει να χτυπήσουμε τη Νέα Δημοκρατία. 
      Ο κόσμος αντιλαμβάνεται και γι’ αυτό αν θα ακούγατε τις εκπομπές σε όλα τα ραδιόφωνα, θα βλέπατε ότι τα έβαζαν μαζί σας και όχι με τη Νέα Δημοκρατία. Η Νέα Δημοκρατία  επιλύει το γόρδιο δεσμό, με το όποιο κόστος. Σήμερα, όμως, εσείς γιατί σαν άλλος Ζιντάν χτυπάτε το κεφάλι σας στον τοίχο; Και το χτυπάτε γιατί; Γιατί η Πέμπτη με την Τρίτη είναι πολύ κοντά. Εμείς που ήμασταν στην επιτροπή, σας ζήσαμε τρεις μέρες και ψηφίσατε «ναι». Σήμερα γιατί λέτε «όχι»; Θα απαντήσετε μέχρι τις δώδεκα η ώρα που θα λήξει η συζήτηση; Όλοι οι συνάδελφοι θα βάλουν το ερώτημα αυτό, γιατί αποδεικνύεται ότι είστε ένα κόμμα εκμετάλλευσης. Εσείς, όμως,  ως μικρό κόμμα πλέον, σε πολλά κομμάτια μάλλον ήθελα να πω –είστε μεγάλο κόμμα και θέλουμε να παραμείνετε μεγάλο, για να έχουμε και αντίπαλο, για να κερδίζουμε και για να έχει αξία- καταλάβετε ότι δεν είναι όλα ποδόσφαιρο. Και το ποδόσφαιρο έχει τη μαγεία του. Δεν το ξέρετε το σπορ. 
      Το ποδόσφαιρο –σας το είπα και στην επιτροπή- τείνει να γίνει η δεύτερη οικονομική δραστηριότητα. Γιατί; Το ζήσατε και στη Γερμανία, όπου είδατε γεμάτα γήπεδα. Η Ιταλία που κατέκτησε το τρόπαιο, θα έχει μία αύξηση της τάξης του 0,5%, σύμφωνα με τους οικονομολόγους, στο Ακαθάριστο Εθνικό Προϊόν, πέρα δε από το ότι ο τουρισμός αυξάνεται σε χώρες που κατακτούν παγκόσμια πρωταθλήματα και πανευρωπαϊκά. 
      Πέρυσι που είχαμε εμείς αυτήν την εντυπωσιακή άνοδο στον τουρισμό, να ξέρετε ότι είχε συμβάλει τα μέγιστα το ότι πήραμε και το Πανευρωπαϊκό στο ποδόσφαιρο και το Πνευρωπαϊκό στο μπάσκετ. Υπάρχει ο αθλητικός τουρισμός. Βέβαια, για σας είναι λεπτομέρειες. Εμείς αξιοποιούμε και αυτά τα στοιχεία, γιατί θέλουμε σ’ αυτήν τη χώρα –και περιμένω να πάρετε θέση- ο αθλητισμός να είναι μία εθνική συμπεριφορά, γιατί περιέχει τα στοιχεία της καθημερινότητας. Είναι τρόπος ζωής ο αθλητισμός και ειδικά το ποδόσφαιρο. 
      Σας είπα ότι με το ποδόσφαιρο έχουν ασχοληθεί άνθρωποι της διανόησης. Ο Τσε Γκεβάρα, σας το ξαναλέω, προς τους αριστερούς, έλεγε ότι δεν είναι μόνο σπορ, είναι και όπλο επανάστασης. Ο Νίτσε έλεγε ότι «Φαντάζομαι τον Παράδεισο ως ένα ευθύβολο σουτ προς την εστία». Ο Αντόνιο Γκράμσι έλεγε ότι είναι το βασίλειο της ελεύθερης συνείδησης, ότι παίζεται σε καθαρό αέρα. Τον αφήσατε βρώμικο εσείς, πάμε να τον καθαρίσουμε εμείς, αλλά και εκεί μας βάζετε εμπόδια. 
      Παρ’ όλα τα εμπόδια, κύριε Υπουργέ, αυτό που έχω να πω, είναι ότι –θα σας πω ένα καλό να το θυμάστε, το είπα και στην επιτροπή- μέσα  σ' αυτό το νομοσχέδιο προσπαθούμε να επιλύσουμε ταυτόχρονα τα «θέλω» των ανθρώπων που είναι στις σουίτες του Καραϊσκάκη και καπνίζουν πούρα, και των ανθρώπων που έχουν την ποδοσφαιρική ιδεολογία και βρίσκονται στις κερκίδες της Δράμας, του Αγρινίου, σε περιοχές όπου οι άνθρωποι κάνουν το στριφτό τσιγάρο κάτω από τον ήλιο, κάτω από τη βροχή. Το ποδόσφαιρο έχει μία μαγεία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Άννα Μπενάκη - Ψαρούδα): Κύριε συνάδελφε, δεν υπάρχει πια χρόνος ούτε για πούρο ούτε για τσιγάρο.
      (Χειροκροτήματα)
      Ολοκληρώστε, σας παρακαλώ.  
      ΣΤΑΥΡΟΣ ΔΑΪΛΑΚΗΣ: Απαντάω στην κυρία Πρόεδρο. Στο ποδόσφαιρο, πρέπει να καταλάβετε ότι η Πρόεδρος της Βουλής με τον εργάτη είναι ίσοι. Αυτό είναι το ποδόσφαιρο. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ και εμείς. 
      Ο κ. Λιντζέρης έχει το λόγο. 
      ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κυρία Πρόεδρε. 
       Ένα μικρό σχόλιο μόνο για τον προλαλήσαντα συνάδελφο. Κάποιος πρέπει να του πει πως κανείς όπως στρώνει, κοιμάται και πως τα εκβιαστικά διλήμματα συνήθως επιστρέφουν σ' αυτόν που τα εκπέμπει. Εν πάση περιπτώσει, το να πετάει κανείς τη μπάλα στις εξέδρες, είναι πράξη που αρμόζει σε παίκτη Γ΄ Εθνικής ή και χαμηλότερα. Καλά θα κάνει να μιλάει επί της ουσίας. 
      Κυρίες και κύριοι, με θλίψη και αγανάκτηση ολόκληρος ο ελληνικός λαός, φίλαθλος και μη, παρακολούθησε αυτές τις μέρες τη χώρα μας να διασύρεται. Πρωτοσέλιδα δημοσιεύματα στις εφημερίδες όλου του κόσμου, πρώτες ειδήσεις στα κανάλια, που πρόβαλαν τον αποκλεισμό της χώρας μας από τη διεθνή αθλητική κοινότητα. Παρακολούθησε ο λαός την Κυβέρνηση για μία ακόμα φορά να είναι ανίκανη να προστατεύσει το διεθνές κύρος της χώρας, να παραβιάζει τη διεθνή πρακτική και νομιμότητα, θέτοντας σε άμεσο κίνδυνο ολόκληρο τον ελληνικό αθλητισμό, επαναλαμβάνοντας βέβαια τον κακό εαυτό της, όπως με την απόφαση της απογραφής της οικονομίας ή με την παλινδρόμηση του «Βασικού Μετόχου». 
      (Στο σημείο αυτό την Προεδρική Έδρα καταλαμβάνει ο Α΄  Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Παρακολούθησε τον αρμόδιο Υπουργό Αθλητισμού με περισσή προχειρότητα και πολιτική αφέλεια, θα έλεγα, να καταθέτει το νομοσχέδιο στην Επιτροπή Μορφωτικών Υποθέσεων, στο οποίο άλλωστε οφείλετο και ο αποκλεισμός της χώρας  μας από τη FIFA και να αλλάζει τέσσερις φορές μέσα σ’ ένα εικοσιτετράωρο διατάξεις, κάτι που επανέλαβε και σήμερα. Εφάρμοσε, δηλαδή, μία πολιτική «ράβε, ξήλωνε», καθιστώντας αυτό το νομοσχέδιο, ένα νομοσχέδιο Φρανγκεστάϊν και παρ’ όλα αυτά, αγέρωχα να υπερασπίζεται τις θέσεις του χωρίς καμία επίγνωση της πραγματικότητας. Η άτακτη αυτή υποχώρηση βεβαίως μπορεί να χαρακτηρίζει τον Υπουργό, είναι δικαίωμά του. Ας αφήσει, όμως, κατά μέρος τους λεονταρισμούς. Στην περίπτωσή του, μάλλον η «σιωπή των αμνών» θα ταίριαζε. 
      Κυρίες και κύριοι, πολλές φορές μέχρι σήμερα έχω ενημερώσει τη Βουλή για σημεία και τέρατα που συμβαίνουν στον ΟΠΑΠ και που αποκαλύπτουν τη νοοτροπία και την πολιτική πρακτική του κυρίου Υπουργού. Τώρα, όμως, που απειλήθηκε η χώρα με αποκλεισμό από τη FIFA, αποκαλύφθηκε σε όλους το ύφος και το ήθος της εξουσίας, που ασκεί ο κ. Ορφανός στον αθλητισμό. 
      Όλοι συμφωνούμε ότι χρειάζονται νέες ρυθμίσεις σε διάφορα ζητήματα του αθλητισμού στη χώρα μας. Αυτό, όμως, δεν μπορεί να γίνει ερήμην των ανθρώπων του αθλητισμού, ερήμην των θεσμών που υπάρχουν στο αθλητικό κίνημα. Δεν μπορεί να γίνεται ερήμην των αθλητών και, βεβαίως, δεν μπορεί να γίνει ερήμην των διεθνών κανονισμών. Και όπως αποκαλύφθηκε από τη συνεδρίαση της Επιτροπής Κοινωνικών Υποθέσεων της Βουλής, το σχέδιο νόμου αποτελεί ένα εγκεφαλικό κατασκεύασμα του Υπουργείου Αθλητισμού, που βρίσκεται σε κατάφωρη αντίθεση με όλους τους  φορείς του αθλητικού κινήματος στη χώρα μας. Η άποψη της Ε.Ο.Κ. αρνητική. Η άποψη της ΕΣΑΚ ρητά λέει ότι οι συντάκτες του νομοσχεδίου δεν έχουν πραγματική εικόνα για τον αθλητισμό στη χώρα μας. Οι παίκτες του μπάσκετ μιλούν για νόμο αδιανόητο, άδικο και αντισυνταγματικό.  Ο εκπρόσωπος των ποδοσφαιριστών, ο κ. Αντωνιάδης, σε μία από καρδιάς, αλλά τεκμηριωμένη ομιλία του,  μίλησε για ωμή παρέμβαση στη διαδικασία διαπραγμάτευσης των ελεύθερων συμβολαίων, για κατάργηση της εργατικής νομοθεσίας με τη δημιουργία αναγκαστικής διαιτησίας και για παντελή απουσία των ποδοσφαιριστών από το νομοσχέδιο και βέβαια της Ε.Π.Ο., η οποία υφίσταται και τις συστηματικές επιθέσεις του κυρίου Υπουργού. 
      Κυρίες και κύριοι, ο εισηγητής μας και ο Κοινοβουλευτικός Εκπρόσωπος θα αναφερθούν επί της ουσίας. Εγώ, στο λίγο χρόνο που μου απομένει, θα ήθελαν να αναφερθώ στους λόγους για τους οποίους ο Υπουργός Πολιτισμού και Αθλητισμού έβαλε τον ελληνικό αθλητισμό σε μεγάλη περιπέτεια. Και ο λόγος δεν είναι τίποτα άλλο -και αποκαλύπτει απολύτως τις προθέσεις του- από το ότι θέλησε να ελέγξει τον ελληνικό αθλητισμό και μάλιστα το έχει επιχειρήσει κατ’ εξακολούθηση και συστηματικά. Το έκανε πέρυσι το Σεπτέμβρη, όταν επιχείρησε να παρέμβει στις εκλογικές διαδικασίες της Ε.Π.Ο. μέσω μιας θερινής τροπολογίας η οποία αποσύρθηκε. Το έκανε και πέρυσι τον Οκτώβρη με την παρέμβασή του στις εκλογές. Επιχειρείται, επίσης, κατ’ εξακολούθηση με τις επιλεκτικές χορηγίες και με τις χρηματοδοτήσεις μέσω του Ο.Π.Α.Π. σε «ημέτερους». Ήδη, στο εξάμηνο που διανύουμε, ο Ο.Π.Α.Π. έσπασε το ρεκόρ σε χορηγίες, πάνω από 50.000.000 ευρώ σε «ημέτερα» σωματεία. 
      Όλα αυτά, όμως, δεν είναι τυχαία, κυρίες και κύριοι. Είναι αποκαλυπτικά της νοοτροπίας της κυβερνώσας παράταξης. Αποκαλύφθηκε, με επιμέλεια, το αληθές αποκρυπτόμενο σύνδρομο της πάλαι ποτέ ενδόξου Δεξιάς, της επιθυμούσης και κυρίως εντελλομένης να θέτει υπό εξάρτηση τους ανθρώπους, να τους ελέγχει, να τους υποδηλώνει, να τους εξαγοράζει ή να τους απειλεί και να τους τάζει καινούργιες υποσχέσεις. Αυτή η πολιτική πρακτική του Υπουργείου Αθλητισμού κατατείνει στο να θέσει υπό εξάρτηση, να υποδουλώσει την αθλητική οικογένεια. 
      Κυρίες και κύριοι, ένα Υπουργείο που κατ’ εξοχήν θα έπρεπε να αναδεικνύει τον αθλητισμό και τα αγαθά που προέρχονται απ’ αυτόν, όπου έπρεπε να κυματίζει ελεύθερα η σημαία του ευ αγωνίζεσθαι, εκεί όπου έπρεπε η ψυχολογία και η νοοτροπία του αγώνα, ατομικού και συλλογικού, να διαποτίζει τη νέα γενιά, εκεί που η αγωνιστική ψυχολογία του αθλητισμού έπρεπε να διαχέεται και να επηρεάζει τον πολιτισμό της καθημερινής μας ζωής, δυστυχώς, σ’ αυτόν το χώρο και μ’ αυτό το νομοσχέδιο, επικρατεί η υποβάθμιση, η αλλοίωση των ιστορικών αρχών του αθλητισμού, η απεμπόληση του κοινωνικού του χαρακτήρα. Εκεί βασιλεύει ο κ. Ορφανός, ο οποίος έχει απορφανίσει το χώρο από την απαιτούμενη ευαισθησία και σοβαρότητα. Εκεί συστηματικά και κατ’ εξακολούθηση επιχειρεί να στήσει με δημόσιο χρήμα μια κομματικο-κυβερνητική «παράγκα» εκμαυλισμού, πατροναρίσματος και πελατειακής αντίληψης. 
      Κυρίες και κύριοι, θα ήθελα να κάνω μόνο δύο μικρές αναφορές, γιατί ο χρόνος τρέχει. Τι είδους αντίληψη μπορεί να διαχέει προς όλο τον ελληνικό λαό, αλλά και προς τον έξω κόσμο, Υπουργός του ελληνικού Κοινοβουλίου όταν λέει ότι αν δεν συναινέσει η Ε.Π.Ο., θα την θέσει εκτός του προστατευτικού δικτύου της ελληνικής πολιτείας; Κατ’ επιλογήν θα εφαρμόζει το Σύνταγμα; 
      Δεύτερον, το απέσυρε το άρθρο 28. Δεν είναι βόμβα, όμως, στο δικαιϊκό σύστημα της χώρας να θέτει με πράξη της διοίκησης σε αργία όσους παραπέμπονται στα δικαστήρια; Να καταργεί, δηλαδή, ακόμα και το τεκμήριο της αθωότητας και να προδικάζει ακόμα και τις αποφάσεις των δικαστηρίων; Λυπάμαι. 
      Κυρίες και κύριοι της Συμπολίτευσης, απευθύνομαι σ’ εσάς και σας κρούω τον κώδωνα του κινδύνου, ο οποίος απειλεί να πάρει διαστάσεις πανδημίας, αυθαιρεσίας, εξευτελισμού και εν τέλει επιστροφής στο πασαλίκι. 
      Κύριε Ορφανέ, αφού εσείς δεν έχετε την ευθιξία να παραιτηθείτε απλά αναρωτιέμαι και εγώ και αναζητώ μαζί  με όλο τον ελληνικό λαό τους λόγους, για τους οποίους ο κ. Καραμανλής σας στηρίζει τόσο σθεναρά.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε. 
      Κυρίες και κύριοι συνάδελφοι, έχω την τιμή  να ανακοινώσω στο Σώμα πως σαράντα ένας Βουλευτές του ΠΑ.ΣΟ.Κ. κατέθεσαν πρόταση νόμου: «Ρυθμίσεις για την ενίσχυση της διαφάνειας και της αξιοκρατίας στο σύστημα προσλήψεων του ν. 2190/1994 όπως ισχύει και άλλες διατάξεις». 
      Παραπέμπεται στην αρμόδια Διαρκή Επιτροπή. 
       ΑΝΔΡΕΑΣ ΛΥΚΟΥΡΕΝΤΖΟΣ: Να φέρουν και το 2190 μαζί να δούμε τι ρυθμίσεις είχαν κάνει τότε. Με ρυθμίσεις για τις κομμώτριες του Ο.Α.Ε.Δ.!
      ΠΡΟΕΔΡΕΥΩΝ (Σωτήρης Χατζηγάκης): Ο κ. Μάνος έχει το λόγο. 
      ΣΤΕΦΑΝΟΣ ΜΑΝΟΣ: Κύριε Πρόεδρε, θα περιοριστώ σε πολύ λίγες παρατηρήσεις. 
      Πρώτον, θέλω να ξεκαθαρίσω ότι καταψηφίζω το νόμο επί της αρχής και καταψηφίζω και τα άρθρα του. Γιατί; Πρώτον, γιατί δεν κατανοώ καθόλου γιατί πρέπει το κράτος να ρυθμίζει με κάθε λεπτομέρεια τι συμβαίνει στον αθλητισμό. Μου είναι ακατανόητο, γιατί πρέπει να γίνεται αυτό. Δεν είναι καινούργιο φαινόμενο. Ξεκίνησε η παρέμβαση του κράτους, η επιθυμία να ασκήσει την  εξουσία του στο χώρο του αθλητισμού, κατά την περίοδο της δικτατορίας. Και δυστυχώς συνεχίστηκε αδιαλείπτως μέχρι σήμερα. Μου είναι αδύνατον να κατανοήσω γιατί σήμερα η Νέα Δημοκρατία που αυτοαποκαλείται η «φιλελεύθερη παράταξη», θεωρεί ότι είναι ανάγκη να θεσπίζει ρυθμίσεις μέχρι τελευταίας λεπτομέρειας για το τι συμβαίνει στον αθλητισμό. Δεν το καταλαβαίνω και το απορρίπτω απολύτως. 
      Μου έκανε εντύπωση η παράγραφος 12 του άρθρου 29, όπου αυτό που καταγράφεται, είναι αυτό που στην πραγματικότητα θα ήθελα να γίνεται παντού, σε όλο το χώρο του αθλητισμού. Με μεγάλη λιτότητα λέει ο Υπουργός στην παράγραφο 12 του άρθρου 29: «Ειδικά για το άθλημα του ποδοσφαίρου όλα τα θέματα λειτουργίας και οργάνωσης του αθλήματος και της Ελληνικής Ποδοσφαιρικής Ομοσπονδίας ρυθμίζονται αυτόνομα..». Αυτό έπρεπε να γίνεται παντού. Γιατί χρειάζεται όλο αυτό το νομοσχέδιο; Ειδικές ρυθμίσεις για το μπάσκετ, άλλες ρυθμίσεις για το βόλεϊ και τρέχα γύρευε. Είναι ακατανόητα πράγματα αυτά. Είναι ακατανόητα και μόνο προβλήματα μπορούν να δημιουργήσουν. Δεν θα διευκολύνουν σε τίποτα. 
      Πρέπει να επισημάνω στον κύριο Υφυπουργό ότι αυτού του είδους η νοοτροπία, η οποία –επαναλαμβάνω- υιοθετήθηκε κατά τη δικτατορία, νομίζω, για πρώτη φορά στην Ελλάδα, ήταν η νοοτροπία που υπήρχε για τον αθλητισμό στη Σοβιετική Ένωση ή στην Ανατολική Γερμανία. Γιατί πρέπει εμείς να κάνουμε κάτι τέτοιο; Δεν το καταλαβαίνω. Και κάτι άλλο ακόμα. 
      ΜΙΛΤΙΑΔΗΣ ΕΒΕΡΤ: Κύριε Κακλαμάνη, τι ομάδα είστε;
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ είμαι εναντίον του ποδοσφαίρου. 
      ΣΤΕΦΑΝΟΣ ΜΑΝΟΣ: Κύριε Πρόεδρε, σας θυμίζω ότι ο Ζιντάν όταν τον παρενοχλούσαν, έδινε κεφαλιές. 
      Ήθελα να επισημάνω ακόμα το εξής. Έχουμε γενικές διατάξεις για τις ανώνυμες εταιρείες. Τι κάνουμε με τους διευθυντές, τι κάνουμε με τους διοικητές, τι συνέπειες έχουν, όταν κάτι δεν γίνεται σύμφωνα με το νόμο; Γιατί δεν εφαρμόζουμε γενικές διατάξεις και έχουμε ειδικές διατάξεις φωτογραφίες για τον έναν ή για τον άλλο ή για τον παρακάτω όταν ασχολούνται με τον αθλητισμό; Για ποιο λόγο έχουμε ειδικές διατάξεις για τις διοικήσεις των ανωνύμων ποδοσφαιρικών εταιρειών και δεν ισχύουν οι ίδιες διατάξεις για πολύ σημαντικότερα ζητήματα, για παράδειγμα για τις διοικήσεις της Ολυμπιακής Αεροπορίας; Και εκεί συσσώρευσαν κολοσσιαία ελλείμματα, τα οποία κανείς δεν γνωρίζει πού πήγαν. Γιατί οι μεν της Ολυμπιακής δεν έχουν καμία ευθύνη και ξαφνικά εδώ δημιουργούμε ένα ειδικό καθεστώς; Είναι ακατανόητα πράγματα για μένα. Τα απορρίπτω απολύτως. 
      Και με την ευκαιρία αυτή, επειδή έρχεται σύντομα η συζήτηση για τη Συνταγματική Αναθεώρηση, υπενθυμίζω στο Σώμα ότι οι εμπνεύσεις για τις προτάσεις του κ. Ορφανού προέρχονται ίσως από την παράγραφο 9 του άρθρου 16 του Συντάγματος, το οποίο προβλέπει ότι το κράτος ασκεί την ανώτατη –αυτή είναι η λέξη- εποπτεία στον αθλητισμό. Μα, ανώτατη εποπτεία είναι να ρυθμίζεται και η λεπτομέρεια για το ποιος θα καθαρίζει τις τουαλέτες ενός σταδίου; Αυτό συνιστά ανώτατη εποπτεία; Ελπίζω λοιπόν ότι, όταν θα έρθει η ώρα να συζητήσουμε για το άρθρο 16 του Συντάγματος, θα δεχθεί η κυβερνητική Πλειοψηφία να τεθεί το σύνολο του άρθρου 16 σε συζήτηση, έτσι ώστε η επόμενη Βουλή με κάποια ψυχραιμία και με την ευρύτερη συναίνεση που θα απαιτηθεί, διότι χρειάζονται εκατόν ογδόντα ψήφοι, να μπορέσει να δει όλο το άρθρο 16, μέσα στο οποίο κρύβεται ο σπόρος, αν μπορώ να το πω έτσι, για τις ενέργειες σήμερα του Υπουργού.
      Καταψηφίζω -όπως είπα, κύριε Πρόεδρε- όλο το νομοσχέδιο και επί της αρχής και επί των άρθρων.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Μάνο. 
      Το λόγο έχει ο κ. Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ:  Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, ήταν ατυχές το παράδειγμα του εισηγητού της Αξιωματικής Αντιπολίτευσης και, βέβαια, ατυχέστατα παραδείγματα ακούμε συνεχώς σε κάθε νομοσχέδιο, γιατί υπάρχει έλλειψη επιχειρημάτων. Και ήταν ατυχές το παράδειγμα με τους δύο ποδοσφαιριστές, τον κ. Ζιντάν και τον κ. Ματεράτσι, γιατί θέλω να του θυμίσω ότι ναι μεν ο Γάλλος έχασε την ψυχραιμία του, αλλά ο Ιταλός σήκωσε το κύπελλο και είναι σήμερα παγκόσμιος πρωταθλητής. Συνεπώς, γνωρίζει εσωτερικά και ο ίδιος -την ίδια απάντηση θα δώσει και σε μας ο ελληνικός λαός- ότι εμείς θα είμαστε ξανά Κυβέρνηση στις επόμενες εκλογές και αυτό το επιβεβαιώνετε και εσείς οι ίδιοι.
      (Χειροκροτήματα από την πτέρυγα της Νέας Δημοκρατίας)
      Κύριοι συνάδελφοι, στη σύγχρονη κοινωνία, στην οποία ο αθλητισμός είναι ένας τομέας με μεγάλη και πολύπλευρη σπουδαιότητα, αποδεκτή από το σύνολο, δεν επιτρέπεται η αντιμετώπισή του από το κράτος ή από τους φορείς στη βάση αρχών, αντιλήψεων και λειτουργιών του παρελθόντος. Τέτοιες πρακτικές μόνο ζημιές επιφέρουν και ανήκουν αποκλειστικά στο παρελθόν. Τα οδυνηρά αποτελέσματα αυτής της αντιμετώπισης είναι γνωστά: Προβλήματα θεσμικά, οργανωτικά, λειτουργικά και οικονομικά που αφέθηκαν χωρίς την κατάλληλη και έγκαιρη αντιμετώπιση, οπότε οξύνθηκαν και πολλαπλασιάστηκαν. Ο αθλητισμός μας δεν μπορεί να ανταποκριθεί πλέον στο επιθυμητό επίπεδο στην αποστολή του ως άξονας κοινωνικής ενσωμάτωσης, παράγοντας διατήρησης της ανθρώπινης υγείας, σωματικής και πνευματικής και παράλληλα αξιοποίησης του δημιουργικού χρόνου των ανθρώπων. Χρειαζόμαστε μια καινούργια πολιτική, μία νέα στρατηγική, τολμηρές πρωτοβουλίες, πρωτοβουλίες τις οποίες δεν είχατε το σθένος και το θάρρος, αν και ξεκινήσατε και το επιχειρήσατε, να τις υλοποιήσετε και να τις ψηφίσετε. 
      Για να επιτευχθούν αυτοί οι στόχοι, χρειαζόμαστε γενναία μέτρα, τα οποία θα αναβαθμίσουν ή θα αντικαταστήσουν τις δομές, τις μεθόδους, τους θεσμούς στην οργάνωση και λειτουργία του αθλητικού τομέα της χώρας μας. Η εξυγίανση, η ανάπτυξη, η αναθέρμανση του αθλητικού ιδεώδους είναι μονόδρομος. Η ανάγκη της γρήγορης και δυνατής υλοποίησης των παραπάνω στόχων είναι επιτακτική. Στα πλαίσια αυτά βασίζεται και η τρίτη δέσμη νομοθετικών μέτρων, που μετά τους νόμους 3262/2004 και 3372/2005 έρχεται σήμερα και συζητιέται στο Σώμα, προσβλέποντας σε μέτρα, που αφορούν τον επαγγελματικό αθλητισμό και ιδιαίτερα το επαγγελματικό ποδόσφαιρο και που το θεωρούμε απολύτως αναγκαία. Δεν υπάρχουν περιθώρια για χρονικές καθυστερήσεις.  Ο επαγγελματικός αθλητισμός πρέπει να θωρακιστεί θεσμικά, οργανωτικά, λειτουργικά και οικονομικά και να στελεχωθεί αξιοκρατικά από ικανά στελέχη, με στόχο πάντα την εξυγίανση και την ανάπτυξή του σε βάθος. 
      Ως προς τις ρυθμίσεις για τη SUPER LEAGUE, το ψηφισθέν στην Επιτροπή Μορφωτικών Υποθέσεων αποτελεί λαμπρό παράδειγμα διαλόγου και συναίνεσης μεταξύ του κράτους και των ενδιαφερομένων κοινωνικών φορέων. Κάναμε διάλογο και ψηφίσαμε το καλύτερο για τη SUPER LEAGUE. 
      Επίσης, το νομοσχέδιο δίνει τη δυνατότητα να οργανωθεί σε νέες βάσεις το επαγγελματικό ποδόσφαιρο, δίνει κατευθύνσεις, ώστε η νέα οργάνωση να γίνει με βάση αρχές και κριτήρια, που μέχρι τώρα ήταν άγνωστα, ηθελημένα ή αθέλητα, στον ελληνικό χώρο. Ακόμη, εναρμονίζει τις διατάξεις, που αφορούν τους επαγγελματίες αθλητές, με τις βασικές αρχές και δυνάμεις της Ευρωπαϊκής Ένωσης.
      Ως προς το θέμα της FIFA, με το άρθρο 29 και τις παραγράφους 7 – 11 τίθεται ο γενικός κανόνας που ισχύει για όλες ανεξαιρέτως τις αθλητικές ομοσπονδίες, ότι η χρηματοδότησή τους από το κράτος εξαρτάται από την ένταξή τους στο νομικό σύστημα που διέπει τον ελληνικό αθλητισμό. Επίσης, με την παράγραφο 12 του ίδιου άρθρου, διευκρινίζεται το αυτονόητο, ότι δηλαδή η Ε.Π.Ο. ρυθμίζει τα του οίκου της με βάση το καταστατικό και τους κανονισμούς της. Απλά της δίνει τη δυνατότητα κατ’ εξαίρεση να περιλαμβάνει στο καταστατικό τις αντίθετες διατάξεις προς το ν. 2725/99, εφόσον αυτές αφορούν στην οργάνωση και λειτουργία του αθλήματος και της ομοσπονδίας. 
      Με την τροπολογία αποφεύχθηκε η τιμωρία της Ε.Π.Ο.-την οποία μόνο εσείς πιστέψατε, εσείς διασπείρατε και εσείς δημιουργήσατε αυτήν την κατάσταση-  και των ελληνικών ομάδων από τη FIFA. Επιβεβαιώθηκε το αυτονόητο, ότι δηλαδή η Ε.Π.Ο. είναι ελεύθερη να ρυθμίζει τα λειτουργικά και οργανωτικά θέματα με το καταστατικό της. Και δεν έγινε καμία, μα καμία υποχώρηση της έννομης τάξης σε σχέση με τα κελεύσματα της FIFA. 
      Όσον αφορά τους εργαζόμενους, πρόθεση του Υφυπουργού, όπως και της Κυβέρνησης, όπως εκφράστηκε στην επιτροπή, είναι να ξεκαθαρίσει το πού θα απορροφηθούν και μετά θα έρθει η πολιτεία και θα μεριμνήσει γι’ αυτούς που θα βρίσκονται έξω από την απορρόφηση και θα πάρει μέτρα γι’ αυτούς.
      Αλλά επιτρέψτε μου να θέσω ορισμένα ερωτήματα: Υπάρχει καμιά αμφιβολία ότι έχει δίκιο η Κυβέρνηση σ’ αυτό το νομοσχέδιο; Υπάρχει καμία αμφιβολία ότι υπήρχε ένα άθλιο παρακράτος στο ποδόσφαιρο, που ήθελε να απαξιώσει το άθλημα; Υπάρχει καμία αμφιβολία σε κάθε λογικό και έντιμο άνθρωπο όσον αφορά το να μη θέλει τον έλεγχο του δημοσίου χρήματος, τον έλεγχο των Ελλήνων πολιτών; Εσείς δεν τον θέλατε μέχρι σήμερα. Και θα σας ρωτήσω και κάτι: Γιατί προστρέξατε και μάλιστα σπεκουλάρατε σε μία απόφαση -προγενέστερη της ημερομηνίας που έπρεπε να παρθεί- της FIFA, ότι θα αποκλειστεί η Εθνική Ομάδα ποδοσφαίρου και οι ελληνικές ομάδες και μάλιστα μία από αυτές ήταν η Λάρισα της ιδιαίτερης πατρίδας μου; Ποτέ δεν υπήρξε αυτός ο κίνδυνος, γιατί το Υπουργείο και ο Υπουργός βρίσκονταν σε συνεχή επαφή. 
      ΓΕΩΡΓΙΟΣ ΛΙΑΝΗΣ: Τι λέτε αυτές τις αρλούμπες; Δηλαδή, αυτήν την ώρα η Λάρισα δεν είναι τιμωρημένη; 
      ΚΩΝΣΤΑΝΤΙΝΟΣ ΑΓΟΡΑΣΤΟΣ:  Σας παρακαλώ πολύ. Μη θορυβείτε. Γιατί πάρθηκε η απόφαση αυτή πριν τις 15 του μηνός;
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε. 
      ΓΕΩΡΓΙΟΣ ΛΙΑΝΗΣ:  Όλο αρλούμπες λέγονται στο Κοινοβούλιο. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ:  Γιατί πάρθηκε αυτή η απόφαση πριν τις 15 του μηνός;
      ΓΕΩΡΓΙΟΣ ΛΙΑΝΗΣ:  Αυτό είναι άλλο και θα σας απαντήσω.
      ΚΩΝΣΤΑΝΤΙΝΟΣ ΑΓΟΡΑΣΤΟΣ:  Μήπως με δική σας ευθύνη, με δική σας παραπληροφόρηση;
      (Θόρυβος από την πτέρυγα του ΠΑ.ΣΟ.Κ.)
      Πείτε μας, κύριοι συνάδελφοι, γιατί ξαφνικά κόπτεστε τόσο πολύ….
      ΒΑΣΙΛΕΙΟΣ ΜΑΓΓΙΝΑΣ: Ο όρος «αρλούμπες», παρακαλώ με τη σύμφωνη γνώμη του κ. Λιάνη να διαγραφεί.
      ΠΡΟΕΔΡΕΥΩΝ (Σωτήρης Χατζηγάκης):  Κοιτάξτε, κύριε συνάδελφε. Όταν ο χαρακτηρισμός αναφέρεται σε λέξη και όχι σε πρόσωπο, έχει το βάρος της ευθύνης της λέξης και της φράσεως ο ομιλητής. Δεν συνιστά προσωπικό θέμα. Εάν το επίθετο απευθύνεται σε πρόσωπο, τότε είναι προσωπικό θέμα. Επομένως, εάν θέλει ο ομιλητής, μπορεί να το διαγράψει.
      ΒΑΣΙΛΕΙΟΣ ΜΑΓΓΙΝΑΣ: Δεν θέτω προσωπικό θέμα… 
      ΠΡΟΕΔΡΕΥΩΝ (Σωτήρης Χατζηγάκης):  Παρακαλώ, συνεχίστε, κύριε Αγοραστέ.
      ΚΩΝΣΤΑΝΤΙΝΟΣ ΑΓΟΡΑΣΤΟΣ:  Στο ερώτημα στο οποίο καλείστε να απαντήσετε και αν θέλετε μπορείτε να το απαντήσετε, αλλά δεν μπορείτε να το απαντήσετε, είναι γιατί κόπτεστε τόσο πολύ για το παρακράτος. Γιατί; Δώστε μας μια εξήγηση. Ή γιατί είναι δικό σας δημιούργημα και σήμερα νιώθετε ενοχή και συνενοχή και θέλετε να το προστατεύσετε ή γιατί πιστεύετε ότι χτυπώντας το νόμιμο κράτος θα επωφεληθείτε από το χτύπημα αυτό, θα έχει κέρδος το ΠΑ.ΣΟ.Κ. να πάει με το παρακράτος και με την παρανομία. Αλλά δυστυχώς και εκεί κάνετε λάθος. 
      ΠΡΟΕΔΡΕΥΩΝ (Σωτήρης Χατζηγάκης):  Τελειώστε, κύριε συνάδελφε.
      ΚΩΝΣΤΑΝΤΙΝΟΣ ΑΓΟΡΑΣΤΟΣ:  Ένα λεπτό, κύριε Πρόεδρε, γιατί μου αφαίρεσαν κάποιο χρόνο με τις παρεμβάσεις. 
      Ή η τρίτη  εξήγηση είναι ότι δεν ισχύει τίποτε από τα παραπάνω, αλλά εσείς απλώς εξαργυρώνετε προσωπικά γραμμάτια. Αποφασίστε και πάρτε κύριοι, γιατί εσείς μέχρι σήμερα φθάσατε τα πράγματα εκεί που είναι. 
      Τέλος, θα ήθελα να σας πω ότι πήραμε μία γενναία απόφαση, κάναμε πράξη το αυτονόητο. Είκοσι χρόνια τώρα ταλαιπωρείται ο τόπος και η Ελλάδα από το μη έλεγχο των αθλητικών δρωμένων. Δεν ελέγχετε οικονομικά ούτε νόμιμα ούτε όσον αφορά τη δημόσια τάξη. Εμείς θέλουμε να βάλουμε μία τάξη και στα οικονομικά και στα αθλητικά και στην ασφάλεια των φιλάθλων, αλλά και στη δημόσια τάξη. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, δεν μου αρέσει να αναφέρομαι σε ομιλίες συναδέλφων μου, αλλά επειδή άκουσα τον προλαλήσαντα συνάδελφο να μιλάει περί παρακράτους, οφείλω να πω ότι είναι ιστορικά καταγεγραμμένο σε ποια παράταξη χρεώνεται το παρακράτος και οι παραφυάδες του. Είναι γνωστό αυτό πια στην Ελλάδα και σταματήστε τα αυτά, συνάδελφοι της Νέας Δημοκρατίας. 
      Εγώ, κύριε Πρόεδρε, παίρνω το λόγο, γιατί τα όσα τραγικά συνέβησαν με το θέμα του ποδοσφαίρου αυτές τις μέρες για τη χώρα –δυστυχώς, ορισμένοι συνάδελφοι που έχουν χάσει την αίσθηση της αυτογνωσίας, θέλουν με ιλαρότητα να παρουσιάσουν καλύτερα τα πράγματα- εμένα με υποχρεώνουν να πάρω θέση και από το Βήμα της Βουλής. Γι' αυτό και μόνο παίρνω το λόγο, γιατί σχεδόν έχουν ειπωθεί όλα. 
      Η Κυβέρνηση έφερε το συζητούμενο νομοσχέδιο με τυμπανοκρουσίες θριαμβευτή. Στην εισηγητική έκθεση γράφει για ριζοσπαστικά νομοθετικά μέτρα, που απαντούν στις ιστορικές ευκαιρίες και θα φέρουν λαμπρό μέλλον στο ποδόσφαιρο και τον αθλητισμό. Τι είδαμε στην πράξη; Αντί για το θαύμα στο μέλλον, είδαμε το φάσμα του αποκλεισμού στο παρόν του ποδοσφαίρου. Αντί για θρίαμβο, πέρασε η χώρα από καυδιανά δίκρανα, ήτοι διασύρθηκε η χώρα σε παγκόσμιο επίπεδο.
      Και ο κοινοβουλευτισμός –αυτό θέλω να το τονίσω, κύριε Πρόεδρε- υπέστη πλήγμα. Η στάση της Κυβέρνησης, οι παλινωδίες, οι αλλεπάλληλες τροπολογίες είναι κατάντια της πολιτικής. Και όποιος συνάδελφος Βουλευτής ή πολίτης με ακούει και θεωρεί ότι υπερβάλλω, τον παραπέμπω στα βίντεο από τις συνεδριάσεις της Διαρκούς Επιτροπής και στα πλήρη Πρακτικά της συζήτησης στη Διαρκή Επιτροπή. 
      Καταρρακώσατε την πολιτική με την όλη στάση σας και έρχεστε σήμερα να ζητήσετε και τα ρέστα. Η προσφιλής στην Κυβέρνηση τακτική του «τζάμπα μάγκα», οδήγησε το ελληνικό ποδόσφαιρο στο χείλος του γκρεμού, στο διεθνή αποκλεισμό. Αποφύγαμε στο παρά πέντε την κόκκινη κάρτα με άτακτη υποχώρηση. Οι κυβερνητικοί «λεβέντες» το έβαλαν στα πόδια. Η ζημιά, όμως, έγινε. Είναι το δεύτερο φιάσκο μετά το «Βασικό Μέτοχο».
      Κύριε Υπουργέ, διάβασα μια συνέντευξή σας και άκουσα και άλλους συναδέλφους της Νέας Δημοκρατίας σήμερα. Μην αναζητάτε –για όνομα του Θεού! Σας εκτιμώ προσωπικά- όπως σε αλήστου μνήμης εποχές, «αντεθνικούς» δακτύλους. Ζήσαμε τους «κομμουνιστικούς» δακτύλους κάποτε. Δεν μπορεί να γίνετε τιμητές. Είστε υπόλογοι. 
      Επιχειρείτε και εδώ συσκότιση και αυτό με υποχρεώνει -και μετά από όσα άκουσα από τους συναδέλφους της Νέας Δημοκρατίας- να προσπαθήσω να βάλω τα πράγματα στην θέση τους. Είναι άλλο πράγμα το αυτοδιοίκητο του ποδοσφαίρου, σύμφωνα με το πλαίσιο που καθορίζει η Ευρωπαϊκή και Παγκόσμια Ομοσπονδία. Και άλλο η διάρθρωση, η ανάπτυξη του ελληνικού ποδοσφαίρου, η λειτουργία των οργάνων του με βάση τις εθνικές επιδιώξεις και τους νόμους του κράτους. Αυτό το αυτονόητο ουσιαστικά η Κυβέρνηση φαίνεται ότι επιθυμεί να το αγνοεί. Τα πράγματα είναι ξεκάθαρα, γι' αυτό και όλα αυτά τα ψευτοδιλήμματα, «με ποιον είστε», δεν έχουν πια πέραση, έχουν ξεφτίσει.
      Εμείς στο ΠΑ.ΣΟ.Κ είμαστε σταθερά υπέρ της συνέχισης της εξυγίανσης και της διαφάνειας στο χώρο. Ναι, να ξεκαθαρίσει το όποιο θολό τοπίο. Να σπάσει το οποιοδήποτε απόστημα, να κατεδαφιστούν, εάν υπάρχουν, αυθαίρετες «παράγκες». 
      Το ερώτημα είναι το εξής: Τι κάνατε, κύριοι της Κυβέρνησης, δυόμισι χρόνια; Τίποτα! Λόγια παχιά. Δεν θέλετε ούτε επιχειρείτε την εξυγίανση, αλλά θέλετε τον κομματικό έλεγχο του χώρου. Σπάσατε τα μούτρα σας και δυστυχώς έγινε ζημία. Αυτό πρέπει να το καταλάβουν οι συνάδελφοι της Νέας Δημοκρατίας, που σπεύδουν πάλι με παρελθοντολογία να βρουν άλλοθι στο ΠΑ.ΣΟ.Κ.. Δυστυχώς, μέσα από την αυτοακύρωση της Κυβέρνησης μ' αυτό το νομοσχέδιο, όπως έγινε και με το «Βασικό Μέτοχο», αποδυναμώθηκαν και οι δυνατότητες και οι δυνάμεις εξυγίανσης στη χώρα. Άξιος ο μισθός σας!
      Αλλά μην τα ρίχνουμε όλα στον κ. Ορφανό. Δεν είναι ο μόνος υπεύθυνος. Συλλογική ήταν η απόφαση. Ο Πρωθυπουργός κ. Καραμανλής δεν πείθει, όταν διαδίδει ότι το Μαξίμου «πνέει μένεα». Καλύπτει τις ευθύνες και τις παίρνει πάνω του. 
      Εμείς –και δεν το καταλογίζουμε μόνο εμείς- τι καταλογίζουμε στην Κυβέρνηση; Επιπολαιότητα, ανεπάρκεια, ανικανότητα και σκοπιμότητες. Το λέμε μόνο εμείς; Όχι. Το λένε και στελέχη σας. Το λένε και φανερά και κρυφά, επωνύμως και ανωνύμως στους διαδρόμου. Και μιλούν για εγκληματικούς χειρισμούς. Τέσσερις φορές και πέμπτη σήμερα τροποποιήσατε τη σχετική τροπολογία.
      Κύριε Υπουργέ, σας ερωτώ παρεμπιπτόντως: Διάβαζα προηγουμένως πάλι το άρθρο 11 και διάβασα και την τελική πέμπτη διατύπωση του άρθρου 29, παράγραφος 12,. Τι νόημα έχει το άρθρο 11, μετά την παράγραφο 12 του άρθρου 29; Είναι αυτό νομοθέτημα ή προχειρότητα χειρίστου βαθμού; Διαβάστε τι λέει το άρθρο 11. Άλλα καθορίζει για το ποδόσφαιρο και άλλα καθορίζει πάλι για το ποδόσφαιρο ειδικώς το άρθρο 29, παράγραφος 12. Πότε είχατε δίκιο; Στην πρώτη εκδοχή, στη δεύτερη, στην τρίτη, στην τέταρτη, στην πέμπτη; Πώς να συμφωνήσουμε μαζί σας και μας εγκαλείτε; Εγώ νομίζω ότι για την τιμή της πολιτικής, κάποιος επιτέλους πρέπει να αναλάβει τις ευθύνες.
      Κλείνοντας, κύριε Πρόεδρε, γιατί δεν έχω άλλο χρόνο –είναι περιορισμένος ο χρόνος, με βάση τον Κανονισμό και θέλω να διευκολύνω να μιλήσουν όσο είναι δυνατόν περισσότεροι συνάδελφοι- ήθελα απλώς να επισημάνω ότι το ποδόσφαιρο είναι ένας ενιαίος και αδιάσπαστος χώρος, σαν ένας ζωντανός οργανισμός. Δεν είναι μόνο η Α΄ Εθνική, είναι και η Β΄ Εθνική και η Γ΄ Εθνική. Δεν είναι μόνο το επαγγελματικό ποδόσφαιρο, είναι και το ερασιτεχνικό, που αποτελεί και τον κύριο τροφοδότη του ποδοσφαίρου. 
      Δεν μπορούμε, συνεπώς, όλοι εμείς εδώ να μιλάμε για αναβάθμιση, χωρίς να μεριμνούμε για την ανάπτυξη όλων των ιστών αυτού του οργανισμού. Εάν δεν στηρίξουμε το ερασιτεχνικό ποδόσφαιρο, εάν δεν στηρίξουμε τους νέους, εάν δεν εξασφαλίσουμε προϋποθέσεις για όλες τις βαθμίδες και τις κατηγορίες, τα βήματα που κάνουμε, θα είναι πάντα μετέωρα. Και θα σκοντάφτουμε συνεχώς.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Γείτονα.
      Κυρίες και κύριοι συνάδελφοι, στο σημείο αυτό θα δώσω το λόγο στον τέως Πρόεδρο του Συνασπισμού Ριζοσπαστικής Αριστεράς κ. Κωνσταντόπουλο.
      Ορίστε, κύριε Πρόεδρε.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, δυστυχώς το πεδίο του αθλητισμού είναι ένας ακόμα τομέας του δημοσίου βίου, στον οποίο δεν εφαρμόζονται, όπως θα έπρεπε, με αξιοπιστία, αποτελεσματικότητα και διάρκεια οι συνταγματικές εγγυήσεις για προστασία και ανώτατη εποπτεία από το κράτος, για έλεγχο από το κράτος της διάθεσης των οικονομικών ενισχύσεων, ώστε να υπηρετείται ο πραγματικός προορισμός των επιχορηγουμένων σωματείων.
      Αυτό, βεβαίως, δεν σημαίνει ότι κάθε φορά η κάθε κυβέρνηση θα φτιάχνει και από ένα νόμο, ο οποίος θυμίζει –επιτρέψτε μου να το πω- νομοτεχνική σκωληκομυρμηγκότρυπα, επιδιώκοντας να ρυθμίσει μέχρι λεπτομερείας, όλους εκείνους τους μηχανισμούς και τις διαδικασίες, που θα επιτρέψουν στον εκάστοτε κυβερνητικό παραγοντισμό να ανθεί, να θάλλει και στον τομέα του αθλητισμού.
      Η συνταγματική νομιμότητα του άρθρου 16 φαλκιδεύεται από τις νομοθετικές επινοήσεις της εκάστοτε κυβέρνησης. Έτσι αναπτύσσονται εντός του αθλητικού χώρου νοσηρές εστίες διαφθοράς και προκλητικά παιχνίδια επιρροής και εξουσίας, με το δημόσιο χρήμα. 
      Ούτε έλεγχος υπάρχει ούτε η δικαιοσύνη, αθλητική και τακτική, μπορεί να λειτουργήσει με επάρκεια. Οι κρατικές επιχορηγήσεις γίνονται εργαλείο πελατειακών σχέσεων και το αυτοδιοίκητο των ομοσπονδιών, σε πολλές περιπτώσεις, γίνεται ο μανδύας κάτω από τον οποίο δρα ο εκάστοτε κυβερνητικός παραγοντισμός και παρεμβατισμός. 
      Ναι, στο αυτοδιοίκητο των ομοσπονδιών, για να μην είναι εξαρτημένα τα σωματεία από τον έλεγχο και την κηδεμονία της εκτελεστικής εξουσίας, αλλά όταν το αυτοδιοίκητο δεν συμπορεύεται με αξιόπιστους μηχανισμούς ελέγχου, τότε καταντά συνώνυμο της αυθαιρεσίας και –επιτρέψτε μου να πω- της προσωποπαγούς εξουσίας.
      Ο Ο.Π.Α.Π. με το ΠΡΟ-ΠΟ και το ΣΤΟΙΧΗΜΑ αναδεικνύεται σ’ ένα σύγχρονου τύπου νομισματοκοπείο, που μοιράζει απλόχερα διαφημίσεις στα Μέσα Μαζικής Ενημέρωσης για να τα μπουκώνει, που «μοιράζει» οικονομικές ευχέρειες στις εκάστοτε κυβερνήσεις για να τις δελεάζει και που επίσης προσφέρει επιρροές στους αθλητικούς μηχανισμούς και τέλος, μοιράζει αξιώματα στους εκάστοτε επιθυμητούς. Δεν θέλω να αναφερθώ σε ονόματα. Καταντήσαμε τελικά η υπόθεση του αθλητισμού να είναι συνώνυμη με τέσσερα, πέντε ονόματα, που επί δεκαπέντε, είκοσι, είκοσι πέντε χρόνια, είναι οι μεγάλοι άρχοντες μιας γκρίζας περιοχής, που κανείς δεν θέλει να τη φωτίσει.
      ΑΠΟΣΤΟΛΟΣ ΚΑΚΛΑΜΑΝΗΣ: Η αρχή του δημόσιου βίου και της οικονομίας της χώρας.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Η Επιτροπή Θεσμών και Διαφάνειας θα προσέφερε ανεκτίμητη υπηρεσία, εάν ζητούσε, στα πλαίσια του κοινοβουλευτικού ελέγχου, πλήρη και λεπτομερή έλεγχο, για το πόσα κονδύλια δόθηκαν, σε ποιους και για ποιο σκοπό, πώς διατέθηκαν και τι απέδωσαν τα τελευταία τουλάχιστον δεκαπέντε χρόνια, από το 1990 και μετά…, για να δούμε… αν δόθηκαν τόσα χρήματα για την παιδεία και ακόμη να δούμε, από πού έλειψαν αυτά που σπαταλήθηκαν έτσι.
      Η κοινή γνώμη γνωρίζει τα στραβά και ανάποδα και θέλει η κοινή γνώμη να καθαρίσει το τοπίο. Τόσο η κυβέρνηση, της Νέας Δημοκρατίας σήμερα όσο και το ΠΑ.ΣΟ.Κ. ως προηγούμενη Κυβέρνηση έχουν πλήρη επίγνωση της άθλιας πραγματικότητας και γι’ αυτό την καταγγέλλουν μεν, όταν βρίσκονται στην αντιπολίτευση, αλλά όταν έρχονται στην κυβέρνηση, την ενσωματώνουν στις κυβερνητικές σκοπιμότητες και δεν θέλουν να τη θίξουν. Δυστυχώς σήμερα, στην Ελλάδα του 2006, δεν είναι κανείς ικανοποιημένος από τον τρόπο που λειτουργούν η αθλητική νομοθεσία, η αθλητική δικαιοσύνη, ο έλεγχος της διαφάνειας, η ορθολογική αξιοποίηση του δημοσίου χρήματος.
      Κυρίες και κύριοι συνάδελφοι, εμείς μιλάμε εδώ και ανταλλάσσουμε έτσι, με άνεση μεταξύ μας, σκωπτικά σχόλια και ευφυολογήματα και δίπλα μας, στην Ιταλία, το σκάνδαλο Μότζι, το σκάνδαλο δηλαδή των στημένων παιχνιδιών, της εξαγοράς διαιτητών και ποδοσφαιριστών και της νόθευσης των αποτελεσμάτων και των στοιχημάτων, εκκαθαρίζεται μέσα σε σύντομο χρονικό διάστημα, χωρίς να προκληθεί καμία αποπροσανατολιστική σύγχυση και όλοι περιμένουν την απόφαση της δικαιοσύνης.
      Εδώ στην Ελλάδα τα διάφορα παιχνίδια των υπαλλήλων της FIFA προκαλούν πολιτικό τραγέλαφο, μεταξύ της Νέας Δημοκρατίας, που μιλάει για αντεθνική δράση του ΠΑ.ΣΟ.Κ. και του ΠΑ.ΣΟ.Κ., που υψώνει τους τόνους περί εθνικού διασυρμού.
      Μήπως, κύριε Υπουργέ, μήπως κυρίες και κύριοι συνάδελφοι του ΠΑ.ΣΟ.Κ., με περισσή ευκολία αναγορεύουμε τα διευθυντικά στελέχη της FIFA σε τιμητές του πατριωτισμού μας και της αξιοπρέπειάς μας; Μήπως, κυρίες και κύριοι συνάδελφοι του ΠΑ.ΣΟ.Κ. και κύριε Υπουργέ, οδηγούμεθα πλέον να δίνουμε εξετάσεις, αντί να επιχειρούμε την εξυγίανση του αθλητικού χώρου που πραγματικά θα καθιστούσε αξιόπιστη τη λειτουργία του ελληνικού αθλητικού τομέα διεθνώς;
      Κυρίες και κύριοι συνάδελφοι, τόσο ο κ. Ορφανός -ο σημερινός Υφυπουργός- όσο και οι προηγούμενοι συνάδελφοί του του ΠΑ.ΣΟ.Κ., ο κ. Φλωρίδης, ο κ. Λιάνης, ο κ. Φούρας, γνωρίζουν τι εστί δομή και δράση της FIFA στην παγκόσμια αθλητική βιομηχανία. Και επειδή έχουν πλήρη επίγνωση, καλό είναι να μη σκιαμαχούν αν θέλετε, τα δύο μεγάλα κόμματα, επειδή ακριβώς ξέρετε, επειδή από εσάς εξαρτάται η εξυγίανση στον αθλητικό τομέα. Γιατί δεν μπορεί η περίοδος του 2006 που διανύουμε, να είναι μία περίοδος με διαρκείς μηρυκασμούς και με κλωθογυρίσματα πολιτικά, ακριβώς γιατί λείπει η πολιτική θέληση.
      Εγώ θα ήθελα απλώς να ρωτήσω: 
      Εδώ στην Ελλάδα δεν έχει ακούσει κανείς τίποτα για στημένα παιχνίδια; Δεν έχει ακούσει κανείς τίποτα για ύποπτες διαιτησίες, για αχυρανθρώπους προέδρους, για νοθευμένα στοιχήματα και για το σύστημα της «παράγκας», που είναι αιώνιο και διαρκές, όσο κι αν οι κυβερνήσεις αλλάζουν;
      Εδώ στην Ελλάδα, πόσες ομοσπονδίες και ποια σωματεία θα μπορούσαν να συνεχίζουν να λειτουργούν, εάν υπήρχε έγκαιρος, αντικειμενικός και αξιόπιστος έλεγχος; Πόσοι χρεοκόποι παράγοντες δεν ξελάσπωσαν, χρησιμοποιώντας χαριστικές ρυθμίσεις και δημόσιο χρήμα; 
      Εδώ στην Ελλάδα, γιατί φτιάχνουμε νόμους επί νόμων για τη βία στα γήπεδα, αλλά μπροστά στα μάτια όλων μας βλέπουμε, ανενόχλητες, οργανωμένες ομάδες εγκληματικής βίας εντός και εκτός γηπέδων, να δρουν και να παρέχουν υποστήριξη; 
      Εδώ στην Ελλάδα, τι έχουμε κάνει για το μέγα σκάνδαλο του ντόπινγκ, μετά μάλιστα την αποκάλυψη της αμερικανικής δικαιοσύνης για ευθεία σχέση της «BALCO» με τον κ. Τζέκο, ο οποίος και ενώπιον της Βουλής ήρθε να αναπτύξει το περιλάλητο σχέδιό του για τον κατευθυνόμενο πρωταθλητισμό; 
      Εδώ στην Ελλάδα, τι λείπει ή τι συμβαίνει και δεν προωθούνται όσα αποκαλύπτονται στη Γερμανία, για συμμετοχή και ελληνικών ομάδων στο σκάνδαλο της εξαγοράς διαιτητών και ποδοσφαιριστών; Γιατί τις κλωστές που κρέμονται από το κουβάρι που ερευνούν οι δικαιοσύνες ευρωπαϊκών χωρών, κανείς δεν είναι διατεθειμένος να τις τραβήξει, για να φθάσουμε στον κόμπο; 
      Εδώ στην Ελλάδα, λοιπόν, γιατί βρίσκονται σε διαρκή δυσμένεια ο ερασιτεχνικός αθλητισμός, ο μαζικός και σχολικός αθλητισμός; 
      Θέλω να τελειώσω με μία παρατήρηση. Είναι μεγάλη βιομηχανία η βιομηχανία του θεάματος και διαπλέκεται με μηχανισμούς, οι οποίοι αποκτούν ολοένα και μεγαλύτερη πολιτική και οικονομική ισχύ. Αν θέλετε, λοιπόν, να μη σκιαμαχούμε, κύριε Υπουργέ, δείτε ότι και εσείς κάνετε μία τρύπα στο νερό. Μια τρύπα στο νερό κάνετε, την ώρα που η πραγματική οικονομική και πολιτική ισχύς ασκείται από εξωθεσμικά κέντρα. Δεν λύνεται το πρόβλημα της εξυγίανσης του αθλητικού χώρου με τέτοια νομοθετήματα, όπως δεν το έλυσαν και οι προηγούμενοι. Γι’ αυτό και, αν δει κανείς τις ιστοσελίδες, αυτά που λέγατε χθες εσείς εναντίον του κ. Φλωρίδη, τα λέει σήμερα το ΠΑ.ΣΟ.Κ εναντίον του κ. Ορφανού, αλλά το πρόβλημα παραμένει. 
      Ηττήθηκε και στον αθλητικό τομέα το πολιτικό σύστημα της χώρας και εκείνοι που τρίβουν τα χέρια τους, είναι εκείνοι που εισπράττουν το δημόσιο χρήμα για να κάνουν παραγοντισμό, εκείνοι οι οποίοι έχουν τους μηχανισμούς διαφθοράς, οι οποίοι θα πολλαπλασιάσουν τα νοσηρά αποτελέσματά τους, διότι έρχεται και η λαίλαπα του στοιχήματος. Στην Ευρώπη αποκαλύπτουν τη νόθευση της διαδικασίας του στοιχήματος, στην Ελλάδα εγκαθιδρύουμε μηχανισμούς ανεξέλεγκτου στοιχήματος. Να, η παραδοξολογία μας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε. 
      Το λόγο έχει ο κ. Βασιλείου. 
      ΓΕΩΡΓΙΟΣ ΒΑΣΙΛΕΙΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, όλοι θα συμφωνήσετε ότι η διαχείριση και διοίκηση του ελληνικού ποδοσφαίρου -και γενικά του επαγγελματικού αθλητισμού- θυμίζει χειμωνιάτικο πέλαγος με πολλά μποφόρ και πολλά κύματα. Αυτό τουλάχιστον βγήκε από τις θέσεις που πολλοί πολιτικοί -και όχι  μόνο- επ’ ευκαιρία του σημερινού νομοσχεδίου έλαβαν, παρελαύνοντας από τις τηλεοπτικές κάμερες και τα μίντια. Το ίδιο πιστεύει και ο ελληνικός λαός. Είναι βαθιά η πεποίθηση όλων μας ότι στο επαγγελματικό ποδόσφαιρο κάτι δεν πάει καλά εδώ και χρόνια. Η χαριστική δε βολή δόθηκε με την περιβόητη «παράγκα». Ξέρετε, σε όλο τον κόσμο έχουν, ιδιαίτερα, θορυβηθεί με τα πρόσφατα τεκταινόμενα στο ιταλικό ποδόσφαιρο. Οι ίδιοι οι Ιταλοί απαιτούν κάθαρση. Βέβαια, για εμάς τέτοια φαινόμενα ήταν καθημερινά, γιατί στη χώρα μας όλοι μιλούσαν καθημερινά για διαπλοκή, μόνο που κανένας δεν την έβλεπε, άσχετα αν ήταν μπροστά μας. Σ' αυτό πρέπει να πούμε ότι ήμασταν οι πρώτοι διδάξαντες. Αυτή είναι η κατάσταση του επαγγελματικού ποδοσφαίρου, ένα ξέφραγο αμπέλι προς τέρψη και εκμετάλλευση ολίγων. Ο χώρος, δηλαδή, του επαγγελματικού αθλητισμού και του επαγγελματικού ποδοσφαίρου ήταν άβατο. 
      Το κράτος; Παντελώς απόν και γύρω-γύρω είχε στηθεί ένας χορός δισεκατομμυρίων, χρήματα του ελληνικού λαού, που κανείς δεν γνώριζε  και το κράτος δεν μπορούσε να ελέγξει τι γίνονται και γιατί, αν και σε ποιες τσέπες πάνε και για ποιο λόγο πάνε. Δηλαδή παντελής απουσία προληπτικού ελέγχου και ελέγχου νομιμότητας. 
      Η Νέα Δημοκρατία από την άλλη είχε ετοιμάσει ένα σοβαρό και πρωτοποριακό πρόγραμμα αναβάθμισης, διαφάνειας, ορθολογικής διαχείρισης και προόδου του επαγγελματικού αθλητισμού. Σε καμία περίπτωση δεν είχε μείνει αμέτοχη στα σοβαρά τεκταινόμενα στο χώρο αυτό, όπως είχε πράξει η Αντιπολίτευση, και αμέσως έπιασε δουλειά. 
      Η προσπάθεια αυτή, κυρίες και κύριοι συνάδελφοι, ξεκίνησε με τους νόμους 3262/2004 και 3372/2005. Το παρόν σχέδιο νόμου είναι η τρίτη δέσμη μέτρων για τον επαγγελματικό αθλητισμό. Αυτό, σε απάντηση προς τον κ. Γείτονα ο οποίος είπε αν έχουμε αναρωτηθεί τι κάνουμε δυόμισι χρόνια. Μα εσείς, κύριε Γείτονα, αναρωτηθήκατε τι κάνατε είκοσι χρόνια; Φέραμε τρία νομοσχέδια. Οφείλω να σημειώσω ότι προσπάθειες είχαν γίνει και στο παρελθόν από Υφυπουργούς του ΠΑ.ΣΟ.Κ. αλλά όλες, τελικά, απέτυχαν μπροστά στα συμφέροντα και στο πολιτικό κόστος. Αυτό βέβαια δεν το λέω εγώ, έχει ειπωθεί τελευταία πάρα πολλές φορές. 
      Το ερώτημα, κυρίες και κύριοι συνάδελφοι, το οποίο σαν μαύρο σύννεφο πλανάται επάνω, ιδίως, από το επαγγελματικό ποδόσφαιρο τόσα χρόνια, είναι το εξής: Θα βάλουμε τάξη, τελικά, στον επαγγελματικό αθλητισμό; Θέλουμε να βάλουμε τάξη; Και το ακόμα πιο επίμαχο ερώτημα: Μπορούμε να βάλουμε τάξη; Η απάντηση είναι μονόδρομος. Αλλά εγώ μιλάω για την απάντηση της αλήθειας και θα την πω, άσχετα αν κάποιοι τη θεωρούν ρομαντική: αν σ’ αυτήν την Αίθουσα οι πέντε, οι δέκα, οι είκοσι θέλουμε και οι διακόσιοι ογδόντα δεν θέλουνε, όχι δεν μπορούμε. Αν όμως και οι τριακόσιοι θέλουμε, τότε η απάντηση είναι δεδομένη. Και ξέρετε κάτι άλλο; Αυτό θα μας τιμούσε όλους μας, ανεξαρτήτως πολιτικών πεποιθήσεων. Η θέση, όμως, αυτή προϋποθέτει συγκεκριμένες προτάσεις, ενέργειες, προγραμματισμό. Αυτό επιδιώκει να επιτύχει και ο Υφυπουργός Αθλητισμού, να βάλει τάξη στον επαγγελματικό αθλητισμό. Πρέπει να του το αναγνωρίσουμε, αν θέλουμε να είμαστε καθαροί και να λέμε την αλήθεια με ένα σοβαρό και ιδίως σύγχρονο πνεύμα πλήρως ανταποκρινόμενο στα διεθνή πρότυπα. Έρχεται να οργανώσει με ένα ουσιαστικό θεσμικό πλαίσιο και αρχές τον πολύπαθο επαγγελματικό αθλητισμό. Πρέπει να εξυγιάνουμε τον επαγγελματικό αθλητισμό. Όχι να το λέμε, επί της ουσίας να το κάνουμε. Πρέπει να σπάσουμε το απόστημα –και πολύ σωστά το είπε ο τέως Πρόεδρος του Συνασπισμού-  που ταλανίζει την κοινωνία μας και σπιλώνει το αθλητικό και ολυμπιακό ιδεώδες. Πρέπει να θωρακίσουμε το αθλητικό οικοδόμημα με θεσμικά, οργανωτικά, λειτουργικά και οικονομικά πλαίσια, για να παίξει αποτελεσματικά το ρόλο του και να αποτελεί στολίδι της κοινωνίας μας. 
      Βασικός στόχος αυτού του νομοσχεδίου, κυρίες και κύριοι συνάδελφοι, είναι να οργανώσει μια νέα, σύγχρονη και ανταποκρινόμενη στις προκλήσεις του μέλλοντος, δομή του επαγγελματικού αθλητισμού. Διαμορφώνεται λειτουργική και διαφανής οργάνωση του ποδοσφαίρου σε δυο ενώσεις, ενώ η λειτουργία της Α2 στο Μπάσκετ και η δημιουργία της Ε.Σ.Α.Π. στο Βόλεϊ αποτελούν τα νέα στοιχεία, που με βεβαιότητα θα οδηγήσουν τον επαγγελματικό αθλητισμό σε καλύτερη κατεύθυνση. Συγχρόνως η πολιτεία δίνει οριστική λύση σ΄ ένα πρόβλημα-απόστημα στο ελληνικό ποδόσφαιρο για πάνω από δυο δεκαετίες. Ο καθένας πλέον έχει τις ευθύνες του, ιδίως μπροστά στους νέους ορίζοντες που ανοίγονται. 
      Το νομοσχέδιο ξεκαθαρίζει κατ’ απόλυτο, ριζικό και διαφανή τρόπο ορισμένα θέματα που κάποιοι τις τελευταίες μέρες εκμεταλλεύτηκαν μόνο και μόνο για να σηκώσουν σκόνη. Το κομμάτι που αφορά τη λειτουργία και οργάνωση ανήκει στην Ελληνική Ποδοσφαιρική Ομοσπονδία και τα όργανά της. Όλα τα υπόλοιπα είναι διαδικασίες του κράτους, οι οποίες ασκούνται με τον καλύτερο τρόπο, έτσι ώστε να προστατεύονται τα χρήματα των Ελλήνων πολιτών και να ασκείται ο απαραίτητος έλεγχος για την προστασία του ίδιου του κράτους. Έτσι πλέον έχουμε διακριτούς ρόλους και αποφυγή συγκρούσεων χωρίς λόγο. 
      Πιστεύω –και μαζί με εμένα πολλοί Έλληνες- ότι ο Υφυπουργός έκανε μια ιδιαίτερα αξιέπαινη προσπάθεια και πέτυχε το στόχο του: να βάλει τάξη στον επαγγελματικό αθλητισμό και ειδικά στο επαγγελματικό ποδόσφαιρο. Αυτό πρέπει να του το αναγνωρίσουμε, γιατί ορισμένοι ήρθαν  και στην Επιτροπή Μορφωτικών Υποθέσεων αδιάβαστοι -δεν είχαν μελετήσει στο σύνολό του το νομοσχέδιο, είχαν δημοσιογραφικώς ενημερωθεί για μια και μόνο διάταξη- και μετείχαν σκόπιμα με καθαρά μικροπολιτικό και κίτρινο λόγο και με μοναδικό σκοπό να στραφούν προσωπικά κατά του κυρίου Υφυπουργού και κατά του Πρωθυπουργού της χώρας Κώστα Καραμανλή.
      Σας ρωτώ: Αυτό είναι το ενδιαφέρον μας και η πολιτική μας θέση για τον αθλητισμό; Αυτή, κυρίες και κύριοι συνάδελφοι, είναι η κοινωνική μας προσφορά; Αν δεν το έχετε αντιληφθεί το παρόν νομοσχέδιο δεν έχει μόνο μια διάταξη, αν το έχουμε αντιληφθεί αυτό κάποιοι από μας τελικά. 
      Θεωρώ, λοιπόν, επιτυχία το παρόν νομοσχέδιο, αφού όλοι, ακόμη και η Αντιπολίτευση εστιάζει τα βέλη της σε μια μόνο επίμαχη διάταξη. Προσέξτε! Η Αντιπολίτευση, η οποία αν και πολέμια στο παρελθόν, σήμερα σέρνεται στο άρμα της Ε.Π.Ο., μασώντας τα λόγια της, επιδεικνύοντας διπρόσωπη για να μην πω απρόσωπη πολιτική.
      Κλείνοντας, βέβαια, δεν μου επιτρέπεται να αφήσω ασχολίαστη τη μονομερή αθέτηση της συμφωνίας από τη FIFA, όπου ενώ είχε δεσμευτεί να κρίνει το θέμα ως τις 15 Ιουλίου, κατά παράδοξο και περίεργο τρόπο, πριν την ψήφιση του νομοσχεδίου και πριν την παρέλευση της προθεσμίας, η Ελλάδα ετέθη υπό αποκλεισμό. 
      Να σας πω μια απλή ιστορία γι’ αυτό, κυρίες και κύριοι συνάδελφοι. Στην πατρίδα που μεγάλωσα τα δύσκολα χρόνια της επταετίας είχα ένα συγγενή, ο οποίος ήθελε να βγάλει οικοδομική άδεια. Του έλεγαν, λοιπόν, κάθε μέρα από την πολεοδομία: «Δεν μπορείς να βγάλεις άδεια γιατί ο νόμος σύντομα θα αλλάξει». Οι γείτονες, βέβαια, που ήταν ημέτεροι έβγαζαν άδεια. Νομικός δεν είμαι, αλλά νομίζω ότι αυτό λέγεται αρχή νομιμότητας και για το παρόν νομοσχέδιο λέγεται διεθνής νομιμότητα. Όλοι έχουν κρίση, ας κρίνουν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τώρα που δεν υπάρχει κανένα πρόβλημα με όλους τους εμπλεκόμενους φορείς και τις ομοσπονδίες, για να δούμε τι θα πράξουν τα αρμόδια θεσμικά όργανα του επαγγελματικού ποδοσφαίρου για να προστατέψουν, όπως τόσο καιρό διατυμπανίζουν, το ποδόσφαιρο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
      ΓΕΩΡΓΙΟΣ ΒΑΣΙΛΕΙΟΥ: Εμείς είμαστε εδώ και αναμένουμε. Ο λόγος πλέον και οι ευθύνες σε αυτούς. Ίδωμεν! Και ο νοών νοείτω! 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Κυρίες και κύριοι συνάδελφοι, όπως γνωρίζετε, ακολουθείται μια ειδική συγκεκριμένη διαδικασία η οποία στηρίζεται στο άρθρο 72, το οποίο παραπέμπει σε άρθρο του Κανονισμού της Βουλής. Βάσει, λοιπόν, αυτών των άρθρων ο χρόνος είναι συγκεκριμένος. Με βάση τον υπόλοιπο χρόνο δεν θα μιλήσουν όλοι οι εγγεγραμμένοι ομιλητές. Γι’ αυτό πρόταση του Προεδρείου είναι –και τη θέτω ενώπιον της Βουλής- να μειώσουμε το χρόνο ομιλίας των ομιλητών, από οκτώ λεπτά που δικαιούνται να το μειώσουμε στα πέντε λεπτά. 
      Κάνω έναν πρόχειρο υπολογισμό. Είναι είκοσι επτά εγγεγραμμένοι. Με οκτώ λεπτά ομιλίας φθάνουμε στα 186 λεπτά. Βάσει του υπολογισμού με τα πέντε λεπτά ομιλίας φθάνουμε στα εκατόν τριάντα πέντε λεπτά. Δηλαδή μόλις που βγαίνει ο χρόνος με τα πέντε λεπτά. Αν θέλετε να δοθεί χρόνος ομιλίας έξι λεπτών, μπορούμε να το κάνουμε και βλέπουμε. 
      ΜΙΛΕΝΑ ΑΠΟΣΤΟΛΑΚΗ: Να γίνει πέντε λεπτά, κύριε Πρόεδρε.
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, να γίνει πέντε λεπτά και με την ανοχή σας να φθάνει στα έξι. 
      ΠΡΟΕΔΡΕΥΩΝ (Σωτήρης Χατζηγάκης): Ωραία, λοιπόν, θα βάλουμε πέντε λεπτά και με ανοχή να φθάνει στα έξι. Όμως να ακολουθηθεί η διαδικασία, ώστε να μιλήσουν όλοι οι συνάδελφοι, γιατί στη μια η ώρα θα κλείσει η συνεδρίαση. 
      Ο κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Κύριε Υφυπουργέ, αντί να κάνετε ό,τι κάνουν οι αρμόδιοι Υπουργοί και Υφυπουργοί, να συνεννοηθείτε, δηλαδή, με τους εταίρους σας στην Ελλάδα και με τις διεθνείς οργανώσεις εγκαίρως, παραλείψατε να το κάνετε αυτό και πιστέψατε ότι με διάφορες αλχημείες είτε στις συνεννοήσεις σας, είτε στη Διαρκή Επιτροπή θα τους ξεγελούσατε. 
      Ήρθατε στη Διαρκή Επιτροπή με ένα σχέδιο νόμου, το αλλάξατε πέντε φορές, το αλλάξατε ακόμη και σήμερα και προσθέσατε φράσεις καθ’ υπαγόρευση. Και αυτό που προσθέσατε στην περίφημη τροπολογία σας, στο άρθρο 29 παράγραφος 12, ότι η Ε.Π.Ο. και τα μέλη της, δηλαδή οι ενώσεις, ακόμη και αυτές οι ενώσεις λειτουργούν αυτοτελώς, αλλά και όλες αυτές οι κατά παραγγελία και κατόπιν τηλεφώνου αλλαγές στο σχέδιο νόμου αποδεικνύουν ότι νομοθετείτε αιχμάλωτος και με τον τρόπο αυτό τον απαράδεκτο και τον πρωτοφανή αιχμαλωτίζετε και τη Βουλή των Ελλήνων.
      Και τώρα, έτσι όπως τα κάνατε, –θα το εξηγήσω στα λίγα λεπτά που έχω- είστε υποχρεωμένος να διοικήσετε και αιχμάλωτος, να είστε στα τηλέφωνα. Κάθε φορά που μια πράξη θα αποφασίζεται να ρωτάτε αν είναι συμβατή με τις υποσχέσεις που έχετε δώσει και με τους συγκεκριμένους κανονισμούς, ελληνικούς και διεθνείς. Δεν γίνεται όμως Υπουργός να κυβερνά αιχμάλωτος! Δεν γίνεται Υπουργός υπό περιορισμό! Δεν γίνονται αυτά τα πράγματα! Γι’ αυτό μόνη λύση, που έπρεπε να έχετε χρησιμοποιήσει, είναι η υποβολή της παραίτησής σας. Το ΠΑ.ΣΟ.Κ. σας το ζήτησε σε όλα τα επίπεδα: Στην Διαρκή Επιτροπή ο Πρόεδρός του, σήμερα εμείς οι Βουλευτές του Κινήματος. Η παραίτησή σας θα έδινε μια λύση. Αφού δεν την καταθέτετε, εμείς σας προειδοποιούμε ότι έτσι όπως εισηγείστε στην Πλειοψηφία –διότι μόνο εσείς θα ψηφίσετε- να νομοθετήσει, δημιουργείτε πάρα πολλά προβλήματα. 
      Γίνονται σε λίγες μέρες, κυρίες και κύριοι Βουλευτές, οι κληρώσεις του επαγγελματικού ποδοσφαίρου. Γίνεται η εκκίνηση μιας απόπειρας όχι εξυγίανσης, -αυτά είναι υπερβολικές φιλοδοξίες- αλλά εξωραϊσμού κακώς κειμένων. Και φροντίσατε να την κάνετε απόπειρα εν μέσω ενός διεθνούς εξευτελισμού –εκατομμύρια άνθρωποι έμαθαν για το διασυρμό μας, εξευτελιστικό  το εγχώριο και το διεθνές περιβάλλον- αλλά και μ΄ έναν τρόπο, κυρίες και κύριοι Βουλευτές, που εγγυάται πολλά και άμεσα προβλήματα. 
      Κατ’ αρχάς, ό,τι προβλέφθηκε εδώ για το ποδόσφαιρο που είχατε κατά νου, με τις τροπολογίες σας, με οτιδήποτε κάνατε μέχρι την οριστική σας αναδίπλωση, τα παραδίδετε κληρονομιά στο επαγγελματικό μπάσκετ και στο επαγγελματικό βόλεϊ. 
      Σε ό,τι δε αφορά το ποδόσφαιρο, θα έχετε καθημερινά τα διλήμματα. Και θα τα έχετε όχι εσείς, αλλά οι ενδιαφερόμενοι. Ισχύει άραγε, κυρίες και κύριοι βουλευτές, το άρθρο 1, με το οποίο ιδρύονται οι επαγγελματικές κατηγορίες του ποδοσφαίρου; Τα άρθρα 2 έως και 16, όπου ρυθμίζονται ειδικά θέματα του ποδοσφαίρου ή το άρθρο 29, παράγραφος 12, δηλαδή η περίφημη τροπολογία της υπεραναδίπλωσής σας; Δεν «σπάσατε» τη μέση σας, γιατί είστε ευλύγιστοι στις υποχωρήσεις και τις ταπεινώσεις. Τα προβλήματα όμως τα αναδέχονται οι χώροι.
       Τι ισχύει; Σας κάλεσα στη Διαρκή Επιτροπή να μας πείτε. Ισχύει το άρθρο 29, παράγραφος 12, που ειδικά το ποδόσφαιρο εξαιρείται απ’ όλα ή το άρθρο 29, παράγραφος 7, που σας δίνει τη δυνατότητα να μην χρηματοδοτείτε όποιον δεν θέλει να υπαχθεί στο νόμο σας; Τι απ’ όλα αυτά ισχύει;  
      Σας είχαμε ζητήσει ή να εκχωρήσετε στους επαγγελματικούς χώρους την αυτοτέλειά τους ή να επιμείνετε στον παλιό πατερναλισμό. Και σας καλούσαμε να αποφύγετε τη δεύτερη εκδοχή. Κάνατε και τα δύο, με αποτέλεσμα, κυρίες και κύριοι Βουλευτές, ουδείς σήμερα να γνωρίζει τι, ακριβώς, είναι αυτό που θα ισχύσει. Και έχετε την ευκαιρία –στη Διαρκή Επιτροπή δεν το κάνατε- τουλάχιστον σήμερα να δηλώσετε στη Βουλή των Ελλήνων τι είναι αυτό που ισχύει ως προς το επαγγελματικό ποδόσφαιρο, τι είναι αυτό που ισχύει ως προς το ποδόσφαιρο γενικά: Η δική σας τροπολογία ή οι υπόλοιπες στιγμές του νομοθετικού καθεστώτος που ισχύει στην Ελλάδα; Είστε υποχρεωμένος αυτό να το διευκρινίσετε εδώ, όπως κι άλλα δύο θέματα ακόμη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε.
      Σας ζήτησα στη Διαρκή Επιτροπή μία δήλωσή σας σχετικά με την ισχύ των συμβολαίων τηλεοπτικών αναμεταδόσεων έως ότου αυτά λήξουν. Κάνετέ την σήμερα. Έχετε δημιουργήσει μια αναστάτωση στους ενδιαφερομένους.
      Τέλος, έχετε από την Ομοσπονδία Καλαθοσφαίρισης αλλά και από άλλες ομοσπονδίες,  αρκετές τον αριθμό, παράκληση σχετικά με το άρθρο 30, όπου συστήνεται ειδική νομοπαρασκευαστική επιτροπή. Κυρίες και κύριοι Βουλευτές, δίνουμε εξουσιοδότηση -όσοι ψηφίσουν το άρθρο 30- σε ειδική νομοθετημένη επιτροπή που αποτελείται από είκοσι μέλη, με πέντε φιλάθλους –λέει- με αναγνωρισμένη φίλαθλη ιδιότητα και άλλους, με αποκλεισμό όλων των ομοσπονδιών, όλων των ανθρώπων που ξέρουν τα κείμενα στο χώρο του αθλητισμού, δίνεται εξουσιοδότηση –επαναλαμβάνω- για να έρθει, κυρίες και κύριοι Βουλευτές, κώδικας. Θα μας έρθει σε λίγους μήνες ένας κώδικας εδώ. Δείτε λίγο τη σύνθεση της επιτροπής. Δείτε λίγο το γεγονός ότι δεν θα μπορούμε να έχουμε γνώμη και να διαμορφώσουμε διατάξεις. Θα πρέπει να τον ψηφίσουμε όπως ακριβώς θα έρθει. 
      ΠΡΟΕΔΡΕΥΩΝ (Σωτήρης Χατζηγάκης): Τελειώσατε, κύριε συνάδελφε! Σας ευχαριστώ.
      ΑΝΔΡΕΑΣ ΛΟΒΕΡΔΟΣ: Κάνετε μία αλλαγή στο άρθρο 30, κύριε Υφυπουργέ, έχετε πολύ κόσμο που σας κοιτάει και ως προς αυτό και επιτέλους, αυτήν η λαίλαπα που παρέσυρε τα πάντα ας μην παρασύρει και ειδικές στιγμές, της νομοθεσίας αυτής, που μπορεί να είναι χρήσιμες.
      ((Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι, προσέξτε το χρόνο σας γιατί ούτως ή άλλως ο χρόνος ο πλεονάζων είναι εις βάρος των ομιλητών που είναι προς το τέλος.
      Η κ. Διαμαντοπούλου έχει το λόγο.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, αν κατάλαβα καλά οι ομιλητές της Νέας Δημοκρατίας επιχειρούν να πείσουν το Σώμα και όσους μας ακούν ότι συνετελέσθη κάτι το γενναίο, κάτι το σημαντικό για το ελληνικό ποδόσφαιρο. Και, πραγματικά, θέλει πολύ μεγάλη φαντασία για να καταλάβει κανείς γιατί για όλη αυτή τη φαρσοκωμωδία, η οποία δημιούργησε πρόβλημα στη χώρα στο εξωτερικό και πρόβλημα στις ομάδες στο εσωτερικό, χρειάζεται να ανταμειφθεί κιόλας. Δηλαδή, πρέπει να αποκαλέσουμε και τον Υπουργό γενναίο, ο οποίος έδωσε μάχες, ο οποίος έκανε ηρωϊκές υπερβάσεις. Νομίζω ότι πρέπει να μας λείπουν και οι υπερβολές και οι ωραιοποιήσεις.
      Μπήκε πολλές φορές το θέμα εάν είμαστε με τις ελληνικές ομάδες. Αστείο ερώτημα. Προφανώς είμαστε υπέρ των ελληνικών ομάδων και προφανώς καθίσαμε και στην Επιτροπή Μορφωτικών Υποθέσεων και σήμερα σε μία προσπάθεια να βρούμε την καλύτερη δυνατή λύση για το ελληνικό ποδόσφαιρο. Δεν έχει προβλήματα το ελληνικό ποδόσφαιρο; Κάθε άλλο. Νομίζω μόνο αιθεροβάμονες ή αφελείς θα έλεγαν κάτι τέτοιο. Είναι ένα ποδόσφαιρο με πάρα πολλά προβλήματα, ένα πρωτάθλημα το οποίο δεν σαγηνεύει, δεν ενδιαφέρει, δεν προσκαλεί τον κόσμο. Ένα πρωτάθλημα το οποίο έχει δύο-τρεις ομάδες, οι υπόλοιπες έχουν πολύ μεγάλη διαφορά, οι φίλαθλοι δεν πάνε στα γήπεδα, συνοδεύεται από βία. Δεν χωράει καμία αμφιβολία ότι είναι ένα ποδόσφαιρο το οποίο πρέπει, συνεχώς, να προσπαθούμε όλοι να το εξυγιάνουμε και ότι έγιναν πολύ σημαντικές προσπάθειες οι οποίες δεν ολοκληρώθηκαν και έπρεπε να γίνει ίσως ένα επόμενο βήμα.
      Τι έκανε η Κυβέρνηση; Αν διαβάσει κανείς την αιτιολογική έκθεση φαντάζεται ότι, πραγματικά, πάμε για την επίλυση του προβλήματος του ελληνικού ποδοσφαίρου. Και από εδώ αρχίζουν τα προβλήματα. Η Κυβέρνηση ήρθε να νομοθετήσει μη γνωρίζοντας για ακόμη μία φορά το διεθνές και το ευρωπαϊκό πλαίσιο μέσα στο οποίο ζει η χώρα, μέσα στο οποίο κινείται η χώρα και μην έχοντας καμία δυνατότητα διαπραγματεύσεων. 
      Αν δει κανείς την ευρωπαϊκή συνθήκη και πάει στο παράρτημα 4, αποφασισμένο από όλες τις χώρες και, βέβαια, από την ελληνική Κυβέρνηση λέει μέσα το εξής: «Το Ευρωπαϊκό Συμβούλιο τονίζει την προσήλωσή του στην αυτονομία των αθλητικών οργανώσεων και στο δικαίωμά τους να αυτοοργανώνονται με τις κατάλληλες εταιρικές δομές». Σαφές και συγκεκριμένο. Πολιτική αρχή η οποία δεν είναι διαπραγματεύσιμη. Την δέχεσθε αυτήν την αρχή; Εγώ, κύριε Ορφανέ, θα ήθελα να απαντήσετε αν δέχεσθε αυτήν την αρχή. Αν δεχόσασταν αυτήν την αρχή του ευρωπαϊκού πλαισίου μέσα στο οποίο κινούμαστε δεν χρειάζονταν καθόλου να γίνουν όλα αυτά που έγιναν. 
      Το δίλημμα είχε δύο στοιχεία: Ή γνωρίζουμε και δεχόμαστε το ευρωπαϊκό πλαίσιο ή για ακόμη μία φορά θέλουμε να βάλουμε, όχι γενικώς το κράτος, το δικό μας κράτος, το ελεγχόμενο κράτος και μέσα στο ποδόσφαιρο, όπως σε όλες τις επιλογές που έχετε κάνει μέχρι τώρα. Η επιλογή σας, λοιπόν, ήταν πολιτική. Η επιλογή σας ήταν να υπερβείτε το υπάρχον πλαίσιο και να πάτε στη λογική της παρέμβασης. Και από εκεί αρχίζουν τα τραγελαφικά, αυτά τα οποία συναντούμε από την πρώτη μέρα της Νέας Δημοκρατίας. Δεν γνωρίζατε το περιεχόμενο –θα ξεγελούσαμε φαντάζομαι τους κουτόφραγκους- και δε γνωρίζουμε τις διαπραγματεύσεις. Είχα συμμετάσχει την προηγούμενη φορά σε μία πάρα πολύ δύσκολη περίοδο και ήξερα ότι δεν υπήρχε καμία διαπραγμάτευση χωρίς υπογεγραμμένο μνημόνιο. Έρχεσθε και μας λέτε ότι ο κ. Μπλάτερ υπερέβη τα υπεσχημένα; Τι είναι οι διεθνείς διαπραγματεύσεις με παρουσία του ελληνικού κράτους χωρίς μνημόνια και χωρίς δεσμεύσεις;
      Το πιο τραγικό είναι ότι την επόμενη, με τις επόμενες αλλαγές και μ’ όλα αυτά που εξήγησαν, οι κύριοι συνάδελφοι, φαίνεται να προσπαθούμε να εξηγήσουμε τη στροφή της ελληνικής Κυβέρνησης λόγω των υποχρεώσεων που μας βάζει η FIFA. 
      Κύριοι συνάδελφοι, νομίζω ότι σαν Βουλευτές εδώ μέσα δεν μπορούμε να αποδεχθούμε ότι το ελληνικό Κοινοβούλιο μπορεί να κάνει οποιαδήποτε αλλαγή επειδή μία διεθνής οργάνωση ποδοσφαίρου και μάλιστα η συγκεκριμένη, μας ωθεί και μας υποχρεώνει. Γιατί; Διότι υπήρχε πολιτικό πλαίσιο, γιατί υπήρχε πλαίσιο στη βάση της συνθήκης με την οποία έπρεπε να κάνουμε όλα αυτά που κάναμε σήμερα. Οφείλουμε ως πολιτικοί να έχουμε και πολιτικό και ιδεολογικό πλαίσιο και να είμαστε περήφανοι στην αντιμετώπισή μας απέναντι σε διεθνείς οργανισμούς.
      Σχετικά με την τροπολογία που φέρνετε, πάλι έγινε προσπάθεια να παιχθεί ένα παιχνίδι εδώ, ότι εμείς δεν ψηφίζουμε την τροπολογία, άρα λειτουργούμε σε βάρος των ελληνικών ομάδων. Κάνετε πολύ μεγάλο λάθος. Δεν ψηφίζουμε αυτήν την τροπολογία για λόγους πολιτικής αρχής, γιατί αν θέλατε απλά να εφαρμόσετε την αρχή του αυτοδιοίκητου και της αυτοοργάνωσης των ομάδων, υπήρχε η πρόταση που σας έκανε το ΠΑ.ΣΟ.Κ. για μία τροπολογία πολύ απλή με την οποία το ελληνικό ποδόσφαιρο θα λειτουργούσε με βάση τον κανονισμό της FIFA, όπως είναι, βεβαίως, το αυτοδιοίκητό του. Εσείς έχετε όλες αυτές τις καθόλου για σας περιττολογίες -δεν είναι καθόλου τυχαίες οι διορθώσεις που έγιναν στην τροπολογία αυτή- όπου, ουσιαστικά, με τον πιο ρητό τρόπο λέμε ότι δίνουμε τη δυνατότητα να υπερβούμε την ελληνική νομοθεσία. Αυτά είναι απαράδεκτα πολιτικά και μη αποδεκτά ζητήματα.
      Θέλουμε να κατανοήσετε πολύ καλά και να πούμε και στα κόμματα της Αριστεράς -με τους συσχετισμούς που έκαναν πάλι με εύκολο τρόπο- ότι υπήρχε πολιτικό πλαίσιο το οποίο δεν χρησιμοποιήσατε. Αυτό είναι το πολιτικό πλαίσιο και η βάση και αυτή είναι η αρχή με βάση την οποία δεν ψηφίζουμε την τροπολογία.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Διαμαντοπούλου.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Θέλετε να κάνετε μία μικρή παρέμβαση ή ομιλία;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Θέλω να κάνω μία παρέμβαση, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κυρίες και κύριοι συνάδελφοι, είναι φανερό ότι κάποιοι μπήκαν στο τέλος του έργου και δεν ήξεραν τα προηγούμενα. Δεν γνώριζαν ότι αυτή η Κυβέρνηση με τον συγκεκριμένο Υφυπουργό έχει κάνει παρεμβάσεις στην Ευρωπαϊκή Ένωση για το συγκεκριμένο θέμα, όπου έβαζε το πλαίσιο βασισμένο στη συμφωνία που ανέφερε η καλή συνάδελφος. Εξαιτίας αυτής της κίνησης έχουμε τα αποτελέσματα από την ειδική επιτροπή του τέως Υπουργού Αθλητισμού της Πορτογαλίας. Όχι μόνο αυτό, αλλά και οι συζητήσεις που έγιναν με τη FIFA έγιναν, ακριβώς, έτσι, εκπροσωπώντας τη χώρα όπως της αξίζει απέναντι σε μία υπερεθνική αθλητική ομοσπονδία. 
      Για μένα δεν είναι τόσο απλό αυτό που λέτε, ότι δηλαδή μας είπαν και έκαναν διότι δεν αποδεχθήκαμε από κανέναν αυτόν το ρόλο. Αντιθέτως, τα μνημόνια που εσείς φέρατε και τα οποία έχω εδώ αναδεικνύουν ως κεντρικό νομοθέτη τη FIFA και αυτά ψηφίσατε το 2001 και γι’ αυτά θα έπρεπε να ντρέπεστε, όχι γι’ αυτά που κάνουμε εμείς σήμερα. Η διάταξη που έχουμε φέρει είναι τόσο απλή και τόσο κατανοητή που ειλικρινά λέω: Δεν καταλαβαίνουν ή δεν διαβάζουν ή δεν θέλουν να εμβαθύνουν; 
      Τι λέμε, λοιπόν, εμείς στη συγκεκριμένη τροπολογία του άρθρου 29, παράγραφος 12; Ότι όποιος επιλέξει -στη συγκεκριμένη περίπτωση και το ποδόσφαιρο- να μην ισχύει γι’ αυτόν η αθλητική νομοθεσία –οι παράγραφοι 7 έως 11- αλλά όχι εκτός νόμου, διότι επιβάλλεται να είναι στα πλαίσια της ελληνικής νομοθεσίας όπου τον έλεγχο νομιμότητας έχει το κράτος, τότε βγαίνει εκτός πλαισίου που η αθλητική νομοθεσία προβλέπει τη χρηματοδότησή του. Είναι πάρα πολύ απλά πράγματα. Κανείς εκτός νόμου, όλοι εντός. Υπάρχουν αυτήν τη στιγμή δεκάδες ομοσπονδίες και χιλιάδες σύλλογοι που είναι εντός νόμου, αλλά δεν χρηματοδοτούνται από το ελληνικό κράτος γιατί δεν ακολουθούν την αθλητική νομοθεσία. Τόσο απλά και τόσο κατανοητά. Δεν θέλατε να το καταλάβετε; Είναι, λοιπόν, τώρα ευκαιρία να το διερευνήσετε και να δείτε ότι εμείς λύσαμε ένα γόρδιο δεσμό δύο δεκαετιών τις οποίες εσείς φροντίσατε να υπάρξουν, να ξανασυζητηθούν με δύο δικούς σας Υφυπουργούς οι οποίοι δεν τόλμησαν αυτό που σήμερα εμείς τολμούμε, δηλαδή, να ξεκαθαρίσουμε το σκηνικό. 
      Βέβαια ο καλός συνάδελφος και εισηγητής σας με παρομοίασε με τον Ματεράτσι. Θα σας πω, λοιπόν, το εξής απλό: Εάν είμαι ο Ματεράτσι, του κατελογίσθη μία φάση πέναλτι που δεν ήταν -κίνηση νούμερο ένα- όπως στον υποφαινόμενο καταλόγισαν πράξεις που δεν έκανε.
      Δεύτερο σημείο. Ο Ματεράτσι έβαλε το γκολ της ισοφάρισης που μ' αυτό προχώρησε η Ιταλία για να κερδίσει. 
      Φάση νούμερο τρία. Ο Ματεράτσι ήταν εκείνος, τον οποίο κτύπησε ο Ζιντάν –τον οποίο ονειρευτήκατε να υποδυθείτε- αλλά ο Ματεράτσι σήκωσε το κύπελλο και ο Ζιντάν την αποβολή. 
      Μήπως ο ελληνικός λαός, σας ετοιμάζει κόκκινη κάρτα για μία ακόμη φορά; Γιατί, ακριβώς, δεν μπορείτε να αισθανθείτε τι είναι αυτά τα οποία οι πολίτες έξω συζητούν. Εσείς νομίζετε, επειδή έχετε δέκα εφημερίδες που έχουν μεγάλους τίτλους και μερικά κανάλια που ανέβασαν το θέμα, ότι κερδίσατε. 
      ΣΑΒΒΑΣ ΕΜΙΝΙΔΗΣ: Δεν καταλάβατε ότι ο Ζιντάν είναι ο λαός. Δεν το καταλάβατε. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Σας πληροφορώ, λοιπόν, ότι έξω στους πολίτες έχετε χάσει για μια ακόμη φορά. Έχετε χάσει την επαφή, πραγματικά, με το τι σημαίνει να υπερασπίζεσαι την έννοια της αυτονομίας και της λειτουργίας έξω από τις οποιεσδήποτε επεμβάσεις. 
      Εμείς, λοιπόν, είμαστε υπερήφανοι, γιατί και το νομοθέτημα, όπως θα σας πω αργότερα, είναι μια μεταρρυθμιστική τομή την οποία δεν τολμάτε ούτε να υποστηρίξετε. Δεν τολμήσατε να μιλήσετε σ΄ αυτήν την Αίθουσα για το τι συζητάμε. Κανέναν δεν άκουσα να πει κάτι για είκοσι οκτώ άρθρα. Α, λέει, αυτά δεν ισχύουν!
      Αυτά ισχύουν και σας λέω, λοιπόν, ότι σε όλη την ελληνική αθλητική νομοθεσία υπάρχει μόνο ένα άρθρο, το οποίο δεν χρησιμοποιεί η Ομοσπονδία Ποδοσφαίρου –είναι το εκλογικό- και αυτό είναι το οποίο προκάλεσε όλες τις διαδικασίες. Όλα τα άλλα περιέχονται στο καταστατικό της, όλα τα άλλα είναι σύμφωνα με τις διατάξεις που έχει η FIFA στο δικό της καταστατικό και όλα τιμούν την Ελλάδα. Όλα τιμούν την έννοια των εκπροσώπων των πολιτών, έτσι όπως την αισθανόμαστε εμείς. 
      Εάν εσείς νομίζετε ότι επειδή στοχοποιήσατε τον υποφαινόμενο, παίξατε σωστά το ρόλο σας, θα πάρετε την απάντηση όταν πρέπει. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      ΓΕΩΡΓΙΟΣ ΛΙΑΝΗΣ: Κύριε Πρόεδρε, θα μπορούσα να κάνω μια παρέμβαση; 
      ΠΡΟΕΔΡΕΥΩΝ (Σωτήρης Χατζηγάκης): Βεβαίως, κύριε Λιάνη. Έχετε το λόγο. 
      ΓΕΩΡΓΙΟΣ ΛΙΑΝΗΣ: Ευχαριστώ πάρα πολύ, κύριε Πρόεδρε. 
      Παραμένω, πραγματικά, «εν πλήρη συγχύσει αθώος» σ΄ αυτήν την Αίθουσα. Άκουσα τον κύριο Υπουργό, το θριαμβευτή της Ζυρίχης, μετά από τη συγκλονιστική επιστροφή του, τον άνθρωπο που άλλαξε τέσσερα νομοσχέδια σε τρεις μέρες και μία τροπολογία τρεις φορές –προφανώς γιατί είχε δίκιο- να επαίρεται για ό,τι έχει γίνει μ΄ αυτήν την, κατά τη γνώμη μου πλέον, τραγική τροπολογία. 
      Μήπως έχετε καταλάβει, κύριε Υπουργέ, τι έχει γίνει σ΄ αυτήν την τροπολογία; Θα σας το δώσω να το καταλάβετε αμέσως. Σας το είπε και η κ. Διαμαντοπούλου. Ήταν τόσο απλό το θέμα που ήταν τέσσερις σειρές. Και μην κάνετε πως δεν γνωρίζετε τι συνέβη στην Επιτροπή Μορφωτικών Υποθέσεων! Την τροπολογία, το θέμα και τη λύση, σας την έδωσα εγώ –ο σύννους κ. Σταύρου την παρέλαβε και σας διέσωσε- και ήταν η εξής: Η Ε.Π.Ο. και οι Ενώσεις της ρυθμίζουν τα θέματα τα ποδοσφαίρου, σύμφωνα με το καταστατικό της FIFA. Τίποτα παραπάνω! 
      Τι είναι αυτό το φοβερό που λέτε εδώ, ότι δηλαδή καταργείται ο ν. 2725/1999, όπου αντίκειται σε αυτά, όπως ισχύει και στην εν γένει αθλητική νομοθεσία; Κατισχύει αυτό που φέρατε, δηλαδή και στο σημερινό νομοθέτημα; Αυτός ο τραγέλαφος; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Αφού δεν καταλάβατε, τι να σας πω εγώ; 
      ΓΕΩΡΓΙΟΣ ΛΙΑΝΗΣ: Κατάλαβα πολύ καλά τι έχετε γράψει. 
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Δεν καταλάβατε. Μαθήματα δίνετε τώρα. 
      ΓΕΩΡΓΙΟΣ ΛΙΑΝΗΣ: Ποιος νομοθέτησε από προχθές μέχρι σήμερα στην Ελλάδα; Εσείς ή υπήρχε ανοιχτή κόκκινη γραμμή με τον Μπλάτερ και σας υπέβαλε ως υποβολέας mot ? mot, λέξη προς λέξη, τι θα προσθέσετε; 
      Αυτήν την κατάντια θέλετε να ακολουθήσουμε για τη χώρα μας; 
      Ακούστε, λοιπόν, μια και έχετε παίξει και ποδόσφαιρο. Ο μεγάλος διανοητής Βάσκεθ Μονταλμπάν που έχει γράψει ένα καταπληκτικό βιβλίο, αναρωτήθηκε ποια είναι η διαφορά που υπάρχει στο ποδόσφαιρο μεταξύ της Αριστεράς και της Δεξιάς. Και του το ανέλυσε ο μεγάλος παίκτης της Ρεάλ Μαδρίτης, ο Βαλντάνο, γιατί δεν το καταλάβαινε ο διανοητής. 
      Ακούστε τι του είπε με μαεστρία: «Το δημιουργικό ποδόσφαιρο είναι το ποδόσφαιρο της Αριστεράς, αντίθετα με το ποδόσφαιρο της δύναμης, της πονηριάς και της στραβοκλωτσιάς που είναι το ποδόσφαιρο της Δεξιάς». 
      Αναγνωρίζετε το πρόσωπό σας πουθενά; 
      Συμπληρώνω –και επειδή ξέρω ότι έχετε παίξει και μάλιστα έχετε παίξει αμυντικός, back, όπου συνηθίζονται οι στραβοκλωτσιές- λέγοντας επιγραμματικά και την προσωπική μου άποψη για όλη την ιστορία αυτών των ημερών, με ένα παράδειγμα από το Μουντιάλ που το χρησιμοποιήσατε όλοι. Η διασημότερη κεφαλιά στην ιστορία του ποδοσφαίρου είναι, πράγματι, η κεφαλιά του Ζινεντίν Ζιντάν στο Ματεράτσι. Η διασημότερη κεφαλιά, όμως, στην ιστορία του ελληνικού ποδοσφαίρου είναι η κουτουλιά του Μπλάτερ και της FIFA στην Κυβέρνηση και σε σας προσωπικά. 
      Ασφαλώς και είναι αστείο να ισχυρίζεται κανένας ότι γι’ αυτήν την κεφαλιά φταίει το κακό ΠΑ.ΣΟ.Κ., όπως πάντα. Εάν το ΠΑ.ΣΟ.Κ. ελέγχει τη FIFA, εάν το ΠΑ.ΣΟ.Κ. ελέγχει την Ευρωπαϊκή Ένωση στο θέμα του ασυμβίβαστου, τότε δεν μπορώ να καταλάβω πώς κυβερνάει η Νέα Δημοκρατία;
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Τέλος, κύριε Υπουργέ, για να τελειώνουμε, το όλο θέμα είναι θέμα ξεροκεφαλιάς και την ξεροκεφαλιά θα την τιμωρήσει ο ελληνικός λαός. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιάνη.
      Το λόγο έχει ο κ. Λυκουρέντζος. 
      ΑΝΔΡΕΑΣ ΛΥΚΟΥΡΕΝΤΖΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, βρισκόμαστε σε μία συζήτηση στην οποία περισσεύουν οι χαρακτηρισμοί. Και περισσεύουν οι χαρακτηρισμοί προς μία Κυβέρνηση που έχει αποδείξει όλους αυτούς τους μήνες που ασκεί την εξουσία στον τόπο, ότι υπερασπίζεται με σθένος ηθικές αξίες και αρχές. Υπερασπίζεται το δημόσιο συμφέρον χωρίς να ταλαντεύεται, όταν μάλιστα έχει προηγηθεί ένα παρελθόν το οποίο, όσο και αν ενοχλεί ορισμένες κυρίες και κυρίους συναδέλφους, είναι πολύ αρνητικό και προσβλητικό για τη δημόσια ζωή της χώρας.
      Αγαπητή κυρία συνάδελφε, είπατε ότι είναι δική μας επιμονή να επιβάλλουμε το δικό μας κράτος. Εναντίον ποίου; Εναντίον συστημάτων παρακράτους, τα οποία σήμερα αξιώνουν να επιβάλλουν τις απόψεις τους στην ελληνική πολιτεία, στη δημοκρατικά εκλεγμένη Κυβέρνηση: Αντιθέτως κάποιοι ισχυρίζονται ότι πρέπει να παραμένουν στο απυρόβλητο, ανεξέλεγκτοι, να μην υπακούουν σε κανόνες διαφάνειας, να μη δίνουν λόγο, αλλά να καταφεύγουν εκεί που μπορούν να υπερασπιστούν με έναν τρόπο άδικο απέναντι στην ελληνική Κυβέρνηση τα συμφέροντά τους! Τα εννοούμε και κατά τη δική τους κρίση συμφέροντα. Τι μας είπατε; Ότι εμείς αποδεχόμαστε να υποταχθούμε στη FIFA. Λησμονήσατε να μας πείτε ποιοι προσέφυγαν είτε με εμφανή είτε με έμμεσο τρόπο στη συγκεκριμένη οργάνωση, για να προσθέσετε αμέσως μετά ότι θα έπρεπε να εφαρμόζουμε, με τη δική σας πρόταση, αμέσως τους κανονισμούς της FIFA. Οποία εθνική υπερηφάνεια, οποία αξιοπρέπεια!
      Θα ήθελα να σας παρακαλέσω, κυρίες και κύριοι συνάδελφοι, να διαβάσετε την επερώτηση, την οποία κατέθεσε ο Ευρωβουλευτής της Νέας Δημοκρατίας κ. Παπαστάμκος στο Ευρωπαϊκό Κοινοβούλιο. Έχει επιστημονικό και πολιτικό ενδιαφέρον. Θα δείτε τι ακριβώς αναζητεί στην Ευρωπαϊκή Ένωση, πού ελέγχει ο κ. Παπαστάμκος την Ευρωπαϊκή Επιτροπή με αφορμή το συγκεκριμένο περιστατικό. Θέλουμε να έχουμε φωνή, γνώμη, τη δυνατότητα να αποφασίζουμε ή για άλλους λόγους σπεύδουμε να υποταχθούμε στα κελεύσματα διεθνών οργανισμών; 
      Στο συγκεκριμένο σημείο θέλω να επαινέσω την αναφορά του πρώην Προέδρου του Συνασπισμού, του κ. Κωνσταντόπουλου. Δεν μπορεί οποιαδήποτε γραφειοκρατία της Ευρωπαϊκής Ένωσης ή άλλων διεθνών οργανισμών να υποτάσσει τη βούληση του ελεύθερου ελληνικού Κοινοβουλίου, των δημοκρατικά εκλεγμένων κυβερνήσεών του ελληνικού λαού. Αποφασίστε: Είστε υπέρ αυτών των αρχών ή νομιμοποιείτε με τις τοποθετήσεις σας τους εκβιασμούς, οι οποίοι εκπέμπονται κατά καιρούς προς τη χώρα; Έχετε συνηθίσει σε αυτήν τη συμπεριφορά, αν θυμηθώ το νόμο τον οποίο υπαινίχθηκαν ορισμένοι συνάδελφοι απόψε, σχετικά με τον τρόπο διαφάνειας στον ευρύτερο χώρο των Μέσων Μαζικής Επικοινωνίας. 
      Για ποιους ομιλούμε; Για εκείνους οι οποίοι δεν θέλουν να δίνουν λόγο, κύριε Υπουργέ, στις γενναίες επιχορηγήσεις τις οποίες λαμβάνουν από το υστέρημα του ελληνικού λαού; Θέλω να αναφέρετε στην ομιλία σας τα νούμερα. Με πόσα ευρώ επιχορηγούνται οι κύριοι της Ε.Π.Ο.; Πώς τα διαχειρίζονται; Πού δίνουν λόγο; Στο κλειστό κύκλωμα εκλογής του εκάστοτε προέδρου της Ε.Π.Ο. από τις πενήντα τέσσερις ψήφους; Γιατί τότε δεν αποτελεί αυτό το χρήμα, το υστέρημα του Έλληνα φορολογούμενου, πολιτικό χρήμα για την εκάστοτε ηγεσία της Ε.Π.Ο.; Γιατί δεν εξαγοράζονται σωματεία, για να μην πω γιατί δεν εξαγοράζονται συνειδήσεις; Πώς, λοιπόν, αυτοί θέλουν να έχουν συγκεκριμένα πλεονεκτήματα, να αποτελούν ένα άλλο κράτος μέσα στο δημοκρατικά νομιμοποιημένο κράτος το οποίο λειτουργεί με την ευθύνη της Κυβέρνησης, η οποία έχει την εντολή από τον ελληνικό λαό να ασκήσει τα καθήκοντά της; Αυτά, λοιπόν, κυρίες και κύριοι συνάδελφοι της Αντιπολίτευσης τα αποσιωπείτε. 
      Κύριε Υπουργέ, αυτή η Κυβέρνηση η όποία που σέβεται το δημόσιο χρήμα, ας πάρει γενναιότερες αποφάσεις. Σας προκαλώ προς αυτήν την κατεύθυνση. Σταματήστε να χρηματοδοτείτε τα αδηφάγα κυκλώματα, την αδιαφανή διαχείριση του δημοσίου χρήματος. Σπεύστε να χρηματοδοτήσετε τον ερασιτεχνικό αθλητισμό, να χρηματοδοτήσετε την πηγή από την οποία θα αναδειχθούν τα ταλέντα. Δεν ακούω τα τελευταία χρόνια και πολλούς Έλληνες ποδοσφαιριστές και καλαθοσφαιριστές να πρωταγωνιστούν σε ελληνικές ομάδες.
      Γιατί; Στέρεψε η ελληνική περιφέρεια; Δεν διαθέτει ταλέντα η ελληνική νεολαία; Σπεύσατε να στηρίξετε εκεί και αποκρούστε κάθε εκβιασμό που σας ζητεί να συντηρήσετε αυτήν την κατάσταση αυθαιρεσίας. Έχετε μαζί σας την πλειοψηφία του ελληνικού λαού.
      Επιτέλους, κύριε Υπουργέ, ας εξηγήσουμε τι είναι φιλελεύθερο και τι είναι σοσιαλιστικό σε αυτήν την αίθουσα. Είναι σοσιαλιστικός ρεαλισμός, η κατασκευή πρωταθλητών, οι χρηματοδοτήσεις με ανεξέλεγκτο επίσης τρόπο σωματείων, για να μιλάνε για την ισχυρή Ελλάδα! Τι ισχυρή Ελλάς, των αναβολικών; Τι ισχυρή Ελλάς, όλων αυτών των αδιαφανών κυκλωμάτων που λυμαίνονταν τις κρατικές επιχορηγήσεις; Σπουδαία επιτεύγματα αυτά. Εμείς, λοιπόν, οι φιλελεύθεροι θέλουμε μια άλλη Ελλάδα. 
      ΓΕΩΡΓΙΟΣ ΛΙΑΝΗΣ: Πολύ υπερβολικό, κύριε Πρόεδρε. Δεν έχει ιδέα τι έχει γίνει.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Λιάνη, μη διακόπτετε τον συνάδελφο, αφήστε τον να ολοκληρώσει.
      ΓΕΩΡΓΙΟΣ ΛΙΑΝΗΣ: Πάλι σπιλώνει τον ελληνικό αθλητισμό. “Βρώμικα μετάλλια, ο αθλητισμός των αναβολικών”, πάλι το ίδιο τροπάριο. 
      ΑΝΔΡΕΑΣ ΛΥΚΟΥΡΕΝΤΖΟΣ: Μη χρησιμοποιείτε εκφράσεις, τις οποίες δεν ανέφερα. 
      ΓΕΩΡΓΙΟΣ ΛΙΑΝΗΣ: Φθάνει πια αυτή η ιστορία. 
      ΠΡΟΕΔΡΕΥΩΝ (Γεώργιος Σούρλας): Κύριε Λυκουρέντζο, παρακαλώ ολοκληρώστε. 
      ΑΝΔΡΕΑΣ ΛΥΚΟΥΡΕΝΤΖΟΣ: Εάν αισθάνεσθε ότι βρίσκεστε σε δύσκολη θέση, μη μου αποδίδετε εκφράσεις, τις οποίες δεν χρησιμοποίησα. 
      ΓΕΩΡΓΙΟΣ ΛΙΑΝΗΣ: Τι είπατε για τα αναβολικά;
      ΑΝΔΡΕΑΣ ΛΥΚΟΥΡΕΝΤΖΟΣ: Είπα, αρνούμαστε την Ελλάδα των αναβολικών. Εσείς την θέλετε; Θέλετε την Ελλάδα των αναβολικών; Αυτή η Ελλάδα σας εκφράζει; Η Ελλάδα της ουτοπίας; Η Ελλάδα της αυταπάτης; Αυτή η Ελλάδα σας εκπροσωπεί; 
      ΓΕΩΡΓΙΟΣ ΛΙΑΝΗΣ: Τολμήστε να πείτε ένα όνομα.
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, δεν θα κάνουμε τη Βουλή γήπεδο.
      ΑΝΔΡΕΑΣ ΛΥΚΟΥΡΕΝΤΖΟΣ: Εμείς είμαστε υπερήφανοι για την Ελλάδα της διαφάνειας, της καθαρότητας, της εντιμότητας. Είμαστε υπερήφανοι για την Ελλάδα που δημιουργούμε και η οποία δεν έχει σκιές. Αυτή την Ελλάδα, λοιπόν, εμείς  θα την υπερασπιστούμε. 
      ΓΕΩΡΓΙΟΣ ΛΙΑΝΗΣ: Σας λέω, τολμήστε να πείτε ένα όνομα.
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, σας παρακαλώ πάρα πολύ!
      ΓΕΩΡΓΙΟΣ ΛΙΑΝΗΣ: Μα, κύριε Πρόεδρε, είναι κουβέντες αυτές; Η Ελλάδα των αναβολικών, μετά τους Ολυμπιακούς Αγώνες; Ντροπή! 
      ΑΝΔΡΕΑΣ ΛΥΚΟΥΡΕΝΤΖΟΣ: Ακούστε αυτό που σας είπα και το “ντροπή” να το κρατάτε για τον εαυτό σας. 
      ΠΡΟΕΔΡΕΥΩΝ (Γεώργιος Σούρλας): Τελείωσε ο χρόνος σας, κύριε Λυκουρέντζο. 
      ΑΝΔΡΕΑΣ ΛΥΚΟΥΡΕΝΤΖΟΣ: Ολοκληρώνω την ομιλία μου.
      Αποτύπωσα τις σκέψεις μου με ευθύτητα και ευκρίνεια. 
      ΓΕΩΡΓΙΟΣ ΛΙΑΝΗΣ: Χίτλερ, η θεωρία της καθαρότητας.
      ΑΝΔΡΕΑΣ ΛΥΚΟΥΡΕΝΤΖΟΣ: Παρακαλώ, να μην μου αποδίδονται φράσεις, τις οποίες δεν χρησιμοποίησα και αδιαφορώ για τους χαρακτηρισμούς οι οποίοι προδίδουν φόβο. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ ολοκληρώστε, κύριε Λυκουρέντζο.
      ΑΝΔΡΕΑΣ ΛΥΚΟΥΡΕΝΤΖΟΣ: Μια φράση μόνο, κύριε Πρόεδρε.
      Κύριε Υπουργέ, σε όλες αυτές τις επιλογές να ξέρετε ότι θα σας στηρίζουμε, γιατί υπηρετούν το μέλλον της χώρας. Σας ευχαριστώ πολύ.
      ΓΕΩΡΓΙΟΣ ΛΙΑΝΗΣ: Κύριε Πρόεδρε…
      ΜΑΡΓΑΡΙΤΗΣ ΤΖΙΜΑΣ: Με ποιο δικαίωμα διακόπτει ο κ. Λιάνης, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Ακούστε, κύριε Λιάνη. Δεν είναι σωστό αυτό που κάνετε. Όταν αγορεύει ένας συνάδελφός σας, έχει δικαίωμα να εκφράσει την άποψή του. 
      ΓΕΩΡΓΙΟΣ ΛΙΑΝΗΣ: Είναι βαριές οι κουβέντες που είπε, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Λιάνη. Είστε Κοινοβουλευτικός Εκπρόσωπος, έχετε το δικαίωμα να πάρετε το λόγο, αλλά δεν έχετε το δικαίωμα να κάνετε διακοπές. Θα σας παρακαλέσω να μην το επαναλάβετε. Να σεβαστείτε τη θέση του Βουλευτή και ιδιαίτερα του εκπροσώπου του κόμματός σας. Δεσμευθείτε, ότι δεν θα επαναληφθεί. 
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε…
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, αν είναι δυνατόν, περιμένετε για μισό λεπτό, παρακαλώ.
      Κύριε Μαγγίνα, θα κάνετε παρέμβαση…
      ΒΑΣΙΛΕΙΟΣ ΜΑΓΓΙΝΑΣ: Ούτε για ένα  λεπτό, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο. 
      ΒΑΣΙΛΕΙΟΣ ΜΑΓΓΙΝΑΣ: Αναγνωρίζουμε στον κ. Λιάνη, νομίζω όλες οι πτέρυγες, το γεγονός ότι είναι γνώστης των προβλημάτων και των θεμάτων του αθλητισμού. Έχει, όμως –λυπούμαι να το πω- εκτραπεί. Πριν έρθετε στην Έδρα, είχε μιλήσει για μπούρδες. 
      ΓΕΩΡΓΙΟΣ ΛΙΑΝΗΣ: Όχι, για αρλούμπες. 
      ΒΑΣΙΛΕΙΟΣ ΜΑΓΓΙΝΑΣ: Για αρλούμπες, ακόμα χειρότερα. 
      ΓΕΩΡΓΙΟΣ ΛΙΑΝΗΣ: ...(δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, μπορείτε να πάρετε το λόγο στη συνέχεια, να απαντήσετε.
      ΒΑΣΙΛΕΙΟΣ ΜΑΓΓΙΝΑΣ: Τώρα μόλις ομιλεί, περί συκοφαντιών και φθάνει και στο σημείο να αναφερθεί στην καθαρότητα ενός αποτρόπαιου καθεστώτος. Θα τον παρακαλούσα -και  θέλω να συμφωνήσει- αυτά τα τρία σημεία των παρεμβάσεών του, να διαγραφούν. 
      ΓΕΩΡΓΙΟΣ ΛΙΑΝΗΣ: Να διαγραφούν αυτά που τα προκάλεσαν.
      ΒΑΣΙΛΕΙΟΣ ΜΑΓΓΙΝΑΣ: Δεν σας τιμά αυτό, κύριε Λιάνη και παρακαλώ μην επανέρχεστε. 
      ΠΡΟΕΔΡΕΥΩΝ (Γεώργιος Σούρλας): Πριν δώσω το λόγο στον κύριο Πρόεδρο, θα ήθελα να  κάνω την εξής παράκληση. Να μην υπάρχει αυτή η κοινοβουλευτική εκτροπή, αυτοί οι χαρακτηρισμοί, αυτές οι διακοπές. Σας παρακαλώ πάρα πολύ. Δεν δικαιολογείται αυτή η ένταση. 
      ΓΕΩΡΓΙΟΣ ΛΙΑΝΗΣ: Δικαιολογείται για το καλό του αθλητισμού. Τους έχετε μαγαρίσει τους αθλητές. 
      ΠΡΟΕΔΡΕΥΩΝ (Γεώργιος Σούρλας): Στο Κοινοβούλιο επιβάλλεται η ψυχραιμία, η ευπρέπεια, ο τεκμηριωμένος λόγος και όχι οι αντεγκλήσεις. 
      Ο πρώην Πρόεδρος της Βουλής, κ. Κακλαμάνης, έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, δεν πρόκειται ούτε να ενθαρρύνω προσθέτοντας επιχειρήματα, ούτε να αποθαρρύνω αφαιρώντας επιχειρήματα από τις δυο κατά βάση τοποθετήσεις.
      Θα επαναλάβω αυτό που είπε ο κ. Λιάνης -μόνο αυτό όμως- ότι τελώ εν πλήρη συγχύσει. Δεν προσθέτω ότι είμαι αθώος, όπως είπατε, γιατί και μόνο το γεγονός ότι συμμετέχω και παραμένω στην Αίθουσα σ΄ αυτήν τη συζήτηση με καθιστά και εμένα συνένοχο, όπως πιστεύω ότι είμαστε όλοι μας συνένοχοι είτε διά πράξεων, είτε διά παραλείψεων, διότι αυτήν τη στιγμή ο ελληνικός λαός προφανώς δεν έχει άλλα σοβαρότερα προβλήματα –εμείς ξέρουμε ότι αυτό δεν είναι αλήθεια- και ακολουθώντας την αρχή των αρχαίων ημών προγόνων για το ρόλο του αθλητισμού, σε ό,τι αφορά τη σωματική και πνευματική υγεία, έχει το τελευταίο διάστημα, στο μέτρο του δυνατού, κάθε συμπολίτης μας προσθέσει κάποια κιλά μπροστά στις οθόνες των τηλεοράσεων και σίγουρα δε νομίζω ότι έχει αυτήν την περίοδο καθαρότερη τη σκέψη του και δημιουργικότερο το πνεύμα του απ’ ότι πιο πριν. 
      Υπάρχει το Σύνταγμα το οποίο λέει ότι ο αθλητισμός τελεί υπό την προστασία και την ανωτάτη εποπτεία του κράτους. Εγώ πιστεύω ότι εκεί που βρίσκεται σήμερα ο αθλητισμός -ουσιαστικά ο επαγγελματικός αθλητισμός, ουσιαστικότατα το ποδόσφαιρο, βλέπω και το μπάσκετ- απ’ ό,τι βλέπω αρχίζουν να επαγγελματοποιούνται ακόμη και τα ατομικά αγωνίσματα του στίβου, καθώς διάφοροι χορηγοί, επιχειρηματίες υιοθετούν νέους ανθρώπους τους οποίους αγρεύουν μέσα από την κατηγορία των σωματείων. Το ομολογείτε και στην εισηγητική σας έκθεση, κύριε Υπουργέ, ότι θα βοηθάει τα ερασιτεχνικά σωματεία.
       Δεν είμαι καθόλου οικείος σε αυτά. Εξηγούμαι. Από τότε που μικρό παιδί κλωτσούσαμε τα κουρέλια που έφτιαχναν οι μανάδες μας στις γειτονιές, ή το τόπι αργότερα, σιχαίνομαι και δεν πλησιάζω σε γήπεδο ποδοσφαίρου. 
      Τι θα κάνουν, λοιπόν, αυτές οι ενώσεις της Β΄ και Γ΄ Εθνικής; Λέτε ότι αυτοί θα ασχολούνται με το ερασιτεχνικό ποδόσφαιρο. Δηλαδή αυτοί θα είναι, ουσιαστικά, η μακρά χειρ των επιχειρηματιών που θα ελέγχουν την κορυφή. Αυτοί οι επιχειρηματίες τους οποίους, κυρίες και κύριοι συνάδελφοι, μέλη της Επιτροπής Μορφωτικών Υποθέσεων, ανεχθήκατε και επιτρέψτε μου εδώ αυτόν τον τόνο και αυτό το ύφος, διότι εκεί δεν εκπροσωπείτε μόνο τον εαυτό σας, εκπροσωπείτε και σεις, κύριε Υπουργέ, πρωτίστως, ολόκληρη τη Βουλή και τον ελληνικό λαό. Και τους ανεχθήκατε, όπως εγώ τους είδα από το εσωτερικό κύκλωμα, αλλά διάβασα μετά και τα σχόλια των εφημερίδων του Τύπου να σας ελεεινολογούν με το ύφος τους, με τα σχόλιά τους και αυτό δεν το δικαιούσθε. Ο ελληνικός λαός δεν μας έστειλε εδώ ως εκπροσώπους των επιχειρηματιών, αυτών που λυμαίνονται και την οικονομία και το δημόσιο βίο της χώρας. Μας έστειλε να τον εκπροσωπήσουμε. Και δε νομίζω ότι, πράγματι, και το επίπεδο ακόμη αυτής της συζητήσεως δείχνει ότι εκπροσωπούμε όπως θα ήθελε ο ελληνικός λαός αυτούς που μας έστειλαν εδώ. Εννοώ τους ψηφοφόρους μας, όχι άλλους. 
      Κυρίες και κύριοι συνάδελφοι, θέλω πραγματικά να ρωτήσω: Πιστεύετε ότι το Σύνταγμα το σεβόμαστε με όλη αυτήν την κατά καιρούς νομοθεσία και ιδιαίτερα τη σημερινή; Εδώ, ουσιαστικά, το κράτος δεν προστατεύει τον αθλητισμό. Εκμεταλλεύεται ή μάλλον συνεκμεταλλεύεται τον αθλητισμό ο οποίος δεν τελεί υπό την εποπτεία του αλλά τελεί υπό την κοινή πατρωνία του κράτους και εκείνων των επιχειρηματιών που αναδεικνύουν ή ανέχονται τις κυβερνήσεις αυτού του τόπου. Αυτή είναι η ωμή πραγματικότητα. 
      Και θα έλεγα το εξής, συνεχίζοντας αυτήν τη σκέψη. Αυτό που συνεχίζεται στην Ιταλία, την οποία με πολλά αρνητικά σχόλια για το πώς λειτουργεί η δημοκρατία της συνοδεύουμε συχνά πρέπει να μας βάλλει σε μεγάλες σκέψεις. Εκεί υπάρχουν δύο συνασπισμοί, δέκα κόμματα από τη μια, έξι έως επτά από την άλλη. Και όμως η δικαιοσύνη καθαρίζει την κόπρο του Αυγείου. Βάζει βαθιά το νυστέρι. Και δεν τολμά ένα από τα κομματίδια είτε της σημερινής κυβέρνησης Πρόντι, είτε της χθεσινής κυβέρνησης Μπερλουσκόνι, να ρίξει την κυβέρνηση. 
      Εδώ φαντάζεστε τι μπορεί να γίνει αν κυριαρχούν αυτές οι αντιλήψεις και αυτές οι επιρροές; Αν η όποια κυβέρνηση σας λέω εγώ, η χθεσινή του Σημίτη, η σημερινή του Καραμανλή, η αυριανή του Παπανδρέου, όποια θα είναι αυτή, θα έχει κοινοβουλευτικές ομάδες; Είμαστε μονοκομματικές κυβερνήσεις. Τα κόμματα από εκεί μας κατηγορούν για τον δικομματισμό. Και αν το θετικό από τα εκλογικά συστήματα από το 1974 και εδώ είναι ότι είχαμε σταθερές κυβερνήσεις, ταυτόχρονα, δυστυχώς, προκύπτει ότι λόγω της καθόλου δημοκρατικής, να μην πω αντιδημοκρατικής λειτουργίας των κομμάτων, ουσιαστικά οι κυβερνήσεις ελέγχονται, είναι δέσμιες εκείνων που μπορούν με τον τρόπο τους –και το γνωρίζουμε όλοι πολύ καλά- είτε πριν τις εκλογές, είτε μετά τις εκλογές να τις ρίξουν. 
      Και εγώ σας επισημαίνω και σε σας στην Νέα Δημοκρατία και στους συναδέλφους μου στο ΠΑ.ΣΟ.Κ.: το μέλλον είναι πάρα πολύ δύσκολο σε ό,τι αφορά και στις πλειοψηφίες και τον ρόλο των κομμάτων. Από τη στιγμή που συνεχίζουμε να αναγνωρίζουμε στους πέντε έως έξι επιχειρηματίες τη δυνατότητα να ελέγχουν και την οικονομία ως μεσάζοντες, ως εκβιαστές μέσω των μέσων ενημέρωσης που ελέγχουν τον επιχειρηματικό κόσμο, από την στιγμή που ελέγχουν την επιμόρφωση του λαού, την ψυχαγωγία του, την ενημέρωσή του, από την ώρα που έχουμε παραδώσει και συνεχίζουμε και διαπληκτιζόμαστε –δεν θα επαναλάβω τη φράση που γράφουν οι εφημερίδες για το θέαμα στην Επιτροπή Μορφωτικών Υποθέσεων, άλλωστε το ίδιο θέαμα δίνουμε και απόψε- να περιμένετε αύριο και τα δυο μεγάλα κόμματα, αν το μπορέσουν, να τα κάνουν μικρότερα για να μπορούν καλύτερα να κυβερνούν τον τόπο μπας και τους βγει κάποιος, είτε το ένα, είτε το άλλο κόμμα και τους πει «στοπ, αρκετά» και τους ανοίξει την πόρτα του Κορυδαλλού. Για τις φοροεισφοροδιαφυγές, για τις φοροκλοπές, για όλα τα οποία όλοι γνωρίζουμε. 
      Και εδώ θα επαναλάβω παραφράζοντας τον στίχο του Κάλβου όπως η ελευθερία έτσι και η πολιτική, η ενασχόληση με τα κοινά, θέλει και αρετή και τόλμη. Τα έχουμε; Αν τα έχουμε προχωρούμε. Αν δεν τα έχουμε, να τα αποκτήσουμε. Αν δεν τα αποκτήσουμε, ο ελληνικός λαός θα στείλει κάποιους άλλους εδώ πέρα. Είτε αύριο, είτε ύστερα από δέκα χρόνια. Αλλά το πρόβλημα είναι υπαρκτό και κάνουμε λάθος -όσοι και, κυρίως, αυτοί που παρουσιάζονται σήμερα ως κηδεμόνες του δημόσιου βίου- ότι αυτό ο ελληνικός λαός θα το ανέχεται για πάντα. 
      Κύριε Υπουργέ, εγώ δεν θα ψήφιζα ούτε θα καταψήφιζα ένα νομοσχέδιο για μία υπόθεση, η οποία δεν με εκφράζει. Θεωρώ ότι ο ελληνικός λαός το ιδεώδες του αθλητισμού -που είναι ο ερασιτεχνισμός και η φιλοδοξία να αναδειχθεί κανείς στη γειτονιά, να δουν το νεαρό τα κορίτσια, να θαυμάσουν τη νέα γυναίκα τα αγόρια- αυτήν την ιδέα την έχουμε κάνει εμπόριο, για να έχουμε λεφτά, να τα χρησιμοποιούμε ως πολιτικό χρήμα. Τι διαφέρει αυτό από το να μεταβάλλουμε ένα άλλο μέσο εξάρτησης -κάποια ελαφρά ναρκωτικά, ας πούμε- να υποβάλλουμε τον ελληνικό λαό σε μια τέτοια εξάρτηση; Το αν αυτό συμβαίνει παγκοσμίως είναι λόγος να μην έχει τις δυσμενείς επιπτώσεις του και εδώ. 
      Η Θάτσερ είπε: Για πέντε χρόνια εγώ δεν στέλνω ομάδες μου στις διάφορες διοργανώσεις, Μουντιάλ, EURO, κ.λπ. Τι έπαθε η Αγγλία; Έχασε κάποια έσοδα. Εδώ θα τα έχαναν αυτοί που ήρθαν προχθές και γελούσαν σε βάρος της Κυβέρνησης, στο πρόσωπό σας, σε βάρος του Κοινοβουλίου, στο πρόσωπο των μελών της επιτροπής, σε βάρος του ελληνικού λαού. Με γεια σας και χαρά σας! Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κακλαμάνη, τον πρώην Πρόεδρο. Και μετά τις επισημάνσεις του και την παράκληση να κρατήσουμε το επίπεδο που ταιριάζει στο Κοινοβούλιο, πιστεύω να το σεβαστείτε όλοι. Είναι επιτακτική ανάγκη, είναι εθνική ανάγκη, είναι κοινοβουλευτική ανάγκη. Το επιβάλλει το δημοκρατικό μας πολίτευμα. 
      Το λόγο έχει ο κ. Νασιώκας. 
      ΕΚΤΩΡΑΣ ΝΑΣΙΩΚΑΣ: Ευχαριστώ, κύριε Πρόεδρε. 
      Τέτοιο πολιτικό ξεγύμνωμα δεν έχει ξαναγίνει στην ελληνική Βουλή σαν αυτό που υφίσταται η πολιτική, οι παραλείψεις και οι ανακολουθίες του κυρίου Υπουργού και της Κυβέρνησης στον αθλητισμό. Ο κύριος Υπουργός δεν αναλαμβάνει την πολιτική ευθύνη να παραιτηθεί, όπως του ζητήσαμε, γιατί φαίνεται ότι αυτή η Κυβέρνηση δεν αναλαμβάνει τις πολιτικές ευθύνες. Ο κύριος Πρωθυπουργός συνήθως για ηθικοπλαστικούς λόγους αποπέμπει Υπουργούς όπως τον κ. Τσιτουρίδη, ή διαγράφει μέλη της Κοινοβουλευτικής Ομάδας, όπως τον κ. Πολύζο. Όμως, με αυτά που είπε τώρα, ο κύριος Υφυπουργός, αποδεχόμενος το χαρακτηρισμό ότι του ταιριάζει ο ρόλος του κ. Ματεράτσι, γίνεται κατανοητό, κύριε Υφυπουργέ, γιατί ο αθλητισμός είναι εδώ που βρίσκεται σήμερα, γιατί ίσως η Κυβέρνηση δεν έχει κατανοήσει ότι ο αθλητισμός είναι τρόπος ζωής, είναι κουλτούρα, πολιτισμός και ότι το ποδόσφαιρο είναι κοινωνικό φαινόμενο μέγιστης σημασίας.
      Δεύτερη παρατήρηση. Όλα τα τραγικά λάθη της Κυβέρνησης, όλες τις τούμπες, όλες τις ανατροπές, όλα τα mea culpa τα φέρνει μετά στη Βουλή με μια προχειρότητα και με τη μέθοδο του κατεπείγοντος. Το ίδιο έκανε στο «Βασικό Μέτοχο», το ίδιο και τώρα. Τι έχετε να κρύψετε; Λέτε να συζητάμε για την ταμπακιέρα, αλλά φέρνετε μία διαδικασία για να συζητήσουμε την οργάνωση του επαγγελματικού ποδοσφαίρου σε μία ημέρα τα πάντα, αφού, κύριε Υφυπουργέ, αλλάξατε δέκα φορές τις ίδιες διατάξεις οι περισσότερες εκ των οποίων στην ουσία πλέον δεν ισχύουν.
      Τρίτη παρατήρηση. Κυβερνητική πολιτική και μέθοδος φαίνεται. Δημιουργείτε πρώτα το πρόβλημα, το παίζετε τζάμπα μάγκες, απειλείτε τους πάντες, την Ευρωπαϊκή Ένωση, τις διεθνείς οργανώσεις, τη FIFA, αύριο ίσως τη FIBA, δηλαδή έχετε τη γραμμή των νταβατζήδων, του Μπαϊρακτάρη και μετά αναδίπλωση. Έτσι κάνατε με την απογραφή, έτσι κάνατε με το «Βασικό Μέτοχο», έτσι κάνετε τώρα με τη FIFA. Μετά τρέξτε να προλάβουμε, γιατί αύριο το πρωί, κύριε Υφυπουργέ, πρέπει η εκτελεστική επιτροπή της FIFA να αποφασίσει την άρση της τιμωρίας –θα το πω σε λίγο- γιατί η Λάρισα το Σάββατο πρέπει να παίξει. Έχετε δημιουργήσει ένα τεράστιο πρόβλημα. Τώρα τρέχετε να προλάβετε. 
      Τέταρτη παρατήρηση. Την ημέρα που έπρεπε, πραγματικά, να γιορτάζουμε τα δύο χρόνια από την εποποιία του EURO της Πορτογαλίας, όλα τα media σε όλο τον κόσμο μετέδιδαν ως πρώτη είδηση ότι η Πρωταθλήτρια Ευρώπης, η Εθνική Ομάδα της Ελλάδος, είναι έξω από όλες τις διοργανώσεις και μαζί και πολλές άλλες ομάδες.
      Δύο χρόνια πριν είχαμε κύρος και ως χώρα και στον αθλητισμό, ιδιαίτερα με τους Ολυμπιακούς Αγώνες της Ελλάδος, την Ολυμπιάδα του 2004, την καλύτερη ολυμπιάδα του κόσμου, ή το EURO ή τους πολλούς ολυμπιονίκες ή τις μεγάλες επιτυχίες. Δύο χρόνια μετά διασυρμός παγκόσμιος.
      Πέμπτη παρατήρηση: Τιμωρήθηκαν, λοιπόν, οι ομάδες μας, τιμωρήθηκαν οι διαιτητές μας, οι συμμετέχοντες οπουδήποτε στον αθλητισμό, στο ποδόσφαιρο, η Εθνική μας Ομάδα. Πρώτη η Λάρισα ζει μια δοκιμασία.
      Δεν είναι τυχαία ομάδα η Α.Ε.Λ., κύριε Υπουργέ, για να ζει με αγωνία μέχρι αύριο το πρωί, εάν αρθεί την τελευταία στιγμή η τιμωρία της για να παίξει το Σάββατο. Η Α.Ε.Λ. είναι η μόνη επαρχιακή ομάδα που πήρε πρωτάθλημα το 1988, με μια άλλη οργάνωση του αθλητισμού και τότε με προβλήματα. Πήρε κύπελλα, έφτασε σε τελικούς και περιμένει αύριο το πρωί την απόφαση. Όλα δείχνουν ότι θα αρθεί έστω και την τελευταία στιγμή, γιατί κάνατε την απόλυτη στροφή. Αλίμονο αν δεν συμβεί αυτό.
      Έκτη παρατήρηση: Φέρνετε την οργάνωση του επαγγελματικού ποδοσφαίρου, την γνωστή Λίγκα, μετά από σύμφωνη γνώμη των περισσοτέρων ομάδων και των άλλων ποδοσφαιρικών ομάδων. Αυτό είναι για την κορυφή. Αναγκαστήκατε εκ των πραγμάτων να νομοθετήσετε και για τη βάση, για τον αιμοδότη του ποδοσφαίρου μας, για το ερασιτεχνικό ποδόσφαιρο, το οποίο, τελικά, έβγαλε τους πρωταθλητές του EURO.
      Θέλω να παρατηρήσω το εξής: Όλα σ' αυτόν το χώρο του ποδοσφαίρου και του αθλητισμού είναι καλά; Ήταν καλά; Όχι. Υπήρχαν ή υπάρχουν γκρίζες ζώνες μεγάλες και στο παρελθόν και τώρα. Υπήρχαν οι γνωστές παράγκες και πιθανόν να υπάρχουν και είναι και πολύ γνωστοί οι παράγοντες που είναι γύρω απ’ όλα αυτά. Αυτό είναι αλήθεια. 
      Εσείς που ήρθατε με τη σημαία της κάθαρσης και ήσασταν άτεγκτοι, δυστυχώς, ταυτιστήκατε ως πολιτική και ως Κυβέρνηση, απολύτως, με αυτούς τους παράγοντες, ίσως και με τις παράγκες, και στο ποδόσφαιρο και στον αθλητισμό. 
      Θα σας πω ένα παράδειγμα, γιατί πρέπει να καταλαβαίνουμε με παραδείγματα. Όταν προέκυψε το μέγα θέμα των δύο Ολυμπιονικών μας, του Κεντέρη και της Θάνου, με το δήθεν σκηνοθετημένο ατύχημα, ξέρετε πώς αντέδρασε η Κυβέρνησή σας; Νομιμοποίησε και ενέπλεξε τις δημόσιες υπηρεσίες με παρέμβαση δική της. Οι αθλητές νοσηλεύτηκαν επί μέρες  σε δημόσιο νοσοκομείο μετά από παρέμβαση του Υπουργού, ο οποίος το πρωί της άλλης μέρας πήγε στο νοσοκομείο για να νομιμοποιήσει με την παρουσία και την επιθεώρησή του αυτήν την εμπλοκή. Αντί να πούμε τώρα, ότι είναι ώρα να πούμε όχι σε κάθε παράγκα, εσείς τί κάνετε; Το παίζετε «τζάμπα μάγκες» εναντίον των δημόσιων οργανισμών, που μειώνουν την εθνική κυριαρχία. 
      Δεν μειώνουν την εθνική κυριαρχία, κύριε Υπουργέ, επειδή οι δημόσιοι οργανισμοί ασχολούνται μετά του ποδοσφαίρου και τα κανονίζουν ως προς τους κανόνες.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θα μου επιτρέψετε μια παρατήρηση. Το «τζάμπα μάγκες» θα σταματήσει κάποτε να λέγεται μέσα στη Βουλή; Αν είναι δυνατόν!
      ΕΚΤΟΡΑΣ ΝΑΣΙΩΚΑΣ: Είναι μία φράση, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Υπάρχει λόγος να λέμε το «τζάμπα» και το «μάγκες» μέσα στη Βουλή; Σας παρακαλώ.
      ΕΚΤΟΡΑΣ ΝΑΣΙΩΚΑΣ: Δεν θίγει κανέναν προσωπικά.
      ΠΡΟΕΔΡΕΥΩΝ (Γεώργιος Σούρλας):  Όλοι έχουμε πλούσιο λεξιλόγιο και μπορούμε να χρησιμοποιούμε άλλες λέξεις. Τι διδάσκουμε από εκεί και πέρα. 
      Δεν το λέω για εσάς, κύριε Νασιώκα. Πρέπει να αποφεύγουμε τέτοιους όρους. Το λέω και για άλλους πιο ψηλά. 
      ΕΚΤΟΡΑΣ ΝΑΣΙΩΚΑΣ: Ο κύριος Υπουργός έφερε στην επιτροπή ένα σχέδιο νόμου και έκανε τροποποιήσεις προς αντίθετη κατεύθυνση.
      ΠΡΟΕΔΡΕΥΩΝ (Γεώργιος Σούρλας): Να αποφεύγουμε τέτοιες ορολογίες.
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Μετά από πολλαπλές προειδοποιήσεις και πριν οδηγηθούμε ως χώρα στην αποβολή των εθνικών και άλλων ποδοσφαιρικών μας ομάδων από τα παγκόσμια και ευρωπαϊκά πρωταθλήματα, συμμορφωθήκαμε προς τις υποδείξεις του, χαμηλόβαθμου κατά τα άλλα, υπαλλήλου της FIFA, δηλαδή κάναμε πίσω με ελαφρά πηδηματάκια και γλιτώσαμε παρά τρίχα την διεθνή ποδοσφαιρική απομόνωση.
      Οποία ξεφτίλα, κύριοι συνάδελφοι, για την ποδοσφαιρική πρωταθλήτρια της Ευρώπης. Και αυτό χωρίς λόγο. Δεν υπήρχε κανένας λόγος να έρθει αυτό το νομοσχέδιο. Ένα νομοσχέδιο έπρεπε να φέρετε, για το θέμα της SUPER LEAGUE και να πάρουν τις αμοιβές τους οι ποδοσφαιριστές του Άρη, που τις δικαιούνται.
      Αυτό το οποίο κατεβάσατε, γιατί το κατεβάσατε; Και αναρωτιέμαι πραγματικά, κύριε Υπουργέ, είναι δυνατόν να διασύρεται η χώρα χωρίς να υπάρχει τιμωρία; Και όμως είναι δυνατόν! Και είναι δυνατόν γιατί; Γιατί υπάγεται κι αυτή σας η πρακτική σ’ ένα γενικό σχέδιο. Ποιο είναι αυτό; Η κομματική άλωση όλων των χώρων, συνεπώς και της Ε.Π.Ο.. 
      Ο Πρωθυπουργός ηγείται αυτού του σχεδίου. Άρα ποιος θα τιμωρήσει ποιόν; Στόχος δεν ήταν η εξυγίανση του ποδοσφαίρου, που θα ήταν θεμιτό και θα έπρεπε να καθίσουμε να το συζητήσουμε, αλλά στόχος ήταν κάτι άλλο. Ήταν πως θα ποδηγετήσετε το χώρο αυτό. Γι’ αυτό και δεν διστάσατε να διασύρετε τη χώρα, όπως τη διασύρατε στο «Βασικό Μέτοχο» και όπως τη διασύρατε στην απογραφή. 
      Ακούστε, κύριοι συνάδελφοι. Όσοι παροικούν στην Ιερουσαλήμ γνωρίζουν ότι κάτι μυρίζει στο βασίλειο της ποδοσφαιρικής Δανιμαρκίας. Ο ίδιος ο λαός, που έχει βαθύ ένστικτο και οξεία όσφρηση, δεν πιστεύει τα μεγάλα μεταγραφικά ποσά τα οποία αναφέρονται για τη αγορά του άλφα ή του βήτα ποδοσφαιριστή. Δεν τα πιστεύει ο λαός αυτά. Όπως δεν πιστεύει και τους ισολογισμούς των ποδοσφαιρικών ανωνύμων εταιρειών και πάντα θεωρεί ότι τα παιχνίδια είναι στημένα είτε από ομάδες, είτε από διαιτητές. Ρωτήστε το λαό, τα λέει μόνος του. Τα λέει στα πηγαδάκια, τα λέει στα καφενεία, τα λέει όταν βλέπει ένα ποδοσφαιρικό ματς. 
      Και ενώ τα πράγματα είναι απλά και θα μπορούσαν να ρυθμιστούν απλά, εμείς τα περιπλέκουμε για κομματικές σκοπιμότητες. Πιστεύουμε ότι μπορούμε να κερδίσουμε ψήφους και σταυρούς από φιλάθλους ασελγώντας με μικροπολιτικές κινήσεις πάνω στο ποδόσφαιρο. 
      Θα πρέπει να παίξει ο Π.Α.Ο.Κ. στο UEFFA; Γιατί να παίξει, αφού δεν πληροί τις προϋποθέσεις; Όμως μπορεί να μη παίξει ο Π.Α.Ο.Κ. στο UEFFA, αλλά όλες οι διοικήσεις του πρέπει να τιμωρηθούν για την κατάντια στην οποία οδήγησαν αυτό το μεγάλο σωματείο. Ποιος θα πάει φυλακή; 
      Εδώ τα δύο μεγάλα ποδοσφαιρικά μεγαθήρια –τέσσερα παγκόσμια πρωταθλήματα σήκωσε η Ιταλία, δύο σήκωσε η Γαλλία- κι όμως δεν δίστασαν και τη Φιορεντίνα να αποβάλουν, να παίξει σ’ άλλες κατηγορίες και τη Μαρσέιγ και τη Μπορντό τις στείλανε στο σπίτι τους. Και ενώ η παγκόσμια πρωταθλήτρια η Ιταλία σήκωσε το κύπελλο, βλέπουμε ότι η ανεξάρτητη δικαιοσύνη στην Ιταλία προχωράει στην κάθαρση και θα βγάλει και την Γιούβε και τη Λάτσιο και τη Ρόμα απέξω. 
      Γιατί δεν το κάναμε εμείς; Όταν ψηφίστηκε ο νόμος του 1994 και είπαμε ότι θα πρέπει οι ποδοσφαιρικές ανώνυμες εταιρείες να πάνε με τους κοινούς κανόνες –που έπρεπε η μισή Α΄ Εθνική κατηγορία να είναι απέξω- δεν προχώρησε κανένας γιατί όλοι «πέσαμε» στον Υπουργό για να έχουμε πρωταθλήματα.
      Μόνο έτσι θα αποκτήσουμε πρωταθλήματα. Αν θέλουμε να εξυγιάνουμε την εκπροσώπηση κάποιου χώρου –εν προκειμένου του ποδοσφαιρικού- πρέπει να εξυγιάνουμε, αν θέλετε, τους εκλέκτορες που εκλέγουν αυτούς οι οποίοι εκπροσωπούν το χώρο. Και ποιοι είναι  οι εκλέκτορες; Είναι οι ποδοσφαιρικές ανώνυμες εταιρείες από τη μία και είναι και τα ερασιτεχνικά σωματεία από την άλλη. 
      Και πώς θα εξυγιανθούν οι ποδοσφαιρικές ανώνυμες εταιρείες; Να σας πω. Με το ν. 2190/1920 είναι ανώνυμη εταιρεία και πρέπει να έχει φορολογικά βιβλία. Η ανεξάρτητη δικαιοσύνη πρέπει να την ελέγχει. Οι ορκωτοί λογιστές πρέπει να την ελέγχουν. Γιατί αυτοί να εξαιρούνται, αν θέλετε, της εταιρικής διαχείρισης; Ανώνυμες εταιρείες δεν είναι; Άρα σύμφωνα με τους κοινούς νόμους της Ελλάδος θα πρέπει να ελέγχονται αυτές οι ανώνυμες εταιρείες. 
      Και έρχομαι στα ερασιτεχνικά σωματεία. Τα ερασιτεχνικά σωματεία να υπαχθούν στο γενικό κανόνα ελέγχου των σωματείων μη κερδοσκοπικού χαρακτήρα. Αλλά η χρηματοδότηση και στις δύο περιπτώσεις θα πρέπει να είναι καθαρή. 
      Και πως πρέπει να είναι καθαρή; Με το δικαίωμα ποσοστού των ανωνύμων εταιρειών από τη συμμετοχή τους στο ΠΡΟ-ΠΟ, στο ΣΤΟΙΧΗΜΑ. Είναι ρόγιαλτις και πρέπει να τα πάρουν. Αν δεν παίξουν αυτοί στο ΠΡΟ-ΠΟ και στο ΣΤΟΙΧΗΜΑ, δεν θα υπάρχει ΠΡΟ-ΠΟ και ΣΤΟΙΧΗΜΑ. Άρα αυτό που δικαιούνται σε ποσοστό πρέπει να το πάρουν. Αυτή είναι η βάση που πρέπει να δούμε. 
      Τα ερασιτεχνικά σωματεία θα πρέπει να παίρνουν την τακτική τους επιχορήγηση κάθε Γενάρη και κάθε Ιούλιο και να είναι τακτική. Θα πρέπει η έκτακτη επιχορήγηση να δίνεται σύμφωνα με τους βαθμούς που παίρνουν στα πρωταθλήματα. Θα πρέπει, επίσης, να δίνεται από τα ενεργά αθλητικά μέλη τα οποία έχουν, από τους ενεργούς φιλάθλους οι οποίοι συμμετέχουν.
      Γιατί να μην πάμε, αν θέλετε, στο matching fund το αμερικάνικο όπου για κάθε δραχμή που δίνει ο πολίτης να μπορεί να δίνει το κράτος δύο; Γιατί τότε θα ελέγχονται τα βιβλία.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ.
      ΠΑΝΑΓΙΩΤΗΣ ΣΓΟΥΡΙΔΗΣ: Κλείνω λέγοντας ότι εγώ καταψηφίζω το νομοσχέδιο γιατί είναι ένα νομοσχέδιο το οποίο θέλει να χειραγωγήσει το ποδόσφαιρο. Αυτό πήγατε να κάνετε και φύγατε πίσω τροχάδην. 
      Αυτό που πρέπει να πούμε είναι μη βάζετε διλήμματα αν θα παίξουν οι ελληνικές ομάδες στα παγκόσμια ή στα ευρωπαϊκά πρωταθλήματα. Μη βάζετε σε μας τέτοια διλήμματα. Εσείς κυβερνάτε, εσείς ψηφίσατε αυτό το νόμο ως μη οφείλατε να τον ψηφίσετε και αν για ο,τιδήποτε λόγο οι ομάδες μας δεν παίξουν, θα ευθύνεστε εσείς γιατί εσείς είστε Κυβέρνηση.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε.
      Πάντα η παράκληση είναι να περιορίζεστε στο πεντάλεπτο για να μιλήσουν όσο το δυνατόν περισσότεροι συνάδελφοι. Αδικείτε τους επόμενους όσοι κρατάτε παραπάνω το λόγο.
      Ο κ. Σπηλιόπουλος έχει το λόγο.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, χαίρομαι γιατί απόψε ορισμένοι συνάδελφοι ανακάλυψαν ότι ο ν. 2725/1999 και ο ν. 3057/2002 προέβλεπαν τον έλεγχο και την εποπτεία των αθλητικών ανωνύμων εταιρειών από το Ελεγκτικό Συμβούλιο στην πρώτη περίπτωση και από την Επιτροπή Επαγγελματικού Αθλητισμού στη δεύτερη περίπτωση. Βεβαίως χαίρομαι διπλά γιατί θυμήθηκαν και το ν. 2190/1920 που αφορά τον έλεγχο και την εποπτεία των αθλητικών ανωνύμων εταιρειών. Μόνο που αυτά που απόψε ανακάλυψαν έπρεπε να τα είχαν σκεφθεί, να τα είχαν ανακαλύψει πολλά χρόνια πριν όταν κάποιοι απατεώνες παρίσταναν τους μεγαλομετόχους και τους ιδιοκτήτες αθλητικών ανωνύμων εταιρειών και λειτουργούσαν αναπολόγητοι μεταβιβάζοντας μετοχές σε άλλους απατεώνες, σε υπαλλήλους των κοιμητηρίων της Αγίας Παρασκευής. Αναφέρομαι σε ιστορικές αθλητικές ανώνυμες εταιρείες και σε ιστορικές καλαθοσφαιρικές ανώνυμες εταιρείες. Αυτά δεν πρέπει να τα ξεχνούμε. Ήταν τραγικά λάθη του πρόσφατου παρελθόντος τα οποία οδήγησαν τον αθλητισμό γενικότερα και το επαγγελματικό ποδόσφαιρο στην κατάντια όπου σήμερα βρίσκονται. Οδήγησαν ακόμη και σε άλλες χειρότερες ρυθμίσεις. Σε νόμους όπως ήταν το καθεστώς ειδικής εκκαθάρισης αλλά και το άρθρο 44 όπου εφαρμόστηκαν. 
      Και είναι προς τιμή σας, κύριε Υπουργέ, ότι καταργήσατε αυτό το κατάπτυστο άρθρο που δικαίωσε αθλητικούς παράγοντες τιμωρώντας όμως ποιους; Τους ποδοσφαιριστές, αυτούς που είναι εργαζόμενοι, οικογενειάρχες, που προσέφεραν τον ιδρώτα, το αίμα τους χρόνια ολόκληρα για να κρατήσουν αυτές τις εταιρείες ζωντανές και οι οποίοι σήμερα φυτοζωούν, επειδή κάποιοι ανακάλυψαν και προσέφυγαν στο «περίφημο» άρθρο 44. 
      Αυτά είναι πρωτάκουστα πράγματα και θα πρέπει, κύριε Υπουργέ, όπως στην επιτροπή όλες οι πτέρυγες της Βουλής συνομολόγησαν και ο πρόεδρος του Π.Σ.Α.Π. παρακάλεσε να βρεθεί οπωσδήποτε λύση γι’ αυτό το θέμα. Είναι κατάντια, είναι ντροπή για τον πολιτικό μας πολιτισμό, τον αθλητικό μας πολιτισμό να υπάρχουν τέτοια φαινόμενα όταν συζητούμε για οργάνωση του επαγγελματικού αθλητισμού.
      Κύριοι συνάδελφοι, πιστεύω ότι τα γεγονότα των τελευταίων ημερών αναμφίβολα δεν προκάλεσαν ευχαρίστηση σε κανέναν παρά μόνο σε μερικούς, ελάχιστους, ευτυχώς, καιροσκόπους οι οποίοι πίστεψαν ότι μπορούν να αποκομίσουν πολιτικά οφέλη, μικροκομματικά καλύτερα οφέλη, από ενδεχόμενο αποκλεισμό του ελληνικού ποδοσφαίρου από τις διεθνείς αθλητικές διοργανώσεις. 
      Για τη λύση που δόθηκε στην Επιτροπή Μορφωτικών Υποθέσεων της Βουλής, της οποίας έχω τη μεγάλη τιμή να είμαι πρόεδρος, συνεισέφεραν πάρα πολλοί συνάδελφοι απ’ όλα τα κόμματα με τις παρατηρήσεις, με την κριτική τους, με τις προτάσεις που κατέθεσαν, παρά το ότι η κριτική που έγινε σε κάποιες περιπτώσεις ήταν και άδικη και υπερβολική. Σίγουρα όμως συνεισέφερε –και αυτό θα πρέπει να αναγνωριστεί- και η κατανόηση που έδειξε ο Υφυπουργός Αθλητισμού. 
      Βεβαίως λυπάμαι, όπως κι όλοι μας φαντάζομαι, γιατί η απόφαση της επιτροπής εκτάκτων υποθέσεων της FIFA επικυριάρχησε στην Επιτροπή Μορφωτικών Υποθέσεων, με συνέπεια τα μέλη της, όλοι μας, αντί να ασχοληθούμε με το νομοσχέδιο να ασχοληθούμε με τη συγκεκριμένη απόφαση. Αυτό ήταν ένα λάθος που θα πρέπει να αναγνωριστεί.
      Όπως, βεβαίως, θα πρέπει να αναγνωριστεί σ’ αυτήν την επιτροπή ότι για το επαγγελματικό ποδόσφαιρο, για τον επαγγελματικό αθλητισμό πραγματοποίησε δύο ειδικές συνεδριάσεις και με ακρόαση φορέων προκειμένου να ενημερωθούν τα μέλη της και να πάρουν θέση, να διαμορφώσουν τις δικές τους απόψεις, τις δικές τους προτάσεις για το τεράστιο θέμα του ελληνικού επαγγελματικού αθλητισμού.
      ΑΠΟΣΤΟΛΟΣ ΚΑΚΛΑΜΑΝΗΣ: Έπρεπε, όμως, να τους βγάλετε έξω από την αίθουσα αυτούς τους δύο κυρίους.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Πρόεδρε, δεν είναι δουλειά του Προέδρου, όπως καταλαβαίνετε …
      ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε, αλλά εγώ αυτόν θα τον πετούσα έξω στη θέση σας.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Η πρόταση, κύριε Πρόεδρε, για την πρόσκληση των φορέων δεν ήταν πρόταση του Προέδρου, ήταν πρόταση των κομμάτων. Γι’ αυτό ας μην αποδίδονται …
      ΑΠΟΣΤΟΛΟΣ ΚΑΚΛΑΜΑΝΗΣ: Όταν εκεί σας κορόιδευαν και γελούσαν…
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Δεν νομίζω. Αυτός που δημιούργησε πρόβλημα, κύριε Πρόεδρε, -και θέλω να είμαι ειλικρινής απέναντί σας- στη λειτουργία της επιτροπής ήταν ο Πρόεδρος της Ε.Π.Ο. με το ύφος και την αλαζονική του συμπεριφορά. Ήταν αυτός που θα έπρεπε να αποβληθεί και γι’ αυτό μπορώ να ζητήσω συγγνώμη από τους συναδέλφους και το ελληνικό Κοινοβούλιο, γιατί τον ανέχθηκα. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτόν έπρεπε με τις κλωτσιές να τον πετάξετε  έξω.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Κύριοι συνάδελφοι, σας μίλησα για την κατανόηση που έδειξε ο Υφυπουργός απέναντι στη βούληση της πλειοψηφίας των μελών της επιτροπής. Αυτό ήταν πάρα πολύ σημαντικό και θα ήθελα να ρωτήσω, γιατί δεν κατάλαβα, κύριοι συνάδελφοι, μια που μιλήσατε για εθνικό εξευτελισμό, είναι εθνικός εξευτελισμός να δίνεις μάχες δύσκολες, ακόμα και όταν ξέρεις ότι μπορεί τις μάχες αυτές να τις χάσεις; Εγώ θεωρώ ότι εθνικός εξευτελισμός είναι να κρύβεσαι, να σιωπάς και να φυγομαχείς. Αυτή είναι η δική μου άποψη. Ο Υπουργός έδωσε μία μάχη, άκουσε την επιτροπή και πήρε την ενδεδειγμένη απόφαση.
      Προσωπικά πιστεύω ότι η υπόθεση αυτή μας δίδαξε όλους πάρα πολλά. Το σημαντικότερο, όμως, είναι ότι μας έδωσε τη δυνατότητα να συνειδητοποιήσουμε, τι ακριβώς, συμβαίνει στο ελληνικό ποδόσφαιρο, διότι αυτά τα οποία ακούσαμε, αυτά τα οποία βιώσαμε νομίζω ότι ήταν ιδιαίτερα διδακτικά για όλους μας και αυτά, βεβαίως, δεν αφορούν μόνο το ελληνικό ποδόσφαιρο, αφορούν δυστυχώς και το διεθνές ποδόσφαιρο, εικόνα, ομοίωμα αλλά και εξάρτημα του οποίου είναι και η Ελληνική Ποδοσφαιρική Ομοσπονδία. Ταυτόχρονα, όμως, έδωσε τη δυνατότητα σε όλους μας να αντιληφθούμε πώς η Ελληνική Ποδοσφαιρική Ομοσπονδία αντιλαμβάνεται την περίφημη αυτοδιοίκηση του ποδοσφαίρου για την οποία βαυκαλίζεται. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε, τελειώνω.
      Είναι αυτοδιοίκηση να εισπράττεις τα χρήματα του ελληνικού λαού χωρίς να θέλεις να δώσεις λογαριασμό; Είναι αυτοδιοίκηση -πάντα κατά την Ε.Π.Ο.- να θέλεις να παρεμβαίνεις στα θέματα της διαιτησίας, της αθλητικής δικαιοσύνης, σε θέματα που έχουν σχέση με τις εκλογές –και αναφέρθηκαν πάρα πολλά ως προς το θέμα αυτό- και να αρνείσαι τον έλεγχο από το ίδιο το κράτος; Αυτά είναι πράγματα πρωτοφανή, είναι πράγματα που θα πρέπει να διορθωθούν, γι’ αυτό και είπα ότι μας δίδαξε όλους πάρα πολλά η συμπεριφορά ορισμένων ανθρώπων, οι οποίοι είναι ακόμα και υπόδικοι. Ο κύριος πρόεδρος της Ελληνικής Ποδοσφαιρικής Ομοσπονδίας είναι υπόδικος σε βαθμό κακουργήματος με την κατηγορία της πλαστογραφίας και άλλων βαρέων αδικημάτων ύστερα από κατηγορία του πρότερου προέδρου της Ελληνικής Ποδοσφαιρικής Ομοσπονδίας.
      Αυτά, λοιπόν, δεν πρέπει να τα ξεχνούμε, γι’ αυτό και οι προσπάθειες –και τελειώνω, κύριε Πρόεδρε- που γίνονται, κύριε Υπουργέ, για τον εκσυγχρονισμό του ελληνικού επαγγελματικού αθλητισμού είναι κατά την άποψή μου σωστές, αρκεί να μην επαναληφθεί το λάθος που γινόταν τα προηγούμενα χρόνια, το λάθος της μη εφαρμογής των νόμων, των ψηφισμένων από το ελληνικό Κοινοβούλιο νόμων του κράτους.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε σας παρακαλώ.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Και, βεβαίως, τελειώνω με την αναφορά για τους ποδοσφαιριστές του «ΑΡΗ» και του «ΠΑΣ ΓΙΑΝΝΕΝΑ», διότι είναι αδικία. 
      ΠΡΟΕΔΡΕΥΩΝ (Γεώργιος Σούρλας): Αφήστε τα Γιάννενα τώρα!
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Του «ΑΡΗ» της Θεσσαλονίκης, κύριε Πρόεδρε. Πρέπει το θέμα να αντιμετωπιστεί, γιατί ακούσαμε πάρα πολλά για τον Π.Α.Ο.Κ.. Πρέπει να αντιμετωπιστεί αυτό το θέμα. Δεν μπορούμε να μιλάμε για εκσυγχρονισμό του ποδοσφαίρου, όταν έχουμε τέτοιες εκκρεμότητες. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Δυσκολεύομαι απόψε να σας συντονίσω, ίσως γιατί δεν πάω στο γήπεδο! 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν πάτε στο γήπεδο; 
      ΠΡΟΕΔΡΕΥΩΝ (Γεώργιος Σούρλας): Δεν πάω, όχι.
      ΑΠΟΣΤΟΛΟΣ ΚΑΚΛΑΜΑΝΗΣ: Ανεβήκατε άλλο τόσο στην εκτίμησή μου!
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αλευράς.
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, η υπόθεση την οποία συζητάμε σήμερα και στην Ολομέλεια είναι –νομίζω- χαρακτηριστικό δείγμα της καραμανλικής διακυβέρνησης της χώρας, για την ποιότητα της διακυβέρνησης, την οποία προσφέρουν ο Πρωθυπουργός και η Κυβέρνησή του στον ελληνικό λαό. Όλοι μαζί συνεδρίασαν ευτυχισμένοι και αποφάσισαν ότι είχαν ένα νομοσχέδιο με το οποίο θα προχωρούσαν τον ελληνικό αθλητισμό προς το μέλλον.
      Με τον τρόπο αυτό έβαλαν τον αυτόματο πιλότο, στον οποίο μας έχουν συνηθίσει, και όταν ξεκίνησαν οι αναταράξεις, προσπάθησαν να μας πείσουν πως φταίνε τα προβλήματα και όχι οι ίδιοι. 
      Όταν, τέλος, ο Πρωθυπουργός και ο Υπουργός του συνετρίβησαν στην ανώμαλη πραγματικότητα της ελληνικής επικράτειας, προσπάθησαν να μας πείσουν πως φταίει ο προηγούμενος πιλότος, δηλαδή το ΠΑ.ΣΟ.Κ.. Και πριν από λίγα λεπτά, ο κύριος Υπουργός, προσέθεσε και το γνωστό μοτίβο της καραμανλικής διακυβέρνησης, ότι, εκτός από τον προηγούμενο πιλότο και τα προβλήματα, φταίνε και τα Μέσα Ενημέρωσης της Αντιπολίτευσης, τα οποία κατασκεύασαν μια εικονική πραγματικότητα. 
      Σ’  αυτήν την εικονική πραγματικότητα, όμως, ο εικονικός, κύριος Υπουργός, έχει το δικό του ξεχωριστό ρόλο. Προχώρησε τέσσερις φορές στην κατάθεση νομοθετικών ρυθμίσεων για το ίδιο ακριβώς θέμα. Ποια από τις τέσσερις νομοθετικές ρυθμίσεις του κυρίου Υπουργού ήταν η σωστή; Δεν μπορεί να μας το πει. 
      Βεβαίως, απ’ ό,τι κατάλαβα στο λόγο υπέρ της διανοητικής σύγχυσης που εξεφώνησε πριν από λίγο, θέλησε να μας πείσει ότι και οι τέσσερις αντιφατικές και αντινομικές μεταξύ τους ρυθμίσεις ήταν σωστές. Επειδή, όμως, δεν έχουμε φτάσει σε τόσο προχωρημένο σημείο λογικής, ώστε να παρακολουθήσουμε αυτόν το συλλογισμό, ας το δεχτούμε απλώς ως επιχείρημα υπέρ των ελαφρυντικών που θα επικαλεστεί στην κρίση της ιστορίας. 
      Όμως, επειδή τα γραπτά μένουν, πέρα από οτιδήποτε άλλο, ο κύριος Υπουργός είναι εισηγητής μια πρωτοφανούς νομοτεχνικά διατύπωσης με την τροπολογία της παραγράφου 12 του άρθρου 29. Είναι μια τροπολογία που, δικαίως, θα διεκδικήσει τους επόμενους μήνες, χρόνια, ίσως και περισσότερο, δάφνη και θέση στα νομικά βιβλία των νομικών σχολών όχι μόνο της χώρας, αλλά –φαντάζομαι- και στο εξωτερικό. Και αυτό, γιατί είναι η πρώτη –παγκοσμίως πρώτη!- διάταξη νόμου, η οποία προβλέπει ότι το καταστατικό και ο κανονισμός ενός σωματείου μπορούν να είναι υπέρτερα ενός νόμου.
       Τέτοια νομοτεχνικά άρτια και πρωτότυπη διάταξη δεν νομίζω ότι υπάρχει στο νομικό πολιτισμό καμίας άλλης χώρας! Πρέπει να είναι υπερήφανος γι’ αυτό ο κύριος Υπουργός, διότι φέρνει εδώ, στην Πλειοψηφία, να ψηφίσει αυτό που λέει, ότι ακόμη και εάν  προβλέπονται διαφορετικές ρυθμίσεις στο νόμο, το καταστατικό και ο κανονισμός της ποδοσφαιρικής ομοσπονδίας υπερτερούν. Συγχαρητήρια! Και εις ανώτερα! Δεν νομίζω ότι χρειάζεται άλλος σχολιασμός. 
      Από εκεί και πέρα, όμως, μπορεί να μας εξηγήσει ο κύριος Υπουργός, με βάση αυτή την παγκοσμίως πρωτότυπη διάταξη, ποιες από τις προηγούμενες διατάξεις του νομοσχεδίου που συζητάμε θα ισχύουν και ποιες όχι; Μπορεί να μας πει ποιο είναι το νόημα του δεύτερου εδαφίου της παραγράφου; Πώς επηρεάζει τον υπόλοιπο νόμο; Μπορεί να μας πει εάν παραδείγματος χάρη τα οριζόμενα περί της αυτοτέλειας της επαγγελματικής λίγκας εξακολουθούν να ισχύουν μετά την τροπολογία αυτή ή όχι; Ασφαλώς, δεν μπορεί κι ο ίδιος ν’ απαντήσει. 
      Και δεν μπορεί, βεβαίως, να μας πει και δεν μπορεί, κυρίως, να μας πείσει για τον τρόπο με τον οποίο θα πρέπει να εμπιστευτούμε αυτόν ως εκπρόσωπο και εκφραστή της νομιμότητας. Απ’ ό,τι θυμάμαι εγώ, ο κύριος Υπουργός, διακρίθηκε στην προσπάθεια για τη με κάθε τρόπο άλωση των αθλητικών σωματείων. Πρωταγωνίστησε με σωματεία-σφραγίδες για τον έλεγχο της Ελληνικής Ολυμπιακής Επιτροπής και είχε ως αποτέλεσμα ισχυρό χαστούκι από τον κ. Ρογκ, τον Πρόεδρο της Διεθνούς Ολυμπιακής Επιτροπής. 
      Ήταν αυτό μάχη υπέρ της νομιμότητος; Υπέρ αυτής της νομιμότητος αγορεύει σήμερα ο κύριος Υπουργός και μας καλεί να συνταχτούμε μαζί του; Ήταν μάχη υπέρ της νομιμότητος οι χαριστικές ρυθμίσεις, προκειμένου να εξασφαλίσουμε τη συμμετοχή ποδοσφαιρικών ομάδων δεξιά και αριστερά; Μη ξεχνάμε ότι η FIFA, την οποία καταγγέλλουμε ως παράγκα σήμερα για να κάνουμε το πατριωτικό μάθημα, αυτή η FIFA ήταν εκείνη που μας έδωσε ένα καλό μάθημα νομιμότητας και τήρησης των νομίμων προϋποθέσεων ομάδων στα πρωταθλήματα; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, λοιπόν, κύριε Πρόεδρε. Πιστεύω ότι όλα αυτά ήταν ένα πολύ καλό μάθημα περί της μη νομιμότητος που έχει δώσει πολύ νωρίτερα από τη διάταξή του ο κύριος Υπουργός. 
      Θέλω να κλείσω, ζητώντας την προσοχή του Σώματος και του Υπουργού, βεβαίως, στην τροπολογία που έχουμε καταθέσει για ορισμένες κατηγορίες υπαλλήλων στη Γενική Γραμματεία Αθλητισμού. Πιστεύω ότι υπάρχει ευαισθησία από μέρους του να δει αυτό το θέμα που είναι σημαντικό για να αποκατασταθεί η ισότητα όλων των εργαζομένων στη Γενική Γραμματεία Αθλητισμού. Είναι μια ρύθμιση για την ισότητα και τη δικαιοσύνη. Πιστεύω ότι θα πρέπει να απασχολήσει άμεσα το Υπουργείο, ώστε να δοθεί η λύση που πρέπει προς όφελος της εργασιακής ειρήνης και των εργαζομένων. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλευρά. 
      Το λόγο έχει ο κ. Μπόλαρης. 
      ΜΑΡΚΟΣ ΜΠΟΛΑΡΗΣ: Κύριε Πρόεδρε, άκουσα πριν από λίγο τη ναρκισσιστική παρέμβαση του κυρίου Υφυπουργού, ο οποίος παρομοίασε τον εαυτόν του τρεις φορές με τον ποδοσφαιριστή της Ιταλικής ομάδας κ. Ματεράτσι….
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ο εισηγητής, κύριε συνάδελφε, τα είπε. 
      ΜΑΡΚΟΣ ΜΠΟΛΑΡΗΣ:  Σας ακούσαμε, έχουν καταγραφεί αυτά. 
      Δεν κατάλαβε, όμως, ότι ο ίδιος είναι υπαίτιος για την τιμωρία και τον αποκλεισμό του ελληνικού ποδοσφαίρου από τις διεθνείς διοργανώσεις και εμφανίζεται ως τιμητής.
      Ήθελα, επειδή πάρα πολλοί συνάδελφοι από τη Νέα Δημοκρατία εκτέθηκαν σήμερα εδώ, να πω στον κύριο Υφυπουργό ότι μας έφερε σήμερα τελευταία μέρα, τέταρτη μέρα που συζητείται το νομοσχέδιο, μία τροποποίηση στην τροποποίηση που λέει: «Δεν ρυθμίζονται αυτόνομα μόνο τα θέματα της Ε.Π.Ο., αλλά και των οργάνων της».  Μπορεί να μας πει ποιος του υπέδειξε αυτήν την προσθήκη; Τη σκέφθηκε ο ίδιος ή του ήρθαν χαμπέρια και από πού ήρθαν αυτά,  για να δούμε πόσο στέκονται όλες οι εθνικιστικές κορώνες που ακούσαμε προηγουμένως σ’ αυτήν την Αίθουσα. 
      Κύριε Πρόεδρε, κύριοι συνάδελφοι, πριν από δέκα μέρες δεν υπήρχε κανένα ζήτημα για το ελληνικό ποδόσφαιρο σ’ αυτόν τον τόπο. Πριν από δέκα μέρες οι άνθρωποι του ποδοσφαίρου και οι φίλαθλοι περίμεναν από την Κυβέρνηση να ρυθμίσει: την ίδρυση της «SUPER LEAGUE», έτσι ώστε να οργανωθεί το πρωτάθλημα από το Σεπτέμβριο, για να μπορεί ο Έλληνας φίλαθλος να χαρεί την ομορφιά του ποδοσφαίρου. Ταυτόχρονα υπήρχε και το αίτημα -και ήταν γνωστές οι συζητήσεις που γίνονταν- «κατοχύρωση της αυτονομίας στον ελληνικό αθλητισμό». 
      Τελικά,  χωρίς να γίνει κοινωνικός διάλογος -με συναντήσεις όπου εκτίθετο η ελληνική πολιτεία, αφού δεν κρατούνταν ούτε μνημόνια, αφού δεν εκδίδονταν ανακοινώσεις- ήρθε ένα νομοσχέδιο στην απολύτως αντίθετη κατεύθυνση, εκατόν ογδόντα μοίρες απόσταση από όσα είχε την υποχρέωση η χώρα με βάση τις διεθνείς υποχρεώσεις, τις συμφωνίες που έχει υπογράψει με τους διεθνείς οργανισμούς που διαχειρίζονται τα ζητήματα του ποδοσφαίρου, αλλά και με τις συμφωνίες της Ευρωπαϊκής Ένωσης. 
      Η χώρα, λοιπόν, τιμωρήθηκε, όχι γιατί οι «κακοί» Ευρωπαίοι ήθελαν να μας τιμωρήσουν και να μας αποβάλλουν, αλλά διότι η Κυβέρνηση της Νέας Δημοκρατίας συνολικά με απόφαση κυβερνητικής επιτροπής, παρόντος του Πρωθυπουργού, πήρε απόφαση να καταθέσει ένα νομοσχέδιο αντίθετο με τις διεθνείς υποχρεώσεις της χώρας. Το νομοσχέδιο αυτό ήταν αντίθετο και με όσα ο Υπουργός με επιστολή προς τους διεθνείς οργανισμούς διαβεβαίωνε. 
      Τελικά, τι έγινε; Όλοι οι φορείς βρέθηκαν αντιμέτωποι, η χώρα διασύρθηκε, ο ελληνικός αθλητισμός τιμωρήθηκε.  Ενώ όλες αυτές τις μέρες λέγαμε σε όλους τους τόνους στον Υπουργό ότι το ΠΑ.ΣΟ.Κ. θέλει σαφέστατα την ίδρυση της «SUPER LEAGUE» για την αναβάθμιση του επαγγελματικού ποδοσφαίρου,  θέλει σαφέστατα να κατοχυρωθεί η αυτονομία, θέλει σαφέστατα  να απαλλαγεί το ποδόσφαιρο και οι ελληνικές ομάδες από την τιμωρία, έχουμε σήμερα μία σειρά τροποποιήσεις επί τροποποιήσεων και φθάνουμε στην εξής πολιτική σχιζοφρένεια, η οποία εκθέτει τη Βουλή: υπάρχει ένα νομοσχέδιο το οποίο αναιρείται από μία διάταξη. Είναι η παράγραφος 12 του άρθρου 29. Μ’ αυτήν την τροποποίηση, κύριε Πρόεδρε, κατ’ αρχάς δημιουργείται θέμα συνταγματικής τάξης, διότι λέει «το ποδόσφαιρο και οι ομοσπονδίες του». Ήδη έχουμε δημοσιεύματα πως άλλοι διεθνείς οργανισμοί, όπως η Ομοσπονδία του Μπάσκετ, παρεμβαίνουν και βάζουν ζήτημα. 
      Έχουμε μία διάταξη, η οποία είναι φοβερή. Μας λέει παντελώς αόριστα, χωρίς να αναφέρει ποιες διατάξεις καταργούνται, ότι η Βουλή σήμερα εδώ -κάνοντας πολιτικό χαρακίρι- πρέπει να ψηφίσει διάταξη που λέει «ακόμα και αν προβλέπονται διαφορετικές ρυθμίσεις στο νόμο τάδε και στην εν γένει αθλητική νομοθεσία…», να παραδοθεί αμαχητί η Βουλή, χωρίς ο κύριος Υπουργός και η ομάδα που υποστηρίζει αυτό το νομοσχέδιο, να κάνουν τον κόπο να μας πουν ποιες διατάξεις καταργούνται. 
      Όμως, κύριε Πρόεδρε, υπάρχει τεράστιο ζήτημα, γιατί αυτή είναι μια γενικής φύσης διάταξη και υπάρχει ένα νομοσχέδιο με τριάντα άρθρα. Μπαίνει, λοιπόν, το ζήτημα τι θα εφαρμοστεί, όταν ψηφίζεται αυτή η γενική διάταξη με τα άλλα τριάντα άρθρα; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτού)
      Ζητάω για πολύ λίγο την κατανόησή σας.
      Θέλω να σας θυμίσω το εξής: Στο άρθρο 1 που αφορά το ποδόσφαιρο, ενώ η τροπολογία λέει ότι ισχύουν οι κανονισμοί της Ε.Π.Ο., σε αυτό το άρθρο χρειάζεται ένα προεδρικό διάταγμα, χρειάζεται υπουργική απόφαση. Στο άρθρο 2…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν αφορά το ποδόσφαιρο, μελετήστε το ξανά.
      ΜΑΡΚΟΣ ΜΠΟΛΑΡΗΣ: Στο άρθρο 2 αναφέρεται η Ένωση Επαγγελματικού Ποδοσφαίρου. Σας άκουσα και προηγουμένως. Κάνατε πλήρη διαστρέβλωση των κειμένων που έχουμε μπροστά μας, υποτιμώντας τη νοημοσύνη μας. Το άρθρο 2 αναφέρεται στο επαγγελματικό ποδόσφαιρο και τι λέει; «Επιφυλασσομένων ειδικών ρυθμίσεων του παρόντος» για το επαγγελματικό ποδόσφαιρο. Αυτό είναι σε πλήρη διάσταση με την τροπολογία.
      Στο άρθρο 3 αναφέρεται και πάλι το ίδιο: «Επιφυλασσομένων ειδικών ρυθμίσεων του παρόντος νόμου». Στο άρθρο 4: «Εφόσον δεν υπάγεται στην αρμοδιότητα άλλου οργάνου». Σε όλα τα άρθρα τα οποία υποτίθεται ότι καταργούνται γίνονται επικλήσεις της νομοθεσίας. 
      Τελικά θα πρέπει κανείς να έχει πολιτική ασυνέπεια, θα πρέπει να πάσχει από πολιτική σχιζοφρένεια για να ψηφίσει αυτό το νομοθέτημα όπως έχει έλθει. Η τροπολογία είναι σε πλήρη διάσταση με το προηγούμενο κείμενο. Αυτό θα το βρούμε μπροστά μας και την ευθύνη γι’ αυτό θα την έχει ο κύριος Υπουργός και η Κυβέρνησή του.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπόλαρη.
      Το λόγο έχει η συνάδελφος κ. Αποστολάκη.
      ΜΙΛΕΝΑ ΑΠΟΣΤΟΛΑΚΗ: Κύριε Υπουργέ, πέντε υπαναχωρήσεις, πέντε δικές σας αυτοαναιρέσεις, πέντε τούμπες, για να μιλήσω με αθλητικούς όρους και μάλιστα η τελευταία σήμερα εδώ στην Ολομέλεια, ενώ είχε προηγηθεί ένας συνεχής εξευτελισμός, δικός σας προσωπικός, μέσα στην Επιτροπή Μορφωτικών Υποθέσεων. 
      Απωλέσατε και το τελευταίο ίχνος αξιοπιστίας, εσείς προσωπικά. Τα ζήσαμε όλα αυτά στη διάρκεια της διαδικασίας στη διαρκή κοινοβουλευτική επιτροπή, όπου είχαμε μία Κυβέρνηση απούσα, με τον εκπρόσωπό της στους διαδρόμους να νομοθετεί καθ’ υπαγόρευση.
      Και έρχεστε σήμερα εδώ να το επιβεβαιώσετε, φέρνοντας τελευταίες νομοτεχνικές ρυθμίσεις. Η υποτιθέμενη μάλιστα μου έκανε εντύπωση, μας είπατε ότι αποδέχεστε πρόταση του Συνασπισμού και μέσα σ’ όλα αυτά φέρατε και την τελευταία τροποποίηση στην επίμαχη παράγραφο 12 του άρθρου 29.
      Η ουσία, κύριε Υπουργέ, είναι ότι νομοθετείτε ως ο εκπρόσωπος ενός υποτελούς κράτους και όχι ενός εθνικά κυρίαρχου κράτους. Εκχωρείτε συστηματικά κομμάτια της εθνικής μας κυριαρχίας, γιατί βρίσκεστε ο ίδιος σε αδυναμία να διαπραγματευθείτε και να εκπροσωπήσετε τα συμφέροντα της χώρας.
      Αυτήν την εικόνα είδαμε όλη την προηγούμενη εβδομάδα, όταν ήσασταν στο ακουστικό και περιμένατε να σας υπαγορεύσουν από τη FIFA ποια θα ήταν εκείνη η διάταξη, η οποία θα είχε σαν αποτέλεσμα την άρση του αποκλεισμού και της τιμωρίας από τις εθνικές ομάδες, την οποίαν εσείς προκαλέσατε με τους ατυχέστατους χειρισμούς σας.
      Θέσατε την οικονομία υπό επιτήρηση. Θέσατε το ποδόσφαιρο υπό επιτήρηση και από αύριο θέτετε τον αθλητισμό συνολικά υπό επιτήρηση, γιατί ο ασκός του Αιόλου έχει ανοίξει με αυτό το τερατούργημα, στο οποίο το ΠΑ.ΣΟ.Κ. δεν πρόκειται να συμπράξει. Τα δεινά έρχονται και εσείς ο ίδιος προσωπικά τα έχετε προκαλέσει. 
      Μας μιλήσατε για εξυγίανση του ποδοσφαίρου. Ποια εξυγίανση του ποδοσφαίρου και του αθλητισμού; Ποια είναι τα δείγματα γραφής που εσείς ο ίδιος δυόμισι χρόνια έχετε δώσει; Αυτά που κάνατε το Φεβρουάριο του 2005, στις ομοσπονδίες για να ελέγξετε την Επιτροπή Ολυμπιακών Αγώνων; Εσείς είστε ο εξυγιαντής; Εσείς προκαλέσατε τη μήνη της Διεθνούς Ολυμπιακής Επιτροπής με τις γελοιότητες τις οποίες κάνατε στις ομοσπονδίες παγοδρομιών. Γίναμε ο περίγελως όλων των ομοσπονδιών με αυτά τα οποία επιδιώξατε να κάνετε. 
      Ποια είναι η εξυγίανση; Το γεγονός ότι έχουμε Ιούλιο και ακόμα δεν έχετε ανακοινώσει τις επιχορηγήσεις; Γιατί, κύριε Υπουργέ; Ο νόμος -και το γνωρίζετε πολύ καλά- σας επιβάλλει μέχρι τα τέλη Ιανουαρίου του έτους να ανακοινώνετε τις επιχορηγήσεις.
      Γιατί αυτή η ομηρεία στις ομοσπονδίες; Και γιατί το σταμάτημα της ολυμπιακής χρηματοδότησης; Είναι προφανές το γιατί. Θέλετε να κάνετε παιχνίδι με τις έκτακτες επιχορηγήσεις. Θεωρείτε ότι ο χώρος του αθλητισμού δεν ελέγχεται από σας, στην πλειοψηφία των ομοσπονδιών. Ποιών ομοσπονδιών; Αυτών που φέρνουν μετάλλια, αυτών που έχουν επιτυχίες στο διεθνή χώρο. Δεν είναι «φίλος», δεν είναι «ημέτερος»; Θα τους τιμωρήσουμε. Θα κάνουμε παιχνίδια με τις έκτακτες επιχορηγήσεις στους «δικούς μας». Θα στήσουμε «αχυράνθρωπους», για να ελέγξουμε τον αθλητισμό.
      Και καλά όλα αυτά, εάν τα κάνατε χωρίς διασυρμό της χώρας. Εδώ, είμαστε επί μια βδομάδα στα διεθνή δίκτυα ως η τιμωρούμενη χώρα και εδώ ερχόμαστε να συνομολογήσουμε ότι η Βουλή των Ελλήνων νομοθετεί καθ’ υπαγόρευση και καθ’ υπόδειξη της οποιασδήποτε υπερκείμενης διεθνούς αθλητικής ομοσπονδίας. Δεν πρόκειται το ΠΑ.ΣΟ.Κ. να συναινέσει σ’ αυτήν την εκχώρηση εθνικής κυριαρχίας, στην οποία το χειρότερο απ’ όλα είναι ότι δεν είναι μόνο συνειδητή σας επιλογή. Είναι το αποτέλεσμα της δικής σας ανικανότητας να διαχειριστείτε τόσο σοβαρά και υπεύθυνα ζητήματα. 
      Να νομοθετήσουμε πώς; Να ψηφίσουμε ένα νόμο του οποίου το άρθρο 2 αναφέρεται σε θέματα διοικητικής οργάνωσης, λειτουργίας του επαγγελματικού ποδοσφαίρου, το άρθρο 3 αναφέρεται στα όργανα των ενώσεων του επαγγελματικού ποδοσφαίρου και τα υπόλοιπα άρθρα στους κανονισμούς των ενώσεων, στη ρύθμιση των οικονομικών τους θεμάτων, όταν μας φέρνετε τροπολογία και μας λέτε ότι όλα αυτά τα ζητήματα καθορίζονται από την Ευρωπαϊκή και Παγκόσμια Ομοσπονδία Ποδοσφαίρου; Ε, η γελοιότητα έχει και ένα όριο! 
      Εδώ πέρα όλοι έχουμε μια διαδρομή, έχουμε ένα κύρος. Είμαστε άνθρωποι που έχουμε δοκιμαστεί, είμαστε επιστήμονες. Δεν μπορούμε να συμπράξουμε σ’ αυτή τη γελοιότητα και δεν μπορούμε να αποδεχθούμε το γεγονός ότι έχουμε μια Κυβέρνηση, που νομοθετεί όχι ως εθνικά κυρίαρχη, αλλά ως υποτελής. 
      Εμείς δεν είμαστε υποτελείς και δεν θα συμμετάσχουμε!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία συνάδελφε.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Θέλετε να κάνετε τρίλεπτη παρέμβαση;
      Ορίστε, έχετε το λόγο.
      ΑΓΓΕΛΟΣ ΤΖΕΚΗΣ: Πόσες φορές  θα μιλήσει ο κύριος Υπουργός;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εγώ αποφασίζω πότε θα μιλήσω, όχι εσείς.
       ΠΡΟΕΔΡΕΥΩΝ (Γεώργιος Σούρλας): Κάντε υπομονή, κύριοι συνάδελφοι. Αυτό σας διευκολύνει, το ότι θα αργήσει να μιλήσει...
      ΔΗΜΗΤΡΙΟΣ ΡΕΠΠΑΣ: Όχι όταν είναι περιορισμένος ο χρόνος…
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Ρέππα!
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, είναι φανερό ότι η Αξιωματική Αντιπολίτευση έχει χάσει την ψυχραιμία της.
      (Θόρυβος από Βουλευτές του ΠΑ.ΣΟ.Κ.)
      ΣΑΒΒΑΣ ΕΜΙΝΙΔΗΣ: Εσείς έχετε χάσει τη μπάλα! 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ!
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν θα ακολουθήσω στον κατήφορο την κυρία συνάδελφο. Οι εκφράσεις της ήταν ιδιαίτερα ατυχείς. Αύριο, όταν θα τα διαβάσει, μπορεί να μην αναγνωρίσει τον εαυτό της. Όμως σήμερα ανέδειξε μια εικόνα, η οποία δεν ταιριάζει στο ελληνικό Κοινοβούλιο. Λυπάμαι πάρα πολύ. Εκφράζω την εσωτερική  μου δυσαρέσκεια γιατί συνάδελφοι εκφράζονται μ’ αυτόν τον τρόπο  σ’ αυτήν την Αίθουσα. Εκπροσωπούν τους πολίτες, έχουν υποχρέωση απέναντι σ’ αυτούς που εκπροσωπούν να μιλάνε με επιχειρήματα και να έχουν συγκεκριμένη στόχευση. Αν νομίζουν ότι οι προσωπικές επιθέσεις τούς ανεβάζουν στην εικόνα την οποία επιδιώκουν να έχουν, η απάντηση δίνεται συνεχώς απ’ αυτούς, οι οποίοι στέλνουν όλους μας εδώ και απ’ όλους έχουν απαιτήσεις. 
      Θα πω, λοιπόν, ότι εμείς παραλάβαμε από το ΠΑ.ΣΟ.Κ. ένα καταχρεωμένο Υπουργείο, 250.000.000 ευρώ «μαύρη τρύπα». Διακόσια πενήντα εκατομμύρια ευρώ! Το ξέρετε. Είναι δηλωμένο επίσημα. 
      ΓΕΩΡΓΙΟΣ ΛΙΑΝΗΣ: Με 100.000 το ξεκινήσατε;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εκατό λέγατε εσείς, κύριε συνάδελφε, αλλά δυστυχώς για όλους μας βγήκαν πολύ περισσότερα.
      ΑΘΑΝΑΣΙΑ ΜΕΡΕΝΤΙΤΗ: Για το νομοσχέδιο να μας πείτε.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εγώ θα μιλήσω για το νομοσχέδιο. Εσείς δεν μιλήσατε. Αυτό είναι το κακό, ότι εδώ έχουμε διάλογο σε παράλληλα επίπεδα. 
      ΑΘΑΝΑΣΙΑ ΜΕΡΕΝΤΙΤΗ: Για όλα τα συναφή του νομοσχεδίου να μας πείτε.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κυρία συνάδελφε, θα τα πείτε. Μη στεναχωριέστε. Είμαι εδώ, υπομονετικά θα σας ακούσω, θα πω και τις δικές μου σκέψεις. 
      ΑΘΑΝΑΣΙΑ ΜΕΡΕΝΤΙΤΗ: Για τις αποφάσεις…
      ΠΡΟΕΔΡΕΥΩΝ (Γεώργιος Σούρλας): Παρακαλώ! Μη διακόπτετε τον Υπουργό. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Όμως, θέλω να ξέρετε, όπως ξέρει ο ελληνικός λαός, ότι ο υποφαινόμενος δεν έχει υπογράψει ούτε μία έκτακτη επιχορήγηση σε κανέναν. Άρα δεν έκανε καμία πολιτική, την οποία είχατε ως βασικό εργαλείο προσέγγισης όλα αυτά τα χρόνια. Γι’ αυτό αφήσατε όλα αυτά τα χρέη, επειδή ακριβώς μ’ αυτή την πολιτική κινηθήκατε.
      Ιανουάριο και Φεβρουάριο του 2004, ακριβώς εξήντα μέρες πριν από τις εκλογές, υπάρχουν υπογραφές για 100.000.000 ευρώ, εκτάκτων επιχορηγήσεων. Εκατό εκατομμύρια ευρώ, για να πάρετε τις εκλογές! Οι πολίτες, όμως, είναι σοφοί. Βλέπουν ποιος χρησιμοποιεί τα λεφτά τους, για να μπορέσει να τους πάρει την ψυχή και την ψήφο. Αλλά του παίρνουν τα λεφτά και δεν του δίνουν την ψήφο. 
      Εμείς, λοιπόν, δεν πέφτουμε σ’ αυτήν την παγίδα ούτε θα ακολουθήσουμε την τακτική την οποία είχατε όλα αυτά τα χρόνια. Εκείνο, όμως, το οποίο είναι κυρίαρχο και χαρακτηριστικό είναι ότι από το 2000 –και αυτό πρέπει κάποτε να το πείτε με τον εαυτό σας, να βγείτε στους ανθρώπους του αθλητισμού να ζητήσετε συγγνώμη- εννέα χιλιάδες σωματεία δεν πήραν ούτε ένα ευρώ. Κάποτε πρέπει να ζητήσετε συγγνώμη από τον ελληνικό λαό, γιατί το άρθρο 16 παράγραφος 9, το οποίο επικαλεστήκατε σαράντα επτά φορές δεν το εφαρμόζατε. Για να δούμε ποιος εφαρμόζει το Σύνταγμα, ποιος εφαρμόζει τους νόμους, ποιος αγαπάει τον αθλητισμό, ποιος είναι εκείνος ο οποίος χρησιμοποιεί τον αθλητισμό ως όχημα για να περάσει πολιτικές απόψεις! 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΛΙΑΝΗΣ: Κύριε Πρόεδρε, θα ήθελα το λόγο και θα ήθελα να μου δώσετε το μισό χρόνο από τον υπόλοιπο που δικαιούμαι. 
       ΠΡΟΕΔΡΕΥΩΝ (Γεώργιος Σούρλας): Εντάξει, κύριε Λιάνη, θα σας δώσω δεκαπέντε λεπτά. Έχετε κάνει ήδη χρήση πέντε λεπτών και θα σας μένουν μετά από την ομιλία σας αυτή, άλλα επτά λεπτά. 
      Ο κ. Λιάνης έχει το λόγο για δεκαπέντε λεπτά. 
      ΓΕΩΡΓΙΟΣ ΛΙΑΝΗΣ: Κύριε Πρόεδρε, κύριοι συνάδελφοι, πήρα το λόγο για να ξεκαθαρίσω ορισμένα πράγματα τα οποία δεν φαίνεται ότι η Κυβέρνηση θέλει να ξεκαθαρίσει. 
      Διαχέεται απόψε παντού εντέχνως το ψευτοδίλημμα –και λυπάμαι που το έθεσε, και ένα κομμάτι της ήσσονος Αντιπολιτεύσεως- αν το ΠΑ.ΣΟ.Κ. είναι υπέρ της τροπολογίας ή όχι. Δηλαδή, να κρυφτούμε πίσω από ένα προπέτασμα καπνού για μία τροπολογία τον πυρήνα της οποίας, για να σωθούν οι ελληνικές ομάδες τον υποδείξαμε απολύτως εμείς στη κοιμωμένη Κυβέρνηση. Ήταν μία συγκεκριμένη τοποθέτηση τριών δευτερολέπτων που έλεγε ότι η λύση στο πρόβλημα αυτό, που δεν την είχε υπ' όψιν του ο κύριος Υφυπουργός, που πήγαινε σε μετωπική με τη FIFA, ήταν να αποδεχθούμε ότι η Ε.Π.Ο. και οι ενώσεις της λειτουργούν στον ελληνικό αθλητισμό σύμφωνα με το καταστατικό της FIFA. Τόσο απλό. Και δύο ακόμη σειρές που θα έλεγαν τον τρόπο ιδρύσεως της SUPER LEAGUE. Αυτό είχαμε ζητήσει, αυτό είχαμε αποφασίσει στις τρεις συναντήσεις που είχαμε κάνει. Αντ’ αυτού ήρθε αυτό το εξάμβλωμα των εξήντα σελίδων. Γιατί; Τι νόημα έχει μετά από αυτό η 15η Ιουλίου, που την αναζητάει εναγωνίως ως άλλοθι, ο κύριος Υπουργός; 
      Τώρα, θα σας δείξω ότι η Κυβέρνηση ήξερε το θέμα –και θέλω να απαντήσω και στο ελεεινολόγημα περί «δακτύλου ΠΑ.ΣΟ.Κ.» στη FIFA- ένα χρόνο πριν, γιατί δεν υπήρχε εκεί «δάκτυλος ΠΑ.ΣΟ.Κ.» αλλά βραχίων Πρωθυπουργού και βραχίων Ορφανού. Για ακούστε με κύριε Υπουργέ πώς έχουν τα πράγματα. Πρώτα-πρώτα, η εφημερίδα «ΦΙΛΑΘΛΟΣ» πριν από λίγες μέρες σας αποκαλύπτει με φωτοτυπίες και έγγραφο γνωστού νομομαθούς επαϊοντος περί τα ποδοσφαιρικά, που έφθασε στο Μέγαρο Μαξίμου και ενημέρωνε τον Πρωθυπουργό για τους κινδύνους από τη νομοθετική σας πρωτοβουλία. Προ ολίγων ημερών αυτά. Ο συντάκτης υποδείκνυε την ωμή παρέμβαση που κάνετε στο καταστατικό της FIFA και τις μεγάλες ποινές που θα επισύρει στο ελληνικό ποδόσφαιρο. 
      Εγώ για να είμαι ειλικρινής δεν σας θεωρώ το μόνο υπεύθυνο για την τραγική εξέλιξη των πραγμάτων. Θεωρώ απολύτως συνυπεύθυνο την κυβερνητική επιτροπή και ασφαλώς τον Πρωθυπουργό. Αλλά ο Πρωθυπουργός διεκδικεί ένα ρεκόρ Γκίνες. Τους δοκιμαζόμενους Υπουργούς του και τα αποτυχημένα νομοσχέδια που φέρνουν στη Βουλή βγαίνει και τους στηρίζει ακριβώς, την ώρα της μεγίστης κρίσης σαν να τους λέει. Συνεχίστε απτόητοι, εδώ είμαι εγώ! 
      Σεις, κύριε Υπουργέ, μετά το μέγα φιάσκο προσπαθείτε να εμφανιστείτε σαν καινοτόμος και ριζοσπάστης, που πρώτος έκοψε δήθεν τον ομφάλιο λώρο που συνέδεε το κράτος με την Ε.Π.Ο. και τη FIFA. Σαρδόνιος και σχεδόν θρασύς συλλογισμός γιατί το «Βατερλώ» το μετατρέπετε σε θρίαμβο και τον ανύπαρκτο θρίαμβο προσπαθήσατε να τον συνδέσετε με οραματισμούς, ότι είχατε δηλαδή όραμα γι’ αυτό το γεγονός και δεν εξαναγκαστήκατε. Για να δούμε. 
      Πρώτα-πρώτα να δούμε εάν από τα Πρακτικά της Βουλής προκύπτει το πότε ξέρατε την υπόθεση FIFA. Θα σας τα καταθέσω. Είναι οι δύο συνεδριάσεις της Ολομέλειας της 6ης και 7ης Ιουλίου του 2005. Είχαμε κάνει πολύ συγκεκριμένες αντιπαραθέσεις εκείνη τη μέρα. Στις 30 Ιουνίου 2005, λίγες μέρες πριν από την Ολομέλεια, στην Επιτροπή Μορφωτικών Υποθέσεων σας είπα στο νομοσχέδιο για τη βία ότι προσπαθείτε να ασκήσετε επικίνδυνες πατρωνίες προκαλώντας άμεση διεθνή επέμβαση της FIFA. Σας είπα επίσης τότε ότι ο κ. Μπλάτερ με πρωτοφανή κυνισμό σας απειλεί με μεγάλες ποινές τιμωρίας. Σας έγραψε γράμμα και έλεγε: «Στηρίζω την Ομοσπονδία σε όλες τις επιλογές της, αλλά στη χώρα σας συνεχίζουν οι πολιτικές παρεμβάσεις». Τι δάκτυλος του ΠΑ.ΣΟ.Κ. χρειάζεται; Ακούστε τη συνέχεια. Ο Μπλάτερ, σας υπενθύμισε ότι η Ελλάδα έχει υπογράψει σύμβαση προσχώρησης και ότι πρέπει να τηρεί το καταστατικό της FIFA. Ο Πρόεδρος της Ε.Π.Ο. είχε κληθεί σε απολογία στη Ζυρίχη. Κύριοι συνάδελφοι της Νέας Δημοκρατίας, δύο χώρες μόνο απολογήθηκαν, η Ελλάδα και το Τουρκμενιστάν! Αυτά είναι τα επιτεύγματά σας. Μετά το θρίαμβο του 2004 και μετά από τους Ολυμπιακούς Αγώνες αφήσαμε και φυλλορρόησε αυτή η τεράστια επιτυχία, αυτός ο διεθνής θρίαμβος, ένα ποτάμι απ’ όπου δεν ήπιαμε ούτε μία στάλα νερό, οι Ολυμπιακοί Αγώνες και το EURO 2004. Τι θυμάται σήμερα ο κόσμος απ’ αυτά; 
      Στις 6 Ιουλίου στην Ολομέλεια της Βουλής σας ανέφερα ότι ο άκομψος τρόπος με τον οποίον προσπαθήσατε να παρέμβετε στα θέματα του ποδοσφαίρου έφερε στην Αθήνα το Γενικό Γραμματέα της FIFA, τον κ. Σαμπέιν. Μου απαντήσατε: «Κι εσάς, κύριε Λιάνη, σας αρέσει αυτό». Σας απάντησα: «Δεν μου αρέσει καθόλου, κύριε Υπουργέ, γιατί ο Σαμπέιν πριν «τραβήξει το αυτί σας», «τράβηξε το αυτί» του Τουρκμενιστάν. Εκεί σας έκανα και τη μεγάλη αποκάλυψη που κάνατε πως δεν την ξέρετε, ότι δηλαδή, ο κ. Μπλάτερ είχε στείλει γράμμα στον κύριο Καραμανλή, τον Πρωθυπουργό της χώρας, για δεύτερη φορά μέσα σε έξι μήνες. Για ποια πράγματα λέτε λοιπόν ότι δεν είχατε ιδέα; Ο Πρωθυπουργός ήταν ενημερωμένος από το 2005 για όλα! Μ’ αυτήν την επιστολή τι ζητούσε ο κ. Μπλάτερ; Να φύγουν τέσσερα σημεία γιατί διαφορετικά η Ελλάδα θα είχε κυρώσεις. Δεν μίλησε για τιμωρίες, το λέω. 
      Στην Ολομέλεια της 7ης Ιουλίου η σύγκρουσή μας με τη FIFA κορυφώθηκε. Αρνηθήκατε ότι υπάρχει επιστολή προς τον Πρωθυπουργό και αργότερα είπατε ότι υπάρχει επιστολή, αλλά όχι με το περιεχόμενο που περιγράφω εγώ. Σας καταθέτω τα Πρακτικά και των δύο ημερών για να τα έχετε.
       (Στο σημείο αυτό ο Βουλευτής κ. Γεώργιος Λιάνης καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αναγκάστηκα να γίνω λοιπόν πιο σαφής. Σας είπα ότι ο κ. Μπλάτερ στο άτυπο Μουντιάλ της Γερμανίας όπου πήρε μέρος και η Ελλάδα έκανε δριμύτατη ανακοίνωση την οποία έχω καταθέσει στα Πρακτικά. Ακούστε την λοιπόν: «Αναμένονται σε λίγες μέρες οι αντιδράσεις μας. Προστατέψτε τη μητέρα ομοσπονδία της Εθνικής Ομάδας που κατέκτησε το EURO». Τι κατάντια, να μας εγκαλεί ο Μπλάτερ να προστατέψουμε τη μητέρα ομοσπονδία της Εθνικής Ομάδας που πέτυχε το μέγιστο άθλο! Τα αρνείστε αυτά; Ενώ ειλικρινά δεν το ήθελα, αναγκάστηκα να σας ενημερώσω για το περιεχόμενο της επιστολής προς τον κύριο Καραμανλή. Ακούστε το λοιπόν για μία ακόμη φορά γιατί είναι κι αυτό στα Πρακτικά: «Η επιστολή Μπλάτερ στον Πρωθυπουργό επεσήμανε τέσσερα σημεία όπου ο εθνικός νόμος ήταν διαφορετικός από το καταστατικό της Ε.Π.Ο. και της FIFA. Πρώτο σημείο: Το θέμα της γενικής συνελεύσεως της Ε.Π.Ο. και η διαφορά του καταστατικού νόμου από τον εθνικό νόμο. Αυτό το «μασάμε» τώρα. Με το καινούργιο νομοθέτημα «τρώγεται» κι αυτό. Φέρατε παρέμβαση για να τελειώνετε μ’ αυτό που είναι ο μίτος της Αριάδνης, η προσωπική σας βεντέτα με τον Πρόεδρο της Ε.Π.Ο., να τον «καθαρίσετε». Αυτό είναι όλο το θέμα.
      Δεύτερο σημείο, το θέμα του διορισμού των νομικών αρχών της Ε.Π.Ο.. Είναι παρέμβαση ή δεν είναι;
      Τρίτο σημείο. Μιλάει για καταστρατηγήσεις με προσφυγές στα πολιτικά δικαστήρια. Την κάνατε την προσφυγή στα πολιτικά δικαστήρια, την έκαναν οι φίλοι σας, την έκαναν οι σύμβουλοί σας και έρχεστε μ’ αυτό το κατάπτυστο έγγραφο το οποίο στέλνετε στον κ. Λυκουρέζο εσείς και του λέτε του κ. Λυκουρέζου. Ακούστε, κύριοι συνάδελφοι, για να καταλάβετε πόσο ωμές παραβιάσεις του καταστατικού έγιναν. 
      Τι του λέτε; «Σε διαφορετική περίπτωση, κύριε Πρόεδρε της Ε.Π.Α.Ε., είναι αυτονόητο ότι οι αποφάσεις Γενικών Συνελεύσεων, άρα και της Ε.Π.Ο., που αντίκεινται στο νόμο –αυτόν που είχατε περάσει, που παραβίαζε- είναι άκυρες. Οι δε τροποποιήσεις των κανονισμών δεν δύνανται να εγκριθούν για τη νομιμότητά τους». Και μετά, τα μασήσατε και αυτά.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τι παράλογο είπα, κύριε συνάδελφε;
      ΓΕΩΡΓΙΟΣ ΛΙΑΝΗΣ: Άρα, ποιο ΠΑ.ΣΟ.Κ. χρειαζόταν και ποιος δάκτυλος της FIFA, όταν υπήρχε αυτό το έγγραφο και όταν ο κ. Καραμανλής τα γνώριζε όλα;
      ΜΑΡΓΑΡΙΤΗΣ ΤΖΙΜΑΣ: Την επιστολή πού τη βρήκατε εσείς;
      ΓΕΩΡΓΙΟΣ ΛΙΑΝΗΣ: Δεν τη βρήκα ποτέ την επιστολή. Αφήστε τα αυτά. Εκεί εσείς, συνεχίζετε τη λασπολογία.
      ΜΑΡΓΑΡΙΤΗΣ ΤΖΙΜΑΣ:  Καλά, σοβαρολογείτε τώρα, κύριε συνάδελφε; Πού τη βρήκατε την επιστολή;
      (Θόρυβος στην Αίθουσα)
      ΓΕΩΡΓΙΟΣ ΛΙΑΝΗΣ: Αυτό είναι δικό μου θέμα. Είμαι δημοσιογράφος τριάντα χρόνια, ξέρω να κινούμαι.
      ΜΑΡΓΑΡΙΤΗΣ ΤΖΙΜΑΣ: Είστε δημοσιογράφος; Εδώ είστε Βουλευτής.
      Πού τη βρήκατε την επιστολή;
      ΓΕΩΡΓΙΟΣ ΛΙΑΝΗΣ: Δεν θα σας απαντήσω σε τίποτα. Είναι δικό μου θέμα.
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι.
      ΜΑΡΓΑΡΙΤΗΣ ΤΖΙΜΑΣ: Να μας πείτε εδώ πού τη βρήκατε την επιστολή.
      ΓΕΩΡΓΙΟΣ ΛΙΑΝΗΣ: Είμαι επαγγελματίας δημοσιογράφος τριάντα χρόνια και πολύ καλός μάλιστα.
      ΜΑΡΓΑΡΙΤΗΣ ΤΖΙΜΑΣ:  Εσείς συνομιλείτε με τον Μπλάτερ; 
      ΠΡΟΕΔΡΕΥΩΝ (Γεώργιος Σούρλας): Θα απαντήσει ο Κοινοβουλευτικός Εκπρόσωπος της Νέας Δημοκρατίας σ’ αυτά. Μη διακόπτετε τον κ. Λιάνη. Σας παρακαλώ πάρα πολύ. Θα τον διαδεχθεί ο Κοινοβουλευτικός Εκπρόσωπος της Νέας Δημοκρατίας και θα θέσει τα ερωτήματα ή εσείς, όταν πάρετε το λόγο.
      ΓΕΩΡΓΙΟΣ ΛΙΑΝΗΣ: Πονάει πολύ η επιστολή, όπως καταλάβατε, κύριοι συνάδελφοι, γιατί δείχνει ποιος έχει την κύρια ευθύνη, τη μία και μοναδική. Ποιος καλύπτει τον κ. Ορφανό.
      ΜΑΡΓΑΡΙΤΗΣ ΤΖΙΜΑΣ:  Υπόγειες διαδρομές υπάρχουν. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι.
      ΓΕΩΡΓΙΟΣ ΛΙΑΝΗΣ: Σας παρακαλώ, κύριε Πρόεδρε. Θα ήθελα να μου αφαιρέσετε αυτό το διάστημα από το χρόνο μου. 
      ΜΑΡΓΑΡΙΤΗΣ ΤΖΙΜΑΣ: Απορία ψάλτου, βηξ.
      ΓΕΩΡΓΙΟΣ ΛΙΑΝΗΣ: Μου είπε ένας συνάδελφος της Νέας Δημοκρατίας τότε που έφερα αυτό το θέμα στη Βουλή, την καταπληκτική και ευφυέστατη απάντηση: Κύριε Λιάνη, στην επιστολή όμως ο κ. Μπλάτερ δεν μιλάει πουθενά για τιμωρίες. Και του απάντησα: «Δεν μιλάνε για τιμωρίες στους Πρωθυπουργούς. Οσονούπω, έρχονται». Και έπεσε ο κεραυνός που δεν ήταν διόλου εν αιθρία. Ήταν η προαναγγελία ενός θανάτου του ελληνικού ποδοσφαίρου σε ανώτατο επίπεδο, στο υψηλότερο.
      Το σκοτώσατε το ποδόσφαιρο. Πικρό επακόλουθο αυτής της στάσης σας ήταν το Μαρακές, όπου το Σεπτέμβριο του 2005, η Ελλάδα, κύριοι συνάδελφοι, τιμωρήθηκε.
      Δεν θέλει να το καταλάβει ο κύριος Υπουργός. Και όταν του είπα ότι τιμωρήθηκε και είναι γραπτό, μου λέει «αν μου το φέρετε και μου το δείξετε, θα το παραδεχθώ». Και του λέω «όλα τα ξένα πρακτορεία, τα μεγαλύτερα πρακτορεία της γης που το γράφουν, δεν είναι απόδειξη;». 
      Άρα το Μαρακές υπήρχε. Και υπήρχε τιμωρία της Ελλάδας από το Σεπτέμβριο του 2005. Τι συζητάτε τώρα εσείς τι έγινε στις 15 Ιουλίου; Θα σας πω μετά τι κάνατε στις 15 Ιουλίου.
      Άρα, λοιπόν, διώξτε το «δάκτυλο ΠΑ.ΣΟ.Κ.», σταματήστε αυτήν την κατάντια να λέτε υπεύθυνα τώρα ότι υπάρχει ενίσχυση των απόψεων, γιατί αυτό, κύριε Πρόεδρε, ήταν και η αιτία της –ομολογώ, όχι συνηθισμένης από εμένα- παρέμβασής μου, γιατί δεν το έχω κάνει ποτέ να διακόψω με άκομψο τρόπο ένα συνάδελφο που μιλούσε. Όμως, φτάνει πια και γι’ αυτό το θέμα! Θέλω να σας το πω. Πολύ συχνά και πολύ εύκολα επαναλαμβάνετε ότι οι Έλληνες αθλητές δεν ήταν καθαροί.
      ΣΤΑΥΡΟΣ ΚΑΛΑΦΑΤΗΣ: Μα δεν ειπώθηκε αυτό!
      ΓΕΩΡΓΙΟΣ ΛΙΑΝΗΣ: Ανοίξτε τα Πρακτικά της Επιτροπής Μορφωτικών Υποθέσεων, τα έχει πει και ο ίδιος ο Υπουργός. Πολύ συχνά μιλάτε για μη καθαρά μετάλλια και για μη καθαρό αθλητισμό. 
      Είναι πρόκληση. Οι αθλητές είναι πολύ λυπημένοι. Και οι αθλητές θα πάνε στο Πεκίνο σε λίγο καιρό. Τους έχετε προκαλέσει άσχημα. Τους έχετε στενοχωρήσει.
      ΣΤΑΥΡΟΣ ΚΑΛΑΦΑΤΗΣ: Σκιαμαχείτε.
      ΓΕΩΡΓΙΟΣ ΛΙΑΝΗΣ: Δεν μπορείτε να σπιλώνετε ούτε τον αθλητή ούτε τον αθλητισμό.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Μα πού μιλάτε; Στο νηπιαγωγείο μιλάτε τώρα;
      ΣΤΑΥΡΟΣ ΚΑΛΑΦΑΤΗΣ: Σκιαμαχείτε, κύριε συνάδελφε.
      (Θόρυβος στην Αίθουσα)
      ΓΕΩΡΓΙΟΣ ΛΙΑΝΗΣ: Πονάνε τα έρημα, πονάνε!
      Θα σας ρωτήσω για μία ύστατη φορά: Κατονομάστέ μου ένα μη καθαρό ελληνικό μετάλλιο και πείτέ μου ένα μη καθαρό Έλληνα αθλητή. Γιατί εγώ θα σας πω το χειρότερο απ’ όλα. Όταν άνοιξε το σκάνδαλο, στείλατε στον εισαγγελέα όλες τις επιχορηγήσεις, χωρίς να το ζητήσει ο εισαγγελέας ποτέ, για να μας «χώσετε» μέσα. Και τι σας απάντησε ο εισαγγελέας στη Βουλή; Ότι όλες οι επιχορηγήσεις στον «ΑΙΑΝΤΑ» ήταν απολύτως νόμιμες.
      Πότε ζητήσατε συγγνώμη γι’ αυτό ή για τη ρήση του κ. Ρουσόπουλου ότι οι Υπουργοί του ΠΑ.ΣΟ.Κ. και ο Λιάνης έδωσαν 1,5 εκατομμύριο ευρώ στον Τζέκο την ώρα της αιχμής του μεγάλου σκανδάλου; Αυτή είναι η μέθοδός σας: Σπίλωση, λάσπη! Αυτό είναι το οικοδόμημα που χτίζετε. 
      Γιατί δεν τα απαλείφετε τώρα πια; 
      Γι’ αυτό με είδατε να πετάγομαι και να λέω πάλι στο συνάδελφο «μη μιλάτε για καθαρότητα Ελλήνων αθλητών, τους προσβάλλετε θανάσιμα, σταματήστε αυτό το τροπάριο».
      Και κλείνω αυτό το σημείο με μία μόνο λέξη. Θέλω να την πω, γιατί με ιώβιο υπομονή -τον παρακολουθώ εδώ- ο Αντώνης Αντωνιάδης έχει επιβιώσει όλων των καθεστώτων. Είναι ο μακροβιότερος πρόεδρος στην ιστορία του ελληνικού αθλητισμού, ωσάν το Μακάριο, που είχε επιβιώσει των πάντων τότε. 
      ΣΤΑΥΡΟΣ ΔΑΪΛΑΚΗΣ: Με κομμουνιστικά ποσοστά. 
      ΓΕΩΡΓΙΟΣ ΛΙΑΝΗΣ: Όντως ο κ. Αντωνιάδης είναι αυτός. 
      Κύριε Υπουργέ, αν και δεν το συνηθίζω, σας λέω ότι το ΠΑ.ΣΟ.Κ. ζητά πραγματικά να καλυφθούν αυτοί οι αθλητές, ποδοσφαιριστές που ίδρωσαν φανέλες έναν ολόκληρο χρόνο μέσα σε συνθήκες λοιδορίας, σε απίστευτες καταστάσεις, αθλητές του ΑΡΗ, των Ιωαννίνων –απ’ ό,τι ξέρω, μόνο αυτοί είναι- γιατί αυτό είναι απόλυτα δίκαιο. Μην ακούσετε άλλους συμβούλους, γιατί οι σύμβουλοί σας ξέρουμε πού σας έχουν οδηγήσει. 
      Στη δευτερολογία μου θα σας πω και τα υπόλοιπα. Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΙΩΑΝΝΗΣ ΚΟΥΡΑΚΟΣ: Ποια ομάδα του ΠΑ.ΣΟ.Κ.;
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιάνη, ο οποίος έχει ακόμα το δικαίωμα να μιλήσει για οκτώ λεπτά. 
      Το λέω, για να ετοιμάζετε τις παρεμβάσεις σας, κύριε Λιάνη.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας, ο κ. Μαγγίνας.
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, με τη FIFA και με την τροπολογία ασχολήθηκε δυστυχώς και ο μόλις κατελθών κ. Λιάνης, ο οποίος μάλιστα προσπάθησε να μας διδάξει και το πώς πρέπει να συντάσσονται οι διατάξεις. Δεν ξέρω εάν είναι νομικός, αλλά αυτό δεν έχει πια και μεγάλη σημασία.
      Ισχυρίστηκε δε ότι η διατύπωση, την οποία επρότεινε, ήταν αρκετή. Έχει δίκιο. Διότι είναι προφανές ότι ούτε τον ίδιο ούτε το ΠΑ.ΣΟ.Κ. τον ενδιαφέρει το κείμενο του νομοσχεδίου. Δεν τον ενδιαφέρουν οι νέες ρυθμίσεις για την οργάνωση και την εποπτεία φορέων του αθλητισμού. 
      ΓΕΩΡΓΙΟΣ ΛΙΑΝΗΣ: Δεν υπάρχει νομοσχέδιο.
      ΒΑΣΙΛΕΙΟΣ ΜΑΓΓΙΝΑΣ: Προς το τέλος μας διηγήθηκε και ένα ιστορικό, για να μας πει γιατί δεν υποχωρήσαμε, γιατί δεν εναρμονιστήκαμε νωρίτερα. 
      Κυρίες και κύριοι συνάδελφοι, ιδίως του ΠΑ.ΣΟ.Κ., θέλω να σας υποβάλλω ειλικρινώς ένα ερώτημα: Γιατί το καταψηφίζετε το νομοσχέδιο; 
      ΓΕΩΡΓΙΟΣ ΛΙΑΝΗΣ: Γιατί είναι φάντασμα.
      ΒΑΣΙΛΕΙΟΣ ΜΑΓΓΙΝΑΣ: Με τι ακριβώς διαφωνείτε από αυτά τα οποία περιλαμβάνονται στο νομοσχέδιο; Γιατί περιορίζετε την κριτική σας στα θέματα της FIFA; Οι διατάξεις και οι ρυθμίσεις του σας βρίσκουν αντίθετους; Δεν άκουσα λέξη για κανέναν από τα τριάντα άρθρα του νομοσχεδίου. Το Κομμουνιστικό Κόμμα με τις ιδεολογικές εμμονές του, σεβαστές, διαφωνούμε, αλλά είχε κάποιες θέσεις. Το ίδιο και ο Συνασπισμός.
      Κυρίες και κύριοι συνάδελφοι, το ποδόσφαιρο και ιδίως οι διεθνείς του διοργανώσεις έχουν τεράστιο οικονομικό αντικείμενο. Βεβαίως, τεράστιο οικονομικό αντικείμενο έχουν και οι εθνικές διοργανώσεις. Πιστεύω ότι όλοι συμφωνείτε ότι, όπου υπάρχει σώρευση οικονομικών πόρων, αναπτύσσονται συμφέροντα, συμφέροντα τεράστια, που σχεδόν πάντοτε συγκρούονται. Αναπτύσσονται, όμως, και άλλα ενδιαφέροντα φαινόμενα, όπως φιλοδοξίες, αίσθηση εξουσίας και πολιτική επιρροή. 
      Δεν διστάζω να σας πω ότι βρήκα ιδιαίτερα ενδιαφέρουσες τις παρατηρήσεις του Κομμουνιστικού Κόμματος, όπως αυτές διατυπώθηκαν από το συνάδελφο κ. Τζέκη, του κ. Κωνσταντόπουλου και του κ. Κακλαμάνη. Είναι βέβαιο ότι ο αθλητισμός, ιδίως δε το ποδόσφαιρο, έχει μετακινηθεί από τους αθλητές και από τους φίλους και οπαδούς του σε μεγάλους οικονομικούς παράγοντες, όπως και τα Μέσα Μαζικής Ενημέρωσης έχουν μετακινηθεί από τους εκδότες και τους δημοσιογράφους σε σημαντικούς επιχειρηματίες. Και αυτό το φαινόμενο, δυστυχώς, δεν είναι μόνο ελληνικό, είναι παγκόσμιο. 
      Ένα μεγάλο μέρος των οικονομικών πόρων που διακινούνται στα πλαίσια του ποδοσφαίρου κατάγονται από τους φόρους του Έλληνα εργαζόμενου και φορολογούμενου.
      Αλλά και άλλοι πόροι -διαφημιστικά, τηλεοπτικά δικαιώματα- δεν είναι προϊόντα, τα οποία παράγονται μέσα από τη διαχείριση ενός κοινωνικού αγαθού που είναι ο αθλητισμός; Σε αυτούς τους πόρους δεν πρέπει να ασκείται κάποιος έλεγχος από την όποια κυβέρνηση εκλέγει ο ελληνικός λαός;
      Θέλω να σχολιάσω κάτι που διερωτήθηκε ο απών συνάδελφος, κ. Μάνος. Γιατί –λέει- η πολιτεία και μάλιστα επί Νέας Δημοκρατίας –που πρέπει να τον πληροφορήσω ότι δεν αυτοαποκαλείται, αλλά είναι η φιλελεύθερη παράταξη- πρέπει να ασκεί κάποιον έλεγχο; Έλεγχος χρειάζεται, κυρίες και κύριοι συνάδελφοι, διότι, ούτε η δημοκρατία ούτε ο φιλελευθερισμός σημαίνει ασυδοσία.  Και δεν μπορεί να ισχύουν οι ίδιες διατάξεις που ισχύουν για την οποιαδήποτε ανώνυμη εταιρεία, στις ανώνυμες εταιρείες που αφορούν και διαχειρίζονται το κοινωνικό αγαθό του αθλητισμού. 
      Κυρίες και κύριοι συνάδελφοι του ΠΑ.ΣΟ.Κ., νομίζω ότι για μια ακόμη φορά πιστέψατε, νομίσατε, ότι βρήκατε την ευκαιρία για εύκολη αντιπολίτευση, ελπίζοντας σε κομματικά οφέλη. 
      Τι έκανε διαφορετικό ο σημερινός Υφυπουργός, ο κ. Ορφανός απ’ ό,τι έγινε στο παρελθόν; Θέλω να πω, ότι και ο κ. Λιάνης και ο κ. Φλωρίδης και ο κ. Φούρας επεχείρησαν στην εποχή τους να εξομαλύνουν τη συχνά ανεξέλεγκτη λειτουργία φορέων του ποδοσφαίρου.
      Ο κ. Μπλάτερ, η FIFA είχε δώσει κάποιες υποσχέσεις και είχε συμφωνήσει σε κάποια σημεία. Είναι βέβαιον ότι υπαναχώρησε. Κάποιοι δε, έσπευσαν να τον ενημερώσουν και μάλιστα να τον ενημερώσουν, όχι με ακρίβεια, αλλά να διοχετεύσουν πληροφορίες με σκοπό τη δημιουργία κρίσης.
      Δεν υπαινίσσομαι, κυρίες και κύριοι συνάδελφοι,  κάποια κομματική παρέμβαση, αλλά δεν σας κρύβω, ότι οι τελευταίοι ισχυρισμοί του συναδέλφου του κ. Λιάνη και η αναφορά του ή και η κατοχή κάποιων εγγράφων, εμένα τουλάχιστον με εμβάλλουν σε κάποιες σκέψεις.
       Το χρονικό όριο που υπήρχε ήταν η 15η Ιουλίου. Γιατί η FIFA πήρε αποφάσεις, πριν από την ημερομηνία αυτή; Και η στάση ενέργεια αυτή, τι είναι; Εγώ δεν θέλω να τη χαρακτηρίσω, πάντως δεν εντάσσεται στη λογική, να τηρούμε αυτά που λέμε. Είναι το ολιγότερο «αθέτηση συμπεφωνημένων». 
      Διερωτώμαι -γιατί έμμεσα το υπεστήριξαν συνάδελφοι του ΠΑ.ΣΟ.Κ.- πρέπει κανείς να αποδέχεται, λόγω της μεγάλης οικονομικής ισχύος, τη λειτουργία κράτους εν κράτει; Και αυτό υποστηρίζετε, κύριοι συνάδελφοι, καταψηφίζοντας το νομοσχέδιο; 
      Η διαφορά του τότε, γιατί αναγνωρίζω τις προσπάθειες συναδέλφων του ΠΑ.ΣΟ.Κ., όταν ήταν στη θέση που είναι σήμερα ο κ. Ορφανός, με το σήμερα, με την Κυβέρνηση Καραμανλή και με τον κ. Ορφανό, είναι ότι η σημερινή πολιτική απόφαση υπήρξε πιο σθεναρή. Υπήρξε μια πιο έντονη προσπάθεια. Μια προσπάθεια εξυγιαντική που καταγράφεται στο νομοσχέδιο που συζητάμε. Και αυτή η έντονη προσπάθεια, με τη βοήθεια των καλοθελητών, προκάλεσε τη βίαιη αντίδραση του κ. Μπλάτερ. 
      Και λυπούμαι, κύριοι συνάδελφοι, γιατί στη θέση μιας κοινής και ενιαίας γραμμής που θα έπρεπε, ή θα μπορούσε να έχει η χώρα μας, εσείς οι συνάδελφοι του ΠΑ.ΣΟ.Κ., το είδατε, ως ευκαιρία αντιπολιτευτικής δράσης. Λυπούμαι, όμως, γιατί κινείστε σε μια τραγική αντίφαση. Επικρίνετε τον κύριο Υφυπουργό, την Κυβέρνηση, γιατί με τις προσπάθειές του –λέτε- προκάλεσε την αντίδραση –υποβολιμιαία αντίδραση, λέω εγώ- της FIFA.
      Τον επικρίνετε, όμως, και όταν αναμορφώνει τις διατάξεις και εναρμονίζεται με τις προβλέψεις της FIFA. Πάρτε μια θέση επιτέλους. 
      Προχθές, την Πέμπτη, στην επιτροπή άλλοι λέγατε ναι, άλλοι επιφυλασσόσαστε. Σήμερα όλοι λέτε όχι. 
      Κυρίες και κύριοι του ΠΑ.ΣΟ.Κ. ως σύνολο, ως ΠΑ.ΣΟ.Κ., δεν έχετε θέση. Ως άτομα ορισμένοι εξ υμών είστε προσεκτικοί και διατυπώνετε με μετριοπάθεια τις απόψεις σας γύρω από ένα πολύ ευαίσθητο θέμα.
       Κυρίες και κύριοι συνάδελφοι του ΠΑ.ΣΟ.Κ., το θέμα που για άλλη μια φορά διαλέξατε να κάνετε αντιπολίτευση και να επιτεθείτε στην Κυβέρνηση δεν προσφέρεται. Θα σας απομείνει ότι κινείστε σε σύγχυση, ότι επιχειρείτε, χωρίς επιτυχία, κομματικά οφέλη και τελικώς ότι δίνετε την εντύπωση ότι δεν ξέρετε τι θέλετε. Αυτό όμως είναι κρίμα για ένα κόμμα που ο ελληνικός λαός επέλεξε ως Αξιωματική Αντιπολίτευση.  
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαγγίνα.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τζέκης έχει το λόγο.
      Κύριε Τζέκη, συνολικά απομένουν να μιλήσετε 12 λεπτά. Θα πάρετε όλο το χρόνο σας; 
      ΑΓΓΕΛΟΣ ΤΖΕΚΗΣ: Πέντε λεπτά τώρα και άλλα πέντε μετά τον κύριο Υπουργό. 
      ΠΡΟΕΔΡΕΥΩΝ (Γεώργιος Σούρλας): Να γνωρίζετε το χρόνο που έχετε στη διάθεσή σας. 
      Ορίστε, έχετε το λόγο.
      ΑΓΓΕΛΟΣ ΤΖΕΚΗΣ: Δεν θα έπαιρνα το λόγο αν δεν μιλούσαν οι Κοινοβουλευτικοί Εκπρόσωποι των άλλων κομμάτων, γιατί πρέπει να αναδείξουμε εδώ και το κύριο ζήτημα, την κύρια φιλοσοφία του νομοσχεδίου. 
      Πραγματικά εμείς πιστεύουμε ότι αυτές τις τρεις ημέρες στην αρμόδια κοινοβουλευτική επιτροπή και σήμερα, σταθήκαμε επί της ουσίας του νομοσχεδίου και εδώ καλούμε και τις άλλες πτέρυγες να πάρουν συγκεκριμένες θέσεις. 
      Είναι υπέρ της παραπέρα εμπορευματοποίησης του αθλητισμού και ειδικά του ποδοσφαίρου; Εδώ δεν υπάρχει «ναι, μεν», «ήξεις αφήξεις». Πρέπει να τοποθετηθούμε καθαρά στον ελληνικό λαό γιατί πιστεύουμε ότι πραγματικά το νομοσχέδιο έχει όλες εκείνες τις διατάξεις που εμπορευματοποιεί ακόμη παραπέρα, ό,τι κενά άφησε το νομοθετικό έργο των προηγούμενων κυβερνήσεων. Έρχεται δηλαδή και κάνει ένα βήμα ακόμη παραπέρα. Δημιουργεί τις δυο επαγγελματικές ενώσεις, μεγάλες και σημαντικές αρμοδιότητες στη SUPER LEAGUE, κατά δεύτερο λόγο στη Β΄ και Γ΄ Εθνική και μάλιστα εκεί κατηγοριοποιούνται τα σωματεία και οι αθλητές. Σημαντικό ζήτημα αυτό. Έχουμε ερασιτεχνικά στη Γ΄ Εθνική, έχουμε ημιεπαγγελματικά και επαγγελματικά σωματεία. Τον ίδιο διαχωρισμό έχουμε και στους αθλητές. Ερασιτέχνες, ημιεπαγγελματίες, επαγγελματίες. Δηλαδή ποια ισοτιμία μπορεί να υπάρξει και ποια διαφάνεια; Τονίσαμε και τονίζουμε ότι είναι ένας αθλητικός αχταρμάς που δεν μπορεί βέβαια να δώσει λύση.
      Μιλήσαμε για το ζήτημα ότι η Β΄ και Γ΄ Εθνική λειτουργεί ως, αν θέλετε, η αυλή του επαγγελματικού ποδοσφαίρου και μάλιστα το κύριο για εμάς είναι ότι όσο αναπτύσσεται ο επαγγελματικός αθλητισμός και ιδίως στο ποδόσφαιρο, τόσο θα ασφυκτιά ο ερασιτεχνικός αθλητισμός και ιδίως στο ποδόσφαιρο. Είναι συγκεκριμένα πράγματα αυτά και νομίζω ότι πραγματικά εδώ πρέπει να τοποθετηθούμε όλοι αναλυτικά. Και δεν είναι μόνο ο ερασιτεχνικός αθλητισμός. Είναι και ο ειδικός αθλητισμός. 
      Έχει μια διάταξη μέσα για τους Παραολυμπιακούς Αγώνες. Κάνετε την εκτελεστική επιτροπή, αλλά πρέπει να συζητήσουμε και επί της ουσίας για τον ειδικό αθλητισμό, υποδομές, έλλειψη σχολείων, γι’ αυτά δηλαδή που πραγματικά μπορούν να ανυψώσουν, αυτό που λέει εισηγητικά μέσα, να κάνουμε την ποιότητα του αθλητισμού υπέρ του λαού. Δεν γίνεται σε καμία περίπτωση. Υπέρ των συμφερόντων βέβαια, γίνεται.
      Παρατηρούμε μάλιστα ότι εκτός από τα ιδιαίτερα προνόμια που δίνει και πάλι το νομοσχέδιο με την ειδική ευνοϊκή ρύθμιση που κάνει, λέει ότι θα βοηθήσει και τη Β΄ και τη Γ΄ ερασιτεχνική, αλλά με μια προϋπόθεση, ότι αυτό το ποσό θα εκπέσει από τα ακαθάριστα έσοδα, που σημαίνει δηλαδή ότι δεν θα φορολογηθεί.
      Άρα και εδώ είναι ευνοϊκές οι ρυθμίσεις προς τους μεγαλοεπιχειρηματίες. Νέες διευκολύνσεις; Και βέβαια γίνονται. Το έχει καμάρι η Κυβέρνηση -και μάλιστα και η προηγούμενη δήμαρχος και ο υποψήφιος δήμαρχος, ο κ. Κακλαμάνης- ότι δίνουν διακόσια είκοσι στρέμματα σε μεγαλοεπιχειρηματία για να φτιάξει το γήπεδό του. Ακολουθείτε και εδώ τα χνάρια των προηγούμενων όταν έδιναν γήπεδα για σαράντα εννιά και πενήντα χρόνια αξιοποίησης σε άλλους μεγαλοεπιχειρηματίες δημιουργώντας βέβαια και γύρω-γύρω τα μεγάλα εμπορικά κέντρα. 
      Άρα, λοιπόν πιστεύουμε ότι και αυτή η κατάσταση όπως έχει φτάσει στον αθλητισμό και ιδίως στο ποδόσφαιρο, αυτή η σήψη που υπάρχει δεν προέκυψε από το πουθενά. Είναι εξαιτίας όλων των πολιτικών επιλογών που έγιναν εδώ και πολλά χρόνια. Και γι’ αυτό τονίζουμε ότι είναι διαχρονικές οι πολιτικές ευθύνες που υπάρχουν. Δηλαδή, οι προηγούμενοι νόμοι, οι νόμοι της σημερινής Κυβέρνησης ακριβώς δημιουργούν όλο εκείνο το κλίμα για να παράγεται και να αναπαράγεται αυτό ακριβώς το νοσηρό κλίμα που υπάρχει στον αθλητισμό και ειδικά, βέβαια, στο ποδόσφαιρο. Δεν προέκυψε από το πουθενά. 
      Θα μου πείτε, δεν πρέπει να γίνουν διορθωτικές παρεμβάσεις; Μα εμείς μιλάμε για ρήξεις. Να έρθεις δηλαδή σε ρήξεις, για να γιατρέψεις, όχι μόνο να σπάσεις το σπυρί για να δημιουργηθεί νέο σπυρί. 
      Και κοιτάξτε τι έγινε στην Ιταλία. Έγιναν πολλοί έλεγχοι, έγινε και η αυτοδιοίκηση της αντίστοιχης Ε.Π.Ο. ακόμη καλύτερη, αλλά η σήψη εκεί του ποδοσφαίρου είναι ένα γεγονός, όπως και σε άλλες περιοχές. Θέλω να πω μ’ αυτό, δηλαδή, ότι οι μεγαλοεπιχειρηματίες επενδύουν και στον αθλητισμό και ειδικά στο ποδόσφαιρο όπως επενδύουν και σε άλλους τομείς: υγεία, παιδεία, πολιτισμό. Όλα αυτά που διαμορφώνουν αν θέλετε και χειραγωγούν την κοινή γνώμη είναι στα χέρια τους. 
      Είδα την αντιπαράθεση μεταξύ Κυβέρνησης και Αξιωματικής Αντιπολίτευσης. Κύριε Πρόεδρε, για μας είναι σικέ το παιχνίδι. Πραγματικά εδώ πιάστηκαν στα πράσα και οι δύο. Πραγματικά ενώ συμφωνούν στην πλήρη εμπορευματοποίηση του αθλητισμού και ειδικά του ποδοσφαίρου, εμείς περιμένουμε από τον ελληνικό λαό όχι μόνο να τους υποβιβάσει στην Γ΄ ή στην Β΄ Εθνική, αλλά να τους βγάλει την διαρκή κόκκινη κάρτα αν θέλει πραγματικά ο λαός, να αναπτυχθεί ο ερασιτεχνικός αθλητισμός, για να μπορέσει πραγματικά να γίνει κτήμα και λαϊκό δικαίωμα η πρόσβασή του στον αθλητισμό. Για να μην είναι μόνο θεατές και οπαδοί που χρησιμοποιούνται ανάλογα από τα μεγάλα συμφέροντα αλλά να είναι οι ενεργοί που πραγματικά θα δώσουν και άλλη αίσθηση στον αθλητισμό. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τζέκη. 
      Το λόγο έχει ο κ. Μαγκριώτης. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. Ο εισηγητής της Νέας Δημοκρατίας, είπε ότι ο Υπουργός σήμερα έκανε ένα νομοθέτημα όπως το ήθελε η FIFA. Και αυτό είναι ντροπή. Αυτό λέμε και εμείς. Προσπαθούμε να αποφύγουμε ως χώρα, ως ελληνικός αθλητισμός το δεύτερο διασυρμό που ήδη είναι προ των πυλών, γιατί ο πρώτος έχει υπάρξει: είναι η αποβολή του ελληνικού ποδοσφαίρου των συλλόγων και του αντιπροσωπευτικού μας συγκροτήματος από τις διεθνείς διοργανώσεις. 
      Και έγιναν όλα αυτά –αναρωτιέμαι, κύριε Πρόεδρε- για να χτυπηθούν οι νταβατζήδες, όπως τους αποκάλεσε ο Πρωθυπουργός, της ελληνικής οικονομίας, των μίντια και του ποδοσφαίρου; Όχι. Διότι οι μεγαλομέτοχοι των Π.Α.Ε., οι μεγάλοι επιχειρηματίες έχουν πάρει αυτά που έχουν ζητήσει και παίρνουν συνεχώς και γήπεδα  και στάδια και τηλεοπτικά δικαιώματα –ειδικά οι δυο μεγάλες Π.Α.Ε.- και μάλιστα μεταχρονολογημένα. Τα έχουν πάρει όλα:  Εκατόν είκοσι πέντε εκατομμύρια ευρώ από την τρίτη τροποποίηση του Γ΄ Κ.Π.Σ. για την ανάπλαση του Βοτανικού και της Λεωφόρου Αλεξάνδρας. 
      Ερωτώ τον κ. Υπουργό, κύριε Πρόεδρε: μήπως ένα ευρώ έχει έρθει στην Θεσσαλονίκη για την ζώνη καινοτομίας που έπρεπε ήδη να έχει απορροφήσει 30.000.000 ευρώ για την ανάπτυξη της Θεσσαλονίκης και της Κεντρικής Μακεδονίας; Ούτε ένα ευρώ, κύριε Υπουργέ. Από τα αντίστοιχα προγράμματα όμως αφαιρούνται πόροι και εισρέουν στο λεκανοπέδιο για να εξυπηρετηθούν  οι μεγαλομέτοχοι του ποδοσφαίρου. Οι ισχυροί της οικονομίας, οι πάλαι ποτέ χαρακτηρισθέντες από εσάς νταβατζήδες της πολιτικής. 
      Αυτά όλα τα έχετε ξεχάσει. Ο στόχος σας ήταν η κομματικοποίηση και ο έλεγχος του ερασιτεχνικού αθλητισμού και η προσωπική σας βεντέτα με τις ηγεσίες των ομοσπονδιών. Και δεν είναι μόνο η Ε.Π.Ο., είναι όλες οι ομοσπονδίες, όλες όσες είτε κομματικά είτε αγωνιστικά δεν ελέγχονται από τη Νέα Δημοκρατία. Και έχουμε δει τα τελευταία χρόνια όλα αυτά τα σήριαλ και τα σενάρια, όλες αυτές τις άγονες συγκρούσεις και γι’ αυτό η ολυμπιακή μας ομάδα παραμένει απροετοίμαστη για τους επερχόμενους Ολυμπιακούς Αγώνες του Πεκίνου. Πετύχατε μέσα σε δύο χρόνια να καταστρέψετε και να κατεδαφίσετε το κύρος της χώρας και του αθλητισμού, κύρος που έχτισε ο ελληνικός λαός με πολλές θυσίες και κόπους και πόρους αλλά και με τους Έλληνες αθλητές όλων των αθλημάτων, με τους Ολυμπιακούς Αγώνες, το EURO το 2004 και το Ευρωπαϊκό Μπάσκετ το 2005, με όλα τα μετάλλια και με όλες τις διακρίσεις σε όλους τους αγωνιστικούς στίβους. Αυτό πετύχατε να καταρρακώσετε μέσα σε είκοσι τέσσερις ώρες, κύριε Υπουργέ!
      Ο δεύτερος διασυρμός έρχεται με το εδάφιο 12, του άρθρου 29, το υπαγορευθέν από την FIFA εδάφιο, τροπολογία, όπως έχει αποκληθεί. Είναι εδάφιο και άρθρο που είναι ηθικά, πολιτικά και νομοθετικά απαράδεκτο, κύριε Υπουργέ. Αναιρεί όλη την αθλητική νομοθεσία με έναν πρωτότυπο και πρωτόγονο άθλιο τρόπο. Ταπεινώνει τη χώρα και το ελληνικό Κοινοβούλιο, τον ελληνικό αθλητισμό. Η FIFA και η Ε.Π.Ο. είναι πάνω από κάθε ελληνικό νόμο του παρελθόντος, του σήμερα και του μέλλοντος! Είναι ντροπή, κύριε Πρόεδρε! Είναι ακόμη αντισυνταγματικό, γιατί δημιουργεί δύο ταχυτήτων ομοσπονδίες, μοναδικό και πρωτοφανές. 
      Οδηγείτε σε τραγικά αδιέξοδα τον αθλητισμό της χώρας. Από αύριο και νέες αθλητικές ομοσπονδίες της χώρας μας θα κάνουν τις ίδιες προσφυγές. Οδηγείτε στα ίδια αδιέξοδα το σύνολο του αθλητισμού. Γι’ αυτό και είναι βέβαιο, κύριε Πρόεδρε, ότι θα έρχονται βροχή οι νέες τροπολογίες στη Βουλή, μόλις θα ξεπεράσει προσωρινά το σκόπελο της FIFA. Νέες τροπολογίες βροχή, νέες αλλαγές από την Κυβέρνηση. Και αυτός είναι ο τρίτος διασυρμός του ελληνικού αθλητισμού και της χώρας, γιατί ενός κακού μύρια έπονται, μιας ταπείνωσης και ενός διασυρμού χίλιες ακολουθούν. 
      Γι’ αυτό, κύριε Πρόεδρε, καλούμε την Κυβέρνηση να πάρει πίσω το νομοσχέδιο, να αφήσει χρόνο για διάλογο, γιατί υπάρχουν και άρθρα με θετικές διατάξεις, που πρώτοι εμείς είχαμε καταθέσει και ιδιαίτερα για την δημιουργία της SUPER LEAGUE, για την αποκατάσταση των ποδοσφαιριστών-αθλητών των χαμηλότερων ιδιαίτερα κατηγοριών. Και έχουν αναφερθεί προηγουμένως. Δεν χρειάζεται να επανέλθω, γιατί δεν έχω χρόνο. 
      Επαναδιατυπώστε το εδάφιο 12, του άρθρου 29. Ξαναφέρτε την αξιοπρέπεια και την περηφάνεια στη χώρα, στο Κοινοβούλιο και τον ελληνικό αθλητισμό. Αποδώστε το αυτοδιοίκητο στο ποδόσφαιρο και στα άλλα αθλήματα, το αυτονόητο για μια ευνομούμενη πολιτεία, συμβατό με το ευρωπαϊκό κεκτημένο και τις διεθνείς οργανώσεις του αθλητισμού. Ταυτόχρονα θεσπίστε αυστηρό κρατικό έλεγχο στη νομιμότητα και τη διαχείριση του δημοσίου χρήματος. Σ’ αυτά τα δύο σημεία να είμαστε άτεγκτοι και ανυποχώρητοι, κύριε Πρόεδρε. 
      Πάρτε πίσω το νομοσχέδιο, γιατί κάθε παράγραφός του βάζει θηλιά στην προηγούμενη παράγραφο και στον ελληνικό αθλητισμό, γιατί μέσα από τον πανικό σας νομοθετήσατε μια μεγάλη παγίδα για τον ελληνικό αθλητισμό. Κύριε Υπουργέ, μείνετε μακριά από μικροκομματικές σκοπιμότητες. Έχετε εξουσιοδοτηθεί από τον ελληνικό λαό με μεγάλη πλειοψηφία να κυβερνήσετε, όχι να διασύρετε τη χώρα. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαγκριώτη.
      Το λόγο έχει ο κ. Κουράκος.
      ΙΩΑΝΝΗΣ ΚΟΥΡΑΚΟΣ: Κυρίες και κύριοι συνάδελφοι, θα κάνω δύο παρατηρήσεις. Η πρώτη παρατήρηση είναι ότι 15 Ιουλίου ήταν η απόφαση της FIFA για τον εναρμονισμό της δικής μας νομοθεσίας. Η δεύτερη είναι ότι το νομοσχέδιο αυτό αναφέρεται στις ρυθμίσεις και για τη SUPER LEAGUE, για τη Β΄ και Γ΄ Εθνική, για το μπάσκετ, το βόλεϊ, τον ερασιτεχνικό αθλητισμό.
      Ποια ήταν η θέση του ΠΑ.ΣΟ.Κ. στην Επιτροπή, στην οποία ήμασταν τρεις μέρες συνέχεια; Καμία. Ποια ήταν η θέση του ΠΑ.ΣΟ.Κ. σήμερα στην Ολομέλεια; Καμία. 
      Θα ήθελα να κάνω τρεις επισημάνσεις. Η πρώτη επισήμανση είναι ότι τη νέα διακυβέρνηση του Κώστα Καραμανλή την έχει αποδεχθεί ο ελληνικός λαός και αυτό φαίνεται απ’ όλες τις δημοσκοπήσεις. Βρισκόμαστε ήδη στο μέσον της θητείας μας και είμαστε τουλάχιστον τρεις μονάδες μπροστά. 
      Άρα, λοιπόν, φίλες και φίλοι του ΠΑ.ΣΟ.Κ., κοιτάξτε τα του οίκου σας.
      Δεύτερη επισήμανση: Ποιος είναι αυτός ο λαϊκισμός που έχετε κατά κόρον; Απ’ όλο το νομοσχέδιο των τριάντα άρθρων τι βρήκατε; Μία τροπολογία να καταθέσετε για τους υπαλλήλους της Ελληνικής  Ποδοσφαιρικής  Ομοσπονδίας, που ήδη έχουν ρυθμιστεί τα προβλήματά τους.
      Τρίτη επισήμανση: Για να σταματήσει επιτέλους αυτό το παιχνίδι με το ντόπινγκ, ερωτώ όλους σ’ αυτό το Κοινοβούλιο το εξής: Μέχρι τις 31 Δεκεμβρίου είναι ή δεν είναι τιμωρημένοι ο Κεντέρης και η Θάνου; Και οι ίδιοι αποδέχθηκαν αυτήν την τιμωρία.
      Τι σημαίνει αυτό, αγαπητοί συνάδελφοι; Παρακολούθησα προηγουμένως την ομιλία του πρώην Προέδρου της Βουλής κ. Κακλαμάνη, ο οποίος είπε «τελώ υπό πλήρη σύγχυση». Υπό πλήρη σύγχυση τελούσε το ΠΑ.ΣΟ.Κ. και στην Επιτροπή που ήμασταν τρεις μέρες και εδώ.
      Είσθε, κύριοι, υπό πλήρη σύγχυση. Και θέλετε να σας πω γιατί; Διότι είχατε την ευκαιρία να εκμεταλλευτείτε αυτό το νομοσχέδιο. Με την προσωρινή απόφαση της FIFA βρέθηκε η Κυβέρνηση με την πλάτη στον τοίχο. Εσείς οι ίδιοι κοπτόσασταν στην Επιτροπή Μορφωτικών Υποθέσεων για την τροπολογία και αντί σήμερα να γίνετε τιμητές αυτής της τροπολογίας, για την οποία και εσείς οι ίδιοι συμφωνήσατε, ήρθατε σήμερα και τι μας λέτε; Ότι καταψηφίζετε και αυτό που μας λέγατε.
      Για άλλη μία φορά, λοιπόν, η Αντιπολίτευση επιδόθηκε σε έναν επικοινωνιακό πόλεμο, όχι για την πραγματική παραδοχή του νομοθετικού έργου, όχι προπαντός για να βρεθεί λύση του προβλήματος που μας δημιούργησε η FIFA και η Ελληνική Ποδοσφαιρική Ομοσπονδία. 
      Επιδοθήκατε, όμως και στη στήριξη του κομματικού σας στελέχους, του Προέδρου της Ελληνικής  Ποδοσφαιρικής  Ομοσπονδίας, κ. Γκαγκάτση που με την παραπληροφόρησή του υφάρπαξε μια προσωρινή απόφαση, μία μέρα πριν ξεκινήσει στην Επιτροπή Μορφωτικών Υποθέσεων της Βουλής η συζήτηση, στηρίζοντας εσάς, το ΠΑ.ΣΟ.Κ., και τον εαυτό του για ίδιον όφελος.
      Ποιος μπορεί να αμφισβητήσει τη δήλωση του αξιότιμου και εκλεκτού συναδέλφου Βουλευτή του ΠΑ.ΣΟ.Κ. κ. Λοβέρδου περί συνέχισης της επιδότησης των επαγγελματικών σωματείων από την πολιτεία; Ποιος μπορεί να ξεχάσει ότι κύριο στοιχείο όλων των τοποθετήσεών σας ήταν ο αποκλεισμός των ομάδων και της Εθνικής Ομάδας του Ποδοσφαίρου από τις διεθνείς οργανώσεις, τον οποίο βεβαίως κανείς δεν επιθυμεί σε αυτήν την Αίθουσα, ούτε ο ελληνικός λαός; Το νομοσχέδιο, όμως, δεν το ψηφίζετε. Άρα, θέλετε τον αποκλεισμό των ομάδων, και της Εθνικής Ομάδας και των ποδοσφαιρικών ομάδων.
      Είναι, όμως, αυτός ο αυτοσκοπός σας, ή είναι το κύριο μέλημά σας να ταυτίζεσθε με ανθρώπους που δεν περιποιούν τιμή για κανέναν, όπως ήταν ο Κοσκωτάς, ο Σαλιαρέλης, ο Μπατατούδης και πολλοί άλλοι ακόμη; Θέλετε να σας πω με ποιου τη μοίρα έχετε ταυτισθεί; Με του υπόδικου κ. Γκαγκάτση.
      Κυρίες και κύριοι Βουλευτές του ΠΑ.ΣΟ.Κ., ποια τελικά ομάδα μέσα στο ΠΑ.ΣΟ.Κ. αποφασίζει; Αποφασίζει αυτή που ήταν συναινετική στην Επιτροπή Μορφωτικών Υποθέσεων; Αποφασίζει η άλλη ομάδα που έλεγε ότι είναι αντισυνταγματικό το νομοσχέδιο; Αποφασίζει η τρίτη ομάδα που έβγαζε άναρθρες κραυγές; Αποφασίζει η τέταρτη ομάδα που στήριζε το Γκαγκάτση;
      Τελικά συμφωνείτε με αυτή την τροπολογία; Συμφωνείτε να υπάρχει SUPER LEAGUE ή δεν συμφωνείτε; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εν πάση περιπτώσει, καταφέρατε η Ελλάδα να είναι η μοναδική χώρα στον κόσμο όπου το δημόσιο σε όλες τις περιπτώσεις να επιδοτεί γενναία τον επαγγελματικό αθλητισμό σε βάρος του ερασιτεχνικού. Αυτό έχετε καταφέρει.
      Κλείνοντας θα ήθελα να πω ότι στην Επιτροπή Μορφωτικών Υποθέσεων άκουσα πάρα πολύ βαριές κουβέντες και τοποθετήσεις από ορισμένους συναδέλφους. Μιλήσατε για διασυρμό της χώρας, μιλήσατε για εθνική ταπείνωση. Ο εισηγητής σας είπε ότι είναι προσβολή για την κοινοβουλευτική τάξη όλο αυτό το νομοσχέδιο. Φαίνεται ότι ξεχνάτε τι σημαίνει διασυρμός, ξεχνάτε τι σημαίνει εθνική ταπείνωση …
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΙΩΑΝΝΗΣ ΚΟΥΡΑΚΟΣ: Εγώ, λοιπόν, σας θυμίζω: Διασυρμός σημαίνει Οτσαλάν. Εθνική ταπείνωση σημαίνει Ίμια. Προσβολή κοινοβουλευτικής τάξης σημαίνει το παρελθόν σας, το παρόν σας …
      ΑΘΑΝΑΣΙΑ ΜΕΡΕΝΤΙΤΗ: Ε, όχι έτσι.
      ΧΡΥΣΑ ΜΑΝΩΛΙΑ: Σεβαστείτε και τους άλλους. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, παρακαλώ. 
      ΙΩΑΝΝΗΣ ΚΟΥΡΑΚΟΣ: Τελειώνω, κύριε Πρόεδρε.
      Εν πάση περιπτώσει, στις τέσσερις συνεδριάσεις της Επιτροπής Μορφωτικών Υποθέσεων δεν αναφερθήκατε σε κανένα άρθρο του νομοσχεδίου. Τι συμβαίνει; Είστε σοβαροί;
      ΠΡΟΕΔΡΕΥΩΝ (Γεώργιος Σούρλας): Κύριε Κουράκο, είστε στα επτά λεπτά. Θα σφυρίξω φάουλ!
      ΙΩΑΝΝΗΣ ΚΟΥΡΑΚΟΣ: Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΑΓΓΕΛΟΣ ΤΖΕΚΗΣ: Κόκκινη κάρτα! 
       ΠΡΟΕΔΡΕΥΩΝ (Γεώργιος Σούρλας): Δεν ήταν επιτυχές αυτό που είπα, γιατί δεν γνωρίζω και πολλά πράγματα ως προς το ποδόσφαιρο. Κόκκινη κάρτα, αυτό είναι το σωστό.
      Η κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, απλά λόγια. Διασυρμός είναι αυτό που ζούμε σήμερα, αυτό που ζήσαμε στην Επιτροπή Μορφωτικών Υποθέσεων, αυτό που συνεχίζουμε και σήμερα και δεν θέλουμε να το παραδεχθούμε. 
      Είναι ίσως από τις πιο απογοητευτικές, τις πιο θλιβερές στιγμές του Κοινοβουλίου που αναγκάζεται η Κυβέρνηση άρον-άρον να προσπαθεί να κάνει ένα οποιοδήποτε νομοθετικό παζάρι, να ταπεινώνεται για ν’ αποφύγει τον οριστικό αποκλεισμό των ομάδων μας. Ένα θέμα που το δημιουργήσατε, το καλλιεργήσατε, ήρθε η τιμωρία και τώρα δεν ξέρετε πώς να το αποφύγετε. 
      Πολλά ακούστηκαν τις τελευταίες ημέρες εδώ, τα ερωτήματα πολλά, οι απαντήσεις όμως απλές. Για να δούμε τι επιδιώκατε με το νομοσχέδιο: 
      Αν επιδιώκατε να κατοχυρώσετε τη διαφάνεια και την αποτελεσματική διοίκηση στο ελληνικό ποδόσφαιρο, κύριε Υπουργέ, τότε να το συζητήσουμε διακομματικά με σοβαρότητα και να προσπαθήσουμε να βρούμε λύση. Όμως είναι φανερό ότι δεν επιδιώκατε αυτό. 
      Η πράξη της Κυβέρνησης για την οποία τιμωρήθηκε σκληρά ήταν μια προσπάθεια χειραγώγησης. Δεν ήταν απλά και μόνο αυτό που ειπώθηκε ενάντια σ’ ένα συγκεκριμένο πρόσωπο. Ήταν μια εν ψυχρώ προσπάθεια κρατικοποίησης του ποδοσφαίρου γιατί το ζητούμενο, δεν ήταν ν’ αλλάξει ο ίδιος ο Πρόεδρος της Ε.Π.Ο.. Το ζητούμενο ήταν η κρατικοποίηση και μέσω της κρατικοποίησης η απροκάλυπτη κομματικοποίηση του ποδοσφαίρου. Ο επηρεασμός της πολιτικής κρίσης των πολιτών δια μέσου του κρατικού ελέγχου του πιο δημοφιλούς αθλήματος. 
      Ο Πρωθυπουργός, ονειρεύτηκε ένα ποδόσφαιρο, που το κράτος οργανώνει πρωταθλήματα, επεμβαίνει στις ομοσπονδίες, ελέγχει ακόμα και το μητρώο των ποδοσφαιριστών. Αυτό ήταν το αρχικό του σχέδιο. Ο Πρωθυπουργός πιθανόν οραματίστηκε τον εαυτό του στη θέση ενός πανίσχυρου αρχηγού της Ε.Π.Ο. και ανέθεσε στον κ. Ορφανό να υλοποιήσει αυτό το όραμά του. Αυτή είναι η αλήθεια. Ο Πρωθυπουργός αναπαυμένος στον καναπέ των σφυγμομετρήσεων ονειρεύτηκε ένα μονοκομματικό ποδοσφαιρικό κράτος με τον ίδιο επικεφαλής. Οραματίστηκε μια συγχώνευση αθλητισμού και κομματισμού και τα οράματα αυτά συμβαίνουν όμως, κύριε Υπουργέ, μόνο σε τριτοκοσμικές χώρες. 
      Και να εξηγήσω: Το αρχικό νομοσχέδιο ήταν εν γνώσει του Πρωθυπουργού. Η πρώτη έκδοση –θα πούμε για τις άλλες- συζητήθηκε μέσα στην κυβερνητική επιτροπή, την ενέκρινε στις 20 Ιουνίου και ο Πρωθυπουργός ήταν παρών. Γνωρίζουμε όλοι ότι ο Πρωθυπουργός είναι βαθύς γνώστης και λάτρης του ποδοσφαίρου. Θέλω να θυμίσω εδώ ότι λίγες ημέρες πριν από τις εκλογές του 2004, κύριε Υπουργέ, ο κύριος Πρωθυπουργός εμφανίστηκε στη «Σούπερ Μπάλα» για να δείξει ότι είναι ο μοναδικός πολιτικός αρχηγός που ξέρει από μπάλα και πραγματικά μας εντυπωσίασε με τις γνώσεις και με τις εκτιμήσεις του για το άθλημα.
      Για να πούμε εδώ, κύριε Υπουργέ, ποιος παίζει με τη μπάλα και με τις ψήφους και όχι με την ψυχή των Ελλήνων. Τότε παίξατε και κερδίσατε. Το θέμα είναι πώς συνεχίζουμε.
      Από τότε λοιπόν, δεν αμφισβητούμε τις ποδοσφαιρικές γνώσεις του κυρίου Πρωθυπουργού αλλά το πρώτο νομοσχέδιο πρέπει να παραδεχτείτε ως εκ τούτου ότι δεν ήταν «Ορφανό», ήταν «Καραμανλικό», ήταν πρωθυπουργικό και αποσύρθηκε μετά από πολλές τροπολογίες και αφού ταλαιπώρησε την επιτροπή σε τριάντα ώρες συνεδριάσεων. Αυτά για να ξέρουμε ποιος διασύρει και τι, και ποιος τιμά τη θέση στην οποία βρίσκεται. Είναι ένα καλούπι διακυβέρνησης το οποίο υπηρετείτε δυόμισι χρόνια.
      Συνεπώς ο Πρωθυπουργός εμφανίζεται πάντοτε αμέτοχος. Ο εκάστοτε Υπουργός αναλαμβάνει να υλοποιήσει κατά καιρούς τα υστερόβουλα σχέδιά του και αναλαμβάνει την όλη ευθύνη με αντάλλαγμα την παραμονή στη θέση του. Αυτό συνέβη με το «Βασικό Μέτοχο» με τον κ. Παυλόπουλο, αυτό συνέβη με τον κ. Αλογοσκούφη, αυτό συνέβη με τον κ. Βουλγαράκη και τους Πακιστανούς, αυτό συμβαίνει και σήμερα με τον κ. Ορφανό. Εκτός αν δέχεστε ότι τη χώρα δεν την κυβερνά κανείς και ότι ο Πρωθυπουργός σας είναι απών ακόμη και όταν παρίσταται στις συνεδριάσεις, όπως έγινε στην κυβερνητική επιτροπή που ενέκρινε το συγκεκριμένο νομοσχέδιο. Δεν μπορεί ο Πρωθυπουργός να κυβερνά, οι Υπουργοί να έχουν την αποκλειστική ευθύνη για τα αποτελέσματα της διακυβέρνησης, αλλά κανείς να μην παραιτείται ούτε να παύεται. Οι Υπουργοί δεν τιμωρούνται γιατί εκτελούν εντολές του Πρωθυπουργού και η παραμονή τους στην κυβέρνηση είναι το αντάλλαγμα της σιωπής τους. Ο Πρωθυπουργός συμπεριφέρεται σαν να είναι αναπληρωματικός Πρόεδρος της Δημοκρατίας. Έχει ευθύνη και πρέπει αυτή να την αναλαμβάνει.
      Αυτό το επικοινωνιακό σας κατασκεύασμα θα καταρρεύσει σύντομα όπως καταρρέουν όλες οι παράδοξες νομοθετικές εμπνεύσεις της Κυβέρνησής σας. Επειδή θέλω να σεβαστώό το χρόνο για τους συναδέλφους, που δεν θα προλάβουν να μιλήσουν, απαντώ στους συναδέλφους της Κυβέρνησης που μας προκαλούν εδώ να πούμε αν ψηφίζουμε ή όχι. Αναρωτιέμαι: Εσείς τι απ’ όλα ψηφίζετε; Το πρώτο, το δεύτερο, το τρίτο, το πέμπτο, την αρχική φιλοσοφία του νομοσχεδίου, την ενδιάμεση ή την τελική; 
      Εμείς καταψηφίζουμε το συγκεκριμένο νομοσχέδιο γιατί αδυνατούμε να παρακολουθήσουμε την αρχική φιλοσοφία του, τη συνέχεια μέχρι το τελικό κατασκεύασμα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μερεντίτη.
      Το λόγο έχει ο Υφυπουργός κ. Ορφανός.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, ο Πρόεδρος της Ε.Π.Ο. κ. Βασίλης Γκαγκάτσης προέβη στην παρακάτω δήλωση: «Η ρύθμιση του άρθρου 29 παράγραφος 12 του νομοσχεδίου για τον επαγγελματικό αθλητισμό, όπως αυτή τροποποιήθηκε, αποτελεί προϊόν συμφωνίας με το Υφυπουργείο Αθλητισμού και είναι αποδεκτή από την Ελληνική Ποδοσφαιρική Ομοσπονδία».
      Ανακοίνωση: «Η UEFA όρισε για το Σάββατο το ματς της Λάρισας με την Καϊσέρισπορ. Η UEFA ανακοίνωσε επισήμως το πρόγραμμα του τρίτου προκριματικού γύρου του κυπέλλου ιντερτότο ορίζοντας τον πρώτο αγώνα της Λάρισας με την τουρκική Καϊσέρισπορ το Σάββατο 15 Ιουλίου κ.λπ.».
      Μετά απ’ αυτά κανονικά πρέπει να φύγετε γιατί ό,τι είπατε ως επιχειρήματα έχουν ανατραπεί πλήρως.
      ΣΑΒΒΑΣ ΕΜΙΝΙΔΗΣ: Δεν σας το επιτρέπουμε…
      ΠΡΟΕΔΡΕΥΩΝ (Γεώργιος Σούρλας): Παρακαλώ όχι διακοπές.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Το πρώτο ότι κάποιοι επέβαλαν από το εξωτερικό ο,τιδήποτε απ’ αυτά που συζητήσαμε εμείς και το δεύτερο ότι οι ομάδες ήταν τιμωρημένες. Εμείς δεν έχουμε τελειώσει.
      ΜΑΡΚΟΣ ΜΠΟΛΑΡΗΣ: Γιατί το ανακοίνωσε αφού δεν ήταν τιμωρημένες;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν έχει αρθεί. Ανακοίνωσε όλο το πρόγραμμά της. Η UEFA έβγαλε όλο το πρόγραμμα των αγώνων όπως και της Λάρισας.
      ΠΡΟΕΔΡΕΥΩΝ (Γεώργιος Σούρλας): Παρακαλώ καμία απολύτως διακοπή.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, έχουμε μπροστά μας μία εικόνα…
      ΓΕΩΡΓΙΟΣ ΛΙΑΝΗΣ: Θριαμβεύσατε δηλαδή.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Έχουμε μπροστά μας μία εικόνα η οποία δυστυχώς αναιρεί όλα τα επιχειρήματα που ακούστηκαν από την Αξιωματική Αντιπολίτευση σ’ αυτήν την Αίθουσα.
      Εμείς πιστοί στο μεταρρυθμιστικό μας πρόγραμμα έχουμε εισάγει για συζήτηση στο Ελληνικό Κοινοβούλιο ένα νομοσχέδιο.
      Αυτό το νομοσχέδιο ελπίζουμε και πιστεύουμε ότι με την ψήφο της Πλειοψηφίας του ελληνικού Κοινοβουλίου θα είναι νόμος σε λίγο. Χαράζουμε την πορεία του επαγγελματικού αθλητισμού, όπως δεν τόλμησε να το κάνει είκοσι χρόνια στην εξουσία η σημερινή Αξιωματική Αντιπολίτευση, η οποία δια των αντιπροσώπων της στις τοποθετήσεις τους μας περιέγραψε σε πόσο άσχημη κατάσταση ήταν τα οικονομικά, τη βία, η οποία υπάρχει στα γήπεδα και το γεγονός ότι υπάρχουν τεράστια χρέη, αλλά δεν μας είπε ποιος ευθύνεται για όλη αυτήν την εικόνα, πώς φτάσαμε να έχουμε τις συγκεκριμένες συνθήκες και ούτε μπόρεσε να έχει τη μεγαλοψυχία να πει ότι ήδη, δύο νομοθετήματα έχουν δημιουργήσει μια νέα κατάσταση στο ελληνικό επαγγελματικό ποδόσφαιρο. 
      Πρώτον, οι περισσότερες ομάδες με τη ρύθμιση του 2004, με τον έλεγχο των οικονομικών τους έχουν μπει σε μια σαφώς καλύτερη πορεία. Είκοσι οκτώ ομάδες έχουν μπει στη ρύθμιση του ν. 3262 και είκοσι οκτώ ομάδες πληρώνουν τις δόσεις τους και αυτό, γιατί το κράτος ελέγχει πλέον. Δεύτερον, κανείς δεν τόλμησε να πει ότι με τις προϋποθέσεις που έβαζε ο δεύτερος νόμος, ο ν. 3372, αθροίζοντας τις προηγούμενες ρυθμίσεις για τη βία, έχουμε ελάττωση των γεγονότων κατά 45% στην Α΄ Εθνική Κατηγορία και 36% στη Β΄ Εθνική Κατηγορία. Κανένας δεν τόλμησε να πει ότι το 2004 είχαμε τους λιγότερους θεατές που υπήρχαν ποτέ από το 1979 που έγιναν τα επαγγελματικά πρωταθλήματα μέχρι εκείνη τη στιγμή -είχαμε απολέσει δυόμισι εκατομμύρια κόσμο, από τρία εκατομμύρια τριακόσιες χιλιάδες στις πεντακόσιες πενήντα χιλιάδες- και να υπενθυμίσει ότι το 2004-2005 ήταν ένα εκατομμύριο τριακόσιοι χιλιάδες και φέτος με λιγότερα παιχνίδια ξεπεράσαμε το ένα εκατομμύριο τριακόσιες χιλιάδες, που αναδεικνύει ότι υπάρχει μία ανοδική τάση.  
      Και βέβαια κανένας δεν συζήτησε επί του νομοσχεδίου, επί των προτάσεων που βάζουμε, το γεγονός ότι δημιουργούμε τις ενώσεις επαγγελματικού αθλητισμού ως γενική εικόνα στο επαγγελματικό πρωτάθλημα, τη δυνατότητα να λειτουργούν οι διοικήσεις, οι διοργανώτριες αρχές είτε ως σωματεία είτε ως συνεταιρισμοί με τις διατάξεις του ν.1667/86, το ότι με αυτόν τον τρόπο επιδιώκουμε οικονομική και διοικητική αυτοτέλεια στα μέλη της ανάλογης ομοσπονδίας και βέβαια ότι όλα αυτά που γίνονται στο χώρο του αθλήματος ελέγχονται ως προς τη νομιμότητα από την πολιτεία, αυτά τα οποία περιείχαμε από την αρχή. 
      Και κανένας δεν τόλμησε –εγώ υποθέτω ότι κανένας ίσως δεν μελέτησε σε βάθος το κείμενο –να μου πει σε ποιο από τα άρθρα υπάρχει η παρέμβαση της πολιτείας, πού εμφανίζεται ότι εμείς συντάσσουμε τους κανονισμούς, πού εμφανίζεται ότι εμείς επιδιώκουμε τη σύνθεση που θα έχουν οι γενικές τους συνελεύσεις, να έχουν μια συγκεκριμένη μορφή, σε ποιο σημείο υπάρχει παρέμβαση από τη συγκεκριμένη νομοθέτηση, ώστε αυτό το συγκεκριμένο νομοσχέδιο να προκάλεσε την παρέμβαση της FIFA.
      Είναι φανερό για μένα που έζησα τη διαδικασία ότι ο κ. Λιάνης έμεινε στις 15 Σεπτεμβρίου στο Μαρακές, αλλά εμείς προχωρήσαμε. Φθάσαμε στις 29 Μαΐου στη Ζυρίχη, κάναμε μ;iα συμφωνία, η συμφωνία αποτυπώθηκε από την απόφαση της Εκτελεστικής Επιτροπής της FIFA στις 5 Ιουνίου μετά την προσωπική μου επιστολή και εκεί σαφώς περιέγραφε ότι η Ελλάδα, η Πολωνία και η Πορτογαλία δεν έχουν πλέον πρόβλημα, διότι η ρύθμισή τους θα γίνει μέχρι τις 15 Ιουλίου. Είναι σαφέστατη διατύπωση και λυπάμαι πολύ που κάποιοι κλείνουν τα μάτια τους. Αν, λοιπόν, σήμερα στις 11 του μηνός εμείς τελειώνουμε, σημαίνει ότι η ελληνική πολιτεία και ο υποφαινόμενος έχουν κάνει αυτά τα οποία συνυπέγραψαν με την παρουσία τους. Ποίοι μεσολάβησαν, για ποιο λόγο φτάσαμε στις 3 Ιουλίου να έχουμε μία απόφαση ενός οργάνου υποδεέστερου της εκτελεστικής επιτροπής, της επιτροπής Εκτάκτων Υποθέσεων, όχι της εκτελεστικής επιτροπής, η οποία είχε αποφασίσει, να αλλάζει και να βάζει ένα άλλο όριο και να λέει, ότι τώρα, ξαφνικά «είστε τιμωρημένοι»; 
      Αυτό πρέπει να το απαντήσουν όλοι εκείνοι που πανηγύρισαν. Συνειδητά είπα ότι αυτοί που πανηγύρισαν, γιατί πιθανόν οι ελληνικές ομάδες θα ήταν έξω από τις διεθνείς διαδικασίες, δεν προσέφεραν στην αναγκαιότητα η Ελλάδα να έχει ανεξάρτητη πολιτική στα όρια, τα οποία υπάρχουν στις συμφωνίες της Ευρωπαϊκής Ένωσης με όλες τις διεθνείς παγκόσμιες ομοσπονδίες. Είναι απαραίτητο να σεβόμαστε πρώτα τον εαυτό μας και αυτά τα οποία ψηφίζουμε στο ελληνικό Κοινοβούλιο. 
      Βέβαια, σας εξήγησα νωρίτερα τι σημαίνει η παράγραφος 12 του άρθρου 29. Δεν επηρεάζει πουθενά το νόμο. Η μοναδική αντίθεση που υπάρχει μεταξύ του υφιστάμενου νομικού πλαισίου, συμπεριλαμβανομένου και αυτού που σήμερα ψηφίζουμε, με το καταστατικό της Ε.Π.Ο. είναι μόνο το εκλογικό σύστημα. Ακόμα και η αναφορά που έγινε στους τακτικούς δικαστές σήμερα περιέχεται στο καταστατικό της Ε.Π.Ο.. Έχει εγκριθεί από τα δικαστήρια και γι’ αυτό η Ε.Π.Ο. έχει στείλει έγγραφο και έχει ζητήσει από τα δικαστήρια να ορίσουν τους τακτικούς δικαστές. Έτσι, η ίδια τους έκανε επιτροπή, γιατί η ίδια έχει πάρει την τελική απόφαση. 
      Επίσης, να υπενθυμίσω πως όταν η Ε.Π.Ο. κατέθεσε προς έγκριση το καταστατικό της το καλοκαίρι του 2005, στο οποίο έβαζε τον όρο να μην υπάρχει δυνατότητα να παρέμβει κάποιος στα ελληνικά δικαστήρια, το Πρωτοδικείο Αθηνών αποφάσισε να γίνονται δεκτές όλες οι διατάξεις, πλην αυτής που αίρει τη δυνατότητα που έχει ο κάθε Έλληνας πολίτης να πάει στα δικαστήρια, διότι αντιβαίνει στο άρθρο 20 του Συντάγματος. 
      Καταλαβαίνουμε, λοιπόν, ότι δεν υπάρχει καμία διαφορά και όσοι κατάλαβαν κατάλαβαν. Οι υπόλοιποι κατάλαβαν, αλλά δεν θέλουν να καταλάβουν, διότι δεν τους εξυπηρετεί πλέον. Το παιχνίδι χάθηκε. Επικοινωνία ήταν. Η ουσία καταδεικνύει ότι τα γεγονότα είναι εντελώς διαφορετικά. 
      Θα πω, λοιπόν, ότι εμείς δημιουργούμε δύο ενώσεις επαγγελματικού ποδοσφαίρου για την Α΄ Εθνική Κατηγορία και τη Β΄ και Γ΄ Εθνική Κατηγορία. Στην Α΄ Εθνική Κατηγορία μετέχουν τα δεκαέξι σωματεία που βαθμολογικά βρίσκονται σ’ αυτήν την κατηγορία. Στη Β΄ Εθνική Κατηγορία τακτικά μέλη της αντίστοιχης ενώσεως, οι ομάδες της Β΄ Εθνικής Κατηγορίας και πάρεδρα τα σωματεία της Γ΄ Εθνικής Κατηγορίας.
      Για πρώτη φορά βάζουμε διάταξη –αναφέρθηκε σ’ αυτή ο κύριος συνάδελφος- τη δυνατότητα τα σωματεία, τα οποία ανεβαίνουν από την ερασιτεχνική κατηγορία, δηλαδή τη Δ΄ Εθνική Κατηγορία σήμερα, να μπορούν να είναι ερασιτεχνικά, γιατί τις περισσότερες φορές αυτά επανέρχονται στο ερασιτεχνικό και άρα γίνονται ανώνυμες εταιρείες, δημιουργούν καταστάσεις, χρέη και μετά πρέπει να λύσουμε προβλήματα. Ο καθένας με τις δυνάμεις του να μπορεί να κρίνει και αν κρίνει ότι η πορεία είναι τέτοια και ότι οι δυνάμεις τους βοηθούν, είτε να είναι ερασιτεχνικό σωματείο είτε αμειβομένων αθλητών είτε ανώνυμη εταιρεία. 
      Να πούμε, λοιπόν, ότι αυτό το νομοσχέδιο χαρακτηρίζει τους σκοπούς και τις αρμοδιότητες των δύο ενώσεων που αφορούν τη διοίκηση και διαχείριση του επαγγελματικού ποδοσφαίρου, τη διαχείριση και εκμετάλλευση της περιουσίας των ενώσεων, την παροχή στα μέλη της οικονομικής, οργανωτικής, τεχνολογικής, ερευνητικής και επιστημονικής υποστήριξης για τη βελτίωση του ποδοσφαίρου και των προϊόντων αυτού, τη λήψη μέτρων για την αντιμετώπιση της βίας στα γήπεδα και του ντόπινγκ, την επιμόρφωση στελεχών και την ικανοποίηση κοινωνικών και πολιτιστικών αναγκών στο χώρο του ποδοσφαίρου. 
      Για πρώτη φορά εισάγεται η έννοια των κριτηρίων. Μπαίνουν κριτήρια για τη συμμετοχή στις επαγγελματικές κατηγορίες, με ειδικό κανονισμό, όπως προβλέπεται από το νόμο. Εμείς σε όλους τους κανονισμούς, αλλά και σ’ αυτόν, έχουμε μόνο τον έλεγχο νομιμότητας. Φαντάζομαι ότι κανένας από εσάς δεν θα πει ότι πρέπει να τους αφήσουμε έξω από το πλαίσιο νόμου, με βασικά χαρακτηριστικά -προαπαιτούμενο η βαθμολογική θέση- την οικονομική κατάσταση, τη βιωσιμότητα, την καταλληλότητα αθλητικών εγκαταστάσεων, το σύστημα αδειοδότησης της UEFA, την ύπαρξη αναπτυξιακών υποδομών, αθλητριών και αθλητών, που προσετέθη σήμερα. 
      Είναι φανερό ότι ακριβώς την ίδια διαδικασία τηρούμε και για εκείνους που μεταβαίνουν από το ερασιτεχνικό επίπεδο, από τη Δ΄ Εθνική, προς τη Γ΄ Εθνική, έτσι ώστε με ανάλογα κριτήρια στα οποία μπορείτε να προσθέσετε και την έννοια του αριθμού εισιτηρίων, το μέγεθος της πόλης. Όλα αυτά, όμως, θα τα ρυθμίσουν οι ίδιοι. Εμείς δίνουμε μόνο τις κατευθύνσεις. 
      Φροντίζουμε να δώσουμε κάποια χρήματα-δυνατότητες στη μεν Ένωση από τα τηλεοπτικά δικαιώματα των αντιστοίχων σωματείων 10%, στη δε ένωση της Α΄ Εθνικής Κατηγορίας 2%, καθώς αυτά είναι περισσότερα. Να πούμε και κάτι εδώ, γιατί τέθηκε ως ερώτημα: όπου αναφέρεται Ε.Π.Α.Ε. στον υφιστάμενο νόμο και όπου υπάρχουν συμβάσεις οι οποίες έγιναν και στο όνομα και της Ε.Π.Α.Ε., αυτό σημαίνει υποκατάσταση. Όταν αναφερόμαστε στην Α΄ Εθνική Κατηγορία από την Ένωση της Α΄ Εθνικής Κατηγορίας, τη SUPER LEAGUE, όταν μιλάμε για σωματείο Β΄ ή Γ΄ Εθνικής Κατηγορίας από την Ένωση της Β΄ και Γ΄ Εθνικής Κατηγορίας. Έτσι, παραδείγματος χάρη, τηλεοπτικά συμβόλαια, εμπορικές συμφωνίες είναι σε ισχύ με τη νέα διοργανώτρια αρχή και δεν καταργούνται. 
      Επίσης, υπάρχει και ένα κρίσιμο σημείο. Δημιουργούμε κοινό δικαιοδοτικό όργανο –μας βοηθάει στα οικονομικά, στην εγκατάσταση στο ίδιο μέρος- και το υποστηρίζει οικονομικά η Ένωση της Α΄ Εθνικής Κατηγορίας. Μιλάω τώρα και για κάποιες ενέργειες που γίνονται για να στηριχθεί η Β΄ και η Γ΄ Εθνική Κατηγορία. ‘Ένα βασικό χαρακτηριστικό είναι ότι εισάγεται η έννοια του εσωτερικού ελέγχου. Το δικαίωμα των μελών να προκαλούν έκτακτο διαχειριστικό έλεγχο από ορκωτό λογιστή της επιλογής τους. Ο έλεγχος αυτός κοινοποιείται σε όλα τα μέλη των ενώσεων, στα όργανά τους και στην Επιτροπή Επαγγελματικού Αθλητισμού, που είναι αρμόδια για να ελέγχει όλες τις διαδικασίες. 
      Είναι σαφές ότι υπάρχει ένα κρίσιμο σημείο, η οικονομική κατάσταση της Ε.Π.Α.Ε., η οποία είναι αρνητική. Υπολογίζουμε ότι τα χρέη είναι περίπου της τάξεως των 16.000.000 -18.000.000 ευρώ, πληρώθηκαν τα 2.000.000 ευρώ. Εξ αυτών, τα χρήματα που αναλογούν στη SUPER LEAGUE είναι αυτά που οφείλονται στην Ε.Π.Ο.. Η έρευνα μέχρι σήμερα έχει δείξει ότι είναι περίπου 4.350.000 ευρώ και τα χρέη που έχει η Ε.Π.Α.Ε. προς το δημόσιο και προς τους ασφαλιστικούς οργανισμούς -ένα κομμάτι από αυτά στους ασφαλιστικούς οργανισμούς-  ρυθμίζονται με εξήντα δόσεις, τα υπόλοιπα πάνε στη Β΄ και Γ΄ Εθνική Κατηγορία. Συγχρόνως όμως και οι απαιτήσεις που έχει η Ε.Π.Α.Ε., οι οποίες ξεπερνούν τα 4.500.000 ευρώ, πάνε στη Β΄ και Γ΄ Εθνική Κατηγορία. 
      Επειδή κάπου υπάρχει και μια πρόταση 1% από τα τηλεοπτικά δικαιώματα της Α΄ Εθνικής Κατηγορίας να δίδονται στη Β΄ και Γ΄, θα πω τούτο. Σήμερα το άθροισμά τους είναι γύρω στα 30.000.000 ευρώ, δηλαδή 300.000. Οι ίδιοι έχουν αναλάβει την υποχρέωση 2.900.000 ευρώ το χρόνο, αντί 300.000 -έχουμε τα έγγραφα, σας τα διάβασα στην επιτροπή προχθές απ’ όλες τις ανώνυμες εταιρείες- για τα επόμενα τρία χρόνια και είναι σαφώς καλύτερα από τις 300.000 τις οποίες αναφέρουμε. 
      Να πω και κάτι ακόμη. Επειδή γίνεται μια συζήτηση-σπέκουλα σε κάποια σημεία, κάποιοι βγάζουν και δάκρυα τι θα γίνει με τη Β΄ Εθνική Κατηγορία, θέλω να υπενθυμίσω ότι η Β΄ Εθνική Κατηγορία όταν ανέλαβε αυτή η Κυβέρνηση δεν είχε έσοδα ούτε 1 ευρώ. Δεν άκουγα κλάματα τότε, δεν άκουγα φωνές, δεν άκουσα κάποιον να διαμαρτύρεται, ή δεν είδα αποφάσεις που θα βοηθούσαν προς αυτήν την κατεύθυνση. 
      Εμείς, λοιπόν κυρίες και κύριοι συνάδελφοι, δημιουργήσαμε ένα τηλεοπτικό προϊόν, το οποίο σημαίνει γι’ αυτές τις ομάδες γύρω στις 150.000 – 160.000 ευρώ το χρόνο. Φροντίσαμε  να υπάρχει μια χορηγία ισότιμη προς όλους -να μην είναι αποτέλεσμα εκμετάλλευσης ότι σε κάποιον δώσαμε και σε κάποιον άλλον δεν δώσαμε- άρα  πήγαν στις 300.000, παίρνουν και άλλα 150.000 με αυτή τη συμφωνία που εμείς κάναμε, με σύμφωνη γνώμη της SUPER LEAGUE, κι  έφθασαν τις 450.000 ευρώ. Ε, λοιπόν, έλεος! Ας μην είμαστε υποκριτές, ας κοιτάξουμε με ειλικρίνεια τα προβλήματα του επαγγελματικού αθλητισμού. Εμείς πρώτοι θέλουμε την υποστήριξη της περιφέρειας και το κάνουμε εμπράκτως και ενσυνείδητα, χωρίς να διαφημίζουμε. Πρώτη φορά το ακούτε από εμένα μετά από είκοσι οκτώ μήνες που είμαι στο συγκεκριμένο Υφυπουργείο. 
      Να πούμε, λοιπόν, ότι ανάλογες ρυθμίσεις περιέχει το νομοσχέδιο για την καλαθοσφαίριση, την Α2 Εθνική Κατηγορία -δυνατότητα να έχουν και Τ.Α.Κ. ερασιτεχνικά. Κι εδώ δίνουμε για τα επόμενα χρόνια 100.000 ευρώ ετησίως σε κάθε  ένα από αυτά τα σωματεία, ή τα Τμήματα Αμειβομένων Καλαθοσφαιριστών.
      Για πρώτη φορά δημιουργούμε την Επαγγελματική Ένωση των Τ.Α.Π., των Ε.Σ.Α.Π, που μετέχουν στην Α1, με τις ίδιες δυνατότητες που έχουν οι ενώσεις του ποδοσφαίρου, δηλαδή είτε να είναι σωματείο διοικητικά, είτε να έχουν τις δυνατότητες του ν.1667 του 1986 περί συνεταιρισμών. Και εδώ δίνουμε 100.000 στα Τ.Α.Π. και μάλιστα υπάρχει μία επιδότηση σε εκείνους που έχουν καλή πορεία στην Ευρώπη μέχρι 100% της αρχικής επιχορήγησης. 
      Θέλω να πω εδώ ότι προϋπήρχε μία ανάλογη ρύθμιση, στην οποία και η προηγούμενη κυβέρνηση έχει βοηθήσει πάρα πολύ στην πορεία ανόρθωσης της πετοσφαίρισης. Στην Α2 τα αντίστοιχα ποσά είναι 50.000 ευρώ για κάθε ένα από τα σωματεία ή τα Τ.Α.Π. που έχουν. Και εδώ η δυνατότητά τους είναι ανάλογη, όπως η Γ΄ Εθνική και η Α2 του μπάσκετ να είναι ερασιτεχνικά ή τμήματα αμειβομένων πετοσφαιριστών. 
      Στη διαδικασία ενασχόλησης με τον επαγγελματικό αθλητισμό θέλω να προσέξετε λίγο τη βάση της σκέψεώς μας: Είναι να αυξήσουμε τον έλεγχο απέναντι σ’ εκείνους, οι οποίοι χρησιμοποιούν τα αθλήματα που είναι δημοφιλή και μέχρι σήμερα ήταν σε πολλά σημεία εκτός ελέγχου. Για πρώτη φορά, λοιπόν, έχουν ευθύνη οι διευθυντές, οι διαχειριστές, οι διευθύνοντες σύμβουλοι και οι εκκαθαριστές για τα δημιουργούμενα χρέη, κάτι που δεν υπήρχε μέχρι σήμερα και γι’ αυτό δεν είδαμε κανέναν από όλους αυτούς να παραπέμπεται γι’ αυτά που είχε δημιουργήσει.
      Έχουμε φροντίσει να εξαιρέσουμε με ένα συγκεκριμένο σκεπτικό αυτούς που είναι προσωρινή διοίκηση, που τους διορίζει το πρωτοδικείο για μια συγκεκριμένη δραστηριότητα. Φροντίζουμε να αναλαμβάνουν τα χρέη που δημιουργούνται στη δική τους θητεία, κάτι που θεωρούμε ότι είναι και νόμιμο και μπορεί να βοηθήσει στη συγκεκριμένη διαδικασία που ένα σωματείο, μια ανώνυμη εταιρεία κάποια στιγμή βρίσκεται σε κίνδυνο να διαλυθεί.
      Κάνουμε ένα επόμενο βήμα για να κάνουμε πιο ορθολογικά τα έξοδά τους. Μέχρι σήμερα δεν είχαν συνδεθεί καθόλου τα έξοδα που κάνουν με τα έσοδα. Λέμε, λοιπόν, εμείς: «Κάνετε έναν προϋπολογισμό που εμφανίζει έναν αριθμό εσόδων»; Από αυτά το 70% μπορούν να πάνε στα συμβόλαια και το υπόλοιπο να χρησιμοποιηθεί για όλες τις άλλες υποχρεώσεις. Αν η ομάδα έχει ευρωπαϊκές υποχρεώσεις, αυτό να γίνει 90%, επειδή εκεί οι προϋπολογισμοί γίνονται πολύ μεγαλύτεροι. Άρα το 10% που περισσεύει ικανοποιεί τις ανάγκες για λειτουργία.
      Έχουμε, λοιπόν, τη δυνατότητα στο τέλος του χρόνου στον αναθεωρημένο προϋπολογισμό -διότι αυτό τέθηκε- να έχουν καλύψει όλες τις απαιτήσεις του 70% και του 90%. Αυτά ισχύουν στο εξωτερικό. Σε λίγκες, οι οποίες έχουν προχωρήσει, είναι διατάξεις οι οποίες ισχύουν. 
      Δείτε, λοιπόν, τώρα πώς μπαίνει το επόμενο βήμα ελέγχου και ορθολογικοποίησης. Απαγορεύονται έκτακτες παροχές εκτός συμβολαίου. Ξέρετε τι σημαίνει αυτό; Αυτά τα οποία λέμε πιθανόν «στημένο παιγνίδι» ή άλλες διαδικασίες που φέρνουν κάτω από το τραπέζι, απαγορεύονται, ούτε μπορούν να αποδειχθούν. 
      Ερχόμαστε με δεύτερο άρθρο και λέμε ότι απαγορεύονται τα αντέγγραφα. Οποιαδήποτε γραπτή συμφωνία εκτός συμβολαίου είναι άκυρη και δεν προκαλεί έννομο αποτέλεσμα, ενώ μέχρι σήμερα εμφανιζόταν το φαινόμενο, ένα συμβόλαιο εδώ με κάποιο ποσό, μετά δεύτερο στην άλλη επιτροπή. Αυτά έχουν τελειώσει. Μπαίνει διά παντός μία τάξη. Ο έλεγχος από την Επιτροπή Επαγγελματικού Αθλητισμού βοηθάει να βλέπουμε και όλη τη διαδικασία.
      Τρίτο σημείο ελέγχου: Η εγγραφή ή μεταγραφή ενός αθλητή είναι έγκυρη εφόσον συνοδεύεται από την ανάλογη προκαταβολή φόρου. Τι σημαίνει αυτό; Ότι δεν δημιουργούμε καινούρια χρέη. Όταν δίνουν με τη μεταγραφή την προκαταβολή του φόρου, αυτό σημαίνει πλέον ότι δεν χρωστάνε. Αν υπάρχουν δόσεις, εκεί ο έλεγχος γίνεται πλέον από την Επιτροπή Επαγγελματικού Αθλητισμού, όπως γίνεται σήμερα από τα χρέη που δημιουργούνται από άλλες καταστάσεις με τους παίκτες.
      Για πρώτη φορά μπαίνει ένα όριο στον αριθμό συμβολαίων των διαμεσολαβητών. Έχουμε φαινόμενα, τα οποία είναι έντονα στο ποδόσφαιρο και πιο έντονα στην καλαθοσφαίριση, όπου κάποιοι ελέγχουν ολόκληρες ομάδες μέσω των συμβολαίων.
      Σήμερα λοιπόν βάζουμε ένα όριο. Δεν μπορεί σε μία ομάδα να έχεις πάνω από το 20% των συμβολαίων. Τι σημαίνει αυτό πρακτικά; Αν μια ομάδα έχει είκοσι πέντε αθλητές στο ποδόσφαιρο: πέντε. Αν είναι μπάσκετ και είναι δεκαέξι, δεκαοχτώ: τέσσερις. Και τα υπόλοιπα στοιχεία θα τα βάλουμε σε υπουργική απόφαση που θα ακολουθήσει, σε συνεργασία με τις αντίστοιχες ομοσπονδίες. Γιατί έχουν βάλει κάποιες απόψεις. Θεωρήσαμε όμως ότι αυτό είναι επείγον και έπρεπε να νομοθετηθεί σήμερα.
      Στο άρθρο 26 εισάγεται για πρώτη φορά η έννοια του «εκπαιδευόμενου αθλητή», που είναι αθλητής Ακαδημίας Εκπαίδευσης Αθλητών σε αθλητική ανώνυμη εταιρεία, που δεν είχε μπει ως τώρα η διαδικασία. Είχε πει ο κύριος συνάδελφος να ελευθερώνονται μόλις γίνουν δεκαοκτώ χρόνων. Η άποψή μας είναι ότι η ομάδα, η οποία…
      ΑΓΓΕΛΟΣ ΤΖΕΚΗΣ: Ή θα τον αξιοποιεί ή θα απελευθερώνεται.
      ΓΕΩΡΓΙΟΣ ΟΡΦΑΝΟΣ (Υφυπουργός Αθλητισμού): Αυτό ισχύει. 
      ΑΓΓΕΛΟΣ ΤΖΕΚΗΣ: Δεν γίνεται αυτό. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Όχι, αυτό ισχύει, ότι δεκαοχτώ χρόνων…
      ΑΓΓΕΛΟΣ ΤΖΕΚΗΣ: Τον κρατάει τρία χρόνια…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε συνάδελφε, τον κρατάει τρία χρόνια, αλλά με συμβόλαιο. Τον κάνει επαγγελματία ή αλλιώς τον ελευθερώνει. Και το λέει ρητά το νομοσχέδιο, ότι φεύγεις με δύο τρόπους: Ο ένας είναι ότι δεν σου ανανεώνει κι ο δεύτερος είναι ότι όταν γίνεις δεκαοχτώ χρονών σου λέει: «Δεν σε χρειάζομαι. Ψάξε βρες ομάδα». 
      Μία ακόμη ρύθμιση, η οποία υπήρχε στον ν. 3262 και που τώρα έρχεται πιο πλήρης: Απαγόρευση μεταγραφών, όταν δεν υπάρχει ως ίδιο κεφάλαιο το 10% του κατατεθειμένου μετοχικού κεφαλαίου. Επειδή έγινε μια συζήτηση, θα σας πω λίγο τη διαδικασία, για να γίνει κατανοητό πώς εφαρμόζεται. Στις 30 Ιουνίου τελειώνει η οικονομική χρονιά για τις αθλητικές ανώνυμες εταιρίες. Γίνεται η έκθεση από την επιτροπή που βγάζει την αποτίμηση των αθλητών, που έχουμε εισάγει με το ν.3262. Τέλη Σεπτεμβρίου-αρχές Οκτωβρίου έχουμε πλέον πλήρως την οικονομική θέση. Από εκεί και πέρα το Υπουργείο Ανάπτυξης, που έχει και την αρμοδιότητα, για όποιους κρίνει ότι δεν καλύπτουν τις απαιτήσεις του ν. 2190 στο κομμάτι της ύπαρξης του 10% τούς στέλνει την αντίστοιχη επιστολή και από τις επόμενες μεταγραφικές περιόδους, εάν δεν κάνουν αύξηση του μετοχικού κεφαλαίου, δεν μπορούν να κάνουν μεταγραφές. Και βέβαια αυτό είναι ανεξάρτητο από την άλλη παρεπόμενη διαδικασία, η οποία την επόμενη χρονιά σημαίνει ουσιαστικά διάλυση της αθλητικής ανώνυμης εταιρείας γιατί δεν έχει τρόπο ύπαρξης, σύμφωνα με τον ν.2190.
      Να πούμε ότι στο άρθρο 28, μέσω του τακτικού προϋπολογισμού θα δώσουμε τα χρήματα, τα οποία έχουμε υποσχεθεί στους καλαθοσφαιριστές που κατέκτησαν το EURO 2005, συνολικό ποσό 2.088.000 ευρώ –174.000 στον καθένα, όσα και του ποδοσφαίρου- και, κατά τα πρότυπα εκείνης της ρύθμισης, ακέραιο μερίδιο στον προπονητή και 50% στον βοηθό. 
      Υπάρχει και η ρύθμιση που αφορά τις απαλλοτριώσεις για το Σχιστό. Εκεί να υπενθυμίσω ότι, με αφορμή τους Ολυμπιακούς Αγώνες…
       (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, ένα-δυο λεπτά ακόμη, παρακαλώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, κλείστε παρακαλώ, για να μιλήσει και κανείς Βουλευτής. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Με αφορμή τους Ολυμπιακούς Αγώνες και την κατασκευή ενεργειακού κέντρου, η πολιτεία είχε κάνει μια συμφωνία απαλλοτρίωσης μιας μεγάλης έκτασης και εν συνεχεία κατασκευής αθλητικού κέντρου. Απαλλοτριώθηκε περίπου το 60%. Έκλεισε το δεκαοκτάμηνο και εμείς ζητούμε την έγκριση της Βουλής να μπορούμε, εφόσον οι ιδιοκτήτες, οι ενδιαφερόμενοι συμφωνούν, να κάνουμε παρακατάθεση των υπολοίπων χρημάτων με την τιμή η οποία είχε επιτευχθεί από τα δικαστήρια. 
      Στο άρθρο 29 αναφερθήκαμε.
      Στο άρθρο 30, Σύσταση νομοπαρασκευαστικής επιτροπής για τη δημιουργία σχεδίου Αθλητικού Κώδικα, θεωρούμε ότι αυτό είναι ένα πάρα πολύ κρίσιμο μέγεθος και ένα βήμα προς την σωστή οριοθέτηση των λειτουργιών του αθλητισμού. Και στους πέντε που έχουμε προτείνει ως φιλάθλους, σίγουρα θα είναι και κάποιοι εκπρόσωποι ομοσπονδιών και άλλα πρόσωπα τα οποία είναι άξιοι  εκπρόσωποι του αθλητισμού.
      Οι εργαζόμενοι της Ε.Π.Α.Ε. καλύπτονται πλήρως από τη ρύθμιση του νόμου. Αν όμως υπάρξει οτιδήποτε, η Πολιτεία θα απλώσει τη σκέπη της, έτσι ώστε να λυθεί αυτό το πρόβλημα. 
      Για το θέμα του «ΑΡΗ» που τέθηκε, η πρότασή μου είναι να δούμε μία λύση, η οποία δεν μπορεί να είναι νομοθετική -το έχω πει και στην Επιτροπή- αλλά μία ρύθμιση, με την οποία να δούμε μέσα από ποια διαδικασία μπορούμε να λύσουμε αυτό το πρόβλημα.
      Θα σας πω το εξής. Μου έχει έρθει ένας πρώτος κατάλογος. Τα χρέη αυτά ξεπερνούν τα 4.000.000 ευρώ. Με βάση αυτό τον κατάλογο που έφθασε σε μένα, τα χρέη είναι 4.130.000 ευρώ. Είναι ένα τεράστιο ποσό. Πρέπει να το συζητήσουμε, να βρούμε συγκεκριμένη μεθοδολογία….
      ΑΠΟΣΤΟΛΟΣ ΚΑΚΛΑΜΑΝΗΣ: Τίνος είναι αυτά τα χρέη;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τα χρέη είναι προς τους αθλητές από τον ΑΡΗ.
      ΑΠΟΣΤΟΛΟΣ ΚΑΚΛΑΜΑΝΗΣ: Ποιος είναι ο ΑΡΗΣ; Ποιος είναι ο ιδιοκτήτης; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Σήμερα δεν έχει ιδιοκτήτη. 
      Συμμετοχή του ΠΣΑΠ στις διοικήσεις: Εμείς είμαστε θετικοί αλλά ήδη με τη ρύθμιση για την ανεξαρτησία της λειτουργίας…ο κ. Αντωνιάδης γνωρίζει. 
      Για τους υπαλλήλους της Γενικής Γραμματείας Αθλητισμού εμείς είμαστε θετικοί. Έχω μιλήσει και με το Προεδρείο, να ετοιμάσουμε τη ρύθμιση γιατί πρέπει να περάσει από το Υπουργείο Οικονομικών, από το Υπουργείο Εσωτερικών για να υπάρξει έγκριση και να το προχωρήσουμε.
      Αυτό που ακούστηκε για τη σύνθεση των συμβουλίων της ΕΠΟ ότι είναι πολλοί επαγγελματίες θέλω να πω ότι είναι η σημερινή σύνθεση αυτή. Είναι πέντε επαγγελματίες και δεκαέξι εκπρόσωποι των ερασιτεχνικών σωματείων. 
      Ακούστηκε για το τεκμήριο της αθωότητας. Αν θέλετε, διαβάστε αυτά που λέει η ΚΕΝΕ για την ευρωπαϊκή νομοθεσία που είναι απόλυτα θετική. Σαφώς η ρύθμιση που έχουμε είναι άνευ παρεμβάσεων και εντάσσεται στη φιλελεύθερη πολιτική. Επίσης, να πούμε ότι έγινε μία αναφορά στο θέμα της δικαιοσύνης σχετικά με τα σκάνδαλα του Χόιτσερ στη Γερμανία. Η ελληνική πολιτεία και η ελληνική δικαιοσύνη συνεργάζεται άμεσα μαζί τους έτσι ώστε να υπάρξουν πραγματικά στοιχεία για όλη αυτή τη διαδικασία.
      Κλείνοντας αυτήν την αναφορά μου, ήθελα να πω ότι δεν διασύρθηκε η Ιταλία που έχει το σκάνδαλο και οι πολίτες είναι υπερήφανοι γιατί ακριβώς έλυσαν ένα πρόβλημα. Δεν διασύρθηκε η Αγγλία όταν είχε τους χούλιγκανς και αποφάσισε να πάρει κάποια μέτρα και θεωρούν κάποιοι ότι διασυρθήκαμε εμείς. Εγώ, λοιπόν, θέλω να ρωτήσω τι ακριβώς σημαίνει διασυρμός; Διασυρμός είναι όταν δεν σέβεσαι την πολιτεία σου, διασυρμός είναι όταν δεν σέβεσαι τους πολίτες, διασυρμός είναι όταν τη χώρα σου την αφήνεις απροστάτευτη και εμείς δεν το κάναμε ποτέ και ούτε θα το κάνουμε και είμαστε  υπερήφανοι! 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, πείτε στους συνεργάτες του κυρίου Υπουργού ότι δεν πρέπει να χειροκροτούν. Να αγαπούν τον Υπουργό τους και να τον βοηθούν αλλά να μην τον χειροκροτούν. 
      ΠΡΟΕΔΡΕΥΩΝ (Γεώργιος Σούρλας):  Κύριε Πρόεδρε, είναι ένα πρόβλημα γενικότερο. Ίσως θα πρέπει όταν έρχονται οι συνεργάτες των Υπουργών να ενημερώνονται –και θα το κάνουμε αυτό- ακριβώς πως πρέπει να συμπεριφέρονται μέσα στην Αίθουσα.
      Ο κ. Λιάνης έχει το λόγο για οκτώ λεπτά.
      ΓΕΩΡΓΙΟΣ ΛΙΑΝΗΣ: Δέκα λεπτά μίλησα, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας):  Κύριε Λιάνη, είχατε δεκαπέντε λεπτά, επτάμισι λεπτά και πέντε λεπτά. Κάνατε χρήση του πεντάλεπτου, κάνατε του δεκαπεντάλεπτου και έχετε οκτώ λεπτά. 
      ΓΕΩΡΓΙΟΣ ΛΙΑΝΗΣ:  Κύριε Πρόεδρε, είχα μιλήσει δέκα λεπτά μόνο. Θα παρακαλούσα τους ανθρώπους που είναι στην Έδρα να σας ενημερώσουν.
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, μπορεί να μην ξέρω από ποδόσφαιρο αλλά ξέρω καλά μαθηματικά, καλή αριθμητική. 
      ΓΕΩΡΓΙΟΣ ΛΙΑΝΗΣ: Κύριε Πρόεδρε, σας παρακαλώ. Μίλησα δέκα λεπτά την πρώτη φορά και έχω πέντε λεπτά ακόμη από την πρώτη φορά και άλλα οκτώμισι λεπτά. 
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, ξέρω πολύ καλά πόσο έχετε. Και είμαι τόσο αυστηρός με αυτό διότι οι Βουλευτές περιμένουν πολύ ώρα να μιλήσουν. 
      ΓΕΩΡΓΙΟΣ ΛΙΑΝΗΣ:  Κύριε Πρόεδρε, να σας ενημερώσουν από την Έδρα. 
      ΒΑΣΙΛΕΙΟΣ ΜΑΓΓΙΝΑΣ: Χάνουμε το χρόνο έτσι τώρα, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Λιάνη, δεν είναι έτσι. Μιλάνε δύο ώρες ο Υπουργός και οι Κοινοβουλευτικοί Εκπρόσωποι. Αν όμως, κάνουμε χρήση του Κανονισμού, τότε είναι δυόμισι ώρες και πρέπει και ο Υπουργός να συντομεύει και οι Κοινοβουλευτικοί Εκπρόσωποι. 
      ΓΕΩΡΓΙΟΣ ΛΙΑΝΗΣ: Κύριε Πρόεδρε, θέλω δώδεκα λεπτά σας παρακαλώ. 
      ΠΡΟΕΔΡΕΥΩΝ (Γεώργιος Σούρλας): Δεν το κάνω για σας μόνο, κύριε Λιάνη.
      ΒΑΣΙΛΕΙΟΣ ΜΑΓΓΙΝΑΣ: Γιατί θέλετε δώδεκα λεπτά, κύριε συνάδελφε; 
      ΓΕΩΡΓΙΟΣ ΛΙΑΝΗΣ: Γιατί αυτός είναι ο χρόνος που έχω. 
      ΒΑΣΙΛΕΙΟΣ ΜΑΓΓΙΝΑΣ: Γιατί έτσι κρίνετε!
      ΓΕΩΡΓΙΟΣ ΛΙΑΝΗΣ:  Όχι, κύριε Μαγγίνα, γιατί έχω από την πρώτη μου ομιλία πέντε λεπτά και οκτώ από τη δευτερολογία μου, σύνολο δεκατρία λεπτά. Πολύ απλά, γι’ αυτό το θέλω. Σας παρακαλώ.
      ΠΡΟΕΔΡΕΥΩΝ (Γεώργιος Σούρλας): Και οι συνεργάτες μου που σημειώνουν τα νούμερα με διαβεβαιώνουν ότι είναι οκτώ τα λεπτά. 
      ΓΕΩΡΓΙΟΣ ΛΙΑΝΗΣ: Εντάξει, κύριε Πρόεδρε, θα προσπαθήσω να είμαι πιο σύντομος. Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας):  Εντάξει.
      Ορίστε, κύριε Λιάνη, έχετε το λόγο.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, κύριοι συνάδελφοι, άκουσα ότι δεν διασύρθηκε η Ιταλία, το μεγαλύτερο σκάνδαλο στην ιστορία του ποδοσφαίρου παγκοσμίως, ο απόλυτος διασυρμός, δεν διασύρθηκε η Αγγλία, κατά συνέπεια δεν διασύρθηκε και η Ελλάδα!
      Εγώ θα σας διαβάσω μόνο τα πρωτοσέλιδα όλων των ελληνικών εφημερίδων, αφού με προκαλείτε, με επιγραμματικούς τίτλους για το αν διασύρθηκε η Κυβέρνηση και η χώρα. Δεν τα ελέγχω αυτά, όπως ξέρετε, δεν υπάρχει δάχτυλος ΠΑ.ΣΟ.Κ. σ’ αυτό. Διαβάζω: «Άτακτη υποχώρηση Ορφανού», «Κυβερνητικές αποστάσεις από Ορφανό», «Η FIFA επανέφερε την Ελλάδα σε τάξη», «το έπος μιας προχειρότητας» –Καθημερινή-, Ε.Π.Ο.-FIFA-ανεξαρτησία –Καθημερινή-, «Τελικά τον πήρε η μπάλα τον κύριο Υφυπουργό», «Ορφανό το ελληνικό ποδόσφαιρο», «Η Κυβέρνηση υποχρεώθηκε να δώσει γη και ύδωρ στη FIFA», «Την παρέμβαση του Πρωθυπουργού ζήτησε ο Σωκράτης Κόκκαλης», «Ψηφίστηκε απ’ όλη τη Βουλή η τροπολογία», «Ρεζιλίκι σε δόσεις», «Στριπτίζ Ορφανού», «Όπισθεν ολοταχώς», «Μπάλα είναι και γυρίζει», «Ορφανός και έκθετος», «Μια διάταξη ήταν η αιτία της κόντρας», «Το γαλάζιο έπος», «Αφασία στο Μάξιμουμ» –Μαξίμου-, «Απίστευτη ποδοσφαιρική κωμωδία», «Έχασαν τη μπάλα Ορφανός και Νέα Δημοκρατία», «Κολοτούμπα Ορφανού», «Από το EURO στην ανυποληψία παγκοσμίως». 
      Μα, τι εννοείτε εσείς ακριβώς, όταν λέτε ότι δεν υπήρξε καμία δυσφήμιση; Εγώ δεν έχω ξανακούσει ποτέ –και ξέρετε ότι μου είστε συμπαθής, εξακολουθώ να το λέω- να περιλούουν οι εφημερίδες με τέτοιους χαρακτηρισμούς ένα στέλεχος μιας κυβέρνησης και να είναι ικανοποιημένος. Πάλι εμφανιστήκατε απολύτως ικανοποιημένος, πάλι ανανεωτής, πάλι θριαμβευτής, πάλι «Καίσαρ» πάνω στο άρμα του έτοιμος για θρίαμβο; Δεν αντιληφθήκατε τι γίνεται; Δηλαδή αυτό είναι καταπληκτικό φαινόμενο. 
      Έρχεστε και ξεκινάτε την ομιλία σας. Δήλωση Γκαγκάτση: «Συμφωνήσαμε με τον Υπουργό Αθλητισμού». Σας συγχαίρω γιατί αυτό αποδεικνύει ότι δεν υπήρχε «δάκτυλος ΠΑ.ΣΟ.Κ.» πουθενά. Συμφωνήσατε με τον κ. Γκαγκάτση ότι θα παίρνετε λεφτά. Τόσα χρόνια σας το λέμε. Καλέστε τον και μιλήστε για να συμφωνήσετε. Γιατί δεν συμφωνούσε;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):...(Δεν ακούστηκε)
      ΓΕΩΡΓΙΟΣ ΛΙΑΝΗΣ: Αν το έλεγα; Μη με αναγκάζετε να πω κάποια προσωπικά πράγματα, κύριε Υπουργέ, γιατί εγώ το έλεγα και το έκανα. Βοηθούσα και τη χώρα μου και το Υπουργείο. Δεν έχω τέτοιες προκαταλήψεις. Με ξέρετε καλά. 
      Παίζει η ΛΑΡΙΣΑ. Ευχαριστούμε πάρα πολύ. Κάναμε τα πάντα για να παίξει η ΛΑΡΙΣΑ, δεν κάνουμε τα πάντα όμως για να δυσφημίσουμε την Ελλάδα.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Μήπως είστε εσείς ο θριαμβευτής τελικά;
      ΓΕΩΡΓΙΟΣ ΛΙΑΝΗΣ: Όχι, δεν είμαστε εμείς οι θριαμβευτές. Εμείς είμαστε οι άνθρωποι που σας υπέδειξαν τη λύση και οι άνθρωποι που, αφού σας υπέδειξαν τη λύση, λένε ότι δεν αρκεί αυτό, ότι η χώρα δυσφημίστηκε, ότι η χώρα κινδυνεύει. Η τροπολογία που έχετε φέρει ανοίγει τους ασκούς του Αιόλου γιατί δεν ήταν αυτή που υποδείξαμε και που έπρεπε, είναι κατά τι παραπάνω. H FIFA και η ΕΠΟ πήραν τα διπλάσια απ’ όσα διεκδικούσαν χάρη στην υποχώρησή σας. 
      Εμφανιστήκατε να λέτε ότι λύσατε και το πρόβλημα της βίας. Ποιας βίας; Της «Λερναίας Ύδρας» του ελληνικού ποδοσφαίρου; Έχετε αντιληφθεί ότι πριν από λίγο καιρό από το Ηράκλειο ξεκίνησε ένα πλοίο και έγινε μία πειρατεία; Θυμόσαστε το «Ακίλε Λάουρο»; Κατελήφθη το πλοίο από συνδέσμους, από οπαδούς και δεν κάνατε μία ενέργεια. Τριακόσιοι άνθρωποι θα σκότωναν τον καπετάνιο και τους ναύτες. Πότε ξανάγινε αυτό στον ελληνικό αθλητισμό; Αυτή είναι η νέα κατάσταση για την οποία επαίρεστε, βία εκτός γηπέδων με σαράντα τόνους δυναμίτιδας έξω από το Ο.Α.Κ.Α.; Πότε ξανακούστηκαν αυτά τα πράγματα; Είστε ικανοποιημένος; Ε, όχι, κύριε Υπουργέ.
      Τώρα θα σας εξηγήσω με δύο λόγια πώς πέσατε θύμα της FIFA από τις 29 Μαΐου, γιατί τα άλλα σας τα είπα για την ευθύνη και τη γνώση του κυρίου Πρωθυπουργού ένα χρόνο πριν όπως προκύπτουν από τα Πρακτικά της Βουλής και από την επιστολή Μπλάτερ στον κύριο Πρωθυπουργό. Δύο επιστολές παρακαλώ, άρα τα ξέρατε από πέρυσι. 
      Στη συνάντηση της 29ης Μαΐου, κύριοι συνάδελφοι, όπου συρθήκατε εκών-άκων στη Ζυρίχη αφού εσείς δεν αναγνωρίζετε ποτέ τη FIFA γιατί πήγατε- συμφωνήθηκε ότι μέσα σε είκοσι μέρες από την πλευρά σας θα υπήρχε κατάθεση τροπολογίας στη Βουλή, όχι στις 15 Ιουλίου. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Για φέρτε να δούμε τη συμφωνία, αφού την επικαλείσθε.
      ΓΕΩΡΓΙΟΣ ΛΙΑΝΗΣ: Πάλι να τη δούμε; Πάλι το αρνείστε; Όλοι οι παριστάμενοι –και έχουμε μιλήσει με όλους- αυτό λένε. Προχωρώ. Όχι μόνο δεν το κάνατε…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):…(Δεν ακούστηκε)
      ΓΕΩΡΓΙΟΣ ΛΙΑΝΗΣ: Κύριε Πρόεδρε, δεν θέλω καμία διακοπή και θέλω και το τελευταίο δευτερόλεπτο του χρόνου μου.
      ΠΡΟΕΔΡΕΥΩΝ (Γεώργιος Σούρλας): Δεν χάνετε τον ειρμό σας, είστε καλός αγορητής. Συνεχίστε παρακαλώ.
      ΓΕΩΡΓΙΟΣ ΛΙΑΝΗΣ: Όχι μόνο δεν το κάνατε, αλλά φέρατε νέο σχέδιο νόμου που περιέχει και νέες ωμές επεμβάσεις. Αυτή ήταν η 15η Ιουλίου. Ρισκάρατε και χάσατε. Ρισκάρατε από άγνοια και υποστήκατε έναν καθαρό διασυρμό.
      Ρισκάρατε από «βοναπαρτισμό», όπως σας το είχα πει, αλλά όταν αισθάνεσαι Ναπολέων, θα πρέπει να περιμένεις και Βατερλώ και νήσο Έλβα. Υποστήκατε το Βατερλώ, δεν εύχομαι να υποστείτε τη νήσο Έλβα. 
      Όμως, με την τροπολογία που φέρατε θα έχουμε εξελίξεις, σας το λέω, όχι από τη FIFA, αλλά απ’ αυτό καθ’ αυτό που προκύπτει στον ελληνικό αθλητισμό. Θυμηθείτε τα λόγια μου. 
      Τώρα, οι αλλεπάλληλες, οι μεγαλειώδεις, οι χωρίς προηγούμενο αλλαγές σας, οι «τούμπες», η αλλαγή νομοσχεδίου σε φιλοσοφία, πώς λέγονται στη γλώσσα σας; Σας το είπε ο Γιαννακόπουλος, σας το είπε ο Δέλλας, σας το είπε ο Ρεχάγκελ, σας το είπε ο Γιάννης Βαρδινογιάννης, σας το είπε ο Κόκκαλης, σας το είπε ο Μίνως Κυριακού. Πώς το εννοείτε εσείς αυτό το πράγμα, ότι είναι επιτυχία; Όλος ο ελληνικός αθλητισμός και η Επιτροπή Ολυμπιακών Αγώνων να είναι εναντίον σας; Και ένα γκάλοπ που έκανε το «ΕΘΝΟΣ» να λέει...
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Βγείτε λίγο παραέξω. Βγείτε μια βόλτα να δείτε. 
      ΓΕΩΡΓΙΟΣ ΛΙΑΝΗΣ: Αφήστε με. 
      Κύριε Πρόεδρε, σας παρακαλώ. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ, μη διακόπτετε. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κάντε μία βόλτα. Μένετε κλεισμένος στο καβούκι σας. 
      ΓΕΩΡΓΙΟΣ ΛΙΑΝΗΣ: Πάλι βόλτα να κάνω; Πού να την κάνω τη βόλτα ο έρημος, κύριε Υπουργέ; Το 80% του ελληνικού λαού θεωρεί ότι έπρεπε να έχετε παραιτηθεί. 
      Σας διαβάζω και δύο αποσπάσματα απ’ αυτούς τους κυρίους που η νέα γενιά...
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Βγείτε λίγο έξω, κύριε Λιάνη. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Υπουργέ. Μη διακόπτετε τον Κοινοβουλευτικό Εκπρόσωπο.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, θέλω δύο λεπτά. Σας παρακαλώ.
      Σας διαβάζω, λοιπόν, δύο αποσπάσματα από τα δύο νέα στελέχη που θα αναλάβουν τη Super League, τους επιγόνους των παλαιών που δεν ευδόκησαν να συμφωνήσουν ποτέ για το ελληνικό ποδόσφαιρο. Ο Γιάννης Βαρδινογιάννης λέει «η FIFA είναι ξεκάθαρη σ’ αυτά που θέλει, η Ε.Π.Ο. είναι η ομοσπονδία που χειρίζεται τα θέματα του ποδοσφαίρου. Περιμέναμε μία ρύθμιση και δεν την είδαμε. Πήγαμε για μαλλί και βγήκαμε κουρεμένοι». 
      Δεύτερη δήλωση. Ο Πέτρος Κόκκαλης από την άλλη μεριά, με δύο σειρές πάλι, λέει «οι παρεμβάσεις που ζητήσαμε ήταν μία σελίδα. Πρόσφατα, μας κοινοποιήθηκε νομοσχέδιο που ήταν πολυσέλιδο και εκτεταμένο». 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Και τι έγινε με αυτές τις δηλώσεις δηλαδή; 
      ΑΓΓΕΛΟΣ ΤΖΕΚΗΣ: Θα ασπαστούμε τώρα δηλαδή τον Κόκκαλη και το  Βαρδινογιάννη; 
      ΓΕΩΡΓΙΟΣ ΛΙΑΝΗΣ:  Όχι, κύριε Τζέκη, αλλά θα σας πω κάτι, αφού με προκαλείτε. Να μην τους ασπαστείτε...
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, μην απαντάτε στον κ. Τζέκη. Συνεχίστε και απευθυνθείτε προς όλο το Σώμα. 
      ΓΕΩΡΓΙΟΣ ΛΙΑΝΗΣ: Κύριε Τζέκη, μας αδικήσατε κατάφωρα για μια ακόμη φορά. Ακούστε με. Εσείς είπατε ότι η Αξιωματική Αντιπολίτευση συντάσσεται με την ΕΠΟ και με τη FIFA. Γιατί χαλκεύετε τις θέσεις μας; Αυτό είναι ένα μέγα ψεύδος. Εμείς σας οδηγήσαμε σε μία λύση, την οποία ούτε εσείς θα ξέρατε. Εσείς δεν είχατε ιδέα περί αυτού του αθλητικού θέματος και σιγά-σιγά, μέσα στην επιτροπή, καταλάβατε τι συμβαίνει. Και τώρα, εμείς πάλι λέμε ότι η ρύθμιση, όπως έγινε, εγκυμονεί μεγάλους κινδύνους. Δεν μπορεί να είστε δημαγωγοί και κατά φαντασίαν συνέχεια πολέμιοι του δικομματισμού, να λέτε και να «ξελέτε» στο ποδόσφαιρο. 
      Θα σας πω ποια είναι η πρακτική των κομμουνιστικών κομμάτων παγκοσμίως. Τα κομμουνιστικά κόμματα έλεγαν ότι το ποδόσφαιρο είναι το όπιο του λαού. Τη γυρίσανε την πλάκα. Είστε οι τελευταίοι που θα τη γυρίσετε. Ακούστε τώρα ποια είναι η πραγματικότητα. Τώρα τρέχετε πρώτοι στο Μουντιάλ, στους ναούς των πολυεθνικών και προσκυνάτε το Πόπολο.
       Αυτή είναι η αλήθεια! Δεν υπάρχει καμία ιδεολογική διαφοροποίηση καμία! Μην παριστάνετε τους άμωμους πλέον! 
      ΑΓΓΕΛΟΣ ΤΖΕΚΗΣ: Μου αρέσει αυτή η αντιπαράθεση. 
      ΓΕΩΡΓΙΟΣ ΛΙΑΝΗΣ: Βεβαίως να σας αρέσει, γιατί την προκαλέσατε την αντιπαράθεση. 
      ΑΓΓΕΛΟΣ ΤΖΕΚΗΣ: Θα τα ακούσετε τώρα, όμως, για το ποιος τρέχει στο EURO και ποιος στο παγκόσμιο. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Τζέκη. 
      ΓΕΩΡΓΙΟΣ ΛΙΑΝΗΣ: Κύριε Υπουργέ, είπατε κάποια πράγματα που δεν έχω το χρόνο για να τα σχολιάσω. Δεν δίνετε, λέτε, επιχορηγήσεις. Συγγνώμη, κύριε Ορφανέ, με συγχωρείτε πάρα πολύ. Επιχορηγήσεις δεν δίνετε τώρα, δώσατε στην αρχή πάρα πολλές. Σας είχα πει τις ομοσπονδίες «εκκλησίες της γειτονιάς σας», «σωματεία της Θεσσαλονίκης», σας τα είχα φέρει στη Βουλή. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Φέρτε μου μία υπογραφή. 
      ΓΕΩΡΓΙΟΣ ΛΙΑΝΗΣ: Θα σας τα ξαναφέρω. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Φέρτε μου μια υπογραφή να τη δημοσιεύσουμε παρέα. 
      ΓΕΩΡΓΙΟΣ ΛΙΑΝΗΣ: Όμως, η Ο.Π.Α.Π. Α.Ε., αυτή η τρομακτική εφευρετικότητα αυτού του δουρείου ίππου στον αθλητισμό, τι είναι; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εμείς τη φτιάξαμε την Ο.Π.Α.Π. Α.Ε.; Το ΠΑ.ΣΟ.Κ. την ψήφισε. Το ξεχάσατε το παρελθόν σας; 
      ΓΕΩΡΓΙΟΣ ΛΙΑΝΗΣ:  Η Ο.Π.Α.Π. Α.Ε., όπως την χρησιμοποιείτε, ο δούρειος ίππος. Η Ο.Π.Α.Π. Α.Ε. βρίσκει ...
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εσείς τη φτιάξατε.
      ΓΕΩΡΓΙΟΣ ΛΙΑΝΗΣ: Δεν με αφήνει, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ούτε ο Υπουργός σας διακόπτει και εκτός χρόνου είστε.
      ΓΕΩΡΓΙΟΣ ΛΙΑΝΗΣ: Δεν διέκοψα τον κύριο Υπουργό ούτε ένα δευτερόλεπτο και είχα εκατομμύρια αντιρρήσεις. Θέλω να με ακούσει. Αυτό είναι το αυτονόητο. 
      ΠΡΟΕΔΡΕΥΩΝ (Γεώργιος Σούρλας): Συντομεύστε, όμως, κύριε Λιάνη. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Εμείς δεν θα μιλήσουμε δηλαδή; Είναι λογική αυτή; 
      (Θόρυβος στην Αίθουσα)
      ΓΕΩΡΓΙΟΣ ΛΙΑΝΗΣ: Δεν σας αρέσουν αυτά, το ξέρω. 
      ΠΡΟΕΔΡΕΥΩΝ (Γεώργιος Σούρλας): Συντομεύστε, κύριε Λιάνη.
      ΓΕΩΡΓΙΟΣ ΛΙΑΝΗΣ: Ο κύριος Υπουργός μίλησε επτά λεπτά παραπάνω. Εγώ δεν έχω πάρει ούτε το χρόνο μου ακόμα. 
      ΠΡΟΕΔΡΕΥΩΝ (Γεώργιος Σούρλας): Όχι, στο χρόνο του μίλησε. 
      ΑΝΤΩΝΙΟΣ ΚΑΡΠΟΥΖΑΣ: Κύριε Πρόεδρε, θέλουμε να μιλήσουμε και εμείς.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι.
      Συνεχίστε, κύριε Λιάνη.
      ΓΕΩΡΓΙΟΣ ΛΙΑΝΗΣ: Δεύτερον, η υπερχρεωμένη Ε.Ρ.Τ., άλλη εφεύρεσή σας…
       (Θόρυβος στην Αίθουσα)
      Κύριε Πρόεδρε, ζητάω μία στοιχειώδη ησυχία.
      ΠΡΟΕΔΡΕΥΩΝ (Γεώργιος Σούρλας): Το Προεδρείο κάνει ό,τι μπορεί. Δεν μπορεί να κάνει κάτι άλλο.
      ΑΠΟΣΤΟΛΟΣ ΚΑΚΛΑΜΑΝΗΣ: Πρέπει να αλλάξει θέση η Κυβέρνηση, γιατί από εκεί που είναι το δεξί αυτί δεν μπορεί να ακούσει.
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, συνεχίστε, σας παρακαλώ.
      ΓΕΩΡΓΙΟΣ ΛΙΑΝΗΣ: Η υπερχρεωμένη Ε.Ρ.Τ., λοιπόν, δίνει διπλάσια ποσά για τα τηλεοπτικά δικαιώματα των ομάδων αβρόχοις ποσί. Πάρτε!
      Αυτό πώς λέγεται στη γλώσσα σας; Δεν λέγεται μεσολάβηση πολιτική; Η Ε.Ρ.Τ. είναι τόσο αυτόνομη, κατά τη γνώμη σας; 
      Τρίτον, δεν έχετε επιχορηγήσει συλλόγους. Θέλετε να έρθουμε μία μέρα και να πούμε τι γίνεται ακριβώς; Η πολιτική σας περί μη κρατικοδίαιτου αθλητισμού δεν είναι μία φενάκη; Τα «πράσσειν άλογα», κάτι σύλλογοι από εδώ, κάτι άλλοι από εκεί; Δεν επιχορηγήσατε τον Ιππικό Όμιλο και τον κ. Ισίδωρο Κούβελο; Θέλετε να σας πω λεπτομέρειες;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Η επιχορήγηση είναι δική σας. 
      ΓΕΩΡΓΙΟΣ ΛΙΑΝΗΣ: Α, δική μου ήταν η επιχορήγηση.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Η υπογραφή είναι δική σας. 
      ΓΕΩΡΓΙΟΣ ΛΙΑΝΗΣ: Μόνο που η δική μου επιχορήγηση προέβλεπε άλογα για τους Ολυμπιακούς Αγώνες και ο κ. Κούβελος τα ζήτησε μετά τους Ολυμπιακούς. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ξεχάσατε, φαίνεται, ότι εσείς υπογράψατε το επτακοσάρι.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, δεν είναι συνθήκες αυτές. Δεν μπορώ να είμαι μεταξύ δυο πυρών. 
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, είστε πλέον εκτός χρόνου. Μιλάτε έντεκα λεπτά. Ολοκληρώστε. 
      ΓΕΩΡΓΙΟΣ ΛΙΑΝΗΣ: Είμαι εκτός χρόνου, αφού έχω δεχθεί επτακόσιες διακοπές, ενώ ο χρόνος μου είναι δώδεκα λεπτά. Σας παρακαλώ, θέλω δυο λεπτά ακόμα. 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Λιάνη, δεν έχετε άλλα δύο λεπτά. Είναι εις βάρος των Βουλευτών. Ολοκληρώστε, σας παρακαλώ.
      (Θόρυβος στην Αίθουσα)
      ΓΕΩΡΓΙΟΣ ΛΙΑΝΗΣ: Ορίστε, γελούν οι άνθρωποι που διέσυραν τη χώρα. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ, κύριε συνάδελφε!
      ΓΕΩΡΓΙΟΣ ΛΙΑΝΗΣ: Αυτή είναι ακριβώς σήμερα η κατάσταση στη Βουλή. Γελούν ευχαριστημένοι οι άνθρωποι που διέσυραν τη χώρα παγκοσμίως και είναι απολύτως ενθουσιασμένοι. Αξιολύπητο θέαμα.
      Για να κλείσω, όλες οι εφημερίδες γράφουν για το θετικό ρόλο του ΠΑ.ΣΟ.Κ. στην έκβαση αυτής της ιστορίας. Διαβάστε τις. 
      ΣΤΑΥΡΟΣ ΚΑΛΑΦΑΤΗΣ: Με τις εφημερίδες… 
      ΓΕΩΡΓΙΟΣ ΛΙΑΝΗΣ: Κύριε Πρόεδρε, επιτέλους ένα λεπτό για να μιλήσω!
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, τι πρέπει; Να κατέβω στα έδρανα;
       ΓΕΩΡΓΙΟΣ ΛΙΑΝΗΣ: Να τους συστήσετε να κάνουν ησυχία, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Βεβαίως.
      ΓΕΩΡΓΙΟΣ ΛΙΑΝΗΣ: Κάντε το. 
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, συνεχίστε.
      ΓΕΩΡΓΙΟΣ ΛΙΑΝΗΣ: Αυτό είναι μαρτύριο, δεν είναι ομιλία. 
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, είστε και εσείς λίγο εριστικός. 
      ΓΕΩΡΓΙΟΣ ΛΙΑΝΗΣ: Εριστικός είμαι;
      ΠΡΟΕΔΡΕΥΩΝ (Γεώργιος Σούρλας): Ε, είστε εριστικός.
      ΓΕΩΡΓΙΟΣ ΛΙΑΝΗΣ: Είμαι εριστικός με το να σας λέω ότι όλες οι εφημερίδες γράφουν για το θετικό ρόλο του ΠΑ.ΣΟ.Κ.; Πονάει και αυτό;
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! Μπορείτε να χαμηλώσετε τους τόνους, να χρησιμοποιήσετε πιο ήπιες εκφράσεις.
      ΓΕΩΡΓΙΟΣ ΛΙΑΝΗΣ: Όλες οι εφημερίδες σας λένε ότι μας ζητούσατε να σας σώσουμε και σας σώσαμε. Αντί να έρθετε να πείτε ένα ευχαριστώ, έρχεστε τιμητές απόψε. Άξιος ο μισθός σας! 
      Σας υπενθυμίζω ότι ο κ. Μίνως Κυριακού, πρόεδρος της Ολυμπιακής Επιτροπής, προέβλεψε ότι με την τακτική που ακολουθείτε, το να κόβετε από όλες τις ομοσπονδίες όλες τις επιχορηγήσεις -οκτώ πράσινες, όπως τις λέτε, συσκέφθηκαν και έχετε ανοίξει τους ασκούς του Αιόλου- τότε δεν σας εγγυάται για το Πεκίνο καμία διάκριση. Το ξέρω, θα μου πείτε: «Δεν θέλουμε τέτοιο αθλητισμό». Θέλετε κάποιον άλλο.
      Η τελευταία μου φράση. Τα μέτωπα που σας περιμένουν –και δεν είμαι ευτυχισμένος γι’ αυτό, εσείς τα προκαλέσατε- είναι η FIBA, η Παγκόσμια Ομοσπονδία του Μπάσκετ, που ζήτησε ήδη παρέμβαση και αποκλεισμό, και η Παγκόσμια Ομοσπονδία Γυμναστικής, που σας απειλεί με μέτρα ανάλογα της FIBA.
      Τέλος, κύριε Υπουργέ, για να σας πω και ένα καλό, θεωρώ θετικό το ότι ικανοποιήσατε το αίτημα των εργαζομένων της Γενικής Γραμματείας Αθλητισμού, αφού είχατε αφήσει ανικανοποίητο επί πολύ καιρό ένα αίτημα σε ανθρώπους που αληθινά δούλεψαν, ενώ είχατε ικανοποιήσει αυτούς που προσλάβατε αργότερα και που είχαν πολύ λιγότερη προϋπηρεσία και είχαν χύσει λιγότερο ιδρώτα μέσα σε αυτό το ταλαιπωρημένο κτήριο. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Εγώ πάντως δεν έχω προσλάβει κανέναν.
      ΓΕΩΡΓΙΟΣ ΛΙΑΝΗΣ: Πρόβλεψη, για να τη γράψουμε στα Πρακτικά και να τη θυμηθείτε: Θα την πληρώσετε πολύ ακριβά την τροπολογία που περνάτε.
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, τα έχετε πει αυτά. Έχει τελειώσει ο χρόνος σας.
      ΓΕΩΡΓΙΟΣ ΛΙΑΝΗΣ: Θα την πληρώσει ακριβά όλος ο ελληνικός αθλητισμός και το ποδόσφαιρο. Μετά απ’ όσα έγιναν, τίποτα δεν είναι όπως πριν στον ελληνικό αθλητισμό και είστε ο αποκλειστικά υπαίτιος. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, απομένουν είκοσι πέντε λεπτά, για να ολοκληρωθεί η συζήτηση. Θα μιλήσουν οι Κοινοβουλευτικοί Εκπρόσωποι και λυπάμαι που θα βρεθούν εκτός πολλοί Βουλευτές, οι οποίοι περιμένουν εδώ από τις 19.00΄. 
      ΑΓΓΕΛΟΣ ΤΖΕΚΗΣ: Κύριε Πρόεδρε, να πάρουμε απόφαση να παραταθεί η συνεδρίαση. 
      ΓΕΩΡΓΙΟΣ ΛΙΑΝΗΣ: Κύριε Πρόεδρε, εμείς θέλουμε να τους ακούσουμε τους συναδέλφους. Είναι πολύ ενδιαφέροντα αυτά που θέλουν να πουν.
      ΠΡΟΕΔΡΕΥΩΝ (Γεώργιος Σούρλας): Η συζήτηση τελειώνει στη 1.00΄, κύριοι συνάδελφοι.
      Το λόγο έχει ο κ. Μαγγίνας. 
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, εγώ θέλω ελάχιστα λεπτά της ώρας. Δεν θα χρησιμοποιήσω όλο το χρόνο. Θέλω να πω στον αγαπητό συνάδελφο, στον κ. Λιάνη, ότι έχει μια ιδιαίτερη διάθεση, θα έλεγα και ικανότητα να προσπαθεί να αποδείξει ότι η Ελλάδα διασύρθηκε.
      ΓΕΩΡΓΙΟΣ ΛΙΑΝΗΣ: Εγώ δεν έχω πει τη λέξη «Μαγγίνας» απόψε.
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, τώρα διακόπτετε. Πώς ζητάτε μετά από το Προεδρείο να επιβληθεί, όταν κάνουν οι άλλοι διακοπές, κύριε Λιάνη; 
      ΓΕΩΡΓΙΟΣ ΛΙΑΝΗΣ: Γιατί δεν το κάνατε, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Έτσι δηλαδή θα πάει η συζήτηση; Δεν μπορεί να πάει έτσι.
      ΓΕΩΡΓΙΟΣ ΛΙΑΝΗΣ: Όχι δεν θα πάει έτσι, αλλά δεν το κάνατε. 
      ΒΑΣΙΛΕΙΟΣ ΜΑΓΓΙΝΑΣ: Εγώ δεν σας διέκοψα, κύριε Λιάνη, όταν μιλούσατε. 
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Μαγγίνα, και πιστεύω ότι δεν θα γίνει άλλη διακοπή.
      Έχετε, λοιπόν, μία ιδιαίτερη διάθεση και ικανότητα στην προσπάθειά σας να αποδείξετε ότι η Ελλάδα διασύρθηκε. Θα μπορούσατε, θα ήταν ευφυέστερο να το περιορίσετε στην Κυβέρνηση. Είναι, όμως, τόσο το αντιπολιτευτικό σας μένος, ώστε δεν διστάζετε να το μεταφέρετε στη χώρα. Επιμένετε, λοιπόν, ότι η Ελλάδα δυσφημίστηκε. Θα ήθελα να σας παρακαλέσω αύριο, μεθαύριο να διαβάσετε την αποψινή σας ομιλία και ελπίζω να μετανιώσετε. 
      Το δεύτερο που θέλω να σας πω, είναι ότι φαίνεται ότι ξέρετε πολλά για τη FIFA. Μην το ομολογείτε. Αποδεικνύετε έτσι την ανάμειξή σας έμμεσα, αλλά φοβούμαι ουσιαστικά. 
      ΓΕΩΡΓΙΟΣ ΛΙΑΝΗΣ:  Κύριε Πρόεδρε, τέτοιου είδους φαιά προπαγάνδα δεν την ανέχομαι. 
      ΒΑΣΙΛΕΙΟΣ ΜΑΓΓΙΝΑΣ:  Καθίστε κάτω, κύριε Λιάνη, να με ακούσετε, όπως σας άκουσα και εγώ με προσοχή.
      ΠΡΟΕΔΡΕΥΩΝ (Γεώργιος Σούρλας):   Κύριε Λιάνη, έχετε το δικαίωμα να πάρετε το λόγο επί προσωπικού. 
      ΓΕΩΡΓΙΟΣ ΛΙΑΝΗΣ: Λασπολογεί εξ επαγγέλματος. 
      ΠΡΟΕΔΡΕΥΩΝ (Γεώργιος Σούρλας):  Σας παρακαλώ, κύριε Λιάνη.
      ΒΑΣΙΛΕΙΟΣ ΜΑΓΓΙΝΑΣ:  Το τρίτο που  θέλω να σας πω είναι ότι είναι τουλάχιστον ατυχείς οι ονομαστικές αναφορές σας σε ιδιοκτήτες των Π.Α.Ε.. Δε σας το λέγω δε αυτό, διότι έχετε λόγους να το κάνετε, αλλά δεν είναι πολιτικά ευφυές και σκόπιμο το γεγονός ότι το κάνατε. 
      ΠΡΟΕΔΡΕΥΩΝ (Γεώργιος Σούρλας):  Ο Κοινοβουλευτικός Εκπρόσωπος του Κομμουνιστικού Κόμματος Ελλάδας, κ. Τζέκης έχει το λόγο για πέντε λεπτά με την παράκληση να μην υπερβεί το χρόνο του, για να μιλήσουν και οι Βουλευτές.
      ΑΓΓΕΛΟΣ ΤΖΕΚΗΣ:  Πριν αρχίσει να μετρά ο χρόνος μου, θα ήθελα να κάνω την πρόταση στο Σώμα, αν συμφωνήσουν όλες οι πτέρυγες, να δώσουμε…
      ΠΡΟΕΔΡΕΥΩΝ (Γεώργιος Σούρλας):  Καμία πρόταση δε γίνεται δεκτή. Δεν μπορεί να γίνει δεκτή, κύριε Τζέκη, διότι ο Κανονισμός αναφέρεται στο εξάωρο. 
      ΑΓΓΕΛΟΣ ΤΖΕΚΗΣ:  Μα, δεν την ακούσατε. Η Βουλή δεν μπορεί να το κάνει έξι ώρες και ένα τέταρτο;
      ΠΡΟΕΔΡΕΥΩΝ (Γεώργιος Σούρλας):  Όχι, δεν μπορεί να το κάνει η Βουλή. Αυτό πρέπει να το θέσει ο Πρόεδρος ως θέμα και ο Πρόεδρος δεν το θέτει. Δεν έχει το δικαίωμα να το θέσει. 
      ΑΓΓΕΛΟΣ ΤΖΕΚΗΣ:  Καλώς.
      Άκουσα με ιδιαίτερη προσοχή τον κύριο Υπουργό. Έκανε αναφορά στον κ. Γκαγκάτση, για την παράγραφο 12 του άρθρου 29, ότι έγινε κατόπιν συμφωνίας και ότι βέβαια θα συνεχιστούν οι αγώνες. Δε θα χάσουμε τους αγώνες τους πολυπόθητους, αρχής γενομένης από τη Λάρισα. 
      Ο κύριος Υπουργός επιβεβαίωσε ακριβώς αυτό που είχαμε πει από την αρχή ότι εδώ πρόκειται για μία αντίθεση, αντιπαλότητα, αναμέτρηση συγκεκριμένων συμφερόντων και βέβαια επικράτησαν εκείνα τα οποία εκβίασαν, όχι μόνο την Κυβέρνηση, αλλά και ολόκληρο το Κοινοβούλιο. Και λέω ολόκληρο το Κοινοβούλιο, γιατί είναι σημαντικό ζήτημα, κύριε Πρόεδρε. Το άρθρο 16 λέει ότι η πολιτεία προστατεύει τον αθλητισμό. Εάν κρίνουμε, δηλαδή, εμείς ότι πραγματικά υπάρχουν τέτοια σημεία στον αθλητισμό και ιδίως στο επαγγελματικό ποδόσφαιρο που πρέπει να γίνει παρέμβαση, τι σημαίνει το άρθρο 29 παράγραφος 12; Ότι δε δικαιούμαστε. Καθαρά πράγματα. 
      Είχαμε θέσει αυτό το ερώτημα προς την Αξιωματική Αντιπολίτευση και δεν καταλαβαίνω τον πανικό και τον εκνευρισμό του Κοινοβουλευτικού Εκπροσώπου. Θα πολεμήσουμε απέναντι σ’ αυτόν τον ωμό εκβιασμό τοπικών, αλλά και διεθνών οργανισμών, που βάζουν στη γωνία το Ελληνικό Κοινοβούλιο; Διότι είναι θεμιτή η αυτοδιοίκηση, αλλά τα πλαίσια, ποιος θα τα καθορίσει. Δεν μπορεί να τα καθορίσει ο αυτοδιοικούμενος. Θα πρέπει να τα καθορίσει αυτό το Κοινοβούλιο και εκεί μέσα να λειτουργήσει η περίφημη αυτοδιοίκηση της ΕΠΟ. ΄Ετσι, λοιπόν, καταλαβαίνω τη σύγχυση, γιατί το Κομμουνιστικό Κόμμα Ελλάδας εκείνο που έκανε όλες αυτές τις μέρες, είναι, με πολιτικά ιδεολογικά επιχειρήματα να αποδείξει το εξής: Ότι γίνεται σταθερό αποφασιστικό βήμα στην εμπορευματοποίηση του αθλητισμού και ειδικά στο ποδόσφαιρο. Και αυτό έχει δραματικές καταστροφικές συνέπειες για το επαγγελματικό ποδόσφαιρο, αλλά και για το ερασιτεχνικό. Επομένως, είχαμε γνώση και θέση στην επιτροπή. Δεν περιμέναμε, βέβαια, να ακούσουμε τον Κοινοβουλευτικό Εκπρόσωπο του ΠΑ.ΣΟ.Κ., για να αποκτήσει γνώση και θέση το Κομμουνιστικό Κόμμα Ελλάδας.
      Εμείς δεν χρειαζόμαστε να χρησιμοποιήσουμε λόγια μεγαλοεπιχειρηματιών, είτε του κ. Κόκκαλη είτε του κ. Βαρδινογιάννη είτε του κ. Κυριακού και να υποστηρίξουμε, αν θέλετε, την επιχειρηματολογία μας ασπαζόμενοι αυτά τα οποία είπαν αυτοί. Γιατί; Διότι το Κομμουνιστικό Κόμμα Ελλάδας είναι ιδεολογικά, πολιτικά σε ρήξη με τα συμφέροντα αυτών των μεγάλων επιχειρηματικών ομίλων, οι οποίοι πραγματικά έχουν διαβρώσει τον αθλητισμό. Το ΠΑ.ΣΟ.Κ. και ο Κοινοβουλευτικός του Εκπρόσωπος μπορεί πραγματικά να συμπορεύεται με αυτούς.
      Εμείς, λοιπόν, παρακολουθήσαμε όλα αυτά που έγιναν αυτές τις μέρες και λέμε το εξής: Ότι οι θέσεις και της Κυβέρνησης και του ΠΑ.ΣΟ.Κ. εντάσσονται και στις κατευθύνσεις της Ευρωπαϊκής Ένωσης. Λέει λοιπόν η Ευρωπαϊκή Ένωση      -και έχει βγάλει και θέσεις- για τη βιομηχανία θεάματος και εκεί μέσα βάζει και το επαγγελματικό ποδόσφαιρο και όλο τον αθλητισμό γενικότερα: Βιομηχανία του θεάματος σημαίνει επιχειρηματικό ενδιαφέρον και κατ’ επέκταση επιδίωξη του κέρδους από τους συγκεκριμένους που κατονόμασε ο κ. Λιάνης. 
      Άκουσα τον κύριο Υπουργό, αλλά πρέπει να πούμε το εξής: Εμείς δεν έχουμε αυταπάτες ότι μπορεί στηριζόμενος ο επαγγελματικός αθλητισμός και ειδικά το ποδόσφαιρο, να ενισχύσει και να ενισχυθεί ο ερασιτεχνικός αθλητισμός και το ερασιτεχνικό ποδόσφαιρο. Όχι. Είναι επόμενο για μας και αυτό αποδεικνύει η ίδια η ζωή ότι πραγματικά το επαγγελματικό ποδόσφαιρο θα καταπνίξει, εναγκαλιζόμενο δήθεν από ενδιαφέρον, το ερασιτεχνικό ποδόσφαιρο και γενικά τον αθλητισμό. 
      Όσον αφορά την Γ΄ Εθνική, δεν ξέρετε κύριε Υπουργέ, ότι όταν ανεβαίνει το σκαλί, σκαλί και φθάσει στη Γ΄, εκεί θα επιδιώξει να βρει και τον σπόνσορα, να βρει τον μεγαλοεπιχειρηματία; 
      Για τους εργαζόμενους στην Ε.Π.Α.Ε. είναι θετική η ρύθμιση για τη Γενική Γραμματεία Αθλητισμού των εργαζομένων, εξάλλου είχαμε καταθέσει και σχετική τροπολογία, αλλά κύριε Υπουργέ, για τους παίκτες μπορείτε να κάνετε ακόμη σημαντικότερες ρυθμίσεις και πιστεύω ότι θα μας δοθεί η δυνατότητα αυτή σε άλλα νομοσχέδια. 
      Για τον «ΑΡΗ» και την ομάδα των Ιωαννίνων τα Γιάννενα. Όπως ο ΟΠΑΠ -που καταλαβαίνω εγώ ότι είναι στο Χρηματιστήριο- βρήκε χορηγία και έδωσε στα Τσικλητήρια -είναι ο κ. Κυριακού, όπως είπε ο κ. Λιάνης, ο οποίος χρηματοδοτήθηκε- άρα μπορούμε να βρούμε τα ανάλογα κονδύλια και αφού υπάρχει η πολιτική βούληση όλων των πτερύγων, να δώσουμε μια οριστική λύση. Επαναλαμβάνω ότι πρέπει να ανατρέξουμε στις σοβαρές ευθύνες εκείνων των επιχειρηματιών που φθάνουν σε αυτή την κατάσταση τους αθλητές και τους φιλάθλους.
      Κλείνω με όλα αυτά, κύριε Πρόεδρε, καταψηφίζοντας για ακόμη μια φορά το σχετικό νομοσχέδιο. 
      ΠΡΟΕΔΡΕΥΩΝ (Γεώργιος Σούρλας): Ο κ. Καλαφάτης έχει το λόγο.
      ΑΝΤΩΝΙΟΣ ΚΑΡΠΟΥΖΑΣ: Επτά φορές το έχετε καταψηφίσει. Αφήστε μας και εμάς να μιλήσουμε.
      ΑΓΓΕΛΟΣ ΤΖΕΚΗΣ: Δεν φταίμε εμείς, τι να κάνουμε κύριε συνάδελφε. Η Κυβέρνηση επέλεξε το σχετικό άρθρο του Κανονισμού για να γίνει σε μια συνεδρίαση η συζήτηση για ένα τόσο σημαντικό νομοσχέδιο…
      ΠΡΟΕΔΡΕΥΩΝ (Γεώργιος Σούρλας): Κύριε Καρπούζα, κύριε Τζέκη, σας παρακαλώ. Μην απαντάτε. 
      Ο κ. Καλαφάτης έχει το λόγο.
      ΣΤΑΥΡΟΣ ΚΑΛΑΦΑΤΗΣ: Δυο εισαγωγικές παρατηρήσεις. Ξεπερνώντας τον αφηγηματικό, λυρικό, θεατρικό, ανούσιο όμως και εντελώς επιδερμικό χαρακτήρα ορισμένων αγορεύσεων από Βουλευτές της Αξιωματικής Αντιπολίτευσης, αλλά ξεπερνώντας και το γεγονός το ότι πολλοί από τους συναδέλφους της Αξιωματικής Αντιπολίτευσης, προφανώς –και αυτό φάνηκε μέσα από το περιεχόμενο των αγορεύσεων τους- προσπάθησαν να πάρουν ταχύρυθμα μαθήματα αθλητικής εκπαίδευσης, ήταν καθαρό ότι ορισμένοι συνάδελφοι δεν γνωρίζουν καν τι σημαίνουν τα αρχικά των διεθνών οργανισμών όπως είναι η Δ.Ο.Ε. ή η FIFA. 
      Ξεπερνώντας, λοιπόν, αυτά τα δυο φαινόμενα θέλω να σταθώ στο εξής: Πρώτον, να επιστρέψω τους χαρακτηρισμούς στον κ. Λιάνη γιατί είπε από το Βήμα της Βουλής «άξιοι οι μισθοί σας» απευθυνόμενος προς εμένα και τους συναδέλφους μου. Προφανώς μέσα στη σύγχυση την οποία τελεί ο κ. Λιάνης από την εξέλιξη της συζήτησης η οποία καταλήγει σε ένα πραγματικό Βατερλό για τον Κοινοβουλευτικό Εκπρόσωπο και για το ΠΑ.ΣΟ.Κ., του ξέφυγε και φαντάζομαι ότι θα ανακαλέσει και θα ζητήσει συγγνώμη. 
      Μπαίνοντας στην ουσία της συζήτησης λοιπόν θα ήθελα να πω ότι σίγουρα ο ελληνικός και ο διεθνής αθλητισμός αποτελούν μια οικονομική, κοινωνική, εμπορική δραστηριότητα πάρα πολύ σημαντική και μεγεθυμένη. Η ελληνική Κυβέρνηση ακριβώς γιατί αντιλαμβάνεται την πορεία του διεθνούς αθλητισμού προσπαθεί και επιτυγχάνει στον μέγιστο βαθμό να προχωρήσει σε μεταρρυθμιστικές κινήσεις. 
      Μια τέτοια μεταρρυθμιστική κίνηση στον ελληνικό αθλητισμό αποτελεί και το σημερινό νομοθέτημα για το οποίο δυστυχώς πολύ λίγα ακούστηκαν και θα έπρεπε να πούμε ότι αποτελεί πραγματικά ένα σταθμό στην προσπάθεια αυτής της Κυβέρνησης, του Υφυπουργού Αθλητισμού να προχωρήσουμε στον πραγματικό εκσυγχρονισμό, στην πραγματική αναδιάρθρωση της ελληνικής διοίκησης στα θέματα αθλητισμού. 
      Θα βάλω μονάχα μερικές επικεφαλίδες οι οποίες μετουσιώνουν, αν θέλετε, το διακύβευμα που είναι ο εκσυγχρονισμός του ελληνικού αθλητισμού: πρώτον management, οργάνωση ομάδων και πρωταθλημάτων. Πολλά από αυτά τα στοιχεία ενέχονται μέσα σ’ αυτό το νομοθέτημα. Πολλά όμως μπορούν να αποτελέσουν, κύριε Υφυπουργέ και τροφή για σκέψη. Τα έχουμε συζητήσει και ξέρω ότι είναι ακριβώς στις προθέσεις αυτής της Κυβέρνησης να προχωρήσει ακόμα περισσότερα βήματα στον εκσυγχρονισμό του ελληνικού αθλητισμού. 
      Άρα μπορούμε να κάνουμε βήματα όσον αφορά πρώτον την οργάνωση των ομάδων και των πρωταθλημάτων. Δεύτερον, τις κτιριακές και αγωνιστικές υποδομές. Τρίτον, να μιλήσουμε ουσιαστικά για το σύγχρονο marketing του αθλητισμού. Τέταρτον, να μιλήσουμε για τα θέματα της ασφάλειας των θεατών. Πέμπτον, για την αθλητική δικαιοσύνη όσο μπορούμε μέσα από τα πλαίσια της νομιμότητας του ελληνικού κράτους. Έκτον, για την διαιτησία. Και τέλος μπορούμε να μιλήσουμε και για την εκπαίδευση των φιλάθλων, των παραγόντων που είναι ένα πάρα πολύ σημαντικό συστατικό στοιχείο για να μπορέσουμε να δούμε ένα καλύτερο αύριο στον ελληνικό αθλητισμό. 
      Πολλά ειπώθηκαν σχετικά με τον περιβόητο διασυρμό της Ελλάδος. Και αυτή η λέξη μπορώ να πω ότι ακούστηκε περισσότερες φορές εδώ σ’ αυτή την Αίθουσα από συναδέλφους σχεδόν αποκλειστικά της Αξιωματικής Αντιπολίτευσης παρά από τα διεθνή πρακτορεία και από τα Μέσα Μαζικής Ενημέρωσης. 
      Θα ήθελα όμως να ρωτήσω πραγματικά και να αναρωτηθούμε, κυρίες και κύριοι συνάδελφοι, τι σημαίνει πραγματικά διασυρμός. Είναι διασυρμός πραγματικά να προκαταβάλλεται η άποψη, η βούληση ενός οργάνου τόσο κορυφαίου, όπως είναι το Ελληνικό Κοινοβούλιο; Είναι διασυρμός το να δίνεται μια μάχη πραγματικά για να λυθούν προβλήματα που απασχολούν και ταλανίζουν για πάρα πολλά χρόνια τον ελληνικό αθλητισμό; Δεν υπάρχει διασυρμός, όταν για χρόνια κυρίως επί κυβερνήσεων του ΠΑ.ΣΟ.Κ., πλήττεται η αξιοπιστία του ελληνικού ποδοσφαίρου; Δεν υπάρχει διασυρμός για χρόνια, όταν κανένας δεν προσπαθεί πραγματικά, όταν για πάρα πολλά χρόνια οι κυβερνήσεις του ΠΑ.ΣΟ.Κ. βρίσκονταν στην διακυβέρνηση της χώρας, να κάνει ουσιαστικά βήματα στην εξυγίανση του ποδοσφαίρου; Δεν αποτελεί διασυρμό τέλος το γεγονός ότι για πάρα πολλά χρόνια οι διοικήσεις ελληνικών ομάδων ασκούνταν από επενδυτές –με ή χωρίς εισαγωγικά- οι οποίοι αναλάμβαναν τα καθήκοντά τους μόνο αφότου κυβερνητικοί και πολιτικοί παράγοντες των κυβερνήσεων ΠΑ.ΣΟ.Κ. τους έκλειναν πονηρά το μάτι; Είναι ή δεν είναι αλήθεια αυτό; 
      Αυτό είναι διασυρμός κατ’ εμέ. Είναι διασυρμός το γεγονός ότι για πάρα πολλά χρόνια στον ελληνικό αθλητισμό και στο ελληνικό ποδόσφαιρο κανένας δεν τόλμησε να βάλει βαθιά το νυστέρι να αφαιρέσει το πύον και να κάνει ουσιαστικές και πραγματικές προσπάθειες για την εξυγίανση του ελληνικού ποδοσφαίρου. Και για μένα αυτό σημαίνει διασυρμός. Όχι μια προσπάθεια η οποία καταβάλλεται μέσα από δύσκολες συνθήκες, μέσα σ’ ένα χώρο ο οποίος είναι πραγματικά πάρα πολύ δύσκολος στο να εξυγιανθεί. Αλλά νομίζω ότι αυτή η προσπάθεια μιας Κυβέρνησης η οποία δεν δίνει δείγματα γραφής μονάχα σήμερα αλλά εδώ και δυόμισι χρόνια, μια προσπάθεια η οποία έχει κατεύθυνση την εξυγίανση, τον εκσυγχρονισμό, μια προσπάθεια η οποία στο κάτω-κάτω της γραφής νομίζω ότι αξίζει της θερμής συμπαράστασης όλων όσων διατείνονται επί της ουσίας και όχι μονάχα για επικοινωνιακούς λόγους ότι θέλουν να πάει ο ελληνικός αθλητισμός ένα βήμα μπροστά. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καλαφάτη. Το λόγο έχει ο κ. Καρπούζας και απ’ ό,τι ο χρόνος δείχνει θα ολοκληρώσουμε με τον κ. Αηδόνη και κλείνει ο Υπουργός. 
      ΑΝΤΩΝΙΟΣ ΚΑΡΠΟΥΖΑΣ: Κυρίες και κύριοι συνάδελφοι, στην πορεία της διακυβέρνησης της χώρας από την Κυβέρνηση της Νέας Δημοκρατίας, συνεχώς γινόμαστε μάρτυρες μιας πραγματικότητας που επικρατεί, μιας πραγματικότητας που όλοι καταδικάζουμε. Μερικοί, όμως, δεν αποδέχονται την προσπάθεια της αλλαγής και την αναγκαιότητα των μεταρρυθμίσεων. Έγινε άραγε κατεστημένο αυτό που όλοι καταδικάζουν, υποκύπτοντας στην επιμονή της μειοψηφίας; Ποιος φοβάται να αντιμετωπίσει την αλήθεια και να χρεωθεί τις συνέπειες μιας ρήξης και απαλλαγής από το σάπιο και το αρρωστημένο; Ποιος χρεώνεται θετικά ή αρνητικά μια προσπάθεια; Αυτός που τολμά, που επιχειρεί, ή αυτός που ανέχεται την απαράδεκτη κατάσταση που επικρατεί; 
      Η ανοχή και η ανεκτικότητα, ο συμβιβασμός και ο συμψηφισμός, έννοιες που έχουν παρανοηθεί και λειτουργούν στην κατεύθυνση της εξυπηρέτησης κυρίως άνομων συμφερόντων σε βάρος του απλού πολίτη, ρυθμίζουν τις τύχες του τόπου μας. Η πρακτική που βασίστηκε στην πολιτική ΠΑ.ΣΟ.Κ., που δημιούργησε μια κοινωνία χωρίς προβληματισμούς, χωρίς οράματα και στόχευε στο βόλεμα, προσπαθεί να επιβιώσει παρά τις προσπάθειες της Κυβέρνησής μας. 
      Για τον αθλητισμό όλοι μιλούν για «παράγκες», για συμφέροντα, για στημένα παιχνίδια, για διαφθορά κ.λπ. Όλοι συμφωνούν ότι πρέπει να αλλάξει η κατάσταση που επικρατεί. Όμως, αμέσως υπάρχει αντίδραση με τη δικαιολογία ότι το νομοσχέδιο δεν είναι προσαρμοσμένο στους κανονισμούς της UEFA και της FIFA. 
      Κυρίες και κύριοι συνάδελφοι, κανείς από την Αντιπολίτευση δεν αναφέρεται στην ουσία του προβλήματος, ενώ στην πραγματικότητα θα έπρεπε όλοι να ζητήσουν την εφαρμογή κανόνων που θα εξυγιάνουν τον αθλητισμό, αλλά και την κοινωνία μας κατ’ επέκταση, κάτι που ο τέως Πρόεδρος της Βουλής, κ. Κακλαμάνης, κατ’ εξαίρεση έκανε. Υπάρχουν εύλογα ερωτήματα για τη στάση της Αξιωματικής Αντιπολίτευσης. Είναι απαράδεκτο νέα στελέχη της Αξιωματικής Αντιπολίτευσης που υποτίθεται ότι αποτελούν το μέλλον του κόμματός τους και που σ’ αυτούς στηρίζουν τις ελπίδες τα μέλη και οι υποστηρικτές τους, να παρέχουν στήριξη σε ένα διεφθαρμένο σύστημα και σε ένα αδιαφανές καθεστώς.
       Πολλές φορές έγινε προσπάθεια αλλαγών στον τομέα του αθλητισμού και κυρίως σε ό,τι έχει σχέση με το ποδόσφαιρο. Το 1993, με Κυβέρνηση ΠΑ.ΣΟ.Κ. και Υφυπουργό Αθλητισμού τον κ. Λιάνη, έγινε προσπάθεια για να αποκατασταθεί η αξιοπιστία του ποδοσφαίρου και της αθλητικής δικαιοσύνης. Δυστυχώς, όμως, αναγκάστηκε η τότε πολιτική ηγεσία, κάτω από τις πιέσεις των διαχρονικών παραγόντων του ποδοσφαίρου κυρίως, να αποσύρει το νομοσχέδιο. Το 2001, ο τότε Υφυπουργός Αθλητισμού, κ. Φλωρίδης, επίσης προσπάθησε και αυτός να αλλάξει με νόμο ό,τι τελικά δημιουργήθηκε με την ανοχή της πολιτείας για δέκα περίπου χρόνια συνέχεια, την περιβόητη «παράγκα», που όλοι γνωρίζουμε. Μετά από ένα χρόνο προσπαθειών όλα ξεχάστηκαν πάλι με τα γνωστά επακόλουθα. Το 2004, μετά τους Ολυμπιακούς Αγώνες, επιχειρήθηκε με νόμο από τον Υφυπουργό κ. Ορφανό να αλλάξει το εκλογικό σύστημα της Ε.Π.Ο. προς το αναλογικότερο, κάτι που μετά τις αντιδράσεις της Ε.Π.Ο. και της UEFA, δεν έγινε. 
      Σήμερα έρχεται το παρόν νομοσχέδιο προς ψήφιση, μετά από αμφισβητήσεις και κριτικές, προσαρμοσμένο πλέον σε ό,τι είχε συμφωνηθεί μεταξύ Υφυπουργού Αθλητισμού και προέδρου της FIFA. Παράλληλα, για πρώτη φορά τίθενται κανόνες λειτουργίας σε ένα μέχρι σήμερα ανεξέλεγκτο σύστημα. Με το νομοσχέδιο αυτό, υπηρετείται το κοινό συμφέρον, δικαιώνεται ο απλός Έλληνας πολίτης που μέχρι σήμερα έβλεπε να επικρατεί χάος, διασφαλίζεται το κύρος της πολιτείας, οριοθετώντας τους ρόλους, ζητώντας την ανάληψη ευθυνών.  
      Κυρίες και κύριοι συνάδελφοι της Αξιωματικής Αντιπολίτευσης, εάν αυτό ήταν το ζητούμενο, δηλαδή η προσθήκη της τροπολογίας του άρθρου 29 του νομοσχεδίου, το οποίο και αποδεχθήκατε στην Επιτροπή Μορφωτικών Υποθέσεων, θα πρέπει να είστε ικανοποιημένοι και επομένως θα πρέπει και να το ψηφίσετε σήμερα. 
      Θα ήθελα να εκφράσω την άποψή μου, αλλά να μεταφέρω και τη γνώμη των συμπολιτών μου της εκλογικής μου περιφέρειας, του Νομού Πιερίας, όπου είχαμε τις δικές μας εμπειρίες με τον «ΠΟΣΕΙΔΩΝΑ» των Νέων Πόρων και τον καταδικασμένο σε φυλακή, τον έμπορο των ναρκωτικών Αγγελόπουλο. Αυτό ήταν δημιούργημα της δικής σας πολιτικής, κύριοι συνάδελφοι, και του κατεστημένου που εσείς σήμερα υποστηρίζετε. 
      Εμείς συγχαίρουμε την πολιτική ηγεσία του Υπουργείου Πολιτισμού και ιδιαίτερα τον Υφυπουργό Αθλητισμού κ. Ορφανό. Η συντριπτική πλειοψηφία του ελληνικού λαού επικροτεί τις προσπάθειες της Κυβέρνησης και ζητεί τη λήψη μέτρων και μεταρρυθμίσεων. 
      Ο λαός ζητά από μας την προστασία του και την προστασία του δημοσίου χρήματος, αλλά και του δημοσίου συμφέροντος.
      Τελειώνοντας, θα ήθελα να εκφράσω την πλήρη ταύτισή μου με τις απόψεις του τέως Προέδρου της Βουλής κ. Κακλαμάνη, όπως τις διατύπωσε στην Αίθουσα αυτή. Ως νεοεκλεγείς Βουλευτής θεωρούσα υπερβολή να εκφράσω αυτά που ο κ. Κακλαμάνης ανέφερε με τόση άνεση, αλλά και παραστατικότητα, τα οποία πολλές φορές και πολλές ημέρες με απασχόλησαν μετά τη συνεδρίαση της Επιτροπής Μορφωτικών Υποθέσεων, όπου πραγματικά γίναμε μάρτυρες μιας απαράδεκτης συμπεριφοράς εκ μέρους των αθλητικών παραγόντων, ιδιαίτερα του ποδοσφαίρου.
      Κύριοι συνάδελφοι της Αξιωματικής Αντιπολίτευσης, θα ήθελα να σας πω ότι επιτέλους πρέπει να κάνετε την αυτοκριτική σας και να αναλογιστείτε τις ευθύνες σας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Καρπούζα.
      ΑΓΓΕΛΟΣ ΤΖΕΚΗΣ: Μπορούμε να δώσουμε ένα τέταρτο παράταση, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Είναι απόφαση του Σώματος και σύμφωνα με τον Κανονισμό της Βουλής πρέπει να τηρηθεί το εξάωρο.  
      ΑΓΓΕΛΟΣ ΤΖΕΚΗΣ: Δεν ξεκινήσαμε στις 19.00’. Ήταν ακριβώς 19.17’.
      ΓΕΩΡΓΙΟΣ ΛΙΑΝΗΣ: Να δώσουμε από ένα τρίλεπτο στους υπόλοιπους ομιλητές. 
      ΠΡΟΕΔΡΕΥΩΝ (Γεώργιος Σούρλας): Ο κ. Αηδόνης έχει το λόγο.
      ΑΓΓΕΛΟΣ ΤΖΕΚΗΣ: Ξεκινήσαμε στις 19.14΄. 
      ΧΡΗΣΤΟΣ ΑΗΔΟΝΗΣ: Κύριε Τζέκη, τουλάχιστον να μην χάσω το δικό μου χρόνο, αν είναι ο υπόλοιπος διεκδικήσιμος.
      ΓΕΩΡΓΙΟΣ ΛΙΑΝΗΣ: Να μιλήσουν και οι υπόλοιποι συνάδελφοι.
      ΠΡΟΕΔΡΕΥΩΝ (Γεώργιος Σούρλας): Μην το λέτε σε εμένα. Εγώ το έχω υποστεί είκοσι χρόνια στη Βουλή το βάσανο να είμαι από τις 19.00΄ μέσα στην Αίθουσα και να μην μιλάω στις 24.00΄. Αντιλαμβάνεστε ότι δεν είναι πρόθεση του Προεδρεύοντος. Πρόκειται για τον Κανονισμό και την απόφαση που πάρθηκε στο ξεκίνημα της συζήτησης.
      Συνεχίστε, κύριε Αηδόνη.
      ΧΡΗΣΤΟΣ ΑΗΔΟΝΗΣ: Είναι γεγονός ότι είμαστε στο τέλος μιας συζήτησης. Εκείνο το οποίο θα ήθελα να πω ως αρχική παρατήρηση, είναι ότι ακούγοντας με προσοχή τον κύριο Υπουργό, πραγματικά ένιωσα όμορφα, γιατί τον άκουγα να  μιλά μετά τα μεσάνυχτα. Προσπάθησα να παρακολουθήσω τα μαθήματα λογικής που μας παρέδωσε ο κύριος Υπουργός. 
      Θα ήθελα να πω, κύριε Υπουργέ, ότι αυτά τα μαθήματα λογικής θα γίνονταν πιθανώς αντιληπτά μόνο από τους ανθρώπους που αυτές τις ώρες βρίσκονται κάτω από την επήρεια της μέθης. Κανείς άλλος δεν θα μπορούσε να τα καταλάβει. Θα εξηγήσω πιο κάτω τι ακριβώς εννοώ.
      Είναι άξιο να δούμε λίγο το χρονικό αυτής της υπόθεσης. Ιούλιος 2004: Η Ελλάδα βρίσκεται στην κορυφή. Η ομάδα ποδοσφαίρου κατακτά το Ευρωπαϊκό Πρωτάθλημα και τότε όλοι πανηγυρίζουν. Τότε οι Υπουργοί τρέχουν να δρέψουν τις δάφνες και λέμε ότι συντελέστηκε ένα θαύμα. Δύο χρόνια μετά έχουμε ακριβώς το αντίθετο και εδώ έχουμε μια διαφωνία για το τι είναι διασυρμός.
      Κατά την άποψή μας αυτή η εξέλιξη ουσιαστικά συμβολίζει την απόλυτη παρακμή. Δεν υπάρχουν λέξεις για να εκφράσει κάποιος οτιδήποτε άλλο. Πιο κάτω θα εξηγήσω ακριβώς τι πραγματικά μπορεί κανείς, παίρνοντας ένα απλό μάθημα λογικής, να καταλάβει για το τι σημαίνει διασυρμός και της χώρας και των προσώπων.
      Έχουμε, λοιπόν, ως αποτέλεσμα αυτή τη διετία έναν αθλητισμό που μπαίνει στο περιθώριο. Το ερώτημα που μπαίνει απ’ όλους είναι γιατί συμβαίνει αυτό. Γιατί το Υπουργείο έχει αυτή την πολιτική και ουσιαστικά στοχεύει και έχει ως αποτέλεσμα αυτό που πριν από λίγο είπα; Ένας και μοναδικός στόχος υπάρχει και αυτό πια όλοι τα αναγνωρίζουμε, ακόμα και οι πλέον αδαείς. Ο στόχος του Υπουργείου δεν είναι άλλος από το να μπορέσει να εξασφαλίσει τον απόλυτο έλεγχο. Δεν έχει να κάνει με τις αγαθές προθέσεις για την ανάδειξη του αθλητισμού. Έχει να κάνει με ένα στυγνό πολιτικό έλεγχο πάνω στο ζήτημα του αθλητισμού, για να μπορέσει μέσα από κει να αναπτύξει πολιτικές που δεν έχουν σχέση μ' αυτόν. Αυτό είναι το ζήτημα. 
      Τι έχουμε, λοιπόν, σε αυτή τη διετία; Έχουμε μια κραυγαλέα περίπτωση πολιτικής χειραγώγησης, η οποία γίνεται με το χειρότερο τρόπο. Και δεν γίνεται μόνο στο ποδόσφαιρο όπου παρακολουθήσαμε την τελική πράξη, γίνεται παντού. Αυτή είναι, λοιπόν, η πραγματικότητα μιας πολιτικής που βλέπουμε να εξυφαίνεται από το Υπουργείο Αθλητισμού.
      Τι γίνεται, λοιπόν; Με ποιόν τρόπο γίνεται; Πρώτη μέθοδος: Οικονομική ασφυξία. Δεύτερη, επιλεκτικότητα στη χρηματοδότηση. Γιατί το κάνουμε αυτό; Για να πούμε σε κάποιους ότι αν είστε καλά παιδιά, έχουμε και για εσάς. 
      Άρα, τι συμβαίνει; Εξαγοράζουμε συνειδήσεις. Αυτή είναι η πραγματική πρόθεση. Και έρχεται ο κύριος Υπουργός κυνικά σ’ αυτό το νομοσχέδιο να μας πει: «Ή συμμορφώνεστε, αγαπητοί  κύριοι που συμμετέχετε στον αθλητισμό, ή τελειώσαμε. Εγώ είμαι εδώ, ο μοναδικός απόλυτος ηγέτης, για να αποφασίσω τι είναι φρόνιμο και καλό για τον αθλητισμό».
      Είναι, λοιπόν, σημαντικό να βάλουμε μια μικρή λεπτομέρεια, για να θυμηθούν κάποιοι εδώ μέσα πραγματικά τι γίνεται, σε σχέση με το χρονικό: Οκτώβρης 2004, έχουμε εκλογές στην Ελληνική Ποδοσφαιρική Ομοσπονδία. Ο κύριος Υπουργός επιλέγει να χρηματοδοτήσει έντεκα ποδοσφαιρικές ενώσεις. Οι άλλες δεν είναι δικά του παιδιά, είναι παιδιά άλλου Θεού και λέει ότι αυτές αφού μου κάνουν τα χατίρια, θα τις χρηματοδοτήσω για να κάνουν αυτά που εγώ θέλω.
       Τι έκαναν, λοιπόν, αυτοί οι κύριοι; Κατέθεσαν ασφαλιστικά μέτρα τα οποία –ευτυχώς για τον κύριο Υπουργό- κατέπεσαν από τη δικαιοσύνη. Η δικαιοσύνη, βλέπετε, έχει ένα δικό της κριτήριο και επιλέγει όχι με τα πολιτικά κριτήρια, αλλά με τα κριτήρια της νομιμότητας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ερχόμαστε, λοιπόν, στο «δια ταύτα» για να κλείσω γιατί ο χρόνος είναι πιεστικός, στο τι σημαίνει πραγματικά διασυρμός. 
      Αγαπητοί συνάδελφοι, ας ξεχάσουμε τον ελληνικό χώρο κι ας θεωρήσουμε ότι ζούμε σε μια γυάλα. Ας πάμε λίγο πιο έξω. Πιστεύω ότι όλοι παρακολουθήσατε όχι μόνον την ελληνική ειδησεογραφία, αλλά και την ειδησεογραφία που υπήρχε στον ξένο Τύπο. «Η Ελλάδα μαζί με την Ουγκάντα, την Κένυα, τα Νησιά Μπαρμπάντος και το Μπαγκλαντές». Αυτός είναι πρωτοσέλιδος τίτλος ξένης εφημερίδας. 
      Αν αυτό δεν είναι διασυρμός, τότε πια οι λέξεις έχουν χάσει τη σημασία τους. Κανείς πια δεν μπορεί να συνεννοηθεί εδώ μέσα. Κανείς δεν μπορεί να καταλάβει τι είναι πια νοητό και τι λογικό. Αυτό είναι το πρόβλημά μας, δυστυχώς, γιατί δεν συζητούμε για το αυτονόητο. 
      Το κύριο αυτονόητο, κύριε Υπουργέ, επειδή ο χρόνος μου τελειώνει, είναι αν πραγματικά ενδιαφέρεστε για το καλό του αθλητισμού, ανοίξτε ένα πραγματικό διάλογο με τους εμπλεκόμενους φορείς –παρακολουθώ με πολύ μεγάλη προσοχή τον κ. Αντωνιάδη που με στωϊκότητα μας υπομένει- για να συζητήσουμε κι εμείς σοβαρά και να έρθουμε δίπλα σας στην προσπάθεια που θα έχει να κάνει με τη διαφάνεια του αθλητισμού και να μιλήσουμε για την πραγματική αθλητική προσπάθεια. Τότε να είστε βέβαιος ότι θα είμαστε δίπλα σας. 
      Κλείνω με μια παρατήρηση, για να μην εκμεταλλευτώ το χρόνο. Αντιμετωπίζω με πολύ θετικό τρόπο αυτό το οποίο είπατε για τη δέσμευσή σας απέναντι στους ανθρώπους, οι οποίοι είναι αυτή τη στιγμή εργαζόμενοι στη Γενική Γραμματεία Αθλητισμού. Ελπίζω αυτή σας η δέσμευση σήμερα να γίνει πραγματικότητα και να μην αποτελέσει μια νέα υπόσχεση, η οποία θα μετατεθεί στο μέλλον.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Δικαιοσύνης διαβίβασε στη Βουλή, σύμφωνα με το άρθρο 86 του Συντάγματος και το νόμο 3126/2003 «ποινική ευθύνη των Υπουργών»: 1) Μηνυτήρια αναφορά κατά του Υπουργού Οικονομίας και Οικονομικών και 2) Μηνυτήρια αναφορά κατά του Υφυπουργού Εθνικής Παιδείας και Θρησκευμάτων.
      Το λόγο έχει ο Υπουργός για να κλείσουμε τη συζήτηση …
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, είναι αδιανόητο αυτό, να μην μιλήσουμε …
      ΓΕΩΡΓΙΟΣ ΛΙΑΝΗΣ: Κύριε Πρόεδρε, κάνετε μια εξαίρεση ...
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, δεν είναι θέμα εξαίρεσης.
      ΓΕΩΡΓΙΟΣ ΛΙΑΝΗΣ: Ας πάμε μέχρι τις 01.15΄, δεν υπάρχει θέμα. Εδώ είναι οι δύο κυρίες και ο κύριος συνάδελφος. Ας τους ακούσουμε. 
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, έχει ήδη αποφασιστεί. Ο Κανονισμός αυστηρώς ορίζει για το εξάωρο. Κοιτάξτε να δείτε, ακόμα απομένουν να μιλήσουν …
      ΑΓΓΕΛΟΣ ΤΖΕΚΗΣ: Είναι τρεις συνάδελφοι που είναι εδώ, κύριε Πρόεδρε...
      ΠΡΟΕΔΡΕΥΩΝ (Γεώργιος Σούρλας): Είναι ακόμα εννέα συνάδελφοι. Πώς θα γίνει αυτή η εξαίρεση; 
      ΑΓΓΕΛΟΣ ΤΖΕΚΗΣ: Όχι, κύριε Πρόεδρε. Μόνο τρεις είναι.
      ΓΕΩΡΓΙΟΣ ΛΙΑΝΗΣ: Τρεις συνάδελφοι είναι παρόντες. Δεν είναι άλλοι. 
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Μαγγίνα.
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, αν δέχεστε το γεγονός –και νομίζω πως έτσι είναι- ότι αρχίσαμε στις 19.15΄ και με δεδομένη την απόφαση περί εξαώρου, μερικά λεπτά ακόμα, μια κάποια ανοχή τη δέχονται όλες οι πτέρυγες. Τρεις συνάδελφοι είναι μόνο. 
      ΠΡΟΕΔΡΕΥΩΝ (Γεώργιος Σούρλας): Παρόντες, λοιπόν, είναι τρεις συνάδελφοι με την παράκληση να μιλήσουν από 3΄ λεπτά ο καθένας.
      Ορίστε, κύριε Καραμπίνα, έχετε το λόγο.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατ’ αρχάς,  κύριε Πρόεδρε, ευχαριστώ πάρα πολύ για τη δυνατότητα που μας δίνετε, αλλά αν είναι δυνατόν  …
      ΠΡΟΕΔΡΕΥΩΝ (Γεώργιος Σούρλας): Είστε προπονητής και είστε γρήγορος.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: … να κλείσει η συζήτηση χωρίς να συμμετέχει στη συζήτηση για το ποδόσφαιρο ο προπονητής της ομάδας της Βουλής …
      ΠΡΟΕΔΡΕΥΩΝ (Γεώργιος Σούρλας): Μην χάνετε χρόνο στην προπόνηση!
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: … και αυτό παρά την αντίθεση άποψη του σεβαστού τέως Προέδρου της Βουλής του κ. Κακλαμάνη, οι Βουλευτές να μην παίζουν μπάλα.
      Πιστεύω ότι θα αναθεωρήσει την άποψή του. 
      Εξάλλου, κυρίες και κύριοι συνάδελφοι, πως θα μπορούσα να λείψω, από τι στιγμή κατά την οποία επιτίθεστε σφόδρα κατά του σέντερ φορ της ομάδας μου, που δεν είναι άλλος από τον Υφυπουργό Αθλητισμού τον κ. Γιώργο Ορφανό, ο οποίος δεν τρώει γκολ αλλά βάζει γκολ. Για να τρώνε γκολ –έτσι για να χαλαρώσουμε λίγο, επειδή είναι πολύ αργά- έχουμε τον κ. Μαντούβαλο και τον κ. Κωστόπουλο.
      Όμως, να μην κάνετε λάθη, κύριοι συνάδελφοι της Αξιωματικής Αντιπολίτευσης. Ο κ. Ορφανός δεν είναι μόνος. Είμαστε πολλοί μαζί του κι αυτό γιατί δουλεύει συστηματικά και φιλότιμα για την αναβάθμιση του αθλητισμού, την οργάνωση και την εξυγίανσή του, ιδιαίτερα την εξυγίανση του χώρου του ποδοσφαίρου από τα πολλά «τρωκτικά» που έχουν παρεισφρήσει και τα φαινόμενα βίας και χουλιγκανισμού που μαστίζουν το χώρο, διώχνουν τους αγνούς φιλάθλους από τα γήπεδα και το οδηγούν στην απαξίωση. Είμαστε μαζί του γιατί προσπαθεί να επιλύσει σωρευμένα προβλήματα και δη οικονομικά σε δύσκολες οικονομικά περιόδους. Είμαστε μαζί του γιατί είμαστε πεπεισμένοι ότι προσπαθεί για το καλύτερο του ελληνικού αθλητισμού. 
      Όμως, όλα αυτά τα ουσιώδη, τις αλλαγές, τις τομές που επιβάλλεται να γίνουν για ένα καλύτερο μέλλον για τον ελληνικό αθλητισμό, το αντιπαρέρχεστε, κυρίες και κύριοι συνάδελφοι της Αξιωματικής Αντιπολίτευσης, και έχετε αναγάγει σε μείζονα υπόθεση τις απαραίτητες και αναγκαίες συνεννοήσεις του Υφυπουργού Αθλητισμού με τους αρμοδίους της FIFA για την τελική διαμόρφωση διάταξης νόμου που θα εναρμονίζει τα των αρμοδιοτήτων της Ε.Π.Ο. με το καθεστώς των κανόνων της παγκόσμιας ομοσπονδίας ποδοσφαίρου. Αβανταδόρικο το θέμα αφού εξάπτει τη φαντασία, πλέκει σενάρια, οδηγεί σε υποθέσεις. Και εσείς, κυρίες και κύριοι συνάδελφοι της Αξιωματικής Αντιπολίτευσης, αδράξατε την ευκαιρία για να ασκήσετε αντιπολίτευση με οξύτατους και ανεπίτρεπτους χαρακτηρισμούς κατά του αρμόδιου Υφυπουργού και της Κυβέρνησης και όλα αυτά ενώ αποφεύγετε σαν το διάβολο το λιβάνι να πάρετε θέση επί της ουσίας σ’ αυτήν την υπόθεση.
      Επειδή αυτή η κολόνια κρατάει χρόνια, δηλαδή οι διαφωνίες με τη FIFA-Ε.Π.Ο., να σας φρεσκάρω τη μνήμη και να ρωτήσω: Όταν εσείς ασκούσατε τη διακυβέρνηση της χώρας, τι υπηρετούσαν οι τότε δικές σας νομοθετικές πρωτοβουλίες, συνεννοήσεις και διαφωνίες με την Ε.Π.Ο. και τη FIFA όπως αυτή το 1993, όταν ο τότε Υφυπουργός κ. Λιάνης με νόμο θέλησε να βελτιώσει την αξιοπιστία του ποδοσφαίρου και τα κακώς κείμενα της διαιτησίας και της αθλητικής δικαιοσύνης; Και τα μάζεψε όταν η FIFA απείλησε με αποκλεισμό της Εθνικής από το Μουντιάλ των Η.Π.Α. Τι επεδίωκε τότε ο κ. Λιάνης και το ΠΑ.ΣΟ.Κ.; Το καλύτερο για το ποδόσφαιρο ή να «φάει» τον προσκείμενο στη Νέα Δημοκρατία κ. Τριβέλα; Το 2001, ο τότε Υφυπουργός κ. Φλωρίδης σε μία προσπάθεια να αλλάξει και εκείνος τα κακώς κείμενα, επί ενάμισι χρόνο είχε διαφωνίες και έληξε με ένα μνημόνιο η υπόθεση αυτή. Τότε τι επεδίωκε ο κ. Φλωρίδης; Το καλύτερο για το ποδόσφαιρο ή να φάει τον κ. Μητρόπουλο; Οι δικές μας νομοθετικές πρωτοβουλίες, της Κυβέρνησης και του αρμόδιου Υφυπουργού όπως αυτή του Νοεμβρίου του 2004 για το αναλογικό σύστημα και όπως η σημερινή είναι για να φάμε ποιον; Τον προσκείμενό σας κ. Γκαγκάτση; Ή για το καλύτερο του αθλητισμού; Γιατί κρίνετε τα ίδια πράγματα με δύο μέτρα και δύο σταθμά; Γνωρίζετε πολύ καλά τους μηχανισμούς που αντιμετωπίζουμε και τις απαράδεκτες συμπεριφορές.
      ΠΡΟΕΔΡΕΥΩΝ (Γεώργιος Σούρλας): Παρακαλώ ολοκληρώστε.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Ολοκληρώνω, κύριε Πρόεδρε.
      Στον κ. Ορφανό έτυχε μαζί με όλα τα άλλα να αντιμετωπίσει και την έλλειψη μπέσας από τη FIFA, αφού είχε συμφωνηθεί ότι μέχρι τις 15 Ιουλίου θα έπρεπε να είχαν γίνει οι όποιες ρυθμίσεις.
      Αντί λοιπόν να καταγγέλλετε την ασυνέπεια και την εκβιαστική συμπεριφορά της παγκόσμιας ομοσπονδίας ποδοσφαίρου, γίνατε ουρά του κ. Γκαγκάτση για να μας δείξετε αντιπολιτευτικά ότι είστε παρόντες. Και διανθίσατε με πομπώδεις δηλώσεις περί πολιτικών ευθυνών ακόμη και του Πρωθυπουργού κ.λπ. 
      Μπορείτε να μας πείτε όταν ήταν Πρωθυπουργοί ο αείμνηστος Ανδρέας Παπανδρέου και ο κ. Σημίτης ποιες ήταν οι δικές τους πρωτοβουλίες; Δεν υπάρχει ούτε μία. Και καλώς, κυρίες και κύριοι συνάδελφοι. Δεν μπορούν οι Πρωθυπουργοί της χώρας να ασχολούνται με τις διεθνείς «παράγκες» και με τα ελληνικά «αντίσκηνα» που δεν ξέρουμε τι είναι από κάτω.
      ΠΡΟΕΔΡΕΥΩΝ (Γεώργιος Σούρλας): Κύριε Καραμπίνα, ολοκληρώστε. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Με τις σκέψεις αυτές και επειδή είμαι πεπεισμένος ότι το νομοσχέδιο και η τροπολογία υπηρετούν το καλύτερο του ελληνικού αθλητισμού, το υπερψηφίζω. 
      Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Παρακαλώ να συντομεύετε το χρόνο.
      Το λόγο έχει η κ. Τζάκρη. 
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, το νομοσχέδιο –αν μπορώ να το χαρακτηρίσω έτσι- που συζητούμε σήμερα έχω τη βεβαιότητα πως θα καταγραφεί ως η μελανότερη σελίδα στην κοινοβουλευτική μας ιστορία και ο μοναδικός συντάκτης, ο μοναδικός συγγραφέας αυτής της μελανής σελίδας, για να μην υπάρχει καμία αμφιβολία για την πατρότητα, είναι ο μέχρι και σήμερα Υφυπουργός Αθλητισμού και η Κυβέρνηση της Νέας Δημοκρατίας. Πραγματικά, δεν έχει υπάρξει ξανά νομοσχέδιο με τόσες πολλές παρεμβάσεις, με τόσες πολλές τροποποιήσεις και μεταβολές από τον ίδιο τον φορέα, από το ίδιο το πρόσωπο που το συνέταξε και το κατέθεσε, γι’ αυτό και δικαιολογημένα έχει λάβει τον χαρακτηρισμό ενός νομοσχεδίου-χαμαιλέοντα. 
      Το ζήτημα, όμως, στη συγκεκριμένη περίπτωση δεν είναι το κατά πόσο η συγκεκριμένη πρωτοβουλία προσβάλλει τον κοινοβουλευτικό μας πολιτισμό, άλλωστε τέτοιου είδους φαινόμενα και τέτοιες πρωτοβουλίες από την πλευρά της Κυβέρνησης είναι λίγο ως πολύ συνηθισμένες. Είτε από κακή προετοιμασία είτε από αλαζονική νοοτροπία και συμπεριφορά, πολλές είναι οι φορές που οι συζητήσεις για κάποια νομοσχέδια δεν σχετίζονται με την ουσία, αλλά πάνε γύρω από τα αυτονόητα. Καλώς ή κακώς, όμως, οι περιπτώσεις αυτές παρέμεναν εντός των τειχών, διότι η Κυβέρνηση μας έχει μάθει να αγνοεί επιδεικτικά όποιες αντιδράσεις διατυπώνονται και κατά τη διάρκεια συζήτησης των νομοσχεδίων στις αρμόδιες επιτροπές και κατά τη συζήτηση στην Ολομέλεια, με αποτέλεσμα να έχουμε σε αρκετές περιπτώσεις την ψήφιση νόμων-τερατουργημάτων. 
      Βέβαια, υπήρξαν φορές που η ψήφιση των νομοσχεδίων επέφερε και τον ευρωπαϊκό –θα έλεγα- διασυρμό της χώρας και είναι πρόσφατο το παράδειγμα του νόμου για το «Βασικό Μέτοχο», όπου, αντί να μας φέρει αντιμέτωπους με τη διαφθορά και τη διαπλοκή, μας έφερε αντιμέτωπους με την Ευρωπαϊκή Ένωση, με ό,τι αυτό συνεπάγεται, με τις γνωστές συνέπειες. Και τότε, όμως, είχαμε προειδοποιήσει την Κυβέρνηση της Νέας Δημοκρατίας και σήμερα την προειδοποιήσαμε, η συγκεκριμένη όμως περίπτωση ξεπέρασε και τα όρια της Ευρωπαϊκής Ένωσης και με τις κινήσεις και τους χειρισμούς του ο Υφυπουργός Αθλητισμού κατάφερε να δημιουργήσει εις βάρος της χώρας μας ένα πρωτοφανές ρεζιλίκι και ένα μοναδικό διασυρμό, ο οποίος πραγματοποιήθηκε, ενώ η μεγαλύτερη ποδοσφαιρική διοργάνωση του κόσμου βρισκόταν ήδη σε εξέλιξη και δύο χρόνια μετά την πρωτοφανή επιτυχία της χώρας μας στο EURO του 2004 στην Πορτογαλία. 
      Δύο, λοιπόν, χρόνια μετά η πρωταθλήτρια Ευρώπης έγινε δακτυλοδεικτούμενη, σχολιάστηκε αρνητικότατα από τα μεγαλύτερα Μέσα Μαζικής Ενημέρωσης του κόσμου, κατατάχθηκε μαζί με χώρες τριτοκοσμικές, όπως η Ουγκάντα, το Μπαγκλαντές ή η Γουινέα, οι οποίες έχουν προβλήματα με τη Διεθνή Ομοσπονδία Ποδοσφαίρου, με τη λεγόμενη, την περιβόητη πλέον FIFA. Οι συνέπειες; Τεράστιες. Πέρα από το διασυρμό και το ρεζιλίκι, στα οποία αναφέρθηκαν όλοι, με τον αποκλεισμό που επιβλήθηκε στις ελληνικές ομάδες, ακόμη και εάν αυτός αρθεί τελικά, η Ελλάδα θα κουβαλάει για χρόνια ένα στίγμα, για το οποίο ευθύνεται αποκλειστικά και μόνο ο σημερινός Υφυπουργός και η σημερινή Κυβέρνηση. 
      Πράγματι, δεν είναι η πρώτη φορά που η ελληνική πολιτεία ήρθε αντιμέτωπη με τη FIFA και ήρθε μάλιστα σε αντιπαράθεση μαζί της, όμως ποτέ μέχρι σήμερα δεν έχει επιβληθεί τέτοια ποινή. Ποτέ δεν βρέθηκαν ελληνικές ομάδες προ του αποκλεισμού από τις διοργανώσεις στις οποίες δικαιούνται να συμμετάσχουν. Αντί, λοιπόν, ο κάθε υπεύθυνος να αναλάβει τις ευθύνες του και να υποστεί τις όποιες συνέπειες των πράξεων του, ψάχνουμε και βρίσκουμε δράστες και υπαιτίους μακριά και πέρα από εμάς. Και είναι λογικό αυτό, αφού ο Υφυπουργός Αθλητισμού στην υπόθεση αυτή δεν ήταν μόνος του, αλλά είχε και την έγκριση της Κυβερνητικής Επιτροπής και του ίδιου του Πρωθυπουργού. Πώς, λοιπόν, μπορούν να αναληφθούν οι ευθύνες και από ποιους συγκεκριμένα; 
      Φταίει, λοιπόν, κατά την άποψη της Κυβέρνησης, το ΠΑ.ΣΟ.Κ. που δήθεν παρακίνησε την FIFA εναντίον της ελληνικής Κυβέρνησης. Αλλά σας ρωτούμε, κύριε Υφυπουργέ: Αυτό το νομοσχέδιο δεν καταθέσατε στη FIFA; Οι δικές σας ρυθμίσεις δεν προκάλεσαν τις συνέπειες, τις οποίες προσπαθούμε σήμερα να ανατρέψουμε; Κατηγορήσατε το ΠΑ.ΣΟ.Κ. ότι συνδέεται με πρόσωπα και καταστάσεις και παρακίνησε στο να δημιουργηθεί αυτό το κλίμα, όμως το ΠΑ.ΣΟ.Κ., κυρίες και κύριοι συνάδελφοι, δεν συνδέεται ούτε με μεμονωμένα πρόσωπα ούτε με εξωθεσμικούς παράγοντες. Το ΠΑ.ΣΟ.Κ. και ως κυβέρνηση, αλλά και σήμερα ως υπεύθυνη Αντιπολίτευση προστατεύει τα συμφέροντα της χώρας και στην προκείμενη περίπτωση προσπάθησε να προστατέψει και εσάς και σας προειδοποίησε ότι με τους χειρισμούς σας θα προκαλέσετε τη μήνη των διεθνών οργανώσεων, αλλά εσείς φυσικά, παρασυρμένοι από τον κυβερνητικό σας οίστρο, κωφεύσατε. Ιδού, λοιπόν, σήμερα αυτές οι συνέπειες.
      Καταθέσατε αρχικά ένα νομοσχέδιο εμφορούμενο από προσωπικές αντιθέσεις και πάθη, λες και το ποδόσφαιρο αλλά και οποιοδήποτε άλλο άθλημα είναι υπόθεση προσώπων. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Τζάκρη. Δεν τελειώνουν αυτά τα ζητήματα ούτε σε πέντε ούτε σε εκατό λεπτά! 
      ΘΕΟΔΩΡΑ ΤΖΑΚΡΗ: Βάλατε στοίχημα ζωής την απομάκρυνση κάποιων από τις συγκεκριμένες θέσεις και τα συγκεκριμένα πόστα, χωρίς να αφουγκράζεστε, ούτε τις ανάγκες του συγκεκριμένου χώρου ούτε τα προβλήματά του ούτε το γεγονός ότι επηρεάζει εκατομμύρια κόσμου, αλλά ούτε και τις παγκόσμιες εξελίξεις, που καλούν σε ανεξαρτησία και αυτοδιοίκηση του χώρου του ποδοσφαίρου, με το κράτος να έχει μόνο έναν εποπτικό ρόλο και αυτό μόνο για χάρη του δημοσίου συμφέροντος.
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας της κυρίας Βουλευτού)
      Αφού καταθέσατε ακριβώς το κείμενο το οποίο γνωρίζετε και γνώριζε και η FIFA, έρχεται στην Επιτροπή Μορφωτικών Υποθέσεων -αφού έχει ανακοινωθεί και ο αποκλεισμός- και εξευτελίζετε την κοινοβουλευτική διαδικασία και τους Βουλευτές, φέρνοντας τη μία τροποποίηση μετά την άλλη, αλλάζοντας διατάξεις του κατατεθειμένου από εσάς νομοσχεδίου τέσσερις φορές σε μία ημέρα και ακόμα μία φορά σήμερα στην Ολομέλεια, κάνοντας μάλιστα προσωπικές επαφές και διαβουλεύσεις με τη FIFA, προκειμένου να επιτευχθεί ένας θλιβερός για τη χώρα μας συμβιβασμός. 
      Αυτό, όμως, κυρίες και κύριοι συνάδελφοι, είναι κατάντια! Και δυστυχώς εγώ στη θέση σας δεν θα ήμουν περήφανη …
      ΠΡΟΕΔΡΕΥΩΝ (Γεώργιος Σούρλας): Κυρία Τζάκρη, κάνετε κατάχρηση του χρόνου που σας έχει δοθεί! 
      ΘΕΟΔΩΡΑ ΤΖΑΚΡΗ: …εσείς όμως φαίνεστε ότι είστε και όλοι όσοι σας στηρίζουν ακόμα μέχρι σήμερα. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Έχετε υπερβεί κατά πολύ το χρόνο και βλέπετε πως πέρασε η ώρα.
      Το λόγο έχει τώρα η κ. Μανωλιά.
      ΧΡΥΣΑΝΘΗ ΜΑΝΩΛΙΑ: Θέλω να ευχαριστήσω πρώτα και εσάς, κύριε Πρόεδρε, και τους αγαπητούς συναδέλφους που μας δίνεται η ευκαιρία να εκφράσουμε τις απόψεις μας. 
      Αγαπητοί συνάδελφοι, τις τελευταίες ημέρες παρακολουθούμε τις οβιδιακές μεταμορφώσεις του νομοσχεδίου για τον επαγγελματικό αθλητισμό και για το ποδόσφαιρο. Πρόκειται για ένα νομοσχέδιο το οποίο μεταλλάχθηκε σε ένα άλλο νομοσχέδιο, μέσα από αλλεπάλληλες μεταμορφώσεις, που τελικά οδήγησαν σε ένα νομοσχέδιο τερατούργημα. Είναι ένα νομοσχέδιο, που, ακριβώς λόγω των ευκαιριακών και αποσπασματικών αλλαγών, βρίθει ερμηνευτικών προβλημάτων και αντιφάσεων. Είναι ένα νομοσχέδιο που, ενώ είναι γεμάτο από λεπτομερείς διατάξεις, παράλληλα πολλά καθοριστικά θέματα τα παραπέμπει σε προεδρικά διατάγματα και υπουργικές αποφάσεις, γεννώντας έτσι ασάφειες και καλλιεργώντας με αυτόν τον τρόπο ένα αλαλούμ.
      Κύριε Υπουργέ, είχατε όλο το χρόνο να φέρετε ένα νομοσχέδιο με συγκεκριμένες στοχεύσεις για την εξυγίανση και την αναβάθμιση της λειτουργίας του ποδοσφαίρου και του επαγγελματικού αθλητισμού. Είχατε όλο το χρόνο να επιδιώξετε και να εξασφαλίσετε τις απαραίτητες γι’ αυτό συμμαχίες και να το επεξεργαστείτε σοβαρά. Και όμως, εσείς ανοίξατε την αυλαία για ένα έργο, κάτι ανάμεσα σε κωμικοτραγωδία και θέατρο του παραλόγου. 
      Πράξη πρώτη. Έρχεται στη σκηνή ένα νομοσχέδιο προχειρότητας που ξεσήκωσε θύελλα αντιδράσεων και αποκλεισμό των ελληνικών ομάδων από όλες τις διεθνείς διοργανώσεις. 
      Πράξη δεύτερη. Έρχεται η πρώτη τροποποίηση, απαύγασμα υπεροψίας και σκοπιμότητας με το αμείλικτο και εκβιαστικό, ότι οι ομοσπονδίες είναι ελεύθερες να μην εφαρμόσουν το νόμο, αλλά σε μια τέτοια περίπτωση θα διακοπεί άμεσα η κρατική τους ενίσχυση.
      Πράξη Τρίτη. Μια δεύτερη τροποποίηση βλέπει το φως, κοροϊδίας και υπεκφυγής συνέχεια, θνησιγενής, όμως, που οδήγησε μέσα σε ελάχιστες ώρες στην αναίρεσή της. 
      Πράξη τέταρτη. Οι περίφημες δέκα σειρές, ως κατάληξη, που οδήγησαν σε πλήρη ανατροπή το περιεχόμενο του νομοσχεδίου, δημιουργώντας, όμως, πλήθος αλληλοαναιρέσεων και ασαφειών. 
      Σήμερα είμαστε μπροστά στην τελευταία πράξη με χρήση, ως αλατοπίπερου, σωρείας –απλά- φραστικών διορθώσεων, νομικοτεχνικών βελτιώσεων, όπως είπατε.
      Αλήθεια, κύριε Υπουργέ και αγαπητοί συνάδελφοι της Νέας Δημοκρατίας, νιώθετε καλά; Απορούμε. Δεν προσβάλλεστε καθόλου; Δεν θίγεται στο ελάχιστο με όλα αυτά η πολιτική σας αξιοπρέπεια; Δεν αισθάνεστε καμία ευθύνη για το διασυρμό και τη δυσφήμιση της χώρας; Δεν ενοχληθήκατε καθόλου για την τιμωρία εκ μέρους της FIFA και τον αποκλεισμό των ομάδων μας από τις διεθνείς διοργανώσεις; 
      Η ευθύνη σας, κύριε Υπουργέ, είναι εξόφθαλμη και τεράστια. Όμως, όχι μόνο η δική σας. Η ευθύνη του κυρίου Πρωθυπουργού, του κ. Καραμανλή, είναι ακόμα μεγαλύτερη. Γιατί ας μη ξεχνάμε ότι το νομοσχέδιο είχε την έγκριση και της κυβερνητικής επιτροπής, άρα και του ίδιου του Πρωθυπουργού.
      Η θέση μας ως ΠΑ.ΣΟ.Κ. είναι ξεκάθαρη και αμετακίνητη. Χρέος αποτελεί η εξασφάλιση συμμετοχής των ομάδων μας σε όλες τις διεθνείς διοργανώσεις. Πιστεύουμε στην ανάγκη και στη σημασία της δημιουργίας της SUPER LEAGUE. Δυστυχώς, όμως, οι διατυπώσεις του νομοσχεδίου σας την υπονομεύουν. 
      Πιστεύουμε στην αρχή του αυτοδιοίκητου του επαγγελματικού ποδοσφαίρου και την ανάγκη θεσμοθέτησής του, με αυτονόητο τον έλεγχο από πλευράς πολιτείας των θεμάτων που αφορούν τη δημόσια τάξη, τη διαφάνεια, τον οικονομικό έλεγχο των κρατικών επιχορηγήσεων. 
      Όμως, αυτά, δεν τα εξασφαλίζει το υπό συζήτηση νομοσχέδιο. Αντίθετα, γεννά σύγχυση και αυτοϋπονόμευση.
      Κύριε Υπουργέ, σας παρακαλούμε μην πλήττετε το αίσθημα υπερηφάνειας του ελληνικού λαού, μη στερείτε από τον φίλαθλο κόσμο την ελπίδα, την αισιοδοξία, το κέφι και την προοπτική. Δεν το δικαιούστε.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κυρία Μανωλιά.
      Ο κ. Τόγιας έχει το λόγο, με την παράκληση να είναι στα χρονικά πλαίσια, για να ολοκληρωθεί η συζήτηση με τον κύριο Υπουργό.
      ΒΑΣΙΛΕΙΟΣ ΤΟΓΙΑΣ:  Κύριε Πρόεδρε, κυρίες και κύριοι συνάδελφοι, είμαι από εκείνους που πιστεύουν -και δεν είμαι ο μόνος, όλοι μας το πιστεύουμε- ότι ο αθλητισμός και το ποδόσφαιρο είναι πολύ σοβαρή υπόθεση και  δεν πρέπει να τη  μετατρέψουμε όλοι μας σε παιδικό παιχνίδι. Και, δυστυχώς, οι χειρισμοί σας, κύριε Υπουργέ, οι χειρισμοί όλης της Κυβέρνησης και απ’ ό,τι αποδείχθηκε και του κυρίου Πρωθυπουργού προσωπικά, απέδειξαν ότι δεν είσαστε ικανοί να διαχειριστείτε μία τόσο σοβαρή υπόθεση, όπως είναι ο αθλητισμός και το ποδόσφαιρο, τη στιγμή που εδώ και καιρό προειδοποιημένα, έγκυρα και έγκαιρα είχε ειπωθεί -για να παραφράσω μία γνωστή έκφραση- ότι μία απειλή απλωνόταν πάνω από το ποδόσφαιρο, πάνω από τον αθλητισμό γενικότερα, τη στιγμή που είχαμε κατακτήσει μία φήμη στο ποδοσφαιρικό στερέωμα όλου του κόσμου και όλης της Ευρώπης. Η απειλή του αποκλεισμού και της διεθνούς απομόνωσης της χώρας, του αθλητισμού και του ποδοσφαίρου και μ’ αυτή τη φήμη δεν μπορούσατε να παίξετε και δυστυχώς παίξατε επιπόλαια, ανεύθυνα, χρησιμοποιώντας παιδικά παιχνίδια. Τι άλλο από παιδικό παιχνίδι μπορεί να χαρακτηριστεί; 
      Στην αρχή επιλέξατε την τυφλόμυγα: «Δεν ξέρω τίποτα», «δεν κατάλαβα τι θα συμβεί», «δεν είχα καταλάβει», «δεν είχα συναίσθηση ότι υπήρχε περίπτωση να πάμε σε μία συγκρουσιακή κατάσταση και να οδηγήσουμε το ποδόσφαιρο και τον αθλητισμό σε απομόνωση». Μετά παίξατε το κρυφτούλι. Αυτό δεν κάνατε πέντε μέρες στη Διαρκή Επιτροπή  Μορφωτικών Υποθέσεων; Κρυβόσαστε απόντες, μπλεγμένοι μέσα στις γραμμές κινητών τηλεφώνων, συναλλασσόμενοι και διαπραγματευόμενοι, πράγμα για το οποίο αργότερα είχατε και το θράσος να επαίρεστε. Και στο τέλος επιλέξατε και το κυνηγητό, γιατί κυνηγημένοι νομοθετήσατε. Νομοθετήσατε, αφού τραπήκατε σε άτακτο φυγή και κλείσατε έτσι ένα  χειρισμό προχειρότητας και ανευθυνότητας. Τι άλλο παιδικό παιχνίδι μπορείτε να εφεύρετε για να υπερασπίσετε αυτό το αστείο νομοθέτημα; Και το λέω «αστείο» και έτσι θέλω να κλείσω. 
      Το ερώτημα που μας υποβάλετε, κυρίες και κύριοι της Νέας Δημοκρατίας, γιατί -λέει ο κ. Μαγγίνας- καταψηφίζουμε το νομοσχέδιο, δεν μπορείτε να το υποβάλετε σε εμάς. Αντί να απολογηθούμε εμείς, είναι προφανές ότι πρέπει εσείς να απαντήσετε. Εσείς, κύριε Μαγγίνα, κύριοι της Νέας Δημοκρατίας, γιατί ψηφίζετε ένα νομοσχέδιο που δεν  υφίσταται; Μετά την προσθήκη του κυρίου Υπουργού, το ερώτημα δεν είναι γιατί το ψηφίζετε, αλλά ξέρετε ακριβώς τι ψηφίζετε; Όλες του οι διατάξεις έχουν αναιρεθεί και οι περισσότερες απ’ αυτές θα αναιρεθούν από αύριο κιόλας. Το ερώτημα δεν είναι γιατί το καταψηφίζουμε εμείς προφανώς μετά από όλα όσα εκτέθηκαν, προειπώθηκαν και προηγήθηκαν, είναι γιατί το ψηφίζετε εσείς. Και ακόμα χειρότερο: ξέρετε ότι ψηφίζετε ένα νομοσχέδιο που δεν υφίσταται και από αύριο θα είναι αίολο, μετέωρο και ανεφάρμοστο; 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Τόγια.
      Κύριε Υπουργέ, έχετε το λόγο για να κλείσετε τη συζήτηση.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, μία, δύο αναφορές στις ομιλίες που προηγήθηκαν. 
      Ο εισηγητής της Νέας Δημοκρατίας έχει κάνει μία πρόταση γι’ αυτούς οι οποίοι τραυματίζονται με μερική μόνιμη αναπηρία, να ασφαλίζονται. Είναι σε εξέλιξη η μελέτη, η οποία θα μας δώσει τα δεδομένα. Θεωρούμε ότι είναι πάρα πολύ σοβαρή πρόταση η γενική ασφάλιση όλων των αθλητών και τέτοιων  περιπτώσεων. Θα δούμε πώς ακριβώς θα το αντιμετωπίσουμε. 
      Δεύτερον, μου έφεραν το κείμενο που έχει η Βουλή.
      Στην παράγραφο που έχουμε αφαιρέσει τα θέματα αργίας, έχει παρακάτω τη διαπιστωτική πράξη. Έχουν μείνει οι λέξεις «της αργίας ή της έκπτωσης». Να αφαιρεθεί το θέμα της αργίας. Δηλαδή στον πρώτο στίχο της περίπτωσης β΄ της παραγράφου 7 του άρθρου 3 –τα λέω για να καταγραφούν- του νόμου 2725/99, όπως αντικαθίσταται από το άρθρο 28 παράγραφος 1 του παρόντος, οι λέξεις «της αργίας ή» διαγράφονται ως συνέχεια της αφαίρεσης της συγκεκριμένης παραγράφου. 
      Κλείνοντας αυτή την πολύωρη σημερινή συζήτηση και την πορεία των τεσσάρων συνεδριάσεων που είχαμε στο Κοινοβούλιο, δύο πράγματα είναι εκείνα τα οποία θέλω να μείνουν. Το πρώτο είναι ότι το ΠΑ.ΣΟ.Κ. δεν κατάλαβε. Είναι φανερό από τις τελευταίες ομιλίες τι ακριβώς ψηφίσαμε, ποια είναι η μεταβολή στην πολιτική που έχει κάνει η Κυβέρνηση στον αθλητισμό, όταν βασικό στοιχείο της προηγούμενης πολιτικής ήταν η αναξιοκρατία, η σκληρή πολιτική απέναντι στην κοινωνία, οι έκτακτες παροχές προς τους «ημετέρους», η υπερχρέωση του Υπουργείου, γυμναστές και μαζικός αθλητισμός απλήρωτοι, δήμοι και έγκριση έργων από τον ειδικό λογαριασμό απλήρωτοι, ΕΛΛΑΔΑ 2004 καταστροφή, αγορά ομήρων, νοοτροπία ξεπερασμένη, ο αθλητισμός ως εργαλείο πολιτικής παρέμβασης και ανάδειξης ανωτερότητας –και σήμερα ακούστηκε- του συστήματος που είχε στηθεί. 
      Κυρίες και κύριοι συνάδελφοι, κάνετε μάχη οπισθοφυλακών έτσι και αλλιώς. Είναι αυτονόητο ότι το κάνετε σε πάρα πολλούς τομείς, στην παιδεία, στη δημόσια διοίκηση, στην Τοπική Αυτοδιοίκηση. Θα σας έρθουν τα αποτελέσματα. Ο πρώτος λογαριασμός έρχεται τον Οκτώβριο. Ο επόμενος θα ακολουθήσει δεκαοκτώ μήνες αργότερα. 
      Από την άλλη πλευρά εκείνο που εμένα με ενοχλεί ως κοινοβουλευτικό είναι ότι αυτοοικτίρεστε, υπενθυμίζοντας ότι ο ν. 2725/99 είναι ένα δικό σας πρόσφατο δημιούργημα, το οποίο σήμερα μας λέτε ότι πρέπει να το απορρίψουμε, γιατί περιέγραφε ακριβώς κάποια πράγματα, έβαζε αρχές, κανόνες, θεσμικό πλαίσιο λειτουργίας. Αν εσείς αποφασίσατε πως ό,τι φτιάξατε το κάνατε λάθος, δηλώστε το επίσημα στη Βουλή, στους πολίτες, ζητήστε συγγνώμη γι’ αυτό που προηγήθηκε και τότε  μπορεί να έχετε και μέλλον, μπορεί να έχετε και προϋποθέσεις. 
      ΓΕΩΡΓΙΟΣ ΛΙΑΝΗΣ:  Δεν είπαμε τέτοιο πράγμα. Εσείς το απορρίπτετε, όχι εμείς. 
      ΜΑΡΚΟΣ ΜΠΟΛΑΡΗΣ: Μη διαστρεβλώνετε τι λέμε. 
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Γιατί ενοχλείστε; Εγώ σας άκουσα στωικά. Η αλήθεια όμως είναι σκληρή, πονάει. Εγώ δεν απευθύνθηκα σε κανέναν προσωπικά. Εσείς όλοι κάνατε προσωπική επίθεση. Να ξέρετε όμως ότι οι προσωπικές υποθέσεις έχουν μειονεκτήματα. Δεν αφορούν πολιτικές, αφορούν στάσεις απέναντι σε πρόσωπα. 
      Θα πω, λοιπόν, ότι είναι κρίμα και για τα κροκοδείλια δάκρυά σας. Ούτε αυτά δεν αξίζουν με αυτά που προηγήθηκαν, αυτά που χύσατε σήμερα για την Ελλάδα, για το ότι χάσαμε την εικόνα μας. Η Ελλάδα είναι ισχυρή, σαφώς είναι ισχυρότερη από ό,τι την αφήσατε εσείς και σε καλύτερη οικονομική κατάσταση. Σήμερα ακούσατε αυτά που ειπώθηκαν στο ΕΚΟΦΙΝ από την Ευρωπαϊκή Τράπεζα. 
      Το δεύτερο που θέλω να πω είναι ότι βάλαμε μπρος τη νέα πορεία του επαγγελματικού αθλητισμού είκοσι επτά χρόνια αργότερα. Δεν τολμήσατε; Τολμήσαμε. Κάναμε τομή και αυτή την τομή θα τη βρούμε μπροστά μας, όσο και αν εσείς εκτιμάτε ότι αύριο, μεθαύριο, τον άλλο μήνα -δεν ξέρω τι έχετε στο μυαλό σας- κάτι μπορεί να συμβεί. 
      Όμως σκεφθείτε ότι και αυτά που σας βασάνισαν –μερικούς προσωπικά και τους υπόλοιπους που τα άκουσαν- εμείς τα λύσαμε. Ξεκαθαρίσαμε το σκηνικό, το πώς προχωράει ο αθλητισμός, τη δύναμη που έχει το κράτος να ελέγχει τη νομιμότητα, τα οικονομικά, την ασφάλεια, όλα αυτά που εσείς είχατε παραδώσει. Από την άλλη πλευρά, κλείνοντας θέλω να σας πω ότι προσωπικά είμαι υπερήφανος γιατί βάζουμε τη σφραγίδα στη νέα πορεία του ελληνικού αθλητισμού. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, πιστεύω ότι δεν έχετε παράπονο. Το Προεδρείο έδωσε όλη την άνεση χρόνου και ολοκληρώθηκε η συζήτηση. Εξαντλήθηκε ο κατάλογος όλων των εγγεγραμμένων και παρόντων. 
      Κύριοι συνάδελφοι, κηρύσσεται περαιωμένη η συζήτηση ενιαία επί της αρχής, των άρθρων και του συνόλου του σχεδίου νόμου του Υπουργείου Πολιτισμού: «Ίδρυση, οργάνωση και λειτουργία αθλητικών επαγγελματικών ενώσεων και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής, των άρθρων και του συνόλου, με τις τροποποιήσεις και νομοτεχνικές βελτιώσεις του κυρίου Υπουργού;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΑΒΒΑΣ ΕΜΙΝΙΔΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το σχέδιο νόμου του Υπουργείου Πολιτισμού «Ίδρυση, οργάνωση και λειτουργία αθλητικών επαγγελματικών ενώσεων και άλλες διατάξεις» έγινε δεκτό κατά πλειοψηφία ενιαία επί της αρχής, των άρθρων και του συνόλου, με τις τροποποιήσεις και νομοτεχνικές βελτιώσεις του κυρίου Υπουργού,
      και έχει ως εξής:
      ( Να καταχωρισθεί το νομοσχέδιο )
      ΠΡΟΕΔΡΕΥΩΝ (Γεώργιος Σούρλας):  Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
      Έχουν διανεμηθεί τα Πρακτικά των συνεδριάσεων της Τρίτης 27 Ιουνίου 2006, της Τετάρτης 28 Ιουνίου 2006 και της Πέμπτης 29 Ιουνίου 2006 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς, τα Πρακτικά των συνεδριάσεων της Τρίτης 27 Ιουνίου 2006, της Τετάρτης 28 Ιουνίου 2006 και της Πέμπτης 29 Ιουνίου 2006 επικυρώθηκαν.
      Κύριοι συνάδελφοι, στο σημείο αυτό δέχεστε  να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 01.30΄ λύεται η συνεδρίαση για σήμερα ημέρα Τετάρτη 12 Ιουλίου 2006  και ώρα 10.30΄ με αντικείμενο εργασιών του Σώματος νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και  Δημοσίων Έργων: «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις», σύμφωνα με την ημερήσια διάταξη που έχει διανεμηθεί.
       Η ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 11-7-06	ΣΕΛ. 3



