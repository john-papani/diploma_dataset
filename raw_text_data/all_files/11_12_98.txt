

 

  

Σελίδα 2359 

 

Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΜΓ'

Παρασκευή 11 Δεκεμβρίου 1998

 

 

Αθήνα, σήμερα στις 11 Δεκεμβρίου 1998, ημέρα Παρασκευή και ώρα 10.19', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Δ' Αντιπροέδρου αυτής κ. ΝΙΚΟΛΑΟΥ ΚΑΤΣΑΡΟΥ. 

ΠΡΟΕΔΡΕΥΩΝ (Νικόλαος Κατσαρός): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Σταύρο Παναγιώτου, Βουλευτή Σερρών, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία οι αδιόριστοι επιτυχόντες εκπαιδευτικοί στο διαγωνισμό του ΑΣΕΠ ζητούν να διατηρηθούν οι πίνακες επιτυχόντων και μη διοριζομένων. 

2) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Νομάρχης Μαγνησίας ζητεί την καταγγελία της μίσθωσης του ΞΕΝΙΑ Τσαγκαράδας. 

3) Οι Βουλευτές κύριοι ΡΟΔΟΥΛΑ ΖΗΣΗ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Νομάρχης Μαγνησίας ζητεί την άμεση λειτουργία του Περιφερειακού Νοσοκομείου Θεσσαλίας. 

4) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο κ. Μ. Καρχιμάκης πρώην Βουλευτής Λασιθίου ζητεί να αρθούν οι περιορισμοί στους όρους δόμησης τουριστικών εγκαταστάσεων στο Νομό Λασιθίου. 

5) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Κηφισσιάς Αττικής ζητεί την αναστολή της απόφασης 25060/5433/21-9-98 του ΥΠΕΧΩΔΕ που αφορά σε οικοδομικές εργασίες σε κοινόχρηστο χώρο του Δήμου. 

6) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Σιδηροδρομικών, η Ομοσπονδία Συνταξιούχων Σιδηροδρομικών Ελλάδος και ο Σύλλογος Φίλων Σιδηροδρόμου ζητούν τον εκσυγχρονισμό και την ανάπτυξη των σιδηροδρόμων Ελλάδος. 

7) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία η Αναπτυξιακή Εταιρεία Ν.Α. Μεσσηνίας ζητεί να υπαχθεί ο Νομός Μεσσηνίας στις ρυθμίσεις του Ν. 2527/97. 

8) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία Δάσκαλοι, απόφοιτοι Παιδαγωγικών Τμημάτων, ζητούν ο βαθμός του πτυχίου να είναι κριτήριο διορισμού. 

9) Οι Βουλευτές κύριοι ΠΑΝΑΓΙΩΤΗΣ ΚΟΥΡΟΥΜΠΛΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Κοινότητα Πλατάνου Ναυπακτίας ζητεί την ενίσχυση των αστυνομικών σταθμών Σίμου, Πλατάνου, Αραχώβης και 'Ανω Χώρας για τη σωστή αστυνόμευση της ευρύτερης περιοχής τους. 

10) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία το Σωματείο Ξενοδοχοϋπαλλήλων Νομού Χανίων ζητεί να λειτουργήσουν και τα 3 τμήματα Μαγειρικό, Εστιατορικό, Οροφοκομειακό στη Σχολή Τουριστικών Επαγγελμάτων. 

11) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία ο Παντραπεζικός Σύλλογος Αγωνιστών Εθνικής Αντίστασης ζητεί στην προγραμματισμένη ρύθμιση των συμπεριληφθούν και οι αναπληρωτές εκπαιδευτικοί τέκνα αναπήρων Εθνικής Αντίστασης. 

12) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Πανελλήνια Επιτροπή Αναπληρωτών Εκπαιδευτικών ζητεί την κατοχύρωση του δικαιώματος για συνεχή μόνιμη εργασία και σταδιακό διορισμό στη δημόσια εκπαίδευση όλων των αναπληρωτών και ωρομισθίων εκπαιδευτικών. 

13) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Ομοσπονδία Τελωνειακών Υπαλλήλων Ελλάδας ζητεί την ικανοποίηση των αιτημάτων ασφάλισης του κλάδου. 

14) Η Βουλευτής Πέλλας κυρία ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Ομοσπονδία Τελωνειακών Υπαλλήλων Ελλάδας ζητεί την ικανοποίηση των αιτημάτων ασφάλισης του κλάδου. 

15) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Βόλου Μαγνησίας ζητεί τη συμμετοχή στη διοίκηση ενός Περιφερειακού Νοσοκομείου των εκπροσώπων των Νομαρχιακών Νοσοκομείων. 

  


 

  

Σελίδα 2360 

16) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Σύλλογος Συνταξιούχων Κοινοτικών Υπαλλήλων Νομού Καβάλας ζητεί τη χορήγηση των φαρμάκων βάσει της σύμβασης με το ΤΥΔΚΥ. 

17) Ο Βουλευτής Εύβοιας κ. ΧΡΗΣΤΟΣ ΘΕΟΔΩΡΟΥ κατέθεσε αναφορά με την οποία το Επιμελητήριο Εύβοιας ζητεί να σταματήσει η ραγδαία συνέχιση της αποβιομηχάνισης της Εύβοιας. 

18) Οι Βουλευτές κύριοι ΑΧΙΛΛΕΑΣ ΚΑΝΤΑΡΤΖΗΣ, ΕΥΑΓΓΕΛΟΣ ΜΠΟΥΤΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Εξωραϊστικός και Πολιτιστικός Σύλλογος Αθιγγάνων - Τυρνάβου Λάρισας "Αγία Κόρη" καταγγέλλει τις απαράδεκτες συνθήκες διαβίωσης, όσον αφορά την υγεία, των κατοίκων του οικισμού των αθιγγάνων Τυρνάβου. 

19) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η 'Ενωση Αγροτικών Συνεταιρισμών Λέσβου ζητεί να προωθηθούν στα κέντρα παρέμβασης της ΕΑΣ Λέσβου τα επί πλέον ελαιόλαδα που συγκέντρωσε. 

20) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το ΣΕΥΠΙΚΑ Νομού Ημαθίας καταγγέλλει την έλλειψη ιατρικού προσωπικού στις υγειονομικές υπηρεσίες του Υποκ/τος ΙΚΑ Αλεξάνδρειας. 

21) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δασοπονικός Σύλλογος Ελλάδος "ΔΑSO.S" και οι Ειδικές Δυνάμεις Δασοπροστασίας "Δασοκομάντος" ζητούν την επανεξέταση του ζητήματος των "Δασοκομάντος" συνολικά λαμβάνοντας υπόψη τη δομή την οργάνωση και την εμπειρία που διαθέτουν. 

22) Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία ο Αγροτικός Σύλλογος Φαναρίου Ροδόπης, μετά τις συνεχιζόμενες έντονες βροχοπτώσεις που καθιστούν αδύνατη τη συγκομιδή του βαμβακιού, ζητεί την ενεργοποίηση των Π.Σ.Ε.Α. ή άλλου προγράμματος ώστε να συμπληρωθεί το εισόδημα των αγροτών. 

23) Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία έξι (6) υπάλληλοι του Υπουργείου Εθνικής Παιδείας διαμαρτύρονται γιατί ενώ από 17/7/1998 έχουν καταθέσει αίτηση για αλλαγή κατηγορίας από ΥΕ σε ΔΕ, το Υπουργείο ακόμα δεν έχει δημοσιεύσει τα ονόματά τους στην Εφημερίδα της Κυβερνήσεως. 

24) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Εξωραϊστικός - Εκπολιτιστικός Σύλλογος "Προφήτης Ηλίας" Μεταμόρφωσης Αττικής ζητεί την τροποποίηση του Ο.Τ. 392 και 393 Α ώστε να μπορέσει να κτισθεί Λύκειο σε μια ήδη υποβαθμισμένη περιοχή και να αποσυνδεθεί πλήρως από τη διερχόμενη λεωφόρο Σταυρού - Ελευσίνας. 

25) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Σύλλογος Εργαζομένων Ε.Β.Ο. Αθήνας ζητεί να προχωρήσει άμεσα η ενίσχυση και ανάπτυξη της εγχώριας Αμυντικής Βιομηχανίας. 

26) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Ομοσπονδία Αγροτικών Συλλόγων Νομού 'Αρτας ζητεί την επίλυση οικονομικών αιτημάτων που απασχολούν τους αγρότες και τους κτηνοτρόφους του Νομού 'Αρτας. 

27) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Αγροτικός Σύλλογος Φιλιατρών ζητεί τη μείωση του συντελεστή ΦΠΑ στα αγροτικά εφόδια. 

28) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλ. Συνδ. Αποστρ. Αξ/κων ΕΔ και ΣΑ, ο Σύνδεσμος Αποστρ. Αξ/κων ΕΛ.ΑΣ. και η 'Ενωση Αποστρ. Αξ/κων Στρατού ζητούν την επίλυση συνταξιοδοτικού προβλήματος των απόστρατων αξιωματικών. 

29) Ο Βουλευτής Αθηνών κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία η Πανελλήνια 'Ενωση Μουσικών Ο.Τ.Α. "ΠΕΜ-ΟΤΑ" ζητεί οι διατάξεις του άρθρου 48 παρ. 1-4 του Ν. 1597/86 να ισχύουν ανάλογα και για τους μουσικούς του Δημοσίου, των Ο.Τ.Α. και ΝΠΔΔ, όλων των ειδικοτήτων. 

30) Ο Βουλευτής Αθηνών κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία ο κ. Σεβασλίδης Παύλος, πτυχιούχος της Ιατρικής Ακαδημίας "Carl Gustar Carus" της Δρέσδης, στο τμήμα Φυσικοθεραπείας, ζητεί την εφαρμογή της οδηγίας 92/51 της Ε.Κ. καθώς και τους Π.Δ. 231/29-7-98, ώστε να του χορηγηθεί η άδει άσκησης επαγγέλματος. 

31) Οι Βουλευτές κύριοι ΙΩΑΝΝΗΣ ΧΩΜΑΤΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Μυκονίων του Νομού Κυκλάδων ζητεί την παραχώρηση οικοπέδου για την ανέγερση του κλειστού γυμναστηρίου του Δήμου. 

32) Οι Βουλευτές κύριοι ΚΥΡΙΑΚΟΣ ΣΠΥΡΙΟΥΝΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Πανελλήνια Ομοσπονδία Σωματείων Συλλόγων Ατόμων με σακχαρώδη διαβήτη ζητεί τη συνέχιση της λειτουργίας του ανθρωπομετρικού εργαστηρίου στο Ιπποκράτειο Περιφερειακό Γενικό Νοσοκομείο Θεσ/νίκης. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 1/15.7.98 ερώτηση δόθηκε με το υπ' αριθμ. 1/22.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση 1/15.7.98 που κατέθσε στη Βουλή ο Βουλευτής κ. Ελευθέριος Παπαγεωργόπουλος παρακαλούμε να πληροφορήσετε τον κ. Βουλευτή σε θέματα της αρμοδιότητάς μας, σύμφωνα με τα στοιχεία της Δ/νσης Εγγειοβελτιωτικών 'Εργων (Δ7) τα εξής: 

Στο εγκεκριμένο πρόγραμμα του ΥΠΕΧΩΔΕ/ΓΓΔΕ τομέας Ε/Β έργων στη ΣΑΕ 072/1 περιλαμβάνεται το έργο με αρ. 9572130 και τίτλο "Αντιπλημμυρικά Χειμάρων Ν. Ευβοίας" με ολικό προϋπολογισμό 400 εκ. δρχ. 

Τα δύο τελευταία χρόνια έχουν διατεθεί με αποφάσεις Υπουργού Περιβάλλοντος, Χωροταξίας και Δημοσίων 'Εργων και τα 400 εκ. δρχ. στη ΔΤΥΝΑ Εύβοιας, για αντιπλημμυρικά έργα στο Ν. Ευβοίας, μετά από συγκεκριμένες προτάσεις της. 

Ο Υπουργός

Κ. ΛΑΛΙΩΤΗΣ"

2. Στην με αριθμό 46/15.7.98 ερώτηση δόθηκε με το υπ' αριθμ. 9/22.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση 46/15.7.98 που κατέθσε στη Βουλή ο Βουλευτής κ. Ηλίας Βεζδρεβάνης παρακαλούμε να πληροφορήσετε τον κ. Βουλευτή τα εξής: 

Προκειμένου να προωθηθεί το εκτελούμενο, τα τελευταία χρόνια, σημαντικό έργο του ΥΠΕΧΩΔΕ, της ΓΓΔΕ και των εποπτευόμενων ΝΠΔΔ, θεσπίστηκαν σχετικές διατάξεις (Ν.2229/94 παρ. 4 αρ. 5 και Ν.2300/95 αρ.24), σύμφωνα με τις οποίες όλοι οι υπάλληλοι των ως άνω φορέων, που συμμετέχουν στην παραγωγική διαδικασία, δικαιούνται ειδική πρόσθετη αμοιβή. 

Η θέσπιση των διατάξεων αυτών έγινε με γνώμονα την αύξηση της παραγωγικότητας και την προώθηση του έργου 

  


 

  

Σελίδα 2361 

των Υπηρεσιών του ΥΠΕΧΩΔΕ, της ΓΓΔΕ και των εποπτευόμενων ΝΠΔΔ και προφανώς δεν συσχετίζεται με πρόσωπα ή με την πολιτική τοποθέτησή τους. Ενώ αντίθετα, καταβάλλεται σε υπαλλήλους άλλων φορέων, που είναι αποσπασμένοι στο Υπουργείο μας και συμβάλλουν στην προώθηση του επιτελούμενου έργου. 

Βέβαια το γεγονός ότι δεν κατατέθη εγγράφως και εμπροθέσμως στη Γραμματεία του δικαστηρίου ο σχετικός με την υπόθεση φάκελλος, αποδεικνύει πράγματι έλλειψη υπερβάλοντος ζήλου εκ μέρους των αρμοδίων υπαλλήλων, δηλαδή δεν ενημέρωσαν έγκαιρα το Διοικητικό Εφετείο ότι ο σχετικός φάκελλος με όλη την αλληλογραφία είχε διαβιβαστεί από τον Οκτώβριο του 1997 στην Περιφέρεια Κρήτης, στην οποία από 1.9.97 ανήκει οργανικά ο υπάλληλος (Ν.2503/97). Γεγονός που και ο προσφεύγων γνωρίζει. Σε καμία περίπτωση όμως η έλλειψη αυτή δεν έγινε σκοπίμως ή με πρόθεση να αναβληθεί η εκδίκαση της υπόθεσης και να υποστεί οικονομική βλάβη ο συγκεκριμένος υπάλληλος, ούτε φυσικά με εντολή του Υπουργού, αφού οι αρμοδιότητες αυτές έχουν μεταβιβαστεί σε κατώτερα όργανα. 

Τέλος, πληροφορούμε τον κ. Βουλευτή ότι σε κανένα υπάλληλο του ΥΠΕΧΩΔΕ, της ΓΓΔΕ και των εποπτευόμενων Νομικών Προσώπων, που έχει επιλέξει να αποσπαστεί με τη βούλησή του σε άλλο φορέα, Κόμμα, Βουλευτή ή Υπουργό δεν καταβάλλεται η ως άνω ειδική πρόσθετη αμοιβή, η οποία κατ' ουδένα τρόπο λογίζεται και ενέχει μορφή πάγιου επιδόματος, αλλά πρόσθετης και υπερωριακής παροχής εργασίας, εφ' όσον η εργασιακή του σχέση και προσφορά δεν αφορά το συγκεκριμένο εργασιακό χώρο, δεν εξυπηρετεί τους σκοπούς και δεν πληρεί τις προβλεπόμενες από τις διατάξεις του νόμου προϋποθέσεις. 

Ο Υπουργός

Κ. ΛΑΛΙΩΤΗΣ"

3. Στην με αριθμό 51/15.7.98 ερώτηση ABE4 δόθηκε με το υπ' αριθμ. 11/22.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση/AKE 51/4/15.7.98 που κατέθσε στη Βουλή ο Βουλευτής κ. Μανώλης Κεφαλογιάννης παρακαλούμε να πληροφορήσετε τον κ. Βουλευτή, σύμφωνα με τα στοιχεία της Περιφέρειας Κρήτης, τα εξής: 

1. Το υπόψη έργο περιλαμβάνεται στη ΣΑΕ 071/2 του ΥΠεριβάλλοντος, Χωροταξίας και Δημοσίων 'Εργων, αρ.έργου 9471564 με το γενικό τίτλο ΗΡΑΚΛΕΙΟ-ΒΙΑΝΝΟΣ και συνολικό προϋπολογισμό 3,075 δισ. δρχ., ενώ το υπό κρίση υποέργο έχει προϋπολογισμό μελέτης 300.000.000 δρχ. μαζί με το ΦΠΑ και ουδεμία σχέση έχει με το Νότιο 'Αξονα Κρήτης. 

2. Κατά τη δημοσίευση της διακήρυξης της δημοπρασίας τηρήθηκαν τα υπό του άρθρου 4 παρ. 5 του ΠΔ 609/85 οριζόμενα, ενώ οι διατάξεις του ΠΔ 23/93 και της Οδηγίας 93/37/ΕΟΚ δεν έχουν εφαρμογή εν προκειμένου, σύμφωνα με την παρ.3 του άρθρου 6 της Οδηγίας, κατά την οποία "οι αναθέτουσες αρχές μπορούν να παρεκκλίνουν από την εφαρμογή της παρ. 1 για τα τμήματα των οποίων η αξία, υπολογιζόμενη χωρίς το ΦΠΑ, είναι κατώτερη από 1.000.000 ECU, εφ' όσον το άθροισμα του ποσού των τμημάτων αυτών δεν υπερβαίνει το 20% του αθροίσματος της αξίας όλων των τμημάτων". 

Επίσης, καταθέτουμε στον κ. Βουλευτή τα έγγραφα, που μας ζητήθηκαν με την ερώτηση/ΑΚΕ. 

Ο Υπουργός

Κ. ΛΑΛΙΩΤΗΣ"

4. Στην με αριθμό 250/15.7.98 ερώτηση δόθηκε με το υπ' αριθμ. 19/22.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση 250/15.7.98 που κατέθσε στη Βουλή ο Βουλευτής κ. Ευάγγελος Μπασιάκος παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Διεύθυνσης Εγγειοβελτιωτικών 'Εργων (Δ7) τα εξής: 

1. Στη ΣΑΕ 072/2 και στα ΠΕΠ Στερεάς Ελλάδας συμπεριλαμβάνεται το έργο "Αξιοποίηση υδάτινων πόρων Βοιωτικού Κηφισσού" αρ.9472502, με συνολικό προϋπολογισμό 3,2 δισ. δρχ., σε βάρος του οποίου εκτελούνται δύο εργολαβίες, οι οποίες ολοκληρώνονται εντός του τρέχοντος έτους. 

α) "Διευθέτηση-εκβάθυνση και συμπληρωματικά έργα μέσου και κάτω ρου Βοιωτικού Κηφισσού". 

β) "Χείμαρρος Αγίου Βλασίου και Πλατανιά, Τάφρος Μαυρονερίου, Χαιρωνείας, Ακοντίου". 

Στη ΣΑΕ 072/1 συμπεριλαμβάνονται τα έργα: α) "Αντιπλημμυρική προστασία άνω ρου Βοιωτικού Κηφισσού" προϋπολογισμού 300 εκ. δρχ., τα οποία διατέθηκαν στις Περιφερειακές Υπηρεσίες, προκειμένου να εκτελεστούν τα έργα και β) "Αντιπλημμυρικά χειμάρρων Βοιωτίας, Φθιώτιδας, Φωκίδος και Ευρυτανίας" προϋπολογισμού 70 εκατ. δρχ., από τα οποία 200 εκατ. δρχ. έχουν διατεθεί και εκτελούνται από τις Περιφερειακές Υπηρεσίες για το Νομό Βοιωτίας. 

Στη ΣΑΕ 072 (Εθνικοί Πόροι) περιλαμβάνεται το έργο "Επείγοντα αντιπλημμυρικά και εγγειοβελτιωτικά έργα Νομών Φωκίδας, Ευρυτανίας και Βοιωτίας" προϋπολογισμού 2,3 δισ. δρχ., από τα οποία 400 εκατ. δρχ. έχουν προβλεφθεί και διατεθεί στις Περιφερειακές Υπηρεσίες προς δημοπράτηση αντιπλημμυρικών έργων για το Νομό Βοιωτίας. 

Τέλος, για την περιοχή Βοιωτίας, ανετέθη η μελέτη "Διαχείριση των Υδατικών πόρων των λεκανών απορροής του Βοιωτικού Κηφισσού και των λιμνών Υλίκης-Παραλίμνης" προϋπολογισμού 132 εκατ. δρχ. (αρ. μελέτης 9372501 της ΣΑΕ 072/2). 

2. Επίσης η Διεύθυνση Μελετών 'Εργων Οδοποιίας του ΥΠεριβάλλοντος, Χωροταξίας και Δημοσίων 'Εργων μας πληροφόρησε ότι η Περιφερειακή οδός Θήβας εντάχθηκε στο Πρόγραμμα Δημοσίων Επενδύσεων (Μελέτες Οδοποιίας) και ήδη ο ανάδοχος έχει υποβάλει την αναγνωριστική μελέτη εναλλακτικών οδεύσεων της "Ανατολικής Παράκαμψης Θηβών" (Απρίλιος 1998). Αναμένονται στην Περιφερειακή Υπηρεσία που επιβλέπει το θέμα (ΔΔΕ/Αν Στερ. Ελλάδας) οι γνωμοδοτήσεις-απόψεις των συναρμοδίων φορέων (Δασαρχείο, Αρχαιολογία, Στρατ. Υπηρεσίες) προκειμένου να προωθηθεί παραπέρα η υπόψη μελέτη. 

3. Σύμφωνα με τα στοιχεία της Περιφέρειας Στερεάς Ελλάδας πληροφορούμε τον κ. Βουλευτή ότι για το Νεοχωράκι έχει υπογραφεί σύμβαση και με εργολαβία της ΔΕΣΕ Περιφέρειας Στερεάς Ελλάδας θα εκτελεσθεί έργο διαμόρφωσης ισόπεδου κόμβου. 

Για τον Ελαιώνα και το Καναβάρι προβλέπεται κατασκευή οδικού ηλεκτροφωτισμού. 

Ο Υπουργός

Κ. ΛΑΛΙΩΤΗΣ"

5. Στην με αριθμό 256/15.7.98 ερώτηση ABE11 δόθηκε με το υπ' αριθμ. 20/22.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση/AKE 256/11/15.7.98 που κατέθσε στη Βουλή ο Βουλευτής κ. Πέτρος Τατούλης παρακαλούμε να πληροφορήσετε τον κ. Βουλευτή τα εξής: 

1. Δραστηριότητες του Περιβάλλοντος, Χωροταξίας και Δημοσίων 'Εργων για την ποιότητα των έργων: 

'Εχοντας την εμπειρία των έργων του 1ου ΚΠΣ (1989-1993) τα οποία εμφάνισαν σημαντικές υπερβάσεις κόστους και χρόνου, αλλά και προβλήματα ποιότητας (όπως π.χ. στον αυτοκινητόδρομο ΥΛΙΚΗ-ΚΟΡΙΝΘΟΣ) και ενόψει του 2ου ΚΠΣ το οποίο είναι πολύ μεγαλύτερο του 1ου και με αυστηρότερους κανόνες εφαρμογής, το ΥΠΕΧΩΔΕ στην προσπάθειά του να διασφαλίσει τις προϋποθέσεις για την εξασφάλιση της ποιότητας των έργων έλαβε μια σειρά από πρόσθετα μέτρα που συμβάλλουν στην επίτευξη του στόχου αυτού. 

-'Ιδρυσε την "ΓΕΝΙΚΗ ΔΙΕΥΘΥΝΣΗ ΠΟΙΟΤΗΤΑΣ ΕΡΓΩΝ" 

  


 

  

Σελίδα 2362 

(Γ.Δ.Π.Ε.) με σκοπό την εγκατάσταση και απαίτηση εφαρμογής ενός "συστήματος διασφάλισης της ποιότητας" και στόχο την υλοποίηση ποιοτικά άρτιων κατασκευών. 

-Με το Ν.2372/96 έδωσε τη δυνατότητα στις Υπηρεσίες που εκτελούν έργα να διενεργούν ελέγχους, εκτός από τους προβλεπόμενους στις κείμενες διατάξεις και στις οικείες συμβάσεις, με το Ειδικό Σύμβουλο Ποιοτικού Ελέγχου (ΕΣΠΕΛ) που προσλήφθηκε ύστερα από διαγωνισμό και ήδη παρέχει τις υπηρεσίες του. 

-Στα μεγάλα έργα (ΠΑΘΕ, ΕΓΝΑΤΙΑ, Λιμάνια κ.α.) με την ανάθεση καθηκόντων Συμβούλων Διαχείρισης (Project Managers) και Συμβούλων Κατασκευής (Constructing Managers) σε αναγνωρισμένα γραφεία διεθνούς κύρους αντιμετώπισε το θέμα του ποιοτικού ελέγχου των έργων αυτών με τρόπο συστηματικό και διαρκή, ώστε με βεβαιότητα να αναμένονται βελτιωμένης στάθμης ποιοτικά αποτελέσματα. 

-Διέθεσε τα πιο έμπειρα στελέχη του ΥΠΕΧΩΔΕ στη Μικτή Επιτροπή Καθοδήγησης (ΜΕΚ) που ενεργεί ως Υποεπιτροπή της Επιτροπής Προγράμματος του Κ.Π.Σ. και επεξεργάζεται πρόσθετα μέτρα και για την ποιότητα των έργων. 

-Θεσμοθέτησε το Ινστιτούτο Οικονομίας Κατασκευών (ΙΟΚ) και πρόκειται άμεσα να στελεχωθεί και λειτουργήσει προκειμένου να προωθηθούν τα μέτρα που θα ολοκληρώσουν και θα συνδέσουν τα ήδη ληφθέντα για όλο το σύστημα παραγωγής των Δημοσίων 'Εργων. 

Τα μέτρα αυτά θα υποβοηθήσουν και την ποιότητα των έργων (Εθνικό Τιμολόγιο-Κοστολόγιο, εξυγίανση του κατασκευαστικού κλάδου, η έρευνα και μελέτη για την ποιοτική και ποσοτική παραγωγή υλικών και προϊόντων κατασκευής κ.α.). 

2. Ειδικά για τον ΕΣΠΕΛ: 

-Θεσμοθετήθηκε με το Ν.2372/96 και λειτουργεί με βάση κοινή απόφαση ΥΠΕΧΩΔΕ-ΥΠΕΘΟ. 

-Με διεθνή διαγωνισμό προσλήφθηκε η Ιταλική Εταιρεία ISMES SpA. (Σύμβαση στις 3.7.98). (Ο διαγωνισμός έγινε από την ΜΕΚ, που επιβλέπει και τη Σύμβαση του ΕΣΠΕΛ). 

-Εργο του ΕΣΠΕΛ είναι: 

*Κατ' αρχήν δειγματοληπτικοί (σημειακοί) έλεγχοι σε 1500 έργα (10% των έργων που συγχρηματοδοτεί η Ευρωπαϊκή 'Ενωση). 

*Στη συνέχεια, με βάση τα αποτελέσματα των δειγματοληπτικών ελέγχων, περαιτέρω σε βάθος αναλυτικοί έλεγχοι ποιότητας και κατάταξη των ελεγχθέντων έργων σε τρεις κατηγορίες (όπως αυτές αναφέρονται στην Κοινή Υπουργική Απόφαση ΥΠΕΧΩΔΕ-ΥΠΕΘΟ). 

-Αν από τον τελικό (σε βάθος) έλεγχο επιβεβαιωθεί κακή ποιότητα κατασκευής, τότε: 

*Η 'Εκθεση του ΕΣΠΕΛ διαβιβάζεται στην Προϊσταμένη Αρχή του φορέα κατασκευής, προκειμένου να εφαρμοστούν οι διατάξεις του άρθρου 46 του ΠΔ 609/85 που αφορούν στην "ακαταλληλότητα υλικών -ελαττώματα- παράλειψη συντήρησης". 

*Η ίδια έκθεση κοινοποιείται στο Σώμα Επιθεωρητών Δημοσίων 'Εργων, το οποίο και θέτει το έργο υπό "διαρκή επιθεώρηση", προκειμένου να διαπιστωθεί η εφαρμογή των ανωτέρω διατάξεων. 

*Εξετάζονται οι τυχόν ενστάσεις του Αναδόχου επί του περιεχομένου της 'Εκθεσης. 

*Αποκαθίστανται οι κακοτεχνίες από τον Ανάδοχο ή με δαπάνες του Αναδόχου αν αυτός αρνηθεί, βάσει τρόπου αποκατάστασης που υποδεικνύει ο ΕΣΠΕΛ. 

*Επιβάλλονται οι τυχόν δέουσες κυρώσεις από τον Υπουργό Περιβάλλοντος, Χωροταξίας και Δημοσίων 'Εργων, σύμφωνα με τις διατάξεις του άρθρου 21 του Ν. 1418/84. 

3. Σχετικά με την 'Εκθεση στην οποία αναφέρεται η Αίτηση Κατάθεσης Εγγράφων σας πληροφορούμε τα εξής: 

-Η 'Εκθεση αυτή αποτελεί ένα "εσωτερικό" έγγραφο της ΜΕΚ που το συνέταξε προκειμένου να κατευθύνει τον ΕΣΠΕΛ σε ουσιαστικούς -σε βάθος-ελέγχους σχετικά με ορισμένα από τα ελεγχθέντα έργα. Παράλληλα η 'Εκθεση θα βοηθούσε στην κατάρτιση μιας συνοπτικής παρουσίασης του έργου και των αρχικών αποτελεσμάτων του ΕΣΠΕΛ προς την Επιτροπή Παρακολούθησης του Κοινοτικού Πλαισίου Στήριξης. 

-'Ομως, όπως ρητά αναφέρεται στα συμπεράσματα της 'Εκθεσης αυτής, τα στοιχεία επαλήθευσης ελέγχων ποιότητας του ΕΣΠΕΛ είναι "μόνο ενδεικτικά" της πραγματικής κατάστασης των έργων, λόγω" 

*αφ' ενός του πολύ μικρού αριθμού έργου που ελέγχθηκαν. 

*αφ' ετέρου του εξαιρετικά μικρού αριθμού δειγματοληψιών και εργαστηριακών δοκιμών που έγιναν σε κάθε ένα από τα έργα που ελέγχθηκαν. 

Επίσης, οι δειγματοληπτικές δοκιμές ποιότητας υλικών και οι μετρήσεις ποσοτικών στοιχείων που υλοποιήθηκαν από τον ΕΣΠΕΛ επειδή ήταν "σημειακές" είναι "στατιστικά ανεπαρκείς" για να χαρακτηρίσουν το σύνολο του ελεγχθέντος έργου. 

-Σύμφωνα με τα παραπάνω, τα στοιχεία που επεξεργάστηκε η ΜΕΚ και περιέλαβε στην 'Εκθεσή της, δεν αποτελούν στατιστικά στοιχεία για την ποιότητα των υλοποιούμενων έργων, αλλά στοιχεία επί τη βάσει των οποίων η ΜΕΚ κρίνει αν και σε ποιό βαθμό πρέπει σε κάποια έργα να ενταθεί -σε βάθος- ο έλεγχος του ΕΣΠΕΛ προκειμένου τα έργα αυτά να χαρακτηριστούν και να καταταγούν σε μια από τις τρεις κατηγορίες. 

-Το ΥΠΕΧΩΔΕ σ' αυτήν τη φάση δεν έχει καμία εμπλοκή, ούτε θα μπορούσε να έχει, αφού τα αποτελέσματα δεν είναι οριστικά. 

Δεν αμφισβητεί την αξιοπιστία των ελέγχων. Αναμένει την οριστικοποίηση των αποτελεσμάτων, ώστε σύμφωνα με το νόμο να ελέγξει και να επιβάλει κυρώσεις όπου παρουσιαστούν προβλήματα. 

-Συνεπώς τα στοιχεία της 'Εκθεσης της ΜΕΚ δεν αμφισβητούνται ως προς το μικρό δείγμα στο οποίο αναφέρονται, αλλά ως προς το σύνολο των έργων τα οποία υλοποιούνται στη Χώρα. 

-Πράγματι δεν είναι αποδεκτό ότι τα ενδεικτικά στοιχεία της α' φάσης του έργου του ΕΣΠΕΛ, χαρακτηρίζουν την ποιότητα των έργων που υλοποιούνται στη Xώρα αφού, εκτός του ότι αφορούν "σημειακούς" ελέγχους και "ανεπαρκή" αριθμό ελέγχων ανά έργο: 

*αναφέρονται μόνο σε 195 έργα που αποτελούν το 1,3% των έργων που υλοποιούνται. 

*Τα ελεγχθέντα έργα έχουν συνολικό προϋπολογισμό 176 δισ. δρχ. που αποτελεί το 2,3% του συνολικού προϋπολογισμού των υλοποιούμενων τεχνικών έργων. 

*35% των ελεγχθέντων έργων είναι μικρά εργα με προϋπολογισμού μικρότερο των 200 εκατ. δρχ. ενώ τα σημαντικά έργα (άνω των 5 δισ.) είναι μόλις 6, τα οποία γενικά δεν παρουσιάζουν σημαντικά προβλήματα ποιότητας. 

*Τα ελεγχθένα 195 έργα αφορούν: 

-και τις 13 Περιφέρειες της Χώρας 

-123 φορείς κατασκευής του Δημόσιου και ευρύτερου Δημόσιου τομέα ως εξής: 

6 έργα (2,5%) είναι έργα των Υπηρεσιών του ΥΠΕΧΩΔΕ και των 

εποπτευομένων φορέων του (ΕΓΝΑΤΙΑ ΟΔΟΣ Α.Ε., ΕΥΔΑΠ) 

29 έργα (15%) είναι έργα των Περιφερειών 

86 έργα (44%) είναι έργα Νομαρχιακής Αυτοδιοίκησης 

47 έργα (24%) είναι έργα Δήμων και Κοινοτήτων 

27 έργα (14,5%) είναι έργα διαφόρων φορέων (όπως ΑΕΙ, Νοσοκομεία, 

Εκκλησιαστικά, σχολικά κτίρια, Τραπεζών κ.α.) 

-και περισσότερες από 160 εργοληπτικές επιχειρήσεις. 

Συνεπώς είναι ακριβής ο ισχυρισμός ότι το 50% των συγχρηματοδοτούμενων έργων Περιφερειακής Ανάπτυξης βρίσκονται εκτός προδιαγραφών με τεχνικές ελλείψεις και παραβιάσεις μελετών. 

Επίσης, είναι εντελώς αβάσιμο ότι το ύψος των έργων ανέρχεται σε 2 τρισ. δρχ. 

Με βάση την 'Εκθεση αυτή -η οποία κοινοποιήθηκε στον Υπουργό Περιβάλλοντος, Χωροταξίας και Δημοσίων 'Εργων, όχι για τη λήψη μέτρων (αφού αυτό δεν ήταν δυνατόν να γίνει σύμφωνα με την υφιστάμενη νομοθέσια, εφόσον δεν υπάρχουν βεβαιωμένες κακοτεχνίες) αλλά ως αποδέκτη των 

 

 

  

Σελίδα 2363 

αποτελεσμάτων των εργασιών της ΜΕΚ- ζητήθηκε από τη ΜΕΚ ο κατάλογος των έργων και των αντίστοιχων φορέων υλοποίησής τους, τα οποία παρουσιάζουν βεβαιωμένα προβλήματα ποιότητας ώστε να εφαρμοστεί ο νόμος. Αυτό βεβαίως σύμφωνα με τα παραπάνω δεν είναι δυνατόν σήμερα αφού όπως προελέχθη, τα αποτελέσματα του ΕΣΠΕΛ σ' αυτήν τη φάση είναι μόνο ενδεικτικά και απαιτούνται οι σε βάθος έλεγχοι, προκειμένου να προσδιοριστούν ενδεχόμενες κακοτεχνίες σε κάποια έργα. 

Συνεπώς ο Υπουργός Περιβάλλοντος, Χωροταξίας και Δημοσίων 'Εργων δεν απέκρυψε τίποτα και μάλιστα εσκεμμένα, αλλά αντίθετα προέβη στις δέουσες ενέργειες ως όφειλε. 

Σε ό,τι αφορά τα περί διαπλοκής, ο ισχυρισμός αυτός είναι εντελώς αστήριχτος αφού: 

*τα έργα του ΥΠΕΧΩΔΕ, που ελέγχθηκαν είναι μόνο 6 από τα 195 και δεν παρουσιάζουν προβλήματα ποιότητας. 

*η διαδικασία του ελέγχου είναι σε ενδιάμεση φάση με ενδεικτικά και όχι τεκμηριωμένα αποτελέσματα, που δεν συνεπάγονται συμπεράσματα για τα έργα και ως εκ τούτου δεν τεκμηριώνουν παρεμβολή των Υπηρεσιών και του Υπουργού Περιβάλλοντος, Χωροταξίας και Δημοσίων 'Εργων. 

*οι φορείς εφαρμογής των 195 έργων είναι 123, σε όλη τη Χώρα και οι κατασκευαστές είναι περισσότεροι από 160. 

-Αντίθετα είναι φανερό ότι το ΥΠΕΧΩΔΕ προασπίζεται τα συμφέροντα του Δημοσίου αφού: 

*υλοποίησε όλες τις ενέργειες για την ποιότητα των έργων που προαναφέρθηκαν. 

*εφαρμόζει απαρέγκλιτα το νόμο όπως πρέπει π.χ. σε εργολαβίες του αυτοκινητόδρομου ΥΛΙΚΗ-ΚΟΡΙΝΘΟΣ (έργα του 1ου ΚΠΣ) δεν κάνει ούτε προσωρινή παραλαβή αν διαπιστωθείσες αστοχίες δεν αποκατασταθούν με δαπάνες των Αναδόχων (ήδη οι Ανάδοχοι έχουν επιβαρυνθεί με 2 δισ. δρχ.). 

-Τέλος καταθέτουμε στον κ. Βουλευτή την 'Εκθεση της Μικτής Επιτροπής Καθοδήγησης και το έγγραφο του ΥΠΕΧΩΔΕ προς το ΥΠΕΘΟ με το οποίο ζητείται να χορηγηθούν αναλυτικά στοιχεία των συμβάσεων που ελέγχθηκαν και των ατελειών που διαπιστώθηκαν. 

Ο Υπουργός

Κ. ΛΑΛΙΩΤΗΣ"

6. Στην με αριθμό 268/15.7.98 ερώτηση δόθηκε με το υπ' αριθμ. 118160/21.10.98 έγγραφο από την Υπουργό Ανάπτυξης η ακόλουθη απάντηση: 

"Απαντώντας στην υπ' αριθμ. 268/15.7.98 ερώτηση των Βουλευτών κυρίων Χ. Αγγουράκη και Σ. Κόρακα, σας πληροφορούμε τα ακόλουθα: 

1. Αναφορικά με το πρώτο ερώτημα, που σχετίζεται με την εγκατάσταση δύο αιολικών σταθμών στην Κρήτη, συνολικής ισχύος 14,85 MW, σας πληροφορούμε ότι οι σταθμοί αυτοί ήταν οι πρώτοι, για τους οποίους χορηγήθηκαν άδειες εγκατάστασης μετά την έναρξη εφαρμογής του Ν.2244/94. Το Υπουργείο Ανάπτυξης, αντιμετωπίζοντας προβλήματα της πρώτης εφαρμογής του νόμου και σύμφωνα με την απόφαση της Υπουργού Ανάπτυξης με αριθ.πρωτ. 8860/98, ανανέωσε τις χορηγηθείσες άδειες εγκατάστασης μέχρι τέλος Ιουνίου 1999, επί ποινή ανάκλησης των εν λόγω χορηγηθεισών αδειών, σε περίπτωση μη τήρησης του υποβληθέντος στο Υπουργείο Ανάπτυξης χρονοδιαγράμματος εκτέλεσης των εργασιών εγκατάστασης. 

2. 'Οσον αφορά το θέμα της τιμής που η ΔΕΗ αγοράζει ηλεκτρικό ρεύμα, που παράγουν ιδιώτες από ανανεώσιμες μορφές ενέργειας, καθώς και άλλα σημεία της ρύθμισης αυτής, εξετάζονται στο υπό κατάρτιση νομοσχέδιο για την απελεύθεσωση της αγοράς ηλεκτρικής ενέργειας. 

3. Αναφορικά με τις δραστηριότητες της ΔΕΗ στον τομέα της αιολικής ενέργειας, σας πληροφορούμε τα εξής: 

-Πέραν των εγκατεστημένων αιολικών πάρκων συνολικής ισχύος 24,025 MW, πριν από την έναρξη ισχύος του νόμου 2244/94 και στα πλαίσια του νόμου αυτού, έχουν χορηγηθεί δύο άδειες εγκατάστασης για δύο ανεμογεννήτριες στην Κύθνο και στην Αστυπάλαια, ισχύος 500 KW έκαστη. Η πρώτη, η οποία έχει υποστηριχθεί από το Κοινοτικό Πρόγραμμα, THERMIE, έχει εγκατασταθεί από τις 20.7.98, η έναρξη λειτουργίας της οποίας εκτιμάται να πραγματοποιηθεί τον προσεχή Οκτώβριο. Οι δύο ανωτέρω ανεμογεννήτριες αποτελούν μέρος αυτόνομων ιβρυδικών συστημάτων (Α/Γ ντιζελογεννήτριες, συσσωρευτές). 

-Το Υπουργείο Ανάπτυξης εξετάζει δώδεκα αιτήματα της ΔΕΗ για χορήγηση αδειών εγκατάστασης σε αιολικούς σταθμούς συνολικής ισχύος 63,55 MW, μεταξύ των οποίων συμπεριλαμβάνεται και αίτημα για τη νήσο Μακρόνησο, η οποία διαθέτει ικανοποιητικό αιολικό δυναμικό. 

- Στα πλαίσια σχετικού αιτήματα για περιοχή της 'Ανδρου, η ΔΕΗ έχει συντάξει το κτηματολόγιο και ευρίσκεται σε συνεννόηση με τους ιδιοκτήτες κατάλληλης έκτασης, ώστε μόλις οριστικοποιηθεί το θέμα της διασύνδεσης των Κυκλάδων, να προχωρήσει στην αγορά της γης. 

- Στις 7 Ιουλίου 1998 κατακυρώθηκε από το Διοικητικό Συμβούλιο της ΔΕΗ το έργο εγκατάστασης δύο αιολικών πάρκων στην Κρήτη συνολικής εγκατεστημένης ισχύος 10,2 MW. Η εκτέλεση των εργασιών εγκατάστασης θα αρχίσει άμεσα, μετά την έκδοση των προαπαιτουμένων αδειών εγκατάστασης και θα εκτελεστεί εξ ολοκλήρου με έξοδα της επιχείρησης. 

- Τέλος, η επιχείρηση εκτελεί μετρήσεις αιολικού δυναμικού σε 29 θέσεις και εκπονεί τις αντίστοιχες ανεμολογικές μελέτες. 

Από τα προαναφερθέντα 12 έργα, δύο αιολικοί σταθμοί στις νήσους Λέρο και Κω με ισχύ 4 MW και προϋπολογισμό 1,4 δισ. δρχ. έκαστο, έχουν υπαχθεί στο Επιχειρησιακό Πρόγραμμα Ενέργειας, αρμοδιότητας του Υπουργείου Ανάπτυξης, με επιδότηση 560 εκατ. δρχ. έκαστο. 

4. Από τα παραπάνω φαίνεται ότι η ΔΕΗ, η οποία από 25ετίας έχει διαπιστώσει τις δυνατότητες και τη σπουδαιότητα της αξιοποίησης του αιολικού δυναμικού της χώρας, προσβλέποντας σε μεγιστοποίηση της διείσδυσης της αιολικής ενέργειας στο ενεργειακό ισοζύγιο, συνεχίζει απρόσκοπτα το σχετικό της πρόγραμμα και παράλληλα μέσα από την πραγματοποίηση συνεργασιών, σύμφωνα με τις διατάξεις του άρθρου 23 του Ν.2516/97, θα ενθαρρύνει και άλλους φορείς και ιδιώτες να ασχοληθούν και να επενδύσουν στον τομέα αυτόν. 

Η Υπουργός

ΒΑΣΩ ΠΑΠΑΝΔΡΕΟΥ"

7. Στην με αριθμό 327/17.7.98 ερώτηση δόθηκε με το υπ' αριθμ. 23/22.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση 327/17.7.98 που κατέθσε στη Βουλή ο Βουλευτής κ. Δημήτρης Σιούφας παρακαλούμε να πληροφορήσετε τον κ. Βουλευτή, σύμφωνα με τα στοιχεία της ΕΥΔΕ/Αχελώου, τα εξής: 

1. 'Οσον αφορά στο θέμα των απαλλοτριώσεων, που γίνονται για την κατασκευή της σήραγγας εκτροπής Αχελώου, για μεν την κήρυξη της απαλλοτρίωσης των πρόσθετων χώρων, που απαιτούνται για την κατασκευή του έργου, εκκρεμεί η υπογραφή της σχετικής Κοινής Υπουργικής Απόφασης από τον Υπουργό Γεωργίας, για δε τους χώρους, για τους οποίους έχει ήδη κηρυχθεί η απαλλοτρίωση ήδη στα 581 στρέμματα, τα οποία κρίνονται αναγκαία για το έργο, έχει συντελεστεί απαλλοτρίωση. 

2. 'Οσον αφορά στο θέμα των αποζημιώσεων, για μεν τους χώρους απόθεσης της σήραγγας, έχει γίνει ήδη η παρακατάθεση των χρημάτων στο ταμείο Μουζακίου, για να γίνει όμως η διανομή τους, θα πρέπει να συνταχθούν και σταλούν προς το ταμείο Μουζακίου, οι σχετικοί πίνακες, που θα συνταχθούν από το Ταμείο Παρακαταθηκών, αφού ληφθεί υπόψη και η σχετική απόφαση αναγνώρισης δικαιούχων. Επειδή όμως η εν λόγω απόφαση εκδόθηκε πρόσφατα από το δικαστήριο και 

 

 

  

Σελίδα 2364 

κοινοποιήθηκε στο Ταμείο Παρακαταθηκών, όπως πληροφορηθήκαμε στις αρχές Ιουλίου, υπολογίζεται ότι οι εν λόγω πίνακες θα σταλούν στο ταμείο Μουζακίου μέσα στο Σεπτέμβρη. Για την οδό προσπέλασης στο χώρο ΤΒΜ και στην είσοδο σήραγγας αποστράγγισης έχουν ήδη συνταχθεί οι σχετικοί πίνακες, βάσει της απόφασης του Εφετείου και της σχετικής απόφασης αναγνώρισης δικαιούχων και έχουν σταλεί αρμοδίως για την αποπληρωμή των δικαιούχων. 

Τέλος, όσον αφορά στην οδό προσπέλασης στο χώρο του φρέατος ανάπλασης και στην είσοδο της σήραγγας αερισμού, ήδη συντάσσονται οι σχετικοί πίνακες παρακατάθεσης για την πληρωμή του 60% της σχετικής αποζημίωσης. 

3. 'Οσον αφορά στο θέμα προστασίας του περιβάλλοντος, οι σχετικές αποθέσεις γίνονται στους ήδη εγκεκριμένους χώρους και σε χώρους του Δήμου Μουζακίου, μετά από σχετική αίτησή του για δε τα προβλήματα, που δημιουργούνται από τη σκόνη, έχουν γίνει ήδη οι σχετικές υποδείξεις στον ανάδοχο του έργου. 

4. 'Οσον αφορά στο θέμα της κοινωνικής αποκατάστασης των θιγομένων κατά την απαλλοτρίωση των απαιτουμένων για τις ανάγκες του έργου χώρων, εφαρμόστηκε η νομοθεσία περί απαλλοτριώσεων. 

5. Τέλος, όσον αφορά στο θέμα επιλογής του προσωπικού, που θα απασχοληθεί στο έργο, έχουν δοθεί σχετικές οδηγίες στον ανάδοχο. 

Ο Υπουργός

Κ. ΛΑΛΙΩΤΗΣ"

8. Στην με αριθμό 360/20.7.98 ερώτηση ΑΒΕ26 δόθηκε με το υπ' αριθμ. 30/22.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση/ΑΚΕ 360/26/20.7.98 που κατέθεσε στη Βουλή ο Βουλευτής κ. Β. Κορκολόπουλος παρακαλούμε να πληροφορήσετε τον κ. Βουλευτή, σύμφωνα με τα στοιχεία της Διεύθυνσης Μελετών 'Εργων Οδοποιϊας ότι δεν υπάρχουν στην υπηρεσία μελέτες με απαιτούμενα πτυχία Γ, Δ ή Ε τάξης, που να έχουν προκηρυχθεί πριν από δύο χρόνια και να μην έχουν ακόμα ανατεθεί. 

Επίσης, η Ειδική Υπηρεσία Δημοσίων 'Εργων Πάτρα-Αθήνα-Θεσσαλονίκη-Εύζωνοι μας πληροφόρησε ότι υπάρχει η "Μελέτη σκοπιμότητας και τεχνικές μελέτες (Προκ/κές) για την αναβάθμιση σε αυτ/μο του τμήματος Πάτρα-Κόρινθος της Εθνικής Οδού ΠΑΘΕ και η ολοκλήρωση της διαδικασίας ανάνεσης ή μη της υπόψη μελέτης, συναρτάται με τον γενικότερα σχεδιασμό του Υπουργείου, που αφορά το τμήμα Κόρινθος-Πάτρα ως προς τον τρόπο κατασκευής αυτού (παραχώρηση κλπ.) 

Επίσης η Διεύθυνση Τοπογραφήσεων και Απαλλοτριώσεων του ΥΠΕΧΩΔΕ μας πληροφόρησε τα εξής: 

1. Η Υπηρεσία είχε ζητήσει με την από 8.2.95 πρόσκληση εκδήλωσης ενδιαφέροντος την ανάληψη εκπόνησης 6 μελετών: Τοπογραφικές εργασίες κλπ. ΜΕΛΕΤΕΣ: Ι, ΙΙ, ΙΙΙ, ΙV, V, VI, πτυχίων Γ, Δ. 

2. Με την από 6.6.95 πρόσκληση εκδήλωσης ενδιαφέροντος ζητήθηκε η ανάληψη εκπόνησης μιας (1) μελέτης: Τοπογραφικές εργασίες και εργασίες σύνταξης κτηματολογίων οδών και υδραυλικών έργων σε διάφορες περιοχές της Ελλάδος-ΜΕΛΕΤΗ VII πτυχίων Γ, Δ, Ε. 

3. Επειδή η διαδικασία για την ανάθεση της μελέτης VII είχε καθυστερήσει, οι προς εκπόνηση εργασίες που κρίθηκαν επείγουσες συμπεριελήφθησαν στις συμβάσεις των μελετών της παρ. 1 (Δ12/32636/23.5.96 απόφαση ανάθεσης μελετών I-VI), δεδομένου ότι οι υπόψη εργασίες ήταν στα καθοριζόμενα πλαίσια των πτυχίων αυτών. Οι μελέτες αυτές έχουν ανατεθεί. 

Ο Υπουργός

Κ. ΛΑΛΙΩΤΗΣ"

9. Στην με αριθμό 699/98 ερώτηση δόθηκε με το υπ' αριθμ. 15/22.10.98 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση: 

"Σχετικώς με την ερώτηση 699/98 του Βουλευτή κ. Ηλ. Βεζδρεβάνη, σας γνωστοποιούμε ότι αρμόδιος να απαντήσει σ' αυτήν είναι ο Υπουργός Υγείας και Πρόνοιας, που είναι συναποδέκτης. 

Από την πλευρά μας θα θέλαμε ωστόσο να σημειώσουμε ότι η Κυβέρνηση -μέσω των αρμοδίων κατά περίπτωση Υπουργείων και ειδικότερα του Υπουργείου Τύπου και ΜΜΕ- καταβάλλει πάντοτε ιδιαίτερη προσπάθεια για την αντιμετώπιση ζητημάτων, που αφορούν τον Επαρχιακό Τύπο. 

Στο πλαίσιο αυτό θα πρέπει να ληφθούν υπόψη και οι διατάξεις για τον Επαρχιακό Τύπο των νόμων 2328 και 2339/95 που μνημονεύονται στην εν λόγω ερώτηση, οι οποίες και εφαρμόζονται. 

Ο Υπουργός

ΔΗΜΗΤΡΙΟΣ ΡΕΠΠΑΣ"

10. Στην με αριθμό 2215/15.9.98 ερώτηση δόθηκε με το υπ' αριθμ. 166/21.10.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 2215/15-9-98 που κατέθεσαν οι Βουλευτές κύριοι Ε. Μπασιάκος, Σ. Τσιτουρίδης και Α. Σταύρου, σας γνωρίζουμε ότι τα αναφερόμενα περί υπαγωγής του Πυροσβεστικού Σώματος σε άλλο Υπουργείο δεν ανταποκρίνονται στην πραγματικότητα. 

Το Πυροσβεστικό Σώμα κατά τις πυρκαγιές του καλοκαιριού, διαθέτοντας το σύνολο των δυνάμεών του, σε συνεργασία και με τις λοιπές αρχές και φορείς, ανταποκρίθηκε ικανοποιητικά στην αποστολή του, παρά το γεγονός ότι εκδηλώθηκαν ταυτόχρονα πολλές και δύσκολες πυρκαγιές, με τις χειρότερες κλιματολογικές συνθήκες των τελευταίων ετών. 

Το προσωπικό, όπως αναγνωρίστηκε από όλους, κατέβαλε υπεράνθρωπες προσπάθειες και στις περισσότερες περιπτώσεις περιόρισε την πυρκαγιά και κατάφερε να αποτρέψει την επέκτασή της σε κατοικημένες περιοχές. 

Επισημαίνεται ότι, όπως προκύπτει από τηρούμενα στην Υπηρεσία μας στοιχεία, ο αριθμός των αγροτοδασικών πυρκαγιών κατά την τρέχουσα περίοδο ξεπέρασε κάθε προηγούμενο και μέχρι 8.8.1998 είχαν καταγραφεί 5.408 τέτοιες πυρκαγιές. Από αυτές 5.051 κατασβέσθηκαν σε χρονικό διάστημα λιγότερο των 5 ωρών, 281 σε διάστημα από 6 έως 24 ώρες και μόνο για 76 χρειάστηκε χρόνος μεγαλύτερος του 24ώρου. 

Σε ό,τι αφορά τα αίτια των δασικών πυρκαγιών, το Υπουργείο μας, μετά τη λήξη της τρέχουσας αντιπυρικής περιόδου, θα προβεί σε αποτίμηση, ανάλυση και αξιολόγηση των στοιχείων και των νέων δεδομένων, για τη λήψη πρόσθετων μέτρων με στόχο τη βελτίωση και αποτελεσματικότερη απόδοση του μηχανισμού πυροπροστασίας. Ηδη, σε εφαρμογή των διατάξεων του Ν.2612/1998, προωθείται η έκδοση Κοινής Υπουργικής Απόφασης, στην οποία θα ορίζεται ακριβέστερα ο τρόπος συνεργασίας και εμπλοκής της κάθε Υπηρεσίας και φορέα για την αντιμετώπιση των δασικών πυρκαγιών, με στόχο την καλύτερη αξιοποίηση του έμψυχου και άψυχου δυναμικού της χώρας. 

Πάντως, πρέπει να επισημάνουμε ότι, εκτός των άλλων αιτίων, πολλές πυρκαγιές οφείλονται σε εξ αμελείας ή εκ προθέσεως εμπρησμούς. Για όλες τις περιπτώσεις, που εντοπίστηκαν από τις Υπηρεσίες μας κατά την τρέχουσα αντιπυρική περίοδο, οι δράστες παραπέμφθηκαν στη δικαιοσύνη. 

Τέλος, σε ό,τι αφορά το πόρισμα της Διακομματικής Επιτροπής της Βουλής, σας πληροφορούμε ότι με τις διατάξεις του Ν.2612/1998 σε καμμία περίπτωση δεν αναιρούνται οι προβληματισμοί και οι επισημάνσεις του πορίσματος και δεν αλλάζουν οι στόχοι και η συνολική οργάνωση του συστήματος δασοπροστασίας στα βασικά του σημεία, όπως αυτή περιγράφεται και απλώς η υλοποίηση των προτεινόμενων μέτρων καταστολής ανατίθεται στον κύριο φορέα πυρόσβεσης της χώρας, που είναι το Πυροσβεστικό Σώμα. Κατόπιν τούτου, για 



 

  

Σελίδα 2365 

κάθε μελλοντική ρύθμιση σχετικά με το θέμα της πυροπροστασίας, θα λαμβάνονται υπόψη και οι επισημάνσεις του ανωτέρω πορίσματος. 

Ο Υπουργός

ΓΕΩΡΓΙΟΣ ΡΩΜΑΙΟΣ").

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, θα σας ανακοινώσω το δελτίο επικαίρων ερωτήσεων της Δευτέρας 14 Δεκεμβρίου 1998. 

Α.ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής) 

1. Η με αριθμό 354/9-12-98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Εθνικής Παιδείας και Θρησκευμάτων, Δικαιοσύνης, σχετικά με την καθυστέρηση των διαδικασιών δίωξης των υπευθύνων για παράνομες ενέργειες στο Τεχνολογικό Εκπαιδευτικό 'Ιδρυμα Χαλκίδας. 

2. Η με αριθμό 337/7-12-98 επίκαιρη ερώτηση του Βουλευτή της Νέας Δημοκρατίας κ. Αθανασίου Χειμάρα προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις πρόσφατες πλημμύρες στην περιοχή της Στυλίδας, την αποκατάσταση των ζημιών κλπ. 

3. Η με αριθμό 349/9-12-98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Περιβάλλοντος, Χωροταξίας και Δημοσίων 'Εργων, Εργασίας και Κοινωνικών Ασφαλίσεων, σχετικά με την αποπεράτωση του έργου διαπλάτυνσης της Εθνικής Οδού Αθηνών-Λαμίας (τμήμα Μαρτίνο-Αταλάντης), την καταβολή από την κοινοπραξία των δεδουλευμένων στους εργαζόμενους κλπ. 

4. Η με αριθμό 344/9-12-98 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εργασίας και Κοινωνικών Ασφαλίσεων, σχετικά με την οθκονομική ενίσχυση των ανέργων με σοβαρά οικογενειακά και οικονομικά προβλήματα του Νομού Λάρισας. 

5. Η με αριθμό 353/9-12-98 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εργασίας και Κοινωνικών Ασφαλίσεων, σχετικά με τις απολύσεις των εργαζομένων στις εγκαταστάσεις άντλησης πετρελαίου στην Καβάλα κλπ. 

Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ.4 Καν.Βουλής) 

1. Η με αριθμό 342/8-12-98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Τύπου και Μέσων Μαζικής Ενημέρωσης, σχετικά με τη συρρίκνωση και κατάργηση προγραμμάτων της ΕΡΑ-1 και ΕΡΑ-2, την εφαρμογή της ψηφιακής τεχνολογίας κλπ. 

2. Η με αριθμό 339/7-12-98 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Εθνικής Παιδείας και Θρησκευμάτων, σχετικά με τις καταλήψεις στα Λύκεια, τη λήψη μέτρων ώστε να καλυφθούν οι ανάγκες σε εκπαιδευτικό προσωπικό και υλικοτεχνική υποδομή κλπ. 

3. Η με αριθμό 348/9-12-98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Εθνικής 'Αμυνας, σχετικά με τις προθέσεις της Κυβέρνησης για ιδιωτικοποίηση της ΠΥΡΚΑΛ Α.Ε.. 

4. Η με αριθμό 336/7-12-98 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Οικονομικών, σχετικά με τις προθέσεις του Υπουργείου να αποδώσει στους Δήμους και τις Κοινότητες τους πόρους που τους οφείλονται. 

5. Η με αριθμό 350/9-12-98 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τον Υπουργό Πολιτισμού, σχετικά με τη δυνατότητα 'Εκθεσης των αρχαιολογικών ευρημάτων που ευρίσκονται στις αποθήκες των Εφορειών Αρχαιοτήτων κλπ. 

 

 

  

Σελίδα 2366 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Η πρώτη με αριθμό 343/8-12-98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ.Ιωάννη Καλαμακίδη προς την Υπουργό Ανάπτυξης, σχετικά με τη λήψη των αναγκαίων μέτρων διασφάλισης της συνέχισης λειτουργίας της Ναυπηγοεπισκευαστικής Ζώνης Αυλίδας κλπ., διαγράφεται λόγω απουσίας του κυρίου συναδέλφου. 

Δεύτερη είναι η με αριθμό 341/8-12-98 επίκαιρη ερώτηση του Βουλευτή της Νέας Δημοκρατίας κ. Παναγιώτη Καμμένου προς τον Υπουργό Μεταφορών και Επικοινωνιών, σχετικά με την εξαγορά από τον Οργανισμό Τηλεπικοινωνιών Ελλάδος (Ο.Τ.Ε.), του 35% των μετοχών του αντίστοιχου οργανισμού της Ρουμανίας κλπ. 

Η επίκαιρη ερώτηση του κυρίου συναδέλφου έχει ως εξής: 

"Προ 20ημέρου ο Ο.Τ.Ε. υπέγραψε συμφωνία με τον Οργανισμό Τηλεπικοινωνιών της Ρουμανίας για την αγορά του 35% των μετοχών του έναντι τιμήματος 200 δις δραχμών. 

Ερωτάται ο κύριος Υπουργός Μεταφορών και Επικοινωνιών: 

1. Ποιους όρους και ποια ανταλλάγματα προβλέπει η σχετική συμφωνία για την παραχώρηση της τεχνικής διοίκησης (technical management) του ελληνικής συνιδιοκτησίας πλέον Οργανισμού Τηλεπικοινωνιών Ρουμανίας (ROM -TELECOM) στην Αμερικανική εταιρία GTE; 

2. Επίσης: ο παραιτηθείς διευθύνων σύμβουλος του Ο.Τ.Ε. κ. Γ. Χρυσολούρης λίγες ημέρες πριν συνυπογραφεί η προαναφερθείσα συμφωνία είχε υπογράψει συμφωνητικό με την Αμερικάνικη εταιρεία Τηλεπικοινωνιών SOUTHERN BELL, για την δωρεάν παραχώρηση μεγάλου πακέτου μετοχών της ROM- TELECOM, αμέσως μετά την υπογραφή της σχετικής συμφωνίας. 

Με ποιο δικαίωμα ο κ. Γ. Χρυσολούρης υπέγραψε συμφωνητικό, για την δωρεάν παραχώρηση μεγάλου μέρους μετοχών της ROM-TELECOM, εν όψει του γεγονότος ότι σε λίγες μέρες το πακέτο αυτό των μετοχών θα περνούσε στην ιδιοκτησία του Ο.Τ.Ε. και θα γινόταν περιουσία του ελληνικού κράτους;". 

Ο Υφυπουργός Μεταφορών και Επικοινωνιών κ. Σαλαγιάννης έχει το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, ο Οργανισμός του Ο.Τ.Ε. κατέχει μια δεσπόζουσα θέση σ'ένα χώρο που αποτελεί σήμερα και θα αποτελεί τα επόμενα χρόνια κυρίαρχη συνιστώσα μιας αναπτυξιακής πορείας σ'όλο τον κόσμο στο χώρο των τηλεπικοινωνιών, αλλά και της κοινωνίας της πληροφορίας. 

Το ειδικό βάρος που έχει σήμερα ο Ο.Τ.Ε. και που θα έχει αύριο στην όλη προσπάθεια της χώρας είναι πάρα πολύ σημαντικό, γι'αυτό κάθε συζήτηση που γίνεται για τον Ο.Τ.Ε. και μάλιστα σε μια κρίσιμη φάση και σε μια κρίσιμη πορεία της διαδικασίας ανάπτυξής του, πρέπει να αντιμετωπίζεται με σύνεση και με τη μεγαλύτερη δυνατή ευθύνη. 

Αυτά δεν σημαίνουν ότι δεν πρέπει να υπάρχει κοινοβουλευτικός έλεγχος. Απλώς κάνω μια διαπίστωση και μια εκτίμηση με πόση προσοχή πρέπει να αντιμετωπίζονται τα ζητήματα που αφορούν τον Ο.Τ.Ε. 

Ο Ο.Τ.Ε., στα πλαίσια της στρατηγικής του, έχει επιλέξει γεωγραφικούς χώρους όπου κάνει σοβαρές επενδύσεις τώρα, αλλά θα κάνει και στο μέλλον. Τα Βαλκάνια είναι μια βασική εστία των επενδύσεων αυτών. Κριτήρια για τις επενδύσεις υπάρχουν πολλά και είναι πολλαπλά, αλλά η αποδοτικότητα της επένδυσης, είναι ένα δεσπόζον κριτήριο. 

Με βάση τα κριτήρια αυτά, ο ΟΤΕ πήρε το 35% της ROM-TELECOM, και πήρε και τη δίοικηση. Η δίοικηση του οργανισμού θα ασκείται από τον ΟΤΕ. Ο διευθύνων σύμβουλος θα είναι δικός του, επίσης θα είναι δική του και η πλειοψηφία του διοικητικού συμβουλίου, όπως επίσης και οι Γενικοί Διευθυντές των βασικών Γενικών Διευθύνσεων. 

Σ' ένα τέτοιο εγχείρημα όμως και σ' ένα χώρο που χρειάζεται πραγματικά να κάνει κανείς τομές οργανωτικές, διοικητικές και επιχειρησιακές, έχουμε ανάγκη από τεχνογνωσία και από εμπειρία από διεθνείς οργανισμούς, που έχουν τη δυνατότητα να μας τις παρέχουν. 

Με αυτούς τους όρους, λοιπόν, και γι' αυτούς τους λόγους, έχει έρθει ο ΟΤΕ σε συμφωνία με την GTE για να παρέχει στελέχη τεχνικά, για να μπορέσει να αναδιαρθρώσει και να προωθήσει τις τομές, που χρειάζεται η ROΜ-TELECOM. Υπάρχει συμφωνία για τριάντα τέτοια στελέχη. Οι πληρωμές θα γίνουν από τη ROΜ-TELECOM μέσω της ΟΤΕ-ROM. Οι συμφωνίες δεν έχουν κλείσει οριστικά. Είναι μια συμφωνία με τη ρουμανική πλευρά, η οποία δεν έχει κλείσει. Επομένως, δεν υπάρχει λόγος να μπούμε σε λεπτομέρειες πάνω σ' αυτό. 'Οταν κλείσει η συμφωνία, θα το συζητήσουμε. Αυτό είναι το ένα θέμα. 

Το άλλο θέμα που θέτει ο συνάδελφος ο κ. Καμμένος για τη συμφωνία που υπέγραψε ο κ. Χρυσολούρης, από τα επίσημα έγγραφα της εξαγοράς που υπάρχουν, όπως με ενημέρωσε ο εντεταλμένος διευθύνων συμβουλος κ. Σκαρπέλης, τέτοια συμφωνία δεν φαίνεται πουθενά να υπάρχει με τη συγκεκριμένη εταιρεία. 

Ευχαριστώ πολύ. 

ΠΡΟΕΔΡΕΥΩΝ (Νικόλαος Κατσαρός): Ο κ. Καμμένος έχει το λόγο. 

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, είναι βέβαιο ότι με ιδιαίτερη προσοχή παρακολουθούμε το θέμα του ΟΤΕ. 

Θα σας πω, κύριε Υπουργέ ότι και εγώ, όπως και εκατομμύρια 'Ελληνες πολίτες είμαστε και μέτοχοι του ΟΤΕ και βεβαίως θα υπάρχει στήριξη στον ΟΤΕ, μέχρι του σημείου όμως που ο ΟΤΕ θα χρησιμοποιείται προκειμένου να εξυπηρετηθούν τα επιχειρηματικά συμφέροντα του κ. Σωκράτη Κόκκαλη, κυρίου προμηθευτή του δημοσίου. 

Και βεβαίως πρέπει να γίνουν επενδύσεις και στα Βαλκάνια και παντού. 'Οχι όμως να γίνονται επενδύσεις στα Βαλκάνια και ο ΟΤΕ να δημιουργεί εταιρείες σε φορολογικούς παραδείσους, off shore εταιρείες, όπως η ΟΤΕ-ROM, προκειμένου να συνυπογράψει, όπως δεν σας έχει πληροφορήσει φαίνεται ο κ. Χρυσολούρης, συμφωνίες για εταιρείες όπως η GREEVCO, που σε απάντηση του κ. Χρυσολούρη τελευταία, πριν παραιτηθεί, ομολογείται ότι ο οργανισμός έχει συνάψει μνημόνιο άτυπης συμφωνίας, memorandum of under standing με την εταιρεία GREEVCO, την οποία ελέγχουν επιφανείς οικονομικοί παράγοντες. 

'Ιδιο ακριβώς memorandum of understanding έχει υπογράψει ο κ. Χρυσολούρης και με την αμερικανική εταιρεία, την BABYBELL. Εν συνεχεία, έχω στα χέριά μου και το χαρτί ανακλήσεώς της. 

Θα ήθελα να σας πω όμως και κάτι άλλο, ότι η GTE, η εταιρεία με την οποία υπέγραψε, είναι εταιρεία η οποία έχει υπογράψει συμβόλαιο με τον κ. Σωκράτη Κόκκαλη για αποκλειστική παροχή ψηφιακών συσκευών σε εταιρείες των Βαλκανίων. 

Τι συμβαίνει λοιπόν; 'Ερχεται ο ΟΤΕ με τα χρήματα του ελληνικού λαού, προκειμένου να κάνουν μια επένδυση για να εξασφαλίσουν τα επιχειρηματικά συμφέροντα της INTRΑCΟΜ. Και ας κέρδιζε η ΙΝΤRΑCΟΜ, προκειμένου να κερδίσει και ο ΟΤΕ. Δεν έχουμε καμία αντίρρηση εμείς να κερδίζουν ελληνικές εταιρείες. 

'Οταν όμως υπάρχει απ' ευθείας πρόταση στον ΟΤΕ, μέσω του αντιπροέδρου της ITALIA TELECOM, για να κάνουν το support επάνω στον τεχνικό έλεγχο, έρχεται η INTRACOM για να διασφαλιστεί και υπογράφει συμφωνία με την GTE, υποχρεώνεται ο ΟΤΕ με τα χρήματα του ελληνικού λαού να υπογράψει συμφωνία με τη GTE εν συνεχεία, όπου η GTE απευθύνεται εν συνεχεία για την τεχνογνωσία στην ITALIA TELECOM. 

'Ερχεται, δηλαδή, και διασφαλίζεται με τη συμφωνία αυτή του κ. Χρυσολούρη, που καλώς έκανε και παραιτήθηκε και καλώς κάνατε και δεν αποδεχθήκατε την παραίτησή του, η πληρωμή επίσημης προμήθειας μεσολαβητού της GTE για το 

 

 

  

Σελίδα 2367 

συμφέρον του κ. Σωκράτη Κόκκαλη. 

Κύριε Υφυπουργέ, αναλάβατε τώρα τη θέση του Υφυπουργού για τα θέματα του ΟΤΕ. Ο κ. Μαντέλης έχει να μιλήσει τέσσερις μήνες με τον κ. Χρυσολούρη και αυτήν τη στιγμή το μόνο που σας λέω, είναι ότι ήδη υπάρχουν εταιρείες οff shore στελεχών των επιχειρήσεων, που φέρονται ότι έχουν υπογράψει συμβάσεις με τον ΟΤΕ, μαζί με τον κ. Σωκράτη Κόκκαλη στην Κύπρο, όπου διασφαλίζονται οι προμήθειες ύψους πολλών εκατομμυρίων δολαρίων. Το λόγο έχει ο κ. Κολιοκώστας. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Θα επαναλάβω, κύριε Πρόεδρε, ότι σε συνεργασία με διεθνούς φήμης χρηματοοικονομικούς συμβούλους επιχειρεί ο Ο.Τ.Ε. να συγκροτήσει επιχειρησιακά σχέδια και με βάση αυτά κάνει τις επενδύσεις του. 

Εγώ δεν μπορώ να παρακολουθήσω όλη τη συζήτηση που εισάγει στη Βουλή ο συνάδελφος κ. Καμμένος. Δεν θα δεχθώ ότι ο Ο.Τ.Ε. ως Οργανισμός εξυπηρετεί και υπηρετεί ιδιαιτέρως τα συμφέροντα κάποιου επιχειρηματία. Αν υπάρχουν πραγματικά στοιχεία, όπως τα προβάλλει ο κ. Καμμένος και με τον τρόπο με τον οποίο τα προβάλλει -εξάλλου ο κ. Κολιοκώστας, όπως είπε και ο ίδιος, είναι ήδη στο παιχνίδι- μπορεί τα στοιχεία αυτά να τα δώσει και στον εισαγγελέα. 

Εγώ θα πω πάντως, ότι ο Ο.Τ.Ε. χρειάζεται αυτήν τη στιγμή και αυτήν την ώρα τη σύνεση και τη στήριξη από όλους. Ασφαλώς, χρειάζεται και τη διαφάνεια που ο ίδιος θα επιβάλει στη λειτουργία του. Δεν υπάρχει καμία αμφιβολία. 

Πάνω σε αυτό θα μας βρείτε και εμάς τους ίδιους συμμέτοχους σε μία πορεία διαφάνειας. Ευχαριστώ πολύ. 

ΠΑΝΑΓΙΩΤΗΣ ΚΑΜΜΕΝΟΣ: 'Οχι με στελέχη σαν τον κ. Χρυσολούρη, που ήταν υπάλληλος του κ. Κόκκαλη. 

ΠΡΟΕΔΡΕΥΩΝ (Νικόλαος Κατσαρός): Τρίτη επίκαιρη ερώτηση είναι η με αριθμό 346/9.12.98 του Βουλευτή του Κομμουνιστικού Κόμματος Ελλάδος κ. Σπύρου Παναγιώτου, προς την Υπουργό Ανάπτυξης, σχετικά με τις απολύσεις προσωπικού στην Εταιρεία Πετρελαίου Βορείου Αιγαίου Α.Ε. (ΕΠΕΒΑ) κλπ. 

Η επίκαιρη ερώτηση του κυρίου συναδέλφου έχει ως εξής: 

"'Οπως υποστηρίζει η ΕΠΕΒΑ (Εταιρεία Πετρελαίου Βορείου Αιγαίου) Α.Ε. (στην οποία μετέχουν η Ελληνική Κρατική Εταιρεία ΕΛΠΕ Α.Ε. και η Καναδική Denison Mines Limited) εξαντλήθηκαν τα κοιτάσματα που είχαν βρεθεί και μέχρι να βρεθούν νέα, οι εργαζόμενοι πρέπει να δεχθούν απολύσεις και περικοπές των αποδοχών τους. Επειδή οι εργαζόμενοι αρνήθηκαν τις προτάσεις της εταιρείας, αυτή αξιοποιώντας και τη χαλαρή στάση της Κυβέρνησης, ανακοίνωσε την απόλυση όλων των εργαζομένων της, εκτός από τριάντα τους οποίους διατηρεί σαν προσωπικό ασφαλείας. 

Το ζήτημα είναι ότι η ΕΠΕΒΑ πραγματοποίησε ήδη δύο νέες γεωτρήσεις και προγραμματίζει νέες. Ωστόσο η εταιρεία δεν ανακοινώνει τα ποιοτικά και ποσοτικά χαρακτηριστικά των κοιτασμάτων που ερευνήθηκαν, περιοριζόμενη στη δήλωση ότι η εκμετάλλευσή τους είναι οικονομικά ασύμφορη. Από την άλλη, η Κυβέρνηση δεν φαίνεται διατεθειμένη να ενεργοποιήσει τις διατάξεις της σύμβασης που ισχύει, σύμφωνα με τις οποίες, όταν η Denison Mines Limited δεν μπορεί να συνεχίσει τη δραστηριότητά της, τότε αναλαμβάνει η ΕΛΠΕ Α.Ε. 

Ερωτάται η κυρία Υπουργός: 

-Ποιά μέτρα πρόκειται να πάρει η Κυβέρνηση για την περιφρούρηση και την ασφάλεια των κοιτασμάτων και των εγκαταστάσεων που χρησιμοποιεί η ΕΠΕΒΑ, κατά το χρονικό διάστημα μέχρι να αποφασίσει η Denison Mines Lim ited για την οριστική της αποχώρηση ή όχι. 

-Ποια μέτρα πρόκειται να πάρει η Κυβέρνηση για την αποτροπή των μαζικών και παράνομων απολύσεων των εργαζομένων; 

-Προτίθεται η Κυβέρνηση να επέμβει, ώστε να ελεχθεί η δραστηριότητα της Denison Mines Limited και να ενεργοποιηθεί η διάταξη της σύμβασης για ανάληψη της σχετικής δραστηριότητας από την ΕΛΠΕ Α.Ε.;". 

Η Υφυπουργός Ανάπτυξης κ. Διαμαντοπούλου έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Ευχαριστώ, κύριε Πρόεδρε. 

Πρώτον, να πούμε ότι και στο θέμα των εργαζομένων και στο θέμα της τήρησης της σύμβασης, η Κυβέρνηση λειτουργεί μέσα στα πλαίσια της νομιμότητας και σε αυτά που ορίζονται και από τη σύμβαση και από τους νόμους. 

Είναι αλήθεια ότι τα έσοδα της κοινοπραξίας έχουν μειωθεί σημαντικά και αυτό οφείλεται πρώτον, στο ότι έχουν μειωθεί εξαιρετικά στη διεθνή αγορά οι τιμές πώλησης του αργού πετρελαίου και δεύτερον, γιατί έχουμε μια βαθμιαία ελάττωση της παραγωγής, λόγω φυσικής εξάντλησης του κυρίου κοιτάσματος του Πρίνου. 

'Ετσι, υπάρχει μια προσπάθεια της ΕΠΕΒΑ, της Επιχείρησης Πετρελαίου Βορείου Αιγαίου για τη συμπίεση των λειτουργικών δαπανών. 

'Οσον αφορά τη σύμβαση, πρέπει να πούμε ότι, σύμφωνα με το άρθρο 10 του ν. 98/75, η επιχείρηση μπορεί να διακόψει προσωρινά τις εργασίες της, όταν η εκμετάλλευση είναι αντιοικονομική. Εάν διακοπεί οριστικά, τότε υποχρεούται να μεταφέρει τις εγκαταστάσεις στο δημόσιο και να αποκαταστήσει το περιβάλλον. 

Αν τα ελληνικά πετρέλαια μπορούν να διαδεχθούν την επιχείρηση Βορείου Αιγαίου, πρέπει να σημειώσουμε, ότι με τροποποίηση, η οποία έχει γίνει, ο ανάδοχος, έτσι κι αλλιώς, καρπούται το μεγαλύτερο μέρος των εσόδων για τις αποσβέσεις και τις λειτουργικές δαπάνες, Εάν η εκμετάλλευση είναι αρνητική για τον ανάδοχο με αυτές τις λειτουργικές δαπάνες και τα περιορισμένα έσοδα, έτσι όπως υπολογίζονται τους τελευταίους μήνες, η ανάληψη για το ελληνικό δημόσιο των εργασιών δεν θα είχε διαφορετικά αποτελέσματα. Θα είχε επίσης προβλήματα, αφού και η ελάφρυνση που έλειπε στο θέμα της αποφυγής της καταβολής του φόρου, είναι τόσο μικρή που δεν θα μπορούσε να αντισταθμίσει τα προαναφερθέντα. 

Τρίτο σημείο της σύμβασης. Πρέπει να πούμε ότι αντισυμβαλλόμενος δεν είναι τα ελληνικά πετρέλαια, είναι το ελληνικό δημόσιο. Και το ελληνικό δημόσιο, όπως είπα πριν, θα έπρεπε να πάρει τις εγκαταστάσεις αν σταματούσε η σύμβαση. 

Ο ανάδοχος δεν έχει ζητήσει αυτό να σταματήσει τη σύμβαση. Αυτήν τη στιγμή έχουμε μια αναστολή των εργασιών εκμετάλλευσης και σ' αυτήν τη φάση βρισκόμαστε σήμερα. 

Για τις αποζημιώσεις του προσωπικού υπάρχει σύμφωνα με τη σύμβαση, ένα αποθεματικό, εφόσον χρειαστεί και βέβαια η Κυβέρνηση με το Υπουργείο Εργασίας και με το Υπουργείο Ανάπτυξης κάνει ό,τι είναι δυνατόν, για την εξασφάλιση των περισσότερων δυνατών θέσεων στο θέμα του προσωπικού. 

'Οσο για την ασφάλεια των εγκαταστάσεων, ξέρετε ότι σύμφωνα με τη σύμβαση η επιχείρηση πετρελαίων Βορείου Αιγαίου, διαθέτει το απαραίτητο προσωπικό και τα μέτρα ασφαλείας και έχει κάνει με επιτυχία το shut down, δηλαδή το κλείσιμο των εγκαταστάσεων των μονάδων άντλησης, όπου εκεί υπάρχει και προσωπικό για τη φυλαξή της. 

ΠΡΟΕΔΡΕΥΩΝ (Νικόλαος Κατσαρός): Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Το γεγονός ότι η DEΝISON προσωρινά αναστέλλει τις εργασίες της, επιβεβαιώνει την ανησυχία των εργαζομένων, ότι η πρόθεσή της είναι η επαναδιαπραγμάτευση όλων των συμβάσεων με τους εργαζόμενους, η μείωση του προσωπικού, η περικοπή των μισθών, η κατάργηση των επιδομάτων και άλλων οικονομικών παροχών, καθώς επίσης η ανάθεση εργασιών της εταιρείας σε εργολάβους με σύμβαση έργου και η απόσπαση νέων, ακόμη πιο ευνοϊκών γι' αυτήν, όρων εκμετάλλευσης του πετρελαίου της περιοχής. Διαφορετικά, αν ήταν οριστικό το κλείσιμο, δεν θα συμπεριφερόταν η εταιρεία με αυτόν τον τρόπο. 

Μένει ανοικτό το ερώτημα που τίθεται από τους εργαζόμενους, αν έχει εξαντληθεί η δυνατότητα άντλησης πετρελαίου στην περιοχή. Διότι αν αύριο όπως υποστηρίζουν οι 

  


 

  

Σελίδα 2368 

εργαζόμενοι στην περιοχή του 'Αθω, διαπιστωθεί, ότι υπάρχουν κοιτάσματα πετρελαίου, οικονομικά εκμεταλλεύσιμα, τότε η εταιρεία θα επαναπροσλάβει τους εργαζόμενους με τους όρους που τους απασχολούσε μέχρι σήμερα ή θα εκμεταλλευθεί τη σημερινή δύσκολη κατάσταση που χρησιμοποιεί, προκειμένου να επιβάλει τους όρους της; Σ' αυτό το ερώτημα δεν δίνει απάντηση η Κυβέρνηση και φαίνεται πως με όλη τη συμπεριφορά της υποστηρίζει τις πρακτικές της ξένης εταιρείας προκειμένου να επιβάλει τους όρους της και μελλοντικά να εκμεταλλευθεί τα κοιτάσματα της περιοχής, σύμφωνα με τους όρους που τη συμφέρουν. Διαφορετικά θα προχωρούσε στο κλείσιμο και σε καμία περίπτωση δεν είναι σωστό αυτό που λέει η κυρία Υφυπουργός, πως εάν σήμερα ανελάμβανε το ελληνικό δημόσιο την εκμετάλλευση, θα είχε τα ίδια αποτελέσματα με αυτά που έχει η εταιρεία, λόγω των γνωστών δυσκολιών που ανέφερε. Δηλαδή τον περιορισμό του κοιτάσματος, και τη χαμηλή τιμή του πετρελαίου στη διεθνή αγορά. Σ' αυτό ζητάμε να απαντήσετε, κυρία Υφυπουργέ. 

ΠΡΟΕΔΡΕΥΩΝ (Νικόλαος Κατσαρός): Η κυρία Υφυπουργός έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Από τον τρόπο που θέσατε το ερώτημα κατάλαβα ότι θεωρείτε, ως μόνη καθαρή λύση το να κλείσει η εταιρεία. Μόνο τότε είναι ξεκάθαρα τα πράγματα. 

ΣΤΑΥΡΟΣ ΠΑΝΑΓΙΩΤΟΥ: 'Οχι, όχι. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Λοιπόν, εμείς κάνουμε κάθε δυνατή προσπάθεια και από πλευράς της εταιρείας για να μην κλείσει, και αυτή η δύσκολη περίοδος την οποία περνά τώρα, να είναι ένα παροδικό στάδιο. Αυτό είναι η ευχή όλων. Αλλά αυτό δεν έχει να κάνει με τη βούλησή μας, έχει να κάνει με πραγματικά γεγονότα και με το τι υπάρχει. 

Eίναι γεγονός οι αρχικές προβλέψεις για τη συνολική παραγωγή ήταν γύρω στα εξήντα εκατομμύρια βαρέλια. Και σήμερα έχουν ξεπεραστεί κατά πολύ αφού από το κοίτασμα έχουν παραχθεί εκατόν πέντε εκατομμύρια βαρέλια. 

Εγώ, λοιπόν, δεν μπορώ να σας απαντήσω σε όλα αυτά τα υποθετικά που μου είπατε για την εταιρεία. Αυτό που μπορώ να σας πω είναι ότι η προσπάθειά μας είναι να τηρήσουμε τη σύμβαση ακριβώς ως έχει και η σύμβαση τηρείται σήμερα, δεν υπάρχει κανένα σημείο που δεν τηρείται και να προστατεύσουμε το σύνολο των θέσεων εργασίας. 

Η προσπάθεια μας είναι αν είναι δυνατόν να λειτουργήσει η εταιρεία όπως λειτουργούσε. Στη σημερινή κατάσταση που είναι πολύ δύσκολη και εξήγησα γιατί, θα κάνουμε το μέγιστο δυνατόν. 

ΠΡΟΕΔΡΕΥΩΝ (Νικόλαος Κατσαρός): Η τέταρτη επίκαιρη ερώτηση με αριθμό 338/7.12.98 της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εθνικής Παιδείας και Θρησκευμάτων, σχετικά με την εφαρμογή της Κοινοτικής Οδηγίας 89/48 για την εναρμόνιση των επαγγελματικών δικαιωμάτων των αποφοίτων των Τεχνολογικών Εκπαιδευτικών Ιδρυμάτων (Τ.Ε.Ι.) διαγράφεται λόγω κωλύματος του αρμοδίου Υπουργού. 

Κύριοι συνάδελφοι, δέχεσθε να συζητήσουμε την πέμπτη επίκαιρη ερώτηση δευτέρου κύκλου, διότι η κυρία Υφυπουργός έχει υπηρεσιακή απασχόληση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Νικόλαος Κατσαρός): Συζητείται η πέμπτη η με αριθμό 352/9.12.98 επίκαιρη ερώτηση δευτέρου κύκλου του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Ανάπτυξης, Οικονομικών, σχετικά με τη λήψη μέτρων συνέχισης της λειτουργίας της επιχείρησης "Καζίνο Πόρτο Καρράς". 

Η επίκαιρη ερώτηση έχει ως εξής: 

"Σχεδόν τέσσερις μήνες απλήρωτοι παραμένουν οι τετρακόσιοι σαράντα πέντε εργαζόμενοι και οι διακόσιοι εποχικοί υπάλληλοι της επιχείρησης "Καζίνο Πόρτο Καρράς", καθώς οι ιδιοκτήτες και ο διευθύνων σύμβουλος, την έχουν εγκαταλείψει στην τύχη της. 

Ωστόσο η επιχείρηση έχει προοπτικές επιβίωσης, υπό την προϋπόθεση ότι τα αρμόδια Υπουργεία θα μελετήσουν τις προτάσεις των εργαζομένων που δίνουν λύσεις στο πρόβλημα. 

Επειδή ενδεχόμενη παύση της λειτουργίας της επιχείρησης, θα οδηγήσει στην ανεργία και την απόγνωση εκατοντάδες εργαζομένους, με δυσμενέστατες επιπτώσεις στην οικονομία του Νομού Χαλκιδικής 

Ερωτώνται οι κύριοι Υπουργοί: 

1. Πώς προτίθενται να αντιμετωπίσουν το θέμα της συνέχισης της λειτουργίας της επιχείρησης "Καζίνο Πόρτο Καρράς". 

2. Εάν θα λάβουν υπόψη τους τις προτάσεις των εργαζομένων που δίνουν εφικτές λύσεις στο πρόβλημα". 

Η κυρία Υφυπουργός έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Ευχαριστώ, κύριε Πρόεδρε. 

Πρέπει να πούμε ότι και το Υπουργείο Ανάπτυξης και το Υπουργείο Οικονομικών έχουν δείξει τη μέγιστη δυνατή ευαισθησία για την επιχείρηση του "Καζίνο Πόρτο Καρράς", κυρίως βέβαια για το θέμα των εργαζομένων που είναι ένας πολύ μεγάλος αριθμός στην περιοχή της Χαλκιδικής. 

Η σημερινή επιχείρηση με βάση και τα οικονομικά και τα λειτουργικά δεδομένα φαίνεται ότι έχει σοβαρά προβλήματα. Τόσο η Επιτροπή Καζίνων όσο και η Διεύθυνση Καζίνου έχει καταστήσει σαφές στους μετόχους της επιχείρησης ότι η προϋπόθεση για τη μεταβίβαση των μετοχών είναι η πλήρης εκπλήρωση των οικονομικών υποχρεώσεων προς το δημόσιο. Είναι γνωστό ότι γίνονται προσπάθειες για κάποιες ρυθμίσεις, την ευθύνη έχει το Υπουργείο Οικονομικών και αυτήν τη στιγμή είναι σε εξέλιξη ένας διάλογος. 

Επίσης, είναι γνωστό ότι έχει εκδηλωθεί ενδιαφέρον από ένα γαλλικό όμιλο επενδυτών, για να αγοραστεί η επιχείρηση αυτή, να γίνει δηλαδή μεταβίβασή της. Η Επιτροπή Καζίνων δεν είναι αντίθετη προς αυτήν τη μεταβίβαση και οι επενδυτές, από μια πρώτη τουλάχιστον έρευνα που έχει διενεργηθεί, φαίνεται ότι πληρούν όλες τις προϋποθέσεις που θέτουν οι κανονιστικές διατάξεις για τη λειτουργία των ιδιωτικών επιχειρήσεων. 

Σίγουρα όμως και αυτή η μεταβίβαση θα πρέπει να γίνει με τους όρους που ανέφερα και με σύμφωνη γνώμη και του Υπουργείου Οικονομικών. 

Η προσπάθειά μας είναι -και τα τρία Υπουργεία έχουν εμπλακεί και το Υπουργείο Ανάπτυξης και το Υπουργείο Οικονομικών και το Υπουργείο Εργασίας- να βρεθεί η καλύτερη δυνατή λύση στα πλαίσια του νόμου 2006/94 ώστε να τηρούνται οι κείμενες διατάξεις. Δηλαδή, να εξασφαλίζονται τα συμφέροντα του δημόσιου και φυσικά τα συμφέροντα των Ελλήνων εργαζομένων εκεί. 

ΠΡΟΕΔΡΕΥΩΝ (Νικόλαος Κατσαρός): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, η κυρία Υπουργός στην αρχή της ομιλίας της μίλησε για μέγιστη ευαισθησία. Είναι διαχρονικές οι ευθύνες κάθε φορά μιας κυβέρνησης. 

Πρέπει να θυμίσω στην κυρία Υπουργό ότι η ίδια η Κυβέρνηση έχει υποθηκεύσει από την αρχή την προοπτική λειτουργικότητας αυτής της επιχείρησης, όταν από το 1994 ξεχνώντας τα οράματα που είχαν για το πάντρεμα του βουνού και της θάλασσας και την ανάπτυξη του τουρισμού, γέμισε την Ελλάδα με καζίνα, όταν σκέφθηκε και έφτιαξε το καζίνο στη Θεσσαλονίκη για να έχει πιο κοντά την πελατεία, η οποία κατά τα άλλα ορίζεται ότι πρέπει να είναι από μετανάστες τουρίστες, δηλαδή από συνάλλαγμα. 

'Ετσι δημιούργησε η ίδια ένα πρόβλημα στη Θεσσαλονίκη το οποίο από καραμπόλα τελικά έφθασε και στο Πόρτο Καρράς για να δημιουργήσει λειτουργικές αδυναμίες. 

'Εχω όμως μιλήσει πολλές φορές για τα καζίνο και περί πολιτικής καζίνο στη χώρα μας. Σημασία όμως έχει ότι στην πόλη αυτή του Μαρμαρά όπου υπάρχει πρώτα το καζίνο και παράλληλες επιχειρήσεις, αθλητικές εγκαταστάσεις, συνεδριακά κέντρα, που είχαν μια οργάνωση και μια λειτουργικότητα, υπονομεύθηκαν με αυτήν την πολιτική. 

'Ετσι σήμερα, βρίσκονται αυτοί οι εξακόσιοι πενήντα εργα-

 

 

  

Σελίδα 2369 

ζόμενοι σε αδυναμία επιβίωσης, σε μια περιοχή όπου δεν υπάρχουν άλλοι πόροι. 

Υπάρχουν πράγματι σοβαρές προτάσεις από το σωματείο εργαζομένων. Θα πρέπει στην κατεύθυνση που προανέφερε η κυρία Υπουργός να τα δει με σοβαρότητα για να δώσει μια λύση. 

Για μας τα καζίνο από την αρχή είπαμε ότι δεν είναι αυτά που θα έδιναν λύση στον τουρισμό της χώρας μας. 

Εν τοιαύτη περιπτώσει όμως σήμερα, εξ ανάγκης πια, πολλοί εργαζόμενοι έχουν δέσει τη ζωή τους και την προοπτική τους με τη λειτουργία αυτών των συγκροτημάτων. 

Πρέπει, λοιπόν, αυτές τις προτάσεις των εργαζομένων ξεπερνώντας οποιαδήποτε άλλη λεπτομερειακή ή πρωτοποριακή ή νομική ευαισθησία και αδυναμία να τις ξεπεράσει και να προχωρήσει άμεσα στη υλοποίηση των προτάσεων των εργαζομένων για να μπορέσουν αυτοί οι άνθρωποι να έχουν και στο παρόν αλλά και στο μέλλον δυνατότητες επιβίωσης, διότι η Χαλκιδική είναι μια περιοχή που άλλα εισοδήματα πέρα απ'αυτά δεν υπάρχουν. 'Εχουν δέσει αυτές οι οικογένειες τη ζωή τους με αυτήν την εγκατάσταση. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Η κυρία Υφυπουργός έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, ο κοινοβουλευτικός έλεγχος είναι πραγματικά μια πολύ χρήσιμη διαδικασία για την Κυβέρνηση και θα ήθελα να επισημάνω τη θέση του κόμματος που εκπροσωπεί ο προλαλήσας συνάδελφος που είπε "είμαστε κατά των καζίνο, αλλά πρέπει να δουλέψει το συγκεκριμένο καζίνο για τους εξακόσιους πενήντα εργαζόμενους". 

Δεν είναι δυνατόν, κύριε Πρόεδρε, να είμαστε με όλους και με όλα. Δηλαδή και με τους εξακόσιους πενήντα εργαζόμενους, αλλά και να μη θέλουμε τα καζίνο. 

Κάποια στιγμή θα πρέπει να υπάρξει μια καθαρή θέση. Δεν γίνεται να λέμε ναι σε όλα για να είμαστε ευχάριστοι και να χαϊδεύουμε τα αυτιά όλων. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Επανερχόμεθα στις επίκαιρες ερωτήσεις πρώτου κύκλου. Θα συζητηθεί η πέμπτη με αριθμό 351/9.12.98 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Γεωργίας, Οικονομικών, σχετικά με τη ρύθμιση του προβλήματος καταβολής αποζημιώσεων από αγρότες της περιοχής Σταυρού Ημαθίας, στην εταιρεία CONVERI A.E. για αθέτηση συμφωνίας. 

Η επίκαιρη ερώτηση του κ. Ρόκου είναι η ακόλουθη: 

"Σε απόγνωση βρίσκονται πεντακόσιες αγροτικές οικογένειες του Σταυρού Ημαθίας, από τις οποίες ζητείται να καταβάλουν στην εταιρεία CONVERI A.E. ένα υπέρογκο ποσό, ως αποζημίωση για αθέτηση συμφωνίας. 

Οι παραπάνω οικογένειες υπήρξαν τα θύματα συμπαιγνίας του τότε διοικητικού συμβουλίου του Αγροτικού Συνεταιρισμού Σταυρού, το οποίο αν και είχε συμφωνήσει το 1991 με την παραπάνω εταιρεία για την πώληση μιας μεγάλης ποσότητας ροδακίνων, στη συνέχεια αθέτηση τη συμφωνία και εν αγνοία των παραγωγών προχώρησε στη πώληση των ροδακίνων σε άλλη εταιρεία, με την επωνυμία "ΛΑΖΟΣ Α.Ε.". Η τελευταία αν και παρέλαβε και εκμεταλλεύτηκε την παραγωγή εκείνης της χρονιάς, ουδέποτε πλήρωσε τους παραγωγούς αφού στο μεταξύ πτώχευσε. 

'Ετσι σήμερα, επτά χρόνια μετά, καλούνται οι αγρότες παραγωγοί οι οποίοι ουδέποτε πληρώθηκαν για την εσοδεία που παρέδωσαν, να καταβάλουν αυτοί την αποζημίωση στη CONVERI A.E. 

Επειδή οι παραπάνω οικογένειες, που αντιμετωπίζουν σοβαρό πρόβλημα επιβίωσης από τις καταστροφές της παραγωγής των τελευταίων ετών, το οποίο εντείνεται από το γεγονός, ότι καλούνται να καταβάλουν ένα χρέος για το οποίο δεν έχουν καμία ευθύνη. 

Ερωτώνται οι κύριοι Υπουργοί: 

Ποιες πρωτοβουλίες θα αναλάβουν για τη ρύθμιση του προβλήματος που έχει δημιουργηθεί και την αποκατάσταση μιας αδικίας που έχει οδηγήσει στην απόγνωση τους αγρότες του Σταυρού Ημαθίας;". 

Ο Υπουργός Γεωργίας κ. Ανωμερίτης έχει το λόγο. 

ΜΟΣΧΟΣ ΓΙΚΟΝΟΓΛΟΥ: Ενώνω και εγώ και ο κ. Χατζηιωαννίδης τη φωνή μας με τον κύριο συνάδελφο. 

ΠΡΟΕΔΡΕΥΩΝ (Νικόλαος Κατσαρός): Είστε πολύ παλιός συνάδελφος και ξέρετε ότι δεν μπορείτε να μιλήσετε σ'αυτήν τη διαδικασία! 

ΜΟΣΧΟΣ ΓΙΚΟΝΟΓΛΟΥ: Απλώς δηλώνουμε ότι ενώνουμε τη φωνή μας. 

ΠΡΟΕΔΡΕΥΩΝ (Νικόλαος Κατσαρός): Θα γραφεί στα Πρακτικά η ένωση της φωνής σας! 

Ορίστε, κύριε Ανωμερίτη, έχετε το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ευχαριστώ, κύριε Πρόεδρε. 

Η απάντηση θα ήταν απλή αφού οι συνεταιριστικές οργανώσεις, σύμφωνα με το νόμο, είναι νομικά πρόσωπα ιδιωτικού δικαίου και έχουν εμπορική ιδιότητα και επομένως, μπορούν σύμφωνα με το κατασταστικό τους να παίρνουν τις όποιες αποφάσεις. 

Θα μπορούσα πολύ εύκολα να πω ότι όσα διαλαμβάνονται στην ερώτηση του συναδέλφου, ανάγονται στα πλαίσια των δραστηριότητων του Αγροτικού Συνεταιρισμού και επομένως, το Υπουργείο Γεωργίας δεν μπορεί να κάνει τίποτα. Δεν είναι όμως, έτσι τα πράγματα, γιατί όπως πολλές φορές έχω δηλώσει, εμείς ενδιαφερόμαστε και για το πρόβλημα, το μικρότερο πρόβλημα ακόμα και του κάθε μεμονωμένου παραγωγού. Με αυτήν την έννοια ενδιαφερόμαστε και για τα αιτήματα των ίδιων των παραγωγών που έχουν εμπλακεί σ' αυτήν την ιστορία, αλλά και για τα αιτήματα των συναδέλφων που είναι σ' αυτήν την Αίθουσα, του κ. Γικόνογλου και του κ. Χατζηιωαννίδη. 

Πολλές φορές έχω πει ότι θα μεσολαβήσουμε ώστε και μέσω της Αγροτικής Τράπεζας -γιατί εμείς σαν Υπουργείο Γεωργίας άμεσα δεν μπορούμε να κάνουμε κάτι- να βοηθήσουμε να λυθεί αυτό το θέμα, που αφορά τη ζωή και τα εισοδήματα των παραγωγών της συγκεκριμένης περιοχής. Προς αυτήν μάλιστα την κατεύθυνση ίσως και μέσω του ν. 1892, θα κινηθούν κάποιες διαδικασίες ώστε να μη χαθούν αυτά τα λεφτά. 

Είμαι βέβαιος ότι θα επιδειχθεί απ' όλες τις πλευρές η κατανόηση που πρέπει, ώστε να λύσουμε αυτό το θέμα, για το οποίο όπως είπα και προηγουμένως, άμεσα το Υπουργείο Γεωργίας και οι υπηρεσίες του δεν μπορούν να πάρουν μία απόφαση. 

Το πρόβλημα είναι υπαρκτό και πρέπει να βοηθήσουμε για να επιλυθεί. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, πράγματι με ευχαρίστηση ακούω ότι εδέχθη επιτροπή του συνεταιρισμού το Υπουργείο, συζήτησε σε βάθος το πρόβλημα και υποσχέθηκε ότι θα οδηγήσει σε λύσεις. 

Επίσης, το ότι συμμετέχουν και οι συνάδελφοι της περιοχής σ' αυτήν την προσπάθεια είναι ευχάριστο. Γιατί πρέπει να καταλάβουμε ότι είναι υποχρέωση όλων των πολιτικών δυνάμεων και της Κυβέρνησης να δίνει λύσεις σε περιπτώσεις που έχει έμμεση ή άμεση ευθύνη. 

Γι' αυτήν την εξέλιξη σε έναν ιδιαίτερα ικανό συνεταιρισμό, ίσως από τους καλύτερους της Βόρειας Ελλάδας, οι ευθύνες δεν ανήκουν στους αγρότες. Ανήκουν σε μας τους ίδιους, οι οποίοι θέλοντας πολλές φορές να ελέγξουμε το συνεταιριστικό κίνημα για να έχουμε τις δικές μας πελατειακές σχέσεις, εκλέξαμε διοικητικά συμβούλια απατεώνων, τα οποία σε κάθε έκφραση της λέξης εμπίπτουν. Είναι όμως αυτοί οι ίδιοι οι οποίοι απαλλάσσονται στα δικαστήρια και μεγιστοποιούν έτσι κάθε φορά την αίσθηση στον ελληνικό λαό και στους αγρότες, ότι γι' αυτούς δεν υπάρχει κράτος. 

Μπήκε σε μία περιπέτεια αυτός ο συγκεκριμένος συνεταιρισμός και βρίσκεται σήμερα να χρωστάει δισεκατομμύρια, είτε διότι εκπρόσωποι των κομμάτων στις διοικήσεις είτε διότι απατεώνες επιχειρηματίες είτε διότι η Αγροτική Τράπεζα 

 

 

  

Σελίδα 2370 

κωφεύουν σ' αυτές τις εξελίξεις. Χρεώνουν, γιατί έτσι εκμεταλλεύονται πανωτόκια γιατί έχουν εγγύηση τα ίδια τα χωράφια. Οδηγούν σε αδιέξοδο τη γεωργία και το γνωρίζουμε όλοι μας. 

Ας ευχηθούμε ότι σ'αυτήν τη συγκεκριμένη περίπτωση θα ευαισθητοποιηθεί το Υπουργείο και θα δώσει ένα παράδειγμα, ότι μπορεί πράγματι όταν θέλει να δώσει λύσεις, πλησιάζοντας πολύ κοντά την πολιτική βούληση στα περιθώρια που αφήνουν οι νόμοι του κράτους, παρεμβαίνοντας σε όλες τις διοικήσεις, παρεμβαίνοντας στο συνεταιρισμό, παρεμβαίνοντας στην ίδια τη δικαιοσύνη, η οποία πολλές φορές γνωρίζει ότι αυτοί οι οποίοι είναι οργανωμένοι στα κυκλώματα έχουν καλή νομική κάλυψη, ενώ οι αγρότες δεν μπορούν δυστυχώς και το μόνο που καλούνται να κάνουν είναι να βρουν ψωμάκι για τα παιδιά τους. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Οπως είπα προηγουμένως κύριε Πρόεδρε, πράγματι εδώ έχει συμβεί μια άδικη πράξη. 

Αυτή η άδικη πράξη έχει συμβεί σε ένα συνεταιρισμό, σε κάποιους τρίτους και πραγματικά τα αποτελέσματα της άδικης πράξης τα πληρώνουν κάποιες αγροτικές οικογένειες. 

Ο κύριος συνάδελφος έθεσε και μερικά γενικότερα θέματα, τα οποία όμως θα μπορέσουμε να τα δούμε και να απαντήσουμε σ' αυτά σε πολύ σύντομο χρονικό διάστημα. 

Συμφωνώ μαζί σας ότι είμαστε σε μία άλλη εποχή. Πιστεύουμε στο συνεργατισμό, στηρίζουμε το συνεταιριστικό κίνημα, αλλά όχι τις παρεκτροπές του, τους κρατικοδίαιτους και τους όποιους διαστρεβλώνουν τις ιδέες του συνεταιρισμού, τις ιδέες του συνεταιριστικού κινήματος, οι οποίες από τα πράγματα δεν μπορούν -ακόμα και μέσα σ' αυτήν την καινούρια Ευρώπη, με τα όποια καινούρια όργανα και κατευθύνσεις της-παρά να παίξουν σημαντικό ρόλο. 

Δεν γνωρίζω σε ποιο βαθμό υπάρχει αρνητικό αποτέλεσμα στο συγκεκριμένο αγροτικό συνεταιρισμό Σταυρού, αλλά ό,τι και αν υπάρχει, αυτό θα το λύσουμε όπως είπα και προηγουμένως, μια και άμεσα σαν Υπουργείο δεν μπορούμε να αναμιχθούμε σε μία πράξη που έγινε ανάμεσα στο συνεταιρισμό, στους αγρότες και σε τρίτους. 

Μπορούμε, όμως, να κατευθύνουμε κάποιες ενέργειες για να λύσουμε το πρόβλημα που έχει δημιουργηθεί από αυτήν την άδικη πράξη ώστε ο αγροτικός συνεταιρισμός Σταυρού να μην καταλήξει να σταυρώνει τους παραγωγούς-μέλη του. 

ΠΡΟΕΔΡΕΥΩΝ (Νικόλαος Κατσαρός): Εισερχόμαστε στις επίκαιρες ερωτήσεις δευτέρου κύκλου: Πρώτη επίκαιρη ερώτηση είναι η με αριθμό 355/9-12-98 του Βουλευτή του ΠΑ.ΣΟ.Κ. κ. Πιπεργιά προς τους Υπουργούς Εθνικής Οικονομίας, Εσωτερικών, Δημόσιας Διοίκησης και Αποκέντρωσης, σχετικά με το στάδιο προσαρμογής των συστημάτων πληροφορικής της χώρας μας εν όψει αλλαγής της χιλιετίας κλπ. 

Η επίκαιρη ερώτηση του κ. Πιπεργιά έχει ως εξής: 

"Σήμερα 387 ημέρες πριν το 2000 το πρόβλημα της βόμβας της χιλιετηρίδας δεν έχει ακόμα αντιμετωπισθεί. Το ερώτημα που προβάλει με αγωνία είναι "Τι θα γίνει το 2000 με το χάος που απειλεί την οικονομική και κοινωνική ζωή του πλανήτη και ιδιαίτερα τη χώρα μας;". 

Το πρόβλημα του υπολογισμού της ημερομηνίας στους Ηλεκτρονικούς Υπολογιστές (Η/Υ) με την αλλαγή της χιλιετίας θα στοιχίσει ακριβά στην οικονομία. Οι δε καθυστερήσεις ως προς την υλοποίησή του θα έχουν σαν αποτέλεσμα υπέρογκες τιμές και ένα τεράστιο αλαλούμ στο μηχανογραφικό σύστημα της χώρας μας. 

Μερικά από τα προβλήματα που θα προκύψουν είναι η νέκρωση των τηλεπικοινωνιακών γραμμών, το μπλοκάρισμα των τραπεζικών λογαριασμών, η αποδιοργάνωση των νοσοκομείων, το χάος στα αεροδρόμια κλπ. 

Η εξοικονόμηση χώρου μνήμης στους Ηλεκτρονικούς Υπολογιστές (Η/Υ) με την ελάττωση των θέσεων των χρόνων από τέσσερα σε δύο, ήταν μία λύση, η οποία όμως δημιούργησε το πρόβλημα. 

Η διόρθωση των περίπου 225 δισ. σειρών προγραμματισμού, απαιτεί μία τιτάνια προσπάθεια από κάθε χώρα, ανάλογα με την ιδιαιτερότητα υποδομής και των συστημάτων της που πλήττονται. 

Η ανάγκη διόρθωσης των προγραμμάτων και η προσαρμογή τους στον 21ο αιώνα αν δεν γίνει έγκαιρα θα οδηγήσει στο χάος ολόκληρο το μηχανογραφικό σύστημα στην Ελλάδα. 

Ερωτώνται οι αρμόδιοι Υπουργοί: 

Σε τι στάδιο βρίσκεται η προσαρμογή των συστημάτων πληροφορικής της χώρας μας στις νέες αναγκαίες συνθήκες; 

Τι μέτρα προτίθεται να λάβουν ώστε έγκαιρα και με το χαμηλότερο κόστος να επιτευχθεί αυτή προσαρμογή;". 

Ο Υφυπουργός Δημόσιας Διοίκησης και Αποκέντρωσης κ. Μπένος έχει το λόγο. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ο αγαπητός συνάδελφος κ. Πιπεργιάς έχει πολλές φορές επιδείξει την ευαισθησία του γι'αυτό το μεγάλο θέμα. Είμαι στην ευχάριστη θέση να του πω, έχοντας και έναν πολύ αξιόλογο υποβολέα όπισθέν μου, ότι το όλο πρόγραμμα βρίσκεται σε στάδιο προωθημένο. 'Οντως, είναι κυριολεξία αυτό, αγαπητέ συνάδελφε. 

Παρά το γεγονός ότι η χώρα μας δεν το αντιμετωπίζει με την ένταση που το αντιμετωπίζουν άλλες χώρες πιο αναπτυγμένες από τη δική μας, γιατί τα μεγάλα πληροφοριακά συστήματα βρίσκονται τώρα σε ανάπτυξη -τα συστήματα του Υπουργείου Οικονομικών, του Υπουργείου Γεωργίας, του Υπουργείου Κοινωνικών Ασφαλίσεων- και βεβαίως το αντιμετωπίζουν αυτήν τη στιγμή, δηλαδή έχει ενσωματωθεί στην όλη διαδικασία εγκατάστασης αυτών των συστημάτων, εδώ και δύο χρόνια έχει ξεκινήσει προσπάθεια, η οποία αυτό το διάστημα έχει ενταθεί. 

Σε λίγες ημέρες θα γίνει μία μεγάλη ημερίδα, στην οποία θα παρουσιαστούν τα συμπεράσματα μίας πολύ επίμοχθης δουλειάς, που έχει γίνει εδώ και ένα χρόνο από το Υπουργείο. Εστάλη πέρσι, περίπου τέτοιο καιρό μία εγκύκλιος, συλλέξαμε όλα τα στοιχεία από όλο το δημόσιο τομέα και θα τα παρουσιάσουμε. Επιγραμματικά, μπορώ να σας πω ότι, στο δημόσιο τομέα έχουμε εντοπίσει εξήντα περιοχές όπου το πρόβλημα έχει μία ιδιαιτερότητα και μία συνθετότητα και γι'αυτές τις περιοχές με τη βοήθεια του προγράμματος "ΚΛΕΙΣΘΕΝΗΣ" έχουμε κάνει ειδικά επιχειρησιακά προγράμματα. Βεβαίως υπάρχει ένας ολόκληρος κύκλος επαφών με το σύνολο του δημόσιου τομέα και όχι μόνο γι'αυτές τις εξήντα περιοχές. 

'Οπως σας είπα, λοιπόν, η δουλειά αυτή πρόκειται να παρουσιαστεί σε λίγες ημέρες και γίνεται η προσπάθεια ακριβώς με τους στόχους που και εσείς περιγράφετε στην ερώτησή σας. 

Δηλαδή να είμαστε αποτελεσματικοί, για να μην αντιμετωπίσει η χώρα το πρόβλημα αυτό, αλλά να είμαστε και οικονομικοί. Προσπαθούμε να βρούμε σε κάθε περίπτωση την κατάλληλη σύνθεση και αξιοποίηση του δυναμικού που υπάρχει στο δημόσιο αλλά και συνεργατών εξωτερικών και συνεργατών μέσω του προγράμματος "ΚΛΕΙΣΘΕΝΗΣ" έτσι ώστε να αντιμετωπίσουμε το πρόβλημα αποτελεσματικά και όσο γίνεται πιο οικονομικά. 

ΠΡΟΕΔΡΕΥΩΝ (Νικόλαος Κατσαρός): Ο κ. Πιπεργιάς έχει το λόγο. 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, έφερα πάλι το θέμα στη Βουλή, γιατί πιστεύω ότι το ζήτημα είναι τεράστιο και όσο και αν είναι σε εγρήγορση το Υπουργείο Προεδρίας, το πρόβλημα είναι σε όλους τους τομείς της οικονομίας. Στο δημόσιο τομέα, απ'ό,τι φαίνεται υπάρχει μία σχετική ενεργοποίηση και μία αντίληψη του προβλήματος, ενώ στον ιδιωτικό τομέα, πιστεύω ότι σε πολλές επιχειρήσεις δεν υπάρχει συνείδηση και χρειάζεται να ενταθούν οι προσπάθειες, ώστε να περάσει ενιαίο κλίμα σε όλες τις επιχειρήσεις. 

Πράγματι, είναι γεγονός ότι τα μεγάλα μηχανογραφικά συστήματα στο δημόσιο τομέα έχουν εγκατασταθεί τον τελευταίο καιρό και έχουν λάβει πρόνοια οι προγραμματιστές 

  


 

  

Σελίδα 2371 

για την αντιμετώπιση του προβλήματος της χιλιετηρίδας. Δηλαδή δεν βάζουν δύο ψηφία στη χρονολογία, αλλά τέσσερα. Πλην όμως, σε όλα τα παλιά συστήματα, των μεγάλων οργανισμών υπάρχει έντονο πρόβλημα. Μιλάω για το σύνολο των τραπεζών, που είχαν εγκατεστημένα συστήματα από τη δεκαετία του 1960, για τη ΔΕΗ, για τον ΟΤΕ κλπ. Εκεί υπάρχει καθυστέρηση και δεν είμαι βέβαιος κατά πόσο θα μπορέσουμε να πετύχουμε -το εύχομαι βέβαια ολόψυχα- το στόχο μας. 

Οι εκτιμήσεις είναι ότι υπάρχει καθυστέρηση και όσο υπάρχει η καθυστέρηση, τόσο θα αυξάνεται το κόστος προσαρμογής και τόσο πιο εντατική δουλειά θα χρειάζεται. Αλλά το μεγαλύτερο πρόβλημα είναι στον ιδιωτικό τομέα, όπου πιστεύω ότι πολλές επιχειρήσεις, γύρω στο 40%, δεν έχουν συναίσθηση του προβλήματος. Χρειάζεται να καταβληθεί μία γενικότερη προσπάθεια, προκειμένου να προετοιμαστεί και ο ιδιωτικός τομέας που έχει εξάλλου άμεση σχέση με το δημόσιο. Κύριε Υπουργέ, σε περίπτωση που συμβεί ένα αλαλούμ στον ιδιωτικό τομέα, σκεφθείτε πόσα σοβαρά προβλήματα θα προκύψουν (π.χ. εισπράξεις του ΦΠΑ) σε μία πολύ κρίσιμη περίοδο για την ένταξή μας στην ΟΝΕ. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν έχω παρά να αποδεχθώ όλους αυτούς τους προβληματισμούς, που εξέθεσε ο αγαπητός συνάδελφος και να του πω ότι επειδή ακριβώς υπάρχει πρόβλημα στον ιδιωτικό τομέα, το θέμα απασχόλησε πρόσφατα και το Υπουργικό Συμβούλιο. Υπάρχει ένα συντονιστικό όργανο μεταξύ διαφόρων Υπουργείων που έχουν πολύ μεγάλες περιοχές επίβλεψης στον ιδιωτικό τομέα, όπως το Υπουργείο Ανάπτυξης, με στόχο ακριβώς όχι μόνο να αφυπνίσουμε και ν'αντιμετωπίσουμε το πρόβλημα στο δημόσιο τομέα, αλλά και στον ιδιωτικό τομέα. 

Θέλω να σας διαβεβαιώσω ότι η Κυβέρνηση κάνει ό,τι είναι δυνατόν για ν'αντιμετωπίσουμε όσο γίνεται πιο αποτελεσματικά και οικονομικά αυτό το σημαντικό πρόβλημα. 

ΠΡΟΕΔΡΕΥΩΝ (Νικόλαος Κατσαρός): Δεύτερη είναι η με αριθμό 340/7.12.98 επίκαιρη ερώτηση του Βουλευτή της Νέας Δημοκρατίας κ. Νικόλαου Γκελεστάθη προς τον Υπουργό Δημόσιας Τάξης σχετικά με την καθυστέρηση υλοποίησης των μέτρων ασφαλείας των Τραπεζών κλπ. 

Η επίκαιρη ερώτηση έχει εν περιλήψει ως εξής: 

"'Οπως είναι γνωστό τα τελευταία χρόνια και ιδιαίτερα το τρέχον έτος οι ληστείες εναντίον καταστημάτων Τραπεζών (αλλά και Ταχυδρομικών Ταμιευτηρίων, Χρηματαποστολών, Ταχυδρομικών Διανομέων και άλλων) είναι σχεδόν στην καθημερινή ειδησιογραφία, με θύματα τους εργαζόμενους στις Τράπεζες, στους πελάτες τους και γενικότερα το κοινωνικό σύνολο με τις αυτονόητες μεγάλες δυσμενείς επιπτώσεις. 

Το Μάιο του 1993 ως Υπουργός Δημόσιας Τάξης συνεννοήθηκα τότε με τους εισηγητές της Ν.Δ., του ΠΑΣΟΚ, του ΣΥΝ και του ΚΚΕ στο νομοσχέδιο "Ρύθμιση θεμάτων εκτελέσεως ποινών κλπ" οι οποίοι συμφώνησαν να συζητηθεί τροπολογία μου, την οποία εισηγήθηκα και ψηφίσθηκε και είναι το άρθρο 59 του Νόμου 2145/93 (ΦΕΚ Α 88/28/5/1993) και με την οποία θεσμοθετήθηκαν τα ακόλουθα: 

Για τις παραβάσεις των όρων ασφαλείας, που καθορίζονται με απόφαση του Υπουργού Δημόσιας Τάξης, των Καταστημάτων και Υποκαταστημάτων Τραπεζών τιμωρούνται με πρόστιμο από 10 μέχρι 80 εκατομμύρια δραχμές που επιβάλλεται σε βάρος της περιουσίας της Τράπεζας και με προσωρινή μέχρι έξι μηνών αφαίρεση της αδείας λειτουργίας του σχετικού καταστήματος ή με οριστική αφαίρεση της αδείας σε περίπτωση υποτροπής. 

Επίσης οι διοικητές και οι διευθυντές των Τραπεζικών Καταστημάτων που δεν τηρούν τους όρους τιμωρούνται σύμφωνα με τις διατάξεις του άρθρου 458 του Ποινικού Κώδικα. 

Καθορίζεται δε λεπτομερώς η διαδικασία εφαρμογής των ανωτέρω. 

Στη συνέχεια κατόπιν συζητήσεων που είχα με τους εκπροσώπους του Συνδέσμου Ελληνικών Τραπεζών, της Ομοσπονδίας Τραπεζοϋπαλληλικών Οργανώσεων Ελλαδος (Ο.Τ.Ο.Ε.) και άλλων, τροποποιήσαμε και κωδικοποιήσαμε την με αριθμό πρωτ. 3015/32/1-α/29.4.1985 απόφαση του Υπουργού Δημόσιας Τάξης (ΦΕΚ Β 241/30.4.1985) για τον καθορισμό όρων ασφαλείας Καταστημάτων και Υποκαταστημάτων Τραπεζών, με τη με αριθμό πρωτ. 3015/32/27-β/7.7.1993 απόφασή μου (ΦΕΚ Β 503/8/7/1993) η οποία μεταξύ άλλων περιλαμβάνει τους βασικούς όρους και τις διαδικασίες εφαρμογής και ελέγχου. 

Κατόπιν αυτών ερωτάται ο κύριος Υπουργός Δημόσιας Τάξης και καλείται να πληροφορήσει τη Βουλή: 

1. Γιατί δεν εφαρμόστηκαν τα ανωτέρω επί πέντε χρόνια και δύο μήνες και συνεχίζονται με έξαρση οι ληστείες Τραπεζών; 

2. Ποιοι λόγοι και ποιοι παράγοντες επέβαλλαν την τροποποίηση της παραπάνω με αριθμό πρωτ. 3015/32/27-β/7.7.1993 απόφασης καθορισμού ορίων ασφαλείας κλπ. με την με αριθμό 3015/30/3-δ/4.4.1997 απόφαση με την οποία γίνεται ελαστικότερη αντιμετώπιση του θέματος;". 

O Υπουργός Δημόσιας Τάξης έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Με την απόφαση του Υπουργού Δημόσιας Τάξης του παρελθόντος έτους από 4.4.1997 καθορίστηκαν οι όροι ασφαλείας που πρέπει να τηρούνται από όλα τα καταστήματα πιστωτικών ιδρυμάτων όπως και των ανταλλακτηρίων συναλλάγματος. Αυτοί οι όροι ασφάλειας που προβλέπονται στην απόφαση αποτελούν τα μέσα φυσικής και τεχνικής προστασίας των προαναφερομένων καταστημάτων. Η λήψη τους είναι υποχρεωτική εκ μέρους των φορέων στους οποίους ανήκουν. 

Τα μέτρα αυτά εν πολλοίς είναι η εγκατάσταση και λειτουργία σύγχρονου και ασφαλούς συστήματος συναγερμού-σιωπηλού που συνδέεται με την τοπική αστυνομική αρχή, η εγκατάσταση και λειτουργία συστήματος συνεχούς καταγραφής σκηνών όλες τις ώρες λειτουργίας, η εγκατάσταση διπλών θυρών εισόδου εξόδου ή περιστρεφομένων με δυνατότητα αυτόματης λειτουργίας και η χρήση χρηματοκιβωτίων εφοδιασμένων με σύστημα χρονοκαθυστέρησης. 

Αυτή η απόφαση επαναλαμβάνει μέτρα που είχαν προβλεφθεί στην πρώτη απόφαση του 1985. Στην απόφαση που εξεδόθη το 1993 από τον κ. Γκελεστάθη ήταν σωστή η κίνηση να προβλέπονται και κυρώσεις για τους υπευθύνους των Τραπεζών εφόσον δεν τηρούνται αυτοί οι όροι. Για τον έλεγχο της τήρησης των όρων ασφαλείας προβλέπεται από την απόφαση του 1997 η σύσταση σε κάθε αστυνομική διεύθυνση ή διεύθυνση αστυνομίας, επιτροπής η οποία θα αποτελείται από έναν αξιωματικό της Αστυνομίας, από εκπρόσωπο του φορέα στον οποία ανήκει το κατάστημα και από εκπρόσωπο των εργαζομένων στο κατάστημα. Η επιτροπή αυτή θα ενεργεί αυτοψίες στα καταστήματα και θα συντάσσει σχετικό πρακτικό με βάση το οποίο θα εκδίδεται πιστοποιητικό ασφαλείας. 

Επίσης, σύμφωνα με τις διατάξεις αυτής της απόφασης σε περίπτωση που δεν πληρούνται σύμφωνα με το πρακτικό της επιτροπής οι ως άνω όροι ασφαλείας εφαρμόζονται οι διατάξεις του άρθρου 59 του ν. 2145/1993. Οι διατάξεις αυτές δυστυχώς μέχρι σήμερα δεν έχουν εφαρμοσθεί λόγω μη προσέλευσης στην αναφερόμενη επιτροπή των εκπροσώπων της ΟΤΟΕ. Αυτό το θέμα απασχολεί το Υπουργείο μας. Σε περίπτωση που συνεχισθεί αυτή η μη συμμετοχή των εκπροσώπων της ΟΤΟΕ, τότε θα πρέπει να προχωρήσουμε στην τροποποίηση της απόφασης ώστε να γίνεται ο έλεγχος και όταν διαπιστώνονται παραλείψεις των προβλεπομένων μέτρων να επιβάλλονται οι σχετικές ποινές. 

Είμαστε στο στάδιο της συζήτησης και με τους εκπροσώπους της ΟΤΟΕ και με τους εκπροσώπους της 'Ενωσης Τραπεζών Ελλάδος για να μπορέσουμε να βρούμε τις επόμενες ημέρες δυνατότητα εφαρμογής των ως άνω αποφάσεων. Γι' αυτό το θέμα το Υπουργείο μας επιδιώκει τη στενή συνεργασία με όλους τους εμπλεκόμενους φορείς στους οποίους ανήκουν τα πιστωτικά ιδρύματα αλλά και με τους εκπροσώπους των εργαζομένων, γιατί η πείρα έχει δείξει όλα 

  


 

  

Σελίδα 2372 

τα προηγούμενα χρόνια από το 1985 και μετά ότι παρά την έκδοση των σχετικών αποφάσεων ένας μεγάλος αριθμός υποκαταστημάτων, λόγω του τρόπου με τον οποίο είναι κατασκευασμένα και λόγω των χώρων στους οποίους στεγάζονται δεν έχουν εκπληρώσει τους ως άνω όρους. 

Επειδή έχει προγραμματιστεί συνάντηση, όπως είπα, τώρα με τους εκπροσώπους των εργαζομένων της ΟΤΟΕ και με τους εκπροσώπους της 'Ενωσης Ελληνικών Τραπεζών, πιστεύω ότι θα ξεπεραστούν οι όποιες δυσλειτουργίες για να προχωρήσουμε στην εφαρμογή των παραπάνω αποφάσεων. 

ΠΡΟΕΔΡΕΥΩΝ (Νικόλαος Κατσαρός): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, ερχόμενος στη Βουλή προηγουμένως, άκουσα στο ραδιόφωνο την πρώτη είδηση ότι έγινε μια ληστεία σήμερα στο υποκατάστημα της Εμπορικής Τράπεζας στο Κερατσίνι. Μάλιστα αυτοί οι εγκληματίες κράτησαν ως όμηρο τον αστυνομικό που βρισκόταν στην τράπεζα εκείνη την ώρα, έως ότου τους δοθούν τα εκατομμύρια που ζητούσαν. Τελικά τα πήραν και έφυγαν ανενόχλητοι. 

Είναι ένα σοβαρότατο κοινωνικό πρόβλημα οι ληστείες των τραπεζών που συμβαίνουν κάθε μέρα και όχι μόνο στην ευρύτερη περιοχή της Αθήνας, αλλά και στα άλλα διαμερίσματα της χώρας. Βέβαια, ο κύριος Υπουργός Δημόσιας Τάξης ανέλαβε πρόσφατα τα καθήκοντά του και ασφαλώς δεν είναι η ώρα για να απολογηθεί, τι έχει κάνει στον τομέα αυτό. Το ΠΑΣΟΚ όμως είναι στην Κυβέρνηση από τον Οκτώβριο του 1993, δηλαδή πέντε χρόνια και δύο μήνες και το θέμα είναι γιατί δεν θέλησαν οι προηγούμενοι Υπουργοί Δημόσιας Τάξης, πέντε τον αριθμό, να εφαρμόσουν αυτές τις διατάξεις που αναφέρω στην ερώτησή μου. Το πρόβλημα εστιάζεται ακόμη περισσότερο γιατί ο προκάτοχός σας Υπουργός τροποποίησε αυτήν την απόφαση του 1993 και κατέστησε τους όρους ασφαλείας λειτουργίας των υποκαταστημάτων των τραπεζών πολύ ελαστικότερους. 

Είναι ένα πρόβλημα, κύριε Υπουργέ, που πρέπει να σας απασχολήσει και παρακαλώ να επαναφέρετε σε ισχύ τους όρους εκείνους που διαλαμβάνονται στην απόφαση του 1993, γιατί τότε μόνο με την εφαρμογή των όρων αυτών, μπορεί να εξουδετερωθεί αυτό το μεγάλο πρόβλημα των ληστειών των τραπεζών που δεν είναι ότι θέτει μόνο σε κίνδυνο τη ζωή των υπαλλήλων των τραπεζών, δεν είναι ότι θέτει σε κίνδυνο τη ζωή των συναλλασσόμενων, αλλά καταλαβαίνετε τι σοβαρές κοινωνικές επιπτώσεις δημιουργούνται. 

Κύριε Πρόεδρε, δυστυχώς ο κύριος Υπουργός δεν απάντησε στο δεύτερο ερώτημά μου, γιατί τροποποιήθηκε η απόφαση αυτή στα τρία καίρια σημεία που αναφέρω λεπτομερώς στην ερώτησή μου. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): 'Οπως είπα, κύριε Γκελεστάθη, από τα στοιχεία που έχω συλλέξει η τροποποίηση της απόφασης έγινε από τον προκάτοχό μου, επειδή μετά από τις συναντήσεις και συζητήσεις που είχε, τόσο με τους εκπροσώπους των τραπεζών, όσο και με τους εργαζομένους είχε διαπιστωθεί ότι σε ορισμένες περιπτώσεις οι όροι που είχαν τεθεί αντικειμενικά δεν εφαρμόζονταν. Βέβαια, δεν έγινε σημαντική αφαίρεση των όρων ασφαλείας. Το ζητούμενο είναι να υπάρξουν καλύτεροι όροι ασφαλείας και να τηρηθούν οι προϋποθέσεις αυτές που βάζουμε στην πράξη, να εφαρμοσθούν δηλαδή. 

'Οπως σας είπα έχει προγραμματιστεί συνάντηση σήμερα, σε λίγο, στις δώδεκα η ώρα με εκπροσώπους της ΟΤΟΕ, αλλά και της Ε.Ε.Τ. για να συζητήσουμε συνολικά το θέμα αυτό. Να μου επιτρέψετε να σας πω ότι για την αντιμετώπιση εγκλημάτων βίας, όπως το φαινόμενο των ληστειών, πέραν όλων των άλλων, που αναφέρθηκα και κυρίως των ληστειών που συμβαίνουν στην περιοχή της Αττικής, λόγω των γνωστών συνθηκών, δηλαδή πολεοδομικών, κοινωνικών, υπερσυγκέντρωσης πληθυσμού κλπ. έχουμε πάρει πρόσφατα και με στόχο την εμπέδωση του αισθήματος ασφαλείας, μια σειρά από μέτρα που άρχισαν να εφαρμόζονται εδώ και δυο βδομάδες. Συγκεκριμένα έχουμε ξεκινήσει την εφαρμογή ενός προγράμματος ειδικού, αστυνόμευσης των κεντρικών περιοχών του λεκανοπεδίου Αττικής, ιδιαίτερα των πλέον πολυσύχναστων, αλλά και αυτών που παρουσιάζουν αυξημένη εγκληματικότητα, με τη διάθεση εποχούμενων περιπολιών, αλλά και πεζών περιπολιών. Για την αποτελεσματικότητα του προγράμματος αυτού ενισχύθηκαν οι εποχούμενες περιπολίες κατά τις ώρες λειτουργίας των τραπεζών και των λοιπών πιστωτικών ιδρυμάτων, καθώς και των δημοσίων υπηρεσιών, κατά ζώνες επικινδυνότητας, ενισχύθηκαν με εκατόν δέκα μοτοσυκλέτες, καθώς επίσης και με πενήντα περιπολικά με το πλήρωμά τους. Για την ειδική αυτή επιπρόσθετη αστυνόμευση, έχουν διατεθεί συνολικά διακόσιοι πενήντα αστυνομικοί και επίσης έχουν διατεθεί άλλοι διακόσιοι τριάντα οι οποίοι εκτελούν πεζές περιπολίες σε εικοσιτετράωρη βάση στις προαναφερόμενες περιοχές. Το πρόγραμμα αυτό εφαρμόζεται και στη Θεσσαλονίκη σε αντίστοιχο μέγεθος και θα επεκταθεί και στις άλλες πόλεις της επαρχίας. 

ΠΡΟΕΔΡΕΥΩΝ (Νικόλαος Κατσαρός): Τρίτη επίκαιρη ερώτηση είναι η με αριθμό 347/9.12.98 του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Πολιτισμού, σχετικά με τη στελέχωση της Αρχαιολογικής Υπηρεσίας και των Μουσείων με το αναγκαίο προσωπικό κλπ. 

Η επίκαιρη ερώτηση του κ. Παναγιώτου σε περίληψη έχει ως εξής: 

"Παρά τις μεγαλόστομες διακηρύξεις και τις λεκτικές περικοκλάδες του κυρίου Υπουργού Πολιτισμού έφτασε το απλό περιστατικό της απομάκρυνσης της προϊσταμένης της Α' Εφορείας Προϊστορικών και Κλασσικών Αρχαιοτήτων -η οποία ανακοίνωσε το κλείσιμο του Μουσείου Αρχαίας Αγοράς, επειδή δεν θα είχε προσωπικό, αφού έφευγε ένας μεγάλος αριθμός εργαζομένων που έληγε η σύμβασή τους στις 30 Νοέμβρη- για να αναδείξει όλη τη γύμνια της πολιτιστικής πολιτικής της Κυβέρνησης. 

Το περιστατικό αυτό ανέδειξε την ανεπαρκέστατη χρηματοδότηση του Πολιτισμού, την ώρα που ένας πακτωλός δισ. δραχμών κατευθύνεται -με την υπογραφή του κυρίου Υπουργού- στα ταμεία των Ποδοσφαιρικών Ανωνύμων Εταιρειών ή σε τέτοια ευαγή ιδρύματα, όπως το Μέγαρο Μουσικής του κ. Λαμπράκη. Κι' αυτό συμβαίνει όταν τα Μουσεία μένουν χωρίς προσωπικό (λ.χ. από τις τριακόσιες οχτώ θέσεις νυκτοφυλάκων οι εκατόν εβδομήντα πέντε παραμένουν κενές), στην Αρχαιολογική Υπηρεσία υπάρχουν τεράστια κενά και ελλείψεις, οι αρχαιολογικοί θησαυροί βρίσκονται στο έλεος του κάθε αρχαιοκάπηλου, ενώ η στρόφιγγα της κρατικής χρηματοδότησης κλείνει και επαφίεται η ανάπτυξη της όποιας δραστηριότητας της Αρχαιολογικής Υπηρεσίας και η ενίσχυση της υποδομής του ελληνικού πολιτισμού στις χρηματοδοτήσεις της Ευρωπαϊκής 'Ενωσης... 

Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε ώστε άμεσα να καλυφθούν οι κενές οργανικές θέσεις που υπάρχουν και γενικότερα να στελεχωθεί η Αρχαιολογική Υπηρεσία και τα Μουσεία με το αναγκαίο και μόνιμο προσωπικό προκειμένου να αναδειχτούν οι πολιτιστικοί θησαυροί της χώρας και ταυτόχρονα να αποκαταστήσει από κάθε άποψη την προϊσταμένη της Α' Εφορείας Προϊστορικών και Κλασσικών Αρχαιοτήτων που "πλήρωσε τα σπασμένα" της ανεπάρκειας της κυβερνητικής πολιτιστικής πολιτικής;". 

Ο Υπουργός Πολιτισμού κ. Ευάγγελος Βενιζέλος έχει το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, φοβούμαι ότι ο ερωτών συνάδελφος προσφέρει κακή υπηρεσία στην κ. Τριάντη, διότι μεταφέρει μία υπηρεσιακού χαρακτήρα συζήτηση στην Αίθουσα της Βουλής. 

Είναι, λοιπόν, μια ευκαιρία να πληροφορηθεί το Σώμα και να καταγραφεί και στα Πρακτικά της Βουλής ότι είναι αδιανόητο και απαράδεκτο ο Υπουργός Πολιτισμού να πληροφορείται από τις εφημερίδες το κλείσιμο ενός μουσείου, έστω μικρού, στο κέντρο της Αθήνας, όπως είναι το Μουσείο 

  


 

  

Σελίδα 2373 

της Αρχαίας Αγοράς της Στοάς του Αττάλου. 

Το Μουσείο αυτό έκλεισε με απόφαση της αναπληρώτριας του ελλείποντος προϊσταμένου της Α' Εφορείας Προϊστορικών και Κλασσικών Αρχαιοτήτων (αυτή ήταν η θέση που κατείχε η κ.Τριάντη, η οποία δεν ήταν επιλεγμένη προϊσταμένη της υπηρεσίας αυτής από υπηρεσιακό συμβούλιο αλλά είχε διοριστεί με δική μου πράξη ως προσωρινή αναπληρώτρια) παρ' ότι υπάρχει έγγραφη και πάγια εντολή δική μου να γίνονται οι παρατάσεις όλου του εποχικού προσωπικού μέχρι τα ακραία όρια του χρόνου που προβλέπει ο ν.2190 και όλη η συναφής νομοθεσία. 

Επίσης οι εργαζόμενοι εποχικοί φύλακες είχαν με έγγραφό τους προσφερθεί να εργαστούν εθελοντικά ακόμα και αν δεν υπάρχουν διαθέσιμα κονδύλια. Αλλά το κυριότερο, δεν ξέρουμε αν υπήρχαν ή δεν υπήρχαν στα ταμεία της Εφορείας κονδύλια. Αν δεν υπήρχαν, έπρεπε να ζητηθούν. Και θα τα δίναμε αμέσως, όπως κάνουμε πάντα για την Ακρόπολη και τα γύρω μνημεία. Βέβαια αυτά έπρεπε να έχουν γίνει εγκαίρως και όχι να επιληφθούν την επομένη της λήξης της θητείας του εποχικού προσωπικού. 

Ενημερώνομαι τηλεφωνικά για την παραμικρή επίσκεψη οποιουδήποτε ξένου Υφυπουργού στην Ακρόπολη. Δεν έπρεπε να ενημερωθώ τηλεφωνικά έστω απευθείας εγώ ή ο Γενικός Γραμματέας για το ενδεχόμενο να κλείσει ένα μουσείο; 

'Εχετε αναρωτηθεί ποτέ, γιατί εγώ έχω αντικειμενική πολιτική ευθύνη όταν πλημμυρίζει το Ηρώδειο και η Εφορεία δεν γνωρίζει ότι είναι πλημμυρισμένο και δεν καλεί την Πυροσβεστική να τραβήξει τα νερά με τις μάνικες; Είναι αυτό αρμοδιότητα του Υπουργού; Είναι αυτό αποτέλεσμα της έλλειψης προσωπικού; Πράγματι έχουμε τεράστιες ελλείψεις προσωπικού στο Υπουργείο Πολιτισμού εδώ και πολλά χρόνια. Αυτό όμως δεν σημαίνει ότι δεν πρέπει να λειτουργεί η υπηρεσία και δεν πρέπει να καταβάλονται όλες οι αναγκαίες προσπάθειες. 

Υπάρχουν εφορείες κύριε συνάδελφε, θα επικαλεστώ μια, την ΙΑ' Εφορεία Βυζαντινών Αρχαιοτήτων στη Βέροια που έχουν στη δικαιοδοσία της έξι νομούς, έχουν τρεις αρχαιολόγους όλους και όλους και εκτελούν αυτήν τη στιγμή πενήντα πέντε έργα του Κοινοτικού Πλαισίου Στήριξης σε όλη την κεντρική και δυτική Μακεδονία. 'Αρα, τα πάντα μπορούν να γίνουν. 

Η κ. Τριάντη είναι εξαιρετική επιστήμων, είναι ένας ευαίσθητος άνθρωπος, την εκτιμώ, τη συμπαθώ. Της πρότεινα να αναλάβει τη συλλογή γλυπτών του Εθνικού Αρχαιολογικού Μουσείου -περίοπτη θέση- και θέλησε να παραμείνει ως απλός υπάλληλος στην εφορεία υπό την κ. Παρλαμά που έχει αναλάβει προσωρινά τα καθήκοντα της αναπληρώτριας προϊσταμένης παράλληλα με την Γ' Εφορεία που έκανε τις ανασκαφές του Μετρό σε όλη την Αθήνα. 'Εχω διατάξει όπως ήθελαν και οι εργαζόμενοι και η ίδια η κ. Τριάντη, ένορκη διοικητική εξέταση την οποία θα διενεργήσει ο Γενικός Διευθυντής αναστηλώσεων του Υπουργείου και εφόσον από το πόρισμα αποκαλυφθεί ότι δεν έχει προσωπική ευθύνη, αλλά ότι έχουν ευθύνη υποδεέστερα στελέχη της ίδιας περιφερειακής υπηρεσίας, θα ενεργήσω αναλόγως. 

Σας διαβεβαιώ ότι θα είμαι απολύτως δίκαιος διότι και σημαντική επιστήμων είναι και ευαίσθητη προσωπικότητα είναι. Αλλά δεν είναι αυτό το πρόβλημά μου. Το πρόβλημά μου είναι να λειτουργεί εύρυθμα η υπηρεσία. 

Στα άλλα δε περί αθλητικών σωματείων τι θέλετε να πω; 'Οτι το Κομμουνιστικό Κόμμα Ελλάδος τάσσεται κατά της χρηματοδότησης του αθλητισμού; Δεν θέλετε να το πω αυτό, αλλά αυτό βγαίνει ως συμπέρασμα από την ερώτησή σας. 

Και η μόνιμη επωδός του Μεγάρου Μουσικής Αθηνών. Κρατικός φορέας είναι το Μέγαρο Μουσικής εντεταγμένος στην πολιτιστική μας πολιτική. Η δε χρηματοδότησή του είναι πολύ μικρότερη απ' αυτήν και της Λυρικής Σκηνής και του Εθνικού Θεάτρου κλπ. Προφανώς, δεν γνωρίζετε τα ποσά. 

ΝΙΚΟΛΑΟΣ ΠΑΠΑΦΙΛΙΠΠΟΥ: Θα ιδρύσετε αρχαιολογική υπηρεσία στο Νομό Κοζάνης; 

ΠΡΟΕΔΡΕΥΩΝ (Νικόλαος Κατσαρός): Κύριε Παπαφιλίππου, δεν έχετε το λόγο. 

Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Κύριε Υπουργέ, το Κομμουνιστικό Κόμμα δεν είναι ενάντια στον αθλητισμό. Είναι ενάντια στις ΠΑΕ που χρηματοδοτείτε, οι οποίες είναι ανώνυμες εταιρείες και οι οποίες έχουν οικονομικά οφέλη σε αντίθεση με τα μουσεία τα οποία τα επισκέπτονται χιλιάδες επισκέπτες -τουλάχιστον τα μεγάλα μουσεία- και έχουμε διπλό όφελος. Από τη μια έχουμε οικονομικό όφελος, έχει πόρους η πολιτεία και από την άλλη έχουμε πολιτικό όφελος γιατί οι επισκέπτες ξένοι και 'Ελληνες πολίτες ενημερώνονται για τον αρχαίο ελληνικό πολιτισμό. 

'Οσον αφορά αυτά που απαντήσατε, θεωρούμε ότι στην προκειμένη περίπτωση υπήρξε έλλειψη συντονισμού μεταξύ των υπηρεσιών. Τα έγγραφα τα οποία στάλθηκαν δεν έφθασαν έγκαιρα στον προορισμό. Πιστεύουμε πως η συγκεκριμένη προϊσταμένη ενήργησε σωστά. 

'Οσον αφορά την τοποθέτησή σας ότι είναι αναπληρώτρια προϊσταμένη, στην πλειοψηφία τους οι προϊστάμενοι όλων αυτών των υπηρεσιών είναι "αντ' αυτού". Γνωρίζετε τους λόγους για τους οποίους υπάρχει αυτή η κατάσταση. Οι περισσότεροι έχουν συνταξιοδοτηθεί και ο διάδοχος, όπως στην προκειμένη περίπτωση και η κ. Τριάντη, δεν έχει και τυπικά τον τίτλο της προϊσταμένης. 'Ετσι, παρέχεται σε σας η δυνατότητα να τους μετακινείτε όπως θέλετε. Ενώ στη προκειμένη περίπτωση γνωρίζετε ότι για οποιαδήποτε μετακίνηση ή τοποθέτηση προϊσταμένου πρέπει να ισχύει η νόμιμη διαδικασία. Δηλαδή, να ισχύσει η νομοθεσία του Υπουργείου Πολιτισμού, οι επιτροπές κρίσης, οι οποίες όμως όπως γνωρίζετε δεν λειτουργούν. Γιατί εσείς ενεργήσατε μ' αυτόν τον τρόπο; Δεν είναι ένα στοιχείο αυταρχισμού και ετσιθελισμού; 

Παραδεχθήκατε ότι οι ελλείψεις προσωπικού είναι πάρα πολύ μεγάλες. 

Και στην προκειμένη περίπτωση, νομίζω, γνωρίζετε σαν προϊστάμενος του Υπουργείου ότι καλά έπραξε η κ. Τριάντη γιατί προτιμότερο είναι η φύλαξη των αρχαιοτήτων, παρά να εκτίθενται σε διάφορους κινδύνους. Αν δεν υπάρχει επάρκεια προσωπικού για τη φύλαξη των αρχαιοτήτων, τότε κινδυνεύουν ή να κλαπούν ή να πάθουν οποιεσδήποτε ζημιές. 

Φυσικά μένουν ανοικτά τα προβλήματα του οργανισμού, ο οποίος ισχύει από τα μέσα της δεκαετίας του 1970 και χρειάζεται η ανανέωσή του έτσι που να ανταποκρίνεται στις σημερινές αυξημένες ανάγκες. 

Τέλος, η χρηματοδότηση είναι ανεπαρκέστατη. Εσείς επαφίεστε για τη χρηματοδότηση στα προγράμματα της Ευρωπαϊκής 'Ενωσης. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα πρέπει να γνωρίζει ο κύριος συνάδελφος ότι η χρηματοδότηση του τομέα της πολιτιστικής κληρονομιάς έχει αυξηθεί τα τελευταία χρόνια σε ποσοστό άνω του 25%, διότι συστηματικά διοχετεύω πόρους από άλλους τομείς στον τομέα της πολιτιστικής κληρονομιάς. 

Επίσης θα παρακαλούσα τον κύριο συνάδελφο, να μην περιορίζεται σε μια πηγή ενημέρωσής του, στα ρεπορτάζ του "ΡΙΖΟΣΠΑΣΤΗ" για την πολιτιστική πολιτική, να βλέπει και λίγο γενικότερα το θέμα. Αν διάβαζε και άλλες εφημερίδες, θα ήξερε ότι αυτήν τη στιγμή βρίσκονται υπό κατασκευή ή υπό ανακαίνιση, με εγκατεστημένο ανάδοχο, τριάντα μουσεία στην Ελλάδα και υπό μελέτη κατασκευής ή ανακαίνισης άλλα τριάντα. 

Επίσης θα έπρεπε να γνωρίζει ο κύριος συνάδελφος ότι η αναλογία επισκεπτών των ανοικτών αρχαιολογικών χώρων και των μουσείων είναι δυστυχώς έξι προς ένα. 

Τώρα, επειδή αναφέρεστε και σε συγκεκριμένα περιστατικά, δεν είναι κακός ο Υπουργός όταν μεταβάλλει τον αναπληρωτή προϊστάμενο αλλά καλώς όταν τον ορίζει. Με την ίδια διαδικασία που ορίστηκε, με την ίδια διαδικασία και άλλαξε. Ακόμη δε και αν είχε επιλεγεί από το υπηρεσιακό συμβούλιο, 

  

 

  

Σελίδα 2374 

επιλέγεται ως προς το βαθμό, δεν επιλέγεται ως προς τη συγκεκριμένη υπηρεσία. Αυτό το καθορίζει ο αρμόδιος Υπουργός. Τα αυτοδιοικούμενα δε όργανα, τα συμβούλια κρίσεων και τα υπηρεσιακά συμβούλια είναι αυτά που παρά τις παροτρύνσεις και τις οδηγίες μας δεν έχουν ολοκληρώσει τις διαδικασίες. Εμείς τους πιέζουμε για να τις ολοκληρώσουμε. 

Πρέπει δε να έχετε επίσης υπόψη σας ότι η Ελλάδα είναι ένας αναπεπταμένος αρχαιολογικός χώρος. 'Οπου και αν πας, όπου και αν σταθείς έχεις ανάγκη από ανασκαφή, από αναστήλωση, από προβολή, από αρχαιολογικό χώρο με περίφραξη και εγκαταστάσεις, από μουσεία. Χρειάζεται, λοιπόν, ένα κονδύλι του προϋπολογισμού το οποίο προφανώς και υπερβαίνει τις αντοχές των προϋπολογισμών αυτής της περιόδου. Αλλά κάνουμε μια προσπάθεια να προβάλουμε την πολιτιστική μας κληρονομιά, η οποία δε νομίζω ότι έχει γίνει με τη συστηματικότητα αυτή άλλη περίοδο. 

ΠΡΟΕΔΡΕΥΩΝ (Νικόλαος Κατσαρός): Τελευταία επίκαιρη ερώτηση είναι η με αριθμό 345/9.12.98 του Βουλευτή του Συνασπισμού της Αριστεράς και της Προόδου κ. Ευαγγέλου Αποστόλου προς τον Υπουργό Μεταφορών και Επικοινωνιών, σχετικά με την καθυστέρηση λειτουργίας του νέου συστήματος διαχείρισης εναέριας κυκλοφορίας. 

Η επίκαιρη ερώτηση του κ. Αποστόλου έχει ως εξής: 

"Η κυβερνητική αδράνεια και η καθυστέρηση να τεθεί σε επιχειρησιακή λειτουργία το νέο σύστημα διαχείρισης εναέριας κυκλοφορίας εκθέτει ανεπανόρθωτα τη χώρα διεθνώς και στερεί από το δημόσιο κρίσιμους πόρους. 

Η σημερινή κατάσταση με το πεπαλαιωμένο σύστημα εναέριας κυκλοφορίας καταγράφει αρνητικά δεδομένα: 

Μείωση το 1998 κατά 15%-20% του αριθμού των υπερπτήσεων στον εναέριο χώρο της Ελλάδας προς όφελος των FIR Ρώμης, Μάλτας, Κωνσταντινούπολης. 

Οι προσλήψεις νέων ελεγκτών που πρόσφατα εξαγγέλθησαν ουσιαστικά θα μπορούν να παράσχουν πλήρες έργο το 2000, ενώ καθυστερεί η εκπαίδευση στο νέο σύστημα των ήδη υπηρετούντων ελεγκτών. 

Κάτω από αυτές τις συνθήκες και με δεδομένο ότι μήνες απαιτούνται για την εκπαίδευση και σημαντικός χρόνος για τη σταδιακή μετάβαση (περίοδος δοκιμαστικής εφαρμογής λειτουργίας και σταδιακή επέκταση σε όλο το πεδίο του FIR) στην ολοκληρωμένη κάλυψη με την ένταξη και των τεσσάρων νέων τερματικών (Θεσσαλονίκης-Ρόδου-Κέρκυρας-Ηρακλείου). 

Ερωτάται ο κύριος Υπουργός: 

Τι μέτρα θα πάρει η πολιτεία για την ασφαλή, αναβαθμισμένη και σύγχρονη διαχείριση της εναέριας κυκλοφορίας και πότε θα τεθεί σε επιχειρησιακή λειτουργία το νέο σύστημα ώστε να πάψει να διασύρεται η χώρα διεθνώς και να εξασφαλισθούν: 

Οι επιβάτες να μετακινούνται με αυξημένη ασφάλεια 

Τα εθνικά συμφέροντα 

Αυξημένα έσοδα του ελληνικού δημοσίου από τις πτήσεις και υπερπτήσεις αεροσκαφών στον ελληνικό εναέριο χώρο". 

Ο Υπουργός Μεταφορών και Επικοινωνιών κ. Αναστάσιος Μαντέλης έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε συνάδελφε, για το σύστημα των ραντάρ έχει ξαναγίνει συζήτηση εδώ στη Βουλή. Θα πρέπει να σας πω ότι το σύστημα τηλεπικοινωνιών (VAR) παρελήφθη το Μάρτιο του 1998, έπειτα από εντατική δουλειά που έγινε σε συνεργασία με το Εurocontrol. Το εργαστήριο το οποίο είναι απαραίτητο για την υποστήριξη όλου του συστήματος των ραντάρ, παρελήφθη τον Οκτώβριο του 1998. 

'Ηδη, δύο μήνες πριν από την παραλαβή του συστήματος VAR. Για τις τηλεπικοινωνίες και δέκα μήνες πριν την παραλαβή του εργαστηρίου, από το Γενάρη του 1998, ξεκινήσαμε την προετοιμασία των στελεχών που θα δουλέψουν τα ραντάρ. Είναι ελεκτές εξειδικευμένοι, οι οποίοι έχουν αρχίσει τη διαδικασία προσαρμογής και κατάρτισής τους σε αυτό το σύστημα. 

Τον Ιούνιο του 1998 ενόψει της αυξημένης κίνησης της θερινής περιόδου ανεστάλη το πρόγραμμα κατάρτισης και προετοιμασίας, γιατί αν γινόταν ταυτόχρονα αυτό ενέκλειε κάποιους κινδύνους. 'Ηδη επαναλαμβάνεται αυτή η διαδικασία με προοπτική, σύμφωνα με το σχεδιασμό της ΥΠΑ, να έχει ολοκληρωθεί μέχρι τα τέλη Φεβρουαρίου του 1999, οπότε, -από τη στιγμή που έχουμε παραλάβει και τα συστήματα και έχει γίνει η προετοιμασία των ελεγκτών εναέριας κυκλοφορίας- θα μπορεί πλέον με τη νέα τουριστική περίοδο να δουλέψει το νέο σύστημα ραντάρ, το οποίο πραγματικά είναι το πλέον σύγχρονο που έχουμε, όχι μόνο στη χώρα μας αλλά και σε όλη την Ευρώπη. 

Επίσης, θα πρέπει να σας πω, επειδή αναφέρεστε σε ζητήματα ασφαλείας των πτήσεων, ότι δεν υπάρχει κανένα τέτοιο πρόβλημα. Οποιοδήποτε σύστημα και να χρησιμοποιούμε, είτε δηλαδή χρησιμοποιούμε το επικοινωνιακό είτε το ραντάρ είτε το δορυφορικό διασφαλίζεται η ασφάλεια των πτήσεων γιατί κάθε σύστημα έχει το δικό του πλέγμα διαδικασιών και ελέγχων που εξασφαλίζουν πλήρως την ασφάλεια των πτήσεων. Δεν τίθεται, λοιπόν, τέτοιο θέμα. Το ζήτημα είναι ότι πρέπει να χρησιμοποιούμε πιο σύγχρονα συστήματα και αυτά τα οποία έχουμε εγκαταστήσει είναι τα πλέον σύγχρονα, είναι αυτά με τα οποία επιτυγχάνουμε καλύτερη εναέρια κυκλοφορία και δυνατότητα μεγαλύτερης χωριτικότητας στην εναέρια κυκλοφορία μας. 

ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, δεν μου επιτρέπει ο χρόνος ειλικρινά να παραθέσω πόσες φορές οι εκάστοτε πολιτικές ηγεσίες του Υπουργείου διαβεβαίωναν για την έγκαιρη λειτουργία του νέου συστήματος εναέριας κυκλοφορίας. 

Γνωρίζετε ότι είναι μία ιστορία η οποία έχει ξεκινήσει από το 1979, συνέχεια ανακοινώνονται ημερομηνίες και δεν λέει να τελειώσει ποτέ. 

Αυτό που πραγματικά συμβαίνει είναι ότι, όχι μόνο έχουμε εκτεθεί ανεπανόρθωτα διεθνώς, μάλιστα βρισκόμαστε υπό την απειλή της ΙΑΤΑ, είτε να παραχωρηθεί μέρος του έργου σε τρίτους ή να γραφτούμε στη μαύρη λίστα, αλλά και τα πρόσφατα στοιχεία της Eurostat για το 1997 λένε ότι είχαμε ημερήσια καθυστέρηση ενενήντα ώρες στις πτήσεις. Ο μέσος όρος σε μας είναι τριάντα δύο λεπτά ανά πτήση, ενώ στις άλλες χώρες της Ευρωπαϊκής 'Ενωσης είναι είκοσι λεπτά. 

Δεν είναι μόνο αυτό. Δεν είναι η τεράστια απώλεια εσόδων που έχουμε από τα τέλη των υπερπτήσεων. Το σπουδαιότερο από όλα είναι το θέμα ασφάλειας. Επειδή εσείς είπατε ότι θα είμαστε έτοιμοι για την ερχόμενη χρονιά, εγώ θέλω να σας ρωτήσω το εξής: Πώς θα είμαστε έτοιμοι από τη στιγμή που οι διαδικασίες πρόσληψης προσωπικού δεν έχουν ολοκληρωθεί και δεν έχει προσληφθεί το προσωπικό που θα ασχοληθεί; Και πότε θα γίνει η εκπαίδευση αυτού του προσωπικού; 

Εσείς λέτε τώρα ότι θα λειτουργήσει με το υπάρχον προσωπικό. Εδώ γνωρίζουμε ότι χρειάζονται συνολικά τριακόσιοι ογδόντα ελεγκτές και υπάρχουν σήμερα εκατόν ογδόντα. Με ποιους θα λειτουργήσει, λοιπόν; Με το ίδιο προσωπικό; Είναι δυνατόν να μπούμε στη διαδικασία να χρησιμοποιούμε το προσωπικό αυτό στα ρεπό ή σε υπερωρίες, όταν γνωρίζετε πόσο λεπτή είναι αυτή η δουλειά; Ξέρετε όμως, ότι δεν υπάρχει και ο απαραίτητος χρόνος για εκπαίδευση. 

Τέλος πάντων, κύριε Υπουργέ, γιατί να σας πιστέψουμε ότι θα είμαστε έτοιμοι; Ανησυχούμε γιατί αυτό επαναλαμβάνεται συνεχώς τα τελευταία χρόνια και αυτό που και πάλι επαναλαμβάνω είναι, ότι δεν είναι τόσο ο διεθνής διασυρμός ή η απώλεια εσόδων. Αυτό που προέχει, είναι η ασφάλεια των επιβατών και σ' αυτό δεν πρέπει να υπάρξει καμία καθυστέρηση. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, θα ήθελα και πάλι να επαναλάβω ότι δεν υπάρχει θέμα ασφάλειας και εξήγησα τους λόγους. Θα σας θυμίσω και πάλι ότι πέρυσι, περί τον Ιούνιο 

  


 

  

Σελίδα 2375 

μήνα, έγινε και έλεγχος από την IFALPA στην Ελλάδα για το σύστημα εναέριας κυκλοφορίας. Θυμάστε ότι και τότε υπήρχαν κάποια δημοσιεύματα. 'Εγινε ο έλεγχος από την IFALPA και απεδείχθει ότι όλα λειτουργούσαν σωστά. Απλώς λειτουργούσαν με ένα σύστημα, το οποίο είναι ξεπερασμένο. 

Δεύτερον, πράγματι υπάρχουν καθυστερήσεις στην παραλαβή του υλικού. 'Οταν είχα πρωτοαναλάβει καθήκοντα, μου είχε γίνει μια σχετική ερώτηση και διεπίστωσα ότι πράγματι κατά καιρούς υπήρχαν καθηστερήσεις στην παραλαβή του υλικού. 

Γι'αυτό σας τόνισα ότι έγινε μία εντατική εργασία, μια εντατική προσπάθεια σε συνεργασία με τη EUROCONTROL και ολοκληρώθηκε η παραλαβή του υλικού, του μεν τηλεπικοινωνιακού το Μάρτιο, του δε εργαστηρίου τον Οκτώβριο του 1998. Επομένως, αυτά τα έχουμε ολοκληρώσει. Επειδή και τα προηγούμενα χρόνια είχαν παραλειφθεί και τα υπόλοιπα συστήματα, το PAL LAS, το ERAS κλπ. η παραλαβή του υλικού έχει γίνει. 

Η διεθνής εμπειρία λέει ότι από την παραλαβή του υλικού σε δύο χρόνια γίνεται συνήθως η προετοιμασία και η μετάπτωση από το ένα σύστημα στο άλλο. Εμείς επιδιώκουμε αυτό να το κάνουμε σε ένα χρόνο ή σε λιγότερο από ένα χρόνο. Χρησιμοποιούμε τα εξειδικευμένα στελέχη των ελεγκτών εναέριας κυκλοφορίας στις διαδικασίες ραντάρ και αυτούς ήδη εκπαιδεύουμε και τους προετοιμάζουμε να αναλάβουν τα καθήκοντα αυτά. Γι'αυτό πιστεύουμε ότι μπορεί να είναι έτοιμοι και ελπίζουμε να είναι έτοιμοι, πάντοτε βέβαια με τους σχεδιασμούς που κάνει η Υπηρεσία Πολιτικής Αεροπορίας. 

Το προσωπικό στο οποίο αναφερθήκατε, το νέο προσωπικό, πράγματι χρειάζεται, αλλά όχι για τις διαδικασίες ραντάρ. Χρειάζεται και έχουμε κινήσει τη διαδικασία πρόσληψης πενήντα ελεγκτών εναέριας κυκλοφορίας, από το ΑΣΕΠ. Πρόσφατα ψηφίσαμε στη Βουλή τη δυνατότητα πρόσληψης άλλων εκατόν σαράντα ελεγκτών εναέριας κυκλοφορίας, οι οποίοι μας είναι απαραίτητοι όχι τώρα, αλλά για να τους προετοιμάσουμε για το 2001, όταν θα λειτουργήσει το νέο αεροδρόμιο των Σπάτων, ο διεθνής αερολιμήν Αθηνών. Για εκεί χρειαζόμαστε το νέο προσωπικό. Το ήδη υπηρετών προσωπικό είναι και ικανό και εξειδικευμένο και η προσαρμογή του στα συστήματα και στις διαδικασίες ραντάρ, πιστεύουμε ότι θα αποδώσει τα αναμενόμενα. 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

  

 

  

Σελίδα 2376 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η υπ'αριθμόν 17/1-12-1998 επερώτηση των Βουλευτών της Νέας Δημοκρατίας κυρίων Γεωργίου Καρασμάνη, Ευάγγελου Μπασιάκου, Αθανασίου Δαβάκη, Αθανασίου Κονταξή, Σάββα Τσιτουρίδη, Σταύρου Δήμα, Νικολάου Κατσαρού και Ακήφογλου Μπηρόλ προς τον Υπουργό Γεωργίας, σχετικά με την πολιτική της Κυβέρνησης στον τομέα επιδοτήσεων και αποζημιώσεων των αγροτών. 

Για τη συζήτηση αυτής της επερώτησης ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Δήμας ορίζει ως Κοινοβουλευτικό Εκπρόσωπο της Νέας Δημοκρατίας το Βουλευτή Κιλκίς, κ. Σάββα Τσιτουρίδη. Ο Πρόεδρος του Συνασπισμού κ. Κωνσταντόπουλος ορίζει το Βουλευτή κ. Ευάγγελο Αποστόλου. Και ο Πρόεδρος του ΔΗ.Κ.ΚΙ. κ. Τσοβόλας, ορίζει ως Κοινοβουλευτικό Εκπρόσωπο το Βουλευτή κ. Γεώργιο Ρόκο. Ο Κοινοβουλευτικός Εκπρόσωπος του Κ.Κ.Ε. κ. Κολοζώφ ορίζει τον κ. Ευάγγελο Μπούτα. 

Επίσης, έχω την τιμή να σας ανακοινώσω ότι ο συνάδελφος, κ. Μηνάς Σταυρακάκης ζητεί ολιγοήμερη άδεια απουσίας στο εξωτερικό. 

Εγκρίνει το Σώμα; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Νικόλαος Κατσαρός): Η Βουλή ενέκρινε τη ζητηθείσα άδεια. 

Ο πρώτος των επερωτώντων, ο κ. Γεώργιος Καρασμάνης, έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριοι συνάδελφοι, θα ήθελα κατ'αρχήν να καλωσορίσω το νέο Υπουργό Γεωργίας και να του ευχηθώ ολόψυχα καλή επιτυχία. 'Εχει απόλυτα ανάγκη ο κ. Ανωμερίτης τις ευχές όλων μας στο έργο που εκλήθη να υπηρετήσει και ο ίδιος γνωρίζει καλύτερα απ'όλους πόσο δύσκολο θα είναι. 

Θα είναι δύσκολο το έργο σας, κύριε Ανωμερίτη, διότι δυστυχώς δεν ξεκινάτε από το μηδέν, ξεκινάτε από το μείον. Ξεκινάτε από τα ερείπια που σας κληροδότησε η προκάτοχος ηγεσία του Υπουργείου. 

Ξεκινάτε αντιμέτωπος με τα αδιέξοδα στα οποία έχουν οδηγήσει οι ολέθριοι χειρισμοί των τελευταίων ετών, αντιμέτωπος με τα εκρηκτικά προβλήματα στον αγροτικό τομέα που αφέθηκαν να συσσωρευθούν και να οδηγήσουν τη γεωργία μας σε βαθιά παρατεταμένη κρίση και τον αγροτικό μας κόσμο σε πρωτοφανή οικονομική εξαθλίωση, σε αβεβαιότητα για την ίδια την επιβίωσή του. 

Ελπίζω να μη βιασθείτε να μας αποδώσετε, όπως το συνηθίζει ο Πρωθυπουργός, στείρα αντιπολιτευτική διάθεση. Διότι, όταν ο ίδιος ο κ. Σημίτης αποπέμπει συλλήβδην ολόκληρη την ηγεσία του Υπουργείου Γεωργίας, τι άλλο μπορεί να σημαίνει, κύριοι συνάδελφοι και κύριε Ανωμερίτη, εκτός από την απερίφραστη ομολογία του ίδιου του Πρωθυπουργού ότι στον αγροτικό τομέα, δηλαδή στον νευραλγικότερο τομέα της εθνικής μας οικονομίας, η αποτυχία ήταν παταγώδης. 

Αλλά τι χρεία μαρτύρων έχουμε, κύριοι συνάδελφοι και κύριε Υπουργέ, όταν η σημερινή κατάσταση, αυτή που βιώνουν καθημερινά οι αγρότες όλης της χώρας, αυτή που βιώσατε και εσείς, κύριε Ανωμερίτη, στις πρώτες επαφές σας με τον οργισμένο αγροτικό μας κόσμο, αποτελεί την αδιαμφισβήτητη απόδειξη της πλήρους εγκατάλειψης του αγροτικού μας κόσμου. 

Από πού να αρχίσω και πού να τελειώσω, κύριε Υπουργέ; Από τις επιδοτήσεις που η καταβολή τους έπρεπε να αρχίσει από τις πρώτες ημέρες του Οκτωβρίου και ακόμα δεν έχουν ξεκινήσει; Και αυτό το κάνετε, όταν γνωρίζετε ότι για τη συντριπτική πλειοψηφία των δικαιούχων, αυτά τα χρήματα αποτελούν τη μοναδική τους ελπίδα να ανταποκριθούν στις αμεσότατες ανάγκες τους, να πληρώσουν τις τρέχουσες υποχρεώσεις τους, να προγραμματίσουν τις νέες καλλιέργειές τους, να εξασφαλίσουν την επιβίωση των οικογενειών τους. 

'Εχουν μάλιστα να πληρώσουν και τα χαράτσια που τους επιβάλλετε, όπως τις νέες δυσβάσταχτες εισφορές στο νέο ΟΓΑ. Μιλάω για το ταμείο κύριας ασφάλισης, για ένα ασφαλιστικό συνταξιοδοτικό σύστημα καθαρά εισπρακτικής φιλοσοφίας και με αμφίβολη ανταποδοτικότητα. 

Ζητάτε από τους 'Ελληνες αγρότες να πληρώσουν στο πρώτο εξάμηνο του 1998, μέχρι τις 31 Δεκεμβρίου, σαράντα επτάμισι δισεκατομμύρια (47.500.000.000) δραχμές, όταν ο ίδιος ο προϋπολογισμός δεν προβλέπει κανένα κονδύλι σε ενίσχυση αυτού του ταμείου, παρά μόνο στα ψιλά γράμματα, στην εισηγητική έκθεση, στη σελίδα 114, λέει σε έναν υπότιτλο ότι θα δώσει εξήντα δισεκατομμύρια (60.000.000.000) δραχμές με τη μορφή τίτλων του δημοσίου, άγνωστης διάρκειας και δεν ξέρουμε και πότε θα κατατεθούν. 

Από την άλλη πλευρά, μέχρι τις 31 Δεκεμβρίου, ζητάτε από αυτούς τους αγρότες να καταβάλουν σαράντα οκτώμισι δισεκατομμύρια (48.500.000.000) δραχμές, όταν γνωρίζετε ότι μέχρι στιγμής δεν έχουν πάρει μία δραχμή, ούτε από τις αποζημιώσεις ούτε από τις επιδοτήσεις. 

Αντιλαμβάνεσθε, κύριε Υπουργέ, ότι αν δεν μπορέσουν αυτοί οι άνθρωποι να καταθέσουν αυτά τα χρήματα, κινδυνεύουν από 1.1.1999 να μην έχουν ασφαλιστικό βιβλιάριο, να μην έχουν ιατροφαρμακευτική περίθαλψη, να μη μπορούν να πάρουν καλλιεργητικά δάνεια, να μη μπορούν να εισπράξουν τις επιδοτήσεις, να μη μπορούν να βγάλουν άδεια αγροτικού αυτοκινήτου. 

Και το κυριότερο, κύριε Υπουργέ, είναι ότι δεν θα μπορούν να πληρώσουν μέρος από το φόρο υποτέλειας. Ναι, μην σας ξενίζει η φράση. Εννοώ το φόρο υποτέλειας από την Αγροτική Τράπεζα, που από τράπεζα υποτίθεται του αγρότη, έχει εξελιχθεί σε έναν ανάλγητο και αποκρουστικό τοκογλύφο, που έχοντας το δικό σας πράσινο φως συνεχίζει να διατηρεί τα ληστρικά επιτόκια, που διαιωνίζει, παρά τις διαβεβαιώσεις του κ. Παπαντωνίου τα εξοντωτικά και παράνομα πανωτόκια, που προχωρεί με την ανοχή σας, αν όχι με τις εντολές σας, σε κατασχέσεις και πλειστηριασμούς, που διαπομπεύει και εξευτελίζει τους οφειλέτες της. 

Ο ίδιος ο κ. Παπαντωνίου πριν από λίγους μήνες, από αυτό το Βήμα -είναι επίσημα καταγεγραμμένα τα λόγια του στα Πρακτικά της Βουλής- είχε δεσμευθεί και είχε πει ότι θα καταργήσει αυτά τα πανωτόκια και μάλιστα είχε πει επί λέξει ότι ένα μέρος του κεφαλαίου θα διαγραφεί, για να μπορέσουν να ανταποκριθούν οι αγρότες στις υποχρεώσεις τους. Είχε πει μάλιστα ότι τα πανωτόκια είναι ληστρικά, ότι έχουν οδηγήσει σε υπερχρέωση τους αγρότες και ότι θα δώσει εντολή στις διοικήσεις των τραπεζών να διαγράψουν ένα σημαντικό μέρος από αυτά τα χρέη. 

Το ίδιο μάλιστα είχε πει και ο κ. Σωτηρλής, ο προηγούμενος Υφυπουργός από αυτό το Βήμα. Είχε πει ότι θα δώσει εντολή, για τη διαγραφή των πανωτοκίων. 

Μάλιστα είχε δώσει ένα παράδειγμα από το Βήμα της Βουλής, λέγοντας χαρακτηριστικά ότι ένας αγρότης ο οποίος έχει δέκα εκατομμύρια (10.000.000) χρέος, θα διαγράψει τα έξι εκατομμύρια (6.000.000), το 60% και θα πληρώσουν οι αγρότες τα τέσσερα εκατομμύρια (4.000.000), το 40%, με κάποια ρύθμιση, αλλά τίποτε δεν έγινε. Υπάρχει μία αναντιστοιχία λόγων και πράξεων. Και να ήταν μόνο αυτό, κύριε Υπουργέ; 

Να αναφερθώ στους τραγικούς κυβερνητικούς χειρισμούς, με τη διάλυση της ΔΙΔΑΓΕΠ και τους πειραματισμούς σας με την πρόχειρη, απρογραμμάτιστη δημιουργία άλλων οργανισμών και φορέων χωρίς υποδομή και γνώση του αντικειμένου που τους αναθέσατε; Κινδυνεύουν να περικοπούν, αν δεν χαθούν, κονδύλια επιδοτήσεων τετρακοσίων δισεκατομμυρίων (400.000.000.000) κοινοτικών πόρων, με καταλυτικές συνέπειες για ολόκληρη την εθνική οικονομία. 

Θέλετε να πάμε και στους επιμέρους τομείς της αγροτικής μας παραγωγής, να δούμε κι εκεί το έργο της εκσυγχρονιστικής μας Κυβέρνησης; 

Στη δενδροκαλλιέργεια την τελευταία διετία οι παραγωγοί μας ζουν τον εφιάλτη της καταβαράθρωσης των τιμών 



 

  

Σελίδα 2377 

παραγωγού, για να θησαυρίζουν έμποροι και μεσάζοντες, χωρίς από την άλλη μεριά να οφειλείται τουλάχιστον ο καταναλωτής. Σ' αυτό θα αναφερθούν συνάδελφοι, οι οποίοι εκπροσωπούν τους ελαιοπαραγωγικούς νομούς. 

Να αναφερθώ στην πρωτοφανή διαπραγματευτική μας ανεπάρκεια, που έχει ως συνέπεια, την καθιέρωση ενός καθεστώτος, με ρυθμίσεις καταστροφικές, ειδικότερα για τους 'Ελληνες καλλιεργητές, που βάζει πλαφόν στη δική μας παραγωγή, για να μείνουν ελεύθερες υπερπαραγωγές των ανταγωνιστών μας, που καταργεί ακόμα και τα ελάχιστα εισοδηματικά προνόμια, υπέρ των παραγωγών μας, που με τόσες θυσίες είχαμε διασφαλίσει; 

Να μιλήσουμε για την καπνοπαραγωγή; Είστε υπόλογοι, γιατί με την πολιτική, τη στάση και την πρακτική σας αποδέχεσθε, αν δεν συναινείτε, στον καθολικό αφανισμό μιας καλλιέργειας, που εκτός των άλλων έχει να κάνει με την επιβίωση χιλιάδων οικογενειών, αλλά και ολόκληρων κοινωνικών ομάδων, σε περιοχές μάλιστα ιδιαίτερα προβληματικές. 

Αφήσατε την ελληνική καπνοκαλλιέργεια στο έλεος των συμφερόντων των μεγάλων εξωκοινοτικών πολυεθνικών κυκλωμάτων. Συνυπογράψατε, διά του κ. Γείτονα, που θα ήταν πραγματικά διαπραγματευτικό χαρτί, την απαγόρευση των διαφημίσεων, αν και γνωρίζατε ότι έτσι βάζετε την ταφόπλακα στα ελληνικά καπνά. Αποδεχθήκατε τις καταστροφικές ρυθμίσεις για εθελουσία εγκατάλειψη της καλλιέργειας στη χώρα μας, στέλνοντας στην ανεργία χιλιάδες οικογένειες και στον οικονομικό και κοινωνικό μαρασμό τα καπνοχώρια μας. 

Και ένα τελευταίο, κύριε Υπουργέ, που θα το μάθετε σε λίγες ημέρες, αν δεν το διαβάσατε από τις εφημερίδες, αφού εξακολουθείτε να μένετε τόσο μακριά από τα κέντρα αποφάσεων, που διαμορφώνουν την ευρωπαϊκή μας προοπτική. Πριν λίγες μέρες στη συνεδρίαση της αρμόδιας διαχειριστικής επιτροπής, για την υιοθέτηση των εφαρμοστικών κανονισμών του νέου καθεστώτος, η ΚΟΜΙΣΙΟΝ εξαπέλυσε μία ακόμη βόμβα μεγατόνων. Πρότεινε να απαγορευθεί από αύριο κιόλας, από το 1999 η καλλιέργεια σε τσεμπέλια και μαύρα, δύο ποικιλιών, που επί δεκαετίες διασφαλίζουν την επιβίωση των πιο φτωχών καπνοκαλλιεργητών μας, στις προβληματικότερες περιοχές του τόπου μας. 

Αν δεν το πήρε -και δεν το πήρε- ακόμη χαμπάρι η Κυβέρνηση, σας ενημερώνουμε, έχοντας όλα τα στοιχεία στη διάθεσή σας και επιμένουμε να δώσετε έστω και την ύστατη ώρα τη μάχη. 

Δικές σας, της Κυβέρνησης, είναι οι βαρύγδουπες εξαγγελίες, για ένταξη χιλιάδων παραγωγών στα νέα βελτιωμένα κοινοτικά προγράμματα πρόωρης συνταξιοδότησης. Και τις χαιρετήσαμε όλοι, βλέποντας εδώ τη μεγάλη ευκαιρία να αποσυρθούν οι παλαίμαχοι της γης και παράλληλα να ανοίξει ο δρόμος για την προσέλκυση νέων, σύγχρονων ανθρώπων στο αγροτικό δυναμικό μας. 

Και καταφέρατε και αυτήν τη μεγάλη ελπίδα ανανέωσης και εκσυγχρονισμού να την καταβαραθρώσετε. Καθυστερήσεις μηνών παρατηρούνται ήδη στην καταβολή των πρόωρων συντάξεων και ουδείς ευαισθητοποιείται, σκεπτόμενος τουλάχιστον ότι αυτές οι συντάξεις αποτελούν το μοναδικό πόρο πηγή επιβίωσης για χιλιάδες παλιούς ξώμαχους, που έχουν εκχωρήσει γη και εκμεταλλεύσεις, αποστερούμενοι οποιουδήποτε άλλου εισοδήματος. 

Με μεγάλη περιέργεια, κύριε Υπουργέ, περιμένουμε να δούμε τι δικαιολογίες θα επιστρατεύσετε απέναντι στους βαμβακοπαραγωγούς, τους οποίους εδώ και ένα μήνα εμπαίζετε συστηματικά και συνειδητά. 

Τους υπόσχεστε τιμές καλύτερες από πέρυσι όταν πολύ καλά γνωρίζετε από στοιχεία του Οργανισμού Βάμβακος ότι η τελική παραγωγή θα είναι σημαντική μεγαλύτερη από την αρχική εκτίμηση που δόθηκε στην επιτροπή, γεγονός που σημαίνει ότι το πρόστιμο συνυπευθυνότητας θα μειώσει σημαντικά τις τιμές παραγωγών. 

Μήπως έχετε τουλάχιστον μια εξήγηση γιατί ακόμα δεν έχουν πληρωθεί τις προκαταβολές που δικαιούνται για τη σοδειά που έχουν παραδώσει στα εκκοκκιστήρια εδώ και δύο μήνες; Μάλιστα τη δεύτερη απόφαση την υπογράψατε εσείς, κύριε Υπουργέ. 

Να αποτολμήσω -ρητορικά βέβαια- να ρωτήσω τι μέτρα έχετε πάρει για τους κτηνοτρόφους μας, τη δυσχερέστατη σήμερα τάξη των παραγωγών; 'Η να θυμίσω ότι ακόμα τους έχετε στο περίμενε για τις εξισωτικές αποζημιώσεις τους; 'Οτι έχετε αφήσει ουσιαστικά ανυποστήρικτο το αίτημα για αύξηση της ποσόστωσης στο γάλα; 'Οτι κανένα μέτρο δεν παίρνετε για τη διάθεση της παραγωγής τους; 'Οτι ακόμα τους αφήνετε να καταρρέουν αντιμέτωποι, όπως όλοι οι παραγωγοί μας με ένα δυσβάσταχτο κόστος παραγωγής; Και το χειρότερο με το μεγαλύτερο μερτικό στα χρέη με τα οποία η Αγροτική Τράπεζα τους στέλνει υπόδικους στα δικαστήρια; 

Στα τελευταία κατορθώματα των τελευταίων κυβερνήσεων δεν μπορούμε να μην συμπεριλάβουμε και τη δεινή θέση στην οποία έχουν οδηγηθεί οι καλλιεργητές δημητριακών. 

Είναι απίστευτο, αλλά αληθινό ότι με ελληνική υπογραφή επιβλήθηκε δραστικός περιορισμός στις επιδοτούμενες καλλιεργούμενες εκτάσεις από εννέα εκατομμύρια τριακόσιες χιλιάδες στρέμματα, σε έξι εκατομμύρια εκατόν εβδομήντα χιλιάδες στρέμματα και ότι με αυθαίρετη αμιγώς ελληνική ντιρεκτίβα της απελθούσης ηγεσίας του Υπουργείου, μπαίνει από φέτος πλαφόν, ανά νομό στην καλλιέργεια σιταριού. Και την ίδια ώρα οι παραγωγοί, κύριε Υπουργέ, ακόμα περιμένουν τις στρεμματικές ενισχύσεις τους για την περίοδο 1997-1998. 

Να αναφερθώ στη ριζοκαλλιέργεια; Στην περιθωριοποίηση της καλλιέργειας; Δημιουργήσατε δύο ζώνες την Α' και τη Β' ζώνη. Στην Α' ζώνη βάλατε διακόσιες είκοσι τρείς χιλιάδες στρέμματα στη Β' ζώνη βάλατε είκοσι πέντε χιλιάδες στρέμματα. Στην Α' ζώνη καλύψαμε μόνο τα εκατόν ενενήντα έξι χιλιάδες στρέμματα, ενώ στη Β' ζώνη τα είκοσι πέντε χιλιάδες έγιναν πενήντα δύο χιλιάδες στρέμματα. Και οι παραγωγοί χάνουν τη στρεμματική ενίσχυση των οκτώ χιλιάδων οκτακοσίων ογδόντα δύο (8.882) δραχμών. 

Θα ήθελα πραγματικά, κύριε Υπουργέ, να σας ρωτήσω ποίοι και με ποια κριτήρια διαχώρισαν και ενέταξαν σε ζώνες τις ριζοπαραγωγικές περιοχές. 

Απεκλείσθη ο Νομός Πέλλας μία περιοχή παραδοσιακά ριζοπαραγωγική και μάλιστα χωριά τα οποία συνορεύουν και τα χωρίζει μια αυλακιά από τα όμορα χωριά του Νομού Θεσσαλονίκης. 

Αρδεύονται από τις ίδιες πηγές, ανήκουν στο ίδιο το εύρος. Τα χωριά τα όμορα της Θεσσαλονίκης είναι στην Α' ζώνη και τα χωριά του Νομού Πέλλης που συνορεύουν με τα χωριά της Θεσσαλονίκης είναι στη Β' ζώνη. Και χάνουν τη στρεμματική τους επιδότηση των οκτώ χιλιάδων οκτακοσίων ογδόντα δύο (8.882) δραχμών. 

'Αφησα τελευταίο, κύριε Υπουργέ, το αίσχος που συνιστά την υπάρχουσα σημερινή κατάσταση του ΕΛΓΑ. 

Η χώρα μας δοκιμάζεται τα τελευταία χρόνια από θεομηνίες πρωτοφανείς σε ένταση και σε διάρκεια. Οι καταστροφές είναι χωρίς προηγούμενο και οι πληγέντες παραγωγοί γίνονται το αντικείμενο ενός εμπαιγμού που ξεπερνά ακόμα και τα όρια της αναλγησίας. 

Ακούμε τους αρμόδιους του Υπουργείου να ομολογούν ότι οι καταστροφές είναι βιβλικές και ολοκληρωτικές και να δημιουργούν ελπίδες ότι η πολιτεία επιτέλους θα σταθεί αρωγός στο πλευρό τους. Και όταν έρχεται η ώρα της αποζημίωσης επιστρατεύονται παντός είδους τεχνάσματα, ταχυδακτυλουργίες και αθλιότητες για να υποβαθμισθεί η έκταση της καταστροφής και να πληρωθούν αποζημιώσεις - κοροϊδία. 

Αλλά μήπως και αυτές, κύριε Υπουργέ, πληρώνονται; Η Πέλλα, η Ημαθία, η Πιερία και γενικότερα η Μακεδονία, η Κρήτη, η Κορινθία, η Αργολίδα, ο 'Εβρος περιμένουν ακόμα, έστω και αυτές τις αποζημιώσεις-ψίχουλα των σαράντα δισεκατομμυρίων (40.000.000.000) δραχμών. 

Εμείς, κύριε Υπουργέ, ξέρουμε τι συμβαίνει, όπως το ξέρετε και εσείς, όπως το ξέρουν και οι κατεστραμένοι παραγωγοί. Δεν υπάρχουν χρήματα στον ΕΛΓΑ. Το ταμείο είναι αρνητικό μπροστά στις μεγάλες τρέχουσες ανάγκες του οργανισμού, 



 

  

Σελίδα 2378 

που αυτήν τη στιγμή περνούν τα σαράντα δισεκατομμύρια (40.000.000.000) δραχμές. 

Κύριε Υπουργέ, είχατε δεσμευθεί κατηγορηματικά σ' αυτήν την Αίθουσα ως Κυβέρνηση διά των χειλέων του Υφυπουργού κ. Βρεττού σε μία επίκαιρη ερώτηση ότι θα ανακοινώσετε τις τιμές στο πρώτο δεκαπενθήμερο του Νοεμβρίου. Ο χρόνος τελειώνει και ακόμα οι πληγέντες περιμένουν. Και ξέρω ότι θα περιμένουν ακόμα για πολύ και ότι θα κάνουν και φέτος μαύρα Χριστούγεννα και μαύρη Πρωτοχρονιά, όπως έκαναν και πέρυσι. 

Πού υπάρχει αξιοπιστία, κύριε Υπουργέ, όταν έρχεται ο ίδιος ο Υφυπουργός κ. Βρεττός και λέγει ότι στο πρώτο δεκαπενθήμερο του Νοεμβρίου θα ανακοινωθούν οι τιμές των οπωροκηπευτικών και ακόμα δεν έχει γίνει τίποτα. 

Από την άλλη δε πλευρά υπόσχεσθε και κυκλοφορεί η φήμη ότι θα αρχίσετε να πληρώνετε τις αποζημιώσεις του ΕΛΓΑ. Εδώ όμως δεν έχετε ανακοινώσει ακόμα τις τιμές. Ποιες είναι αυτές οι τιμές; Ποια είναι η διαφορά των τιμών των φετινών από τις περσινές; Μπορείτε να μας το πείτε; 

Κύριε Υπουργέ, ρωτώ και παρακαλώ να μου απαντήσετε: Ο ίδιος ο Πρωθυπουργός δεσμεύθηκε πέρυσι να ενισχυθεί ο ΕΛΓΑ με ένα κονδύλι τουλάχιστον των είκοσι δισεκατομμυρίων (20.000.000.000) δραχμών από τον προϋπολογισμό. 

Τι απέγινε αυτή η υπόσχεση; 

Ρωτώ ειλικρινά και καλόπιστα γιατί πρέπει κάποτε να μετράμε την αξιοπιστία της κυβερνητικής πολιτικής. Πρέπει κάποτε να ξέρουμε πόσο να υπολογίζουμε στις πρωθυπουργικές δεσμεύσεις και εμείς, αλλά και οι άμεσα ενδιαφερόμενοι αγρότες. 

Θα δοθούν αυτά τα είκοσι δισεκατομμύρια (20.000.000.000) δραχμές που είχε υποσχεθεί ο Πρωθυπουργός, όταν στον προϋπολογισμό του 1999 δεν υπάρχει ούτε δραχμή γραμμένη για τον ΕΛΓΑ; 

Πώς, λοιπόν, θα μπορέσετε να πληρώσετε μέχρι τις 31 Δεκεμβρίου τους ροδακινοπαραγωγούς, οι οποίοι επλήγησαν την άνοιξη του 1998 από τους παγετούς; 

Γνωρίζετε τις αθλιότητες που έχει διαπράξει ο ΕΛΓΑ. Υποτίμησε τις αποζημιώσεις κάτω από το 50% της πραγματικής ζημίας, μειώνοντας παραγωγικά δέντρα που βγάζουν από εκατόν τριάντα έως εκατόν πενήντα κιλά και τους δίνει από τριάντα έως εξήντα κιλά, πέρα από το γεγονός ότι μειώσατε το συντελεστή αποζημίωσης από 75% σε 62%. 

Μ'αυτά τα τεχνάσματα, με τη μείωση των κιλών, με τη μείωση του συντελεστή, οι παραγωγοί δεν θα πάρουν πάνω από το 50% της πραγματικής ζημίας. Και απ'ό,τι βλέπω, κύριε Υπουργέ, δεν υπάρχει πιθανότητα να τους πληρώσετε. 

'Αρα, λοιπόν, προοιωνίζεται για τους ροδακινοπαραγωγούς της Κεντρικής Μακεδονίας, της Πέλλας, της Πιερίας, της Ημαθίας ότι θα περάσουν μαύρα Χριστούγεννα, μαύρη Πρωτοχρονιά. 

Εν κατακλείδι, κύριε Υπουργέ, τα μεγάλα προβλήματα αυτής της στιγμής που τρέχουν είναι η πληρωμή των επιδοτήσεων και των αποζημιώσεων, για τα οποία δεν έχετε κάνει μέχρι στιγμής τίποτε. Μη μου πείτε ότι φταίει το μηχανογραφικό σύστημα της ΔΙΔΑΓΕΠ και ότι το αλλάζετε. 

Φοβούμαι ότι κρύβεται πίσω απ'αυτήν την αδυναμία την οποία προφασίζεστε, η αντιπληθωριστική πολιτική που ακολουθείτε απέναντι στους αγρότες. Θέλετε να περικόψετε την αγοραστική δύναμη των αγροτών, να περιστείλετε τις δαπάνες για να μειώσετε τον πληθωρισμό. Δηλαδή, θύματα της αντιπληθωριστικής πολιτικής είναι και οι αγρότες, θύματα θα έλεγα του πιο μεγαλύτερου, του πιο θρασύτερου εμπαιγμού που επιχειρήθηκε σε βάρος τους. 

Ακόμη ηχούν στα αυτιά τους οι καλύτερες μέρες που τους έχετε υποσχεθεί από το παρελθόν. Οι μέρες τους είναι μαύρες, εφιαλτικές, συνοδευόμενες από ένα όργιο εξαπατήσεως και εμπαιγμού, γιατί κανένας οικονομικός δείκτης δεν ανεβαίνει απ'αυτούς που ανεβάζουν το εισόδημα. Αντίθετα ανεβαίνουν εκείνοι οι οποίοι το εξανεμίζουν. 

(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ) 

Θα θέλαμε, κύριε Υπουργέ, πάνω στην επερώτηση την οποία σας έχουμε καταθέσει, λεπτομερώς να δώσετε απαντήσεις για να μπορέσει να ενημερωθεί ο 'Ελληνας αγρότης γιατί περιμένει τόσο καιρό τις επιδοτήσεις, γιατί περιμένει τις αποζημιώσεις. Και πείτε μου πραγματικά, ποια κοινωνική τάξη εργάζεται κάτω από ένα εργοστάσιο που δεν έχει ούτε τοίχους ούτε στέγη και δεν πληρώνεται το μόχθο και τον ιδρώτα του στην κατάλληλη στιγμή, όπως πληρώνονται όλες οι άλλες κοινωνικές τάξεις; 

Οι πρόωρες συντάξεις καθυστερούν. Πείτε μου, ποια κοινωνική τάξη συνταξιούχων περιμένει πέντε και επτά μήνες τα χρήματα; Καμία, κύριε Υπουργέ. Μόνο οι αγρότες. Για την πρόωρη σύνταξη περιμένουν επί ένα χρόνο για να πληρωθεί. Τα υπόλοιπα θα τα πω στη δευτερολογία μου. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι Βουλευτές τη συνεδρίαση παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" τριάντα τρείς μαθητές και τρείς συνοδοί -δάσκαλοι από το 4ο Δημοτικό Σχολείο Σαλαμίνας και σαράντα επτά μαθητές και τρείς συνοδοί-δάσκαλοι από το 2ο Δημοτικό Σχολείο Νέου Ψυχικού. 

Τους καλωσορίζουμε στο Κοινοβούλιο. 

(Χειροκροτήματα από όλες τις πτέρυγες) 

Ο κ. Νικόλαος Κατσαρός Βουλευτής του Νομού Λαρίσης έχει το λόγο. 

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος Βουλής): Κύριε Πρόεδρε, είναι πολύ λίγος ο χρόνος τον οποίο έχω στη διάθεσή μου για ένα τόσο πολύ μεγάλο θέμα, όπως αυτό που αναπτύσσεται στη σημερινή μας επερώτηση και εις το οποίο αναφέρθηκε εκτενέστατα ο πρώτος ομιλητής, ο κ. Καρασμάνης. 

Κύριε Υπουργέ, το πόσο τραγική είναι η οικονομική κατάσταση των γεωργών και των κτηνοτρόφων, ίσως δεν μπορείτε να το φανταστείτε. Θα σας περιγράψω εγώ κάπως την κατάσταση στη Λάρισα που είναι ένας ευνοημένος από τη φύση νομός, γιατί εκεί υπάρχει και μεγάλος γεωργικός κλήρος, είναι εύπορη η γη, υπάρχουν αγρότες, οι οποίοι έχουν κάνει πολύ σοβαρές επενδύσεις και κατά κάποιον τρόπο, βρίσκονται σε καλύτερη μοίρα από πολλούς άλλους νομούς. 

Ακούστε, λοιπόν, ποια είναι η τραγική κατάσταση, για να βγάλετε ένα συμπέρασμα, γιατί η Λάρισα είναι και το κέντρο του αγροτικού αναβρασμού, ο οποίος, κύριε Υπουργέ, μην περνά από το μυαλό σας ποτέ ότι είναι υποκινούμενος. Τον δημιουργούν οι πραγματικές ανάγκες των αγροτών. 

Μην σας μένει καμιά αμφιβολία επ'αυτού. Είναι πολύ μεγάλο λάθος σας που δεν δεχθήκατε την Πανθεσσαλική Συντονιστική Επιτροπή των αγροτών στην επίσκεψη που κάνατε στη Λάρισα. Θα αναγκαστείτε να τους δείτε, γιατί αυτοί είναι οι πραγματικοί εκπρόσωποι των αγροτών, δεν είναι οι σφραγίδες της ΠΑΣΕΓΕΣ και των άλλων τριτοβαθμίων συνεταιριστικών οργανώσεων. Θα δείτε από τις εξελίξεις ότι αυτοί που εκπροσωπούν τους αγρότες έχουν τη σωστή θέση και σε πάρα πολλά άλλα θέματα. 

Ακούσατε, κύριε Υπουργέ, για την κατάσταση των σιτοπαραγωγών. Δεν έχουν καταβληθεί σ' αυτούς οι στρεμματικές αποζημιώσεις για τα σκληρά σιτάρια. Δεν πληρώθηκαν για το σιτάρι που πούλησαν. Από τότε που το πούλησαν πέρασαν τρεις μήνες περίπου, δεν πήραν δραχμή και μένει απούλητο στις αποθήκες ένα πολύ μεγάλο μέρος του σιταριού τους. Η τιμή, η οποία τώρα τους προσφέρεται από τους εμπόρους είναι τριάντα οκτώ (38) με σαράντα (40) δραχμές, ενώ πέρυσι το πούλησαν πενήντα (50) έως εξήντα (60) δραχμές. 

Είμαστε στο τέλος της καλλιεργητικής περιόδου, ήδη έπρεπε να είχαν σπείρει, δεν έχουν τη δυνατότητα να σπείρουν ή όσοι είχαν τη δυνατότητα να δανειστούν από την Αγροτική Τράπεζα δανείζονται με υψηλότερο επιτόκιο σε σχέση με τις άλλες τράπεζες. Είναι γνωστό νομίζω. 

Εν τω μεταξύ δεν έχουν πληρώσει τα προηγούμενα καλλιεργητικά δάνεια, με αποτέλεσμα να πληρώνουν και συμβατικούς τόκους και από 1.1.1999 θα πληρώνουν και τόκους υπερημερίας. 

  


 

  

Σελίδα 2379 

Ανάλογη περίπου είναι και η κατάσταση των βαμβακοπαραγωγών. Και όσοι ακόμα πούλησαν το προϊόν τους προ δύο ή τριών μηνών δεν πήραν δραχμή, δεν πήραν ούτε την προκαταβολή. Υποσχεθήκατε ότι θα την πάρουν μέχρι τέλους του έτους. Φοβάμαι ότι είναι αμφίβολο αν αυτό θα υλοποιηθεί. 

Οι βαμβακοπαραγωγοί ένα μεγάλο μέρος της παραγωγής τους το έχουν ακόμα στις αποθήκες, δεν μπορούν να το παραδώσουν στις ενώσεις, γιατί στην κρίσιμη περίοδο γίνονται έλεγχοι και καταμετρήσεις στα εκκοκκιστήρια της Ενώσεως Λαρίσης, με αποτέλεσμα να σταματάει η διάθεση του προϊόντος και να δημιουργείται ένα τεράστιο πρόβλημα. 

Φέτος αναμένουν τιμές χαμηλότερες από πέρυσι. Αυτή είναι η πραγματικότητα. Εδώ γίνονται διάφορες μεθοδεύσεις, οι οποίες δεν ξέρω ποιον βοηθούν τελικά. 

Οι κτηνοτρόφοι είναι και αυτοί τραγικά θύματα της κατάστασης. Αναφέρεται στην επερώτηση ότι παίρνουν τις επιδοτήσεις που δικαιούνται οι βοοτρόφοι για τις θηλάζουσες αγελάδες και τα αρσενικά μοσχάρια με πολύ μεγάλη καθυστέρηση. Μπαίνουμε στο χειμώνα και αυτοί είναι αναγκασμένοι να δανειστούν από τοκογλύφους για να πάρουν ζωοτροφές. Νόμιμος τοκογλύφος, δυστυχώς, έχει καταντήσει γι' αυτούς και η Αγροτική Τράπεζα. Δεν πληρώνουν τα χρέη της περασμένης χρονιάς με αποτέλεσμα να τρέχουν οι τόκοι και γενικά βρίσκονται σε τραγική και άθλια κατάσταση. 

Το ίδιο συμβαίνει και με τους παραγωγούς όλων των άλλων προϊόντων. 'Ολοι στην ίδια μοίρα βρίσκονται. Παραδίδουν τη βιομηχανική τους ντομάτα και πληρώνονται μετά από έξι ή οκτώ μήνες. Μάλιστα δεν πληρώνονται για την ποσότητα την οποία παραδίδουν διότι υποχρεούνται να παρακαλέσουν τον έμπορο να δεχθεί να τους δώσει το δικαίωμα να καλλιεργήσουν και εκείνος τους κόβει μερικούς τόνους. 'Ολα αυτά συμβαίνουν γιατί καθυστερούν οι σχετικές επιδοτήσεις. 

Ποια είναι τα αποτελέσματα; Θα σας αναφέρω ένα παράδειγμα με μία επιταγή που κοινοποίησε η Αγροτική Τράπεζα σε έναν αγρότη. Το 1989 η ρύθμιση των χρεών του ήταν περίπου είκοσι πέντε εκατομμύρια (25.000.000). Από τότε πλήρωσε ο άνθρωπος εξήντα εννέα εκατομμύρια (69.000.000). Ξέρετε πόσα του ζητούνται ακόμα, κύριε Υπουργέ; Σαράντα εννέα εκατομμύρια διακόσιες εξήντα χιλιάδες τριάντα εννέα (49.260.039) δραχμές. 

'Εχετε τη γνώμη ότι είναι δυνατόν οι αγρότες να μπορέσουν ποτέ να ξεχρεωθούν από την Αγροτική Τράπεζα με αυτήν την κατάσταση; Μέσα σε δέκα χρόνια για τα είκοσι πέντε εκατομμύρια (25.000.000) πληρώθηκαν εξήντα εννέα εκατομμύρια (69.000.000), ζητούνται άλλα σαράντα εννέα εκατομμύρια (49.000.000), έγιναν συνολικά εκατόν είκοσι εκατομμύρια (120.000.000) περίπου. 

Ε, λοιπόν, πώς θα εξοφλήσει τα χρέη του αυτός ο αγρότης! Και όλα αυτά οφείλονται στο σύστημα πώλησης και διακίνησης των προϊόντων τους και βεβαίως στην καθυστερημένη καταβολή αποζημιώσεων, επιδοτήσεων και όλα αυτά τα οποία ξέρετε και εσείς πολύ καλά. 

Πρέπει να υπάρξει οπωσδήποτε αντιμετώπιση αυτού του προβλήματος. Κύριε Υπουργέ, μη σας μένει καμία απολύτως αμφιβολία. Είπα και άλλη φορά εδώ στη Βουλή ότι αν η Αγροτική Τράπεζα πει στους αγρότες "θέλω σε δύο μήνες τα ληξιπρόθεσμα και απαιτητά δάνεια να μου τα καταβάλετε" θα μεταβληθεί όλη η χώρα σε μία αίθουσα πλειστηριασμών. Αυτή είναι η κατάσταση. 

Και η λύση εκείνη με τα πανωτόκια, κύριε Υπουργέ, δυστυχώς είναι πέρα για πέρα αποτυχημένη και αντισυνταγματική, όπως αναφέρει και μία τελευταία γνωμοδότηση του κ. Δημητρίου Τσάτσου, του Ευρωβουλευτή και καθηγητή, της κ. Στεφάνου και του κ. Λοβέρδου, που δεν ανήκουν βεβαίως στο χώρο της Νέας Δημοκρατίας. Η ρύθμιση των παλαιών χρεών, αλλά και των νέων είναι αντισυνταγματική λέγοντας ότι αυτόματα έχουμε εξάμηνο ανατοκισμό, χωρίς συμφωνία μάλιστα του δανειολήπτη. 

Κύριε Υπουργέ, αντιμετωπίστε το πρόβλημα. Είναι πάρα πολύ σοβαρό. Οι αγρότες αποτελούν το 25% του ελληνικού λαού. Μην τους αγνοείτε. Βλέπω ότι υπάρχει δυστυχώς μία εχθρική, θα έλεγα, αντιμετώπισή τους. Νομίζετε ακόμη ότι και η φωνή της διαμαρτυρίας τους είναι φωνή, η οποία βγαίνει από κάποια άλλα στόματα. 'Οχι, βγαίνει από στόματα αγροτών, διότι αυτοί είναι οι οποίοι πραγματικά σήμερα περνούν πάρα πολύ άσχημες ημέρες. Δεν φαίνεται τίποτα από τις ενέργειες της Κυβέρνησης ότι μπορεί να βελτιώσει την κατάσταση. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Ευάγγελος Μπασιάκος έχει το λόγο για πέντε λεπτά. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, πράγματι ο χρόνος που δίδεται στους επερωτώντες Βουλευτές, πλην του πρώτου, είναι δυσανάλογα μικρός σε σχέση με τη σημασία του αντικειμένου το οποίο συζητούμε. Και πράγματι η κατάθεση και η συζήτηση αυτής της επερώτησης, που είναι άλλωστε η πρώτη που αφορά τον τομέα της γεωργίας και απευθύνεται σε σας, κύριε Υπουργέ, συμπίπτει με μία ιδιαίτερα κρίσιμη περίοδο για τον αγροτικό τομέα, που οδηγείται σε αδιέξοδο εξ αιτίας λαθών, σφαλμάτων και αδυναμιών της πολιτικής ηγεσίας του Υπουργείου Γεωργίας, όχι μόνο στη διαπραγμάτευση και στην παρουσία της συνολικά στα αρμόδια κοινοτικά όργανα, αλλά και λόγω της διάλυσης της κρατικής μηχανής του τομέα ευθύνης σας, κύριε Υπουργέ της Γεωργίας, που παρατηρείται τα τελευταία χρόνια και που δημιουργεί ακόμη μεγαλύτερη κρίση και ακόμη περισσότερα προβλήματα στον αγροτικό τομέα συνολικά. 

Οι προλαλήσαντες εξήγησαν συγκεκριμένα προβλήματα που αντιμετωπίζουν οι αγρότες. Εγώ θα σταθώ για λίγο στο πρόβλημα των βαμβακοπαραγωγών και στο πρόβλημα των παραγωγών σκληρού σίτου, που λόγω αποκλειστικά ευθύνης της Κυβέρνησης, αδυνατούν να εισπράξουν έστω και μία δραχμή από την παράδοση του προϊόντος τους, παρά το γεγονός ότι επιβαρύνονται με αυξημένους τόκους και τόκους υπερημερίας και παρά το γεγονός ότι αδυνατούν να ανταπεξέλθουν και στις στοιχειώδεις έστω υποχρεώσεις τους για την καλλιέργεια, αλλά και για την επιβίωσή τους. 

Είναι αδικαιολόγητη αυτή η πολύμηνη καθυστέρηση, κύριε Υπουργέ. Σας ανάγκασε η δυσλειτουργία του μηχανογραφικού συστήματος, αλλά ενδεχομένως και η βούλησή σας ως Κυβέρνηση, να περιστείλετε την αγοραστική δύναμη των αγροτών για να τιθασεύσετε τον πληθωρισμό. 'Ισως βρίσκετε ένα εύκολο εργαλείο που επιρρίπτετε στις πλάτες των αγροτών. Είναι οι τελευταίοι όμως οι αγρότες που θα μπορούσαν να αντέξουν τέτοιο βάρος. 

Φθάσατε, λοιπόν, σε σημείο να αναστείλετε δύο φορές με απόφασή σας την προθεσμία καταβολής του τιμήματος για το βαμβάκι σε μία περίοδο που οι βαμβακοπαραγωγοί αντιμετωπίζουν πολύ μεγάλη κρίση και που όπως διαφαίνεται, η τιμή του προϊόντος θα είναι χαμηλότερη από πέρσι, λόγω και της πλασματικής παραγωγής που βεβαιώνεται από τις αρμόδιες υπηρεσίες σας. 

Εδώ δεν φταίει μόνο το μηχανογραφικό σύστημα, φταίει και το αλαλούμ που υπάρχει με την κυβερνητική πολιτική ως προς την κατάργηση του Οργανισμού Βάμβακος και άλλων οργανισμών, την κατάργηση της ΓΕΔΙΔΑΓΕΠ και την ίδρυση και λειτουργία τριών άλλων φορέων, που δυστυχώς έχουν μείνει μόνο στα χαρτιά. 

'Εχουμε, λοιπόν, ένα τεράστιο πρόβλημα με τις δεκάδες χιλιάδες βαμβακοπαραγωγών, που πλήττονται λόγω της καθυστέρησης, αλλά και λόγω του ατυχούς κανονισμού που απεδέχθη η Κυβέρνησή σας -η προ προηγούμενη πολιτική ηγεσία του Υπουργείου σας- που μείωνε τα ποσά της επιδότησης, μείωνε το εθνικό πλαφόν και καταργούσε τα ειδικά μέτρα για τους μικρούς παραγωγούς. 

'Εχει μειωθεί εκ των υστέρων ο μέσος όρος σε πολλές περιοχές της χώρας, με αποτέλεσμα η υπερβάλλουσα παραγωγή να πληρώνεται με την εμπορική και μόνο αξία. Και είναι γνωστό ότι κανένα από τα πέντε μέτρα που ο προηγούμενος Υπουργός Γεωργίας πρότεινε στις Βρυξέλλες και είχε υποσχεθεί ότι θα εγκριθούν, δεν εγκρίθηκε. Και έτσι οι βαμβακοπαραγωγοί αντιμετωπίζουν τη μεγαλύτερή τους κρίση, πραγματικά. 

  


 

  

Σελίδα 2380 

Οι παραγωγοί σκληρού σιταριού έχουν το μεγάλο πρόβλημα της καθυστέρησης της καταβολής των στρεμματικών επιδοτήσεων, που είναι πρωτόγνωρη. Εγώ δεν μπορώ να πιστέψω σε καμία περίπτωση ότι αυτά τα οποία λέτε θα ισχύσουν. Είπατε ότι θα πάρουν στις 18 Δεκεμβρίου οι βαμβακοπαραγωγοί όλης της χώρας, το τίμημα. Πώς να το πιστέψουμε, αφού ήδη δύο φορές έχει αναβληθεί η προθεσμία και αφού δεν βλέπουμε να κινείται η αρμόδια υπηρεσία για να επισπεύσει την καταβολή των επιδοτήσεων; 

Το ίδιο θα γίνει και με τα σιτηρά. Οι παραγωγοί σκληρού σίτου αντιμετωπίζουν τεράστιο πρόβλημα, λόγω της χαμηλής τιμής, που είναι πρωτόγνωρα χαμηλή. Με σαράντα (40) δραχμές το κιλό είναι αδύνατον να καλύψουν έστω μέρος των εξόδων, όταν έχουν μεγάλη ποσότητα απούλητη και όταν γενικότερα η προοπτική για τις καλλιέργειες αυτές, διαφαίνεται ιδιαίτερα αρνητική. Ιδίως αν σκεφθεί κανείς ότι η Κυβέρνησή σας απεδέχθη τελικώς να μειωθεί η επιδοτούμενη έκταση στη χώρα μας από εννέα εκατομμύρια τριακόσιες χιλιάδες στρέμματα σε έξι εκατομμύρια εκατόν εβδομήντα χιλιάδες στρέμματα, όταν άλλες χώρες για πρώτη φορά ενέκριναν την καταβολή επιδοτήσεων σε αγρότες, όπως η Γερμανία, η Αγγλία. 

Δεν είναι σωστό να λέμε εδώ ότι για όλα φταίει η Ευρωπαϊκή 'Ενωση. Φταίει η κακή διαπραγμάτευση της Κυβέρνησής σας, φταίνε οι κακοί χειρισμοί, φταίει πολλές φορές η ανυπαρξία της πολιτικής ηγεσίας του Υπουργείου Γεωργίας στα αρμόδια όργανα της Ευρωπαϊκής 'Ενωσης. 

Βέβαια καλείσθε εδώ να μας πείτε ποια είναι η προοπτική της παραγωγής φέτος, για το βαμβάκι, και προφανώς ποια η προοπτική για την τιμή του προϊόντος. 

Μια και βρίσκονται σε εξέλιξη, θα πω ότι οι διαμαρτυρίες των αγροτών, είναι δικαιολογημένες γιατί οι αγρότες βλέπουν ότι δεν φταίει μόνο η ανυπαρξία της Κυβέρνησης στα αρμόδια όργανα των Βρυξελλών, αλλά και η εσωτερική διάλυση του κρατικού μηχανισμού. Σέρνετε αμαρτίες προγενεστέρων πολιτικών ηγεσιών -εγώ θα το δεχθώ- θα πρέπει όμως να μας πείτε τι θ'αλλάξετε, ποια η αλλαγή νοοτροπίας και ποια καινούρια μέτρα θα πάρετε για να βγούμε από το αδιέξοδο. 

Λέω ότι εν όψει των κινητοποιήσεων, πρέπει να επισπεύσετε και τη διαγραφή και την παραγραφή των αδικημάτων των αγροτών, που είχε υποσχεθεί πριν καιρό ο κ.Γιαννόπουλος για πολλοστή φορά και που δυστυχώς δεν έχει έρθει σε νομοσχέδιο ή σε τροπολογία σε άλλο νομοσχέδιο, όπως γίνεται συνήθως στο Κοινοβούλιο, για να λυθεί αυτό το πρόβλημα και να μειωθεί η ένταση. Γιατί οι αγρότες πιστεύουν ότι για μία ακόμη φορά εμπαίζονται από την Κυβέρνηση, η οποία άλλα υπόσχεται και άλλα πράττει. 

Επίσης, είναι σκόπιμο να μας πείτε -σας δίνουμε μία ευκαιρία- πως θα λειτουργήσουν οι νέες υπηρεσίες για την καταβολή των επιδοτήσεων, αυτά που ψηφίσαμε από καιρό στην Βουλή, αλλά και μία σειρά άλλα μέτρα που έχετε πάρει, όπως για τους νέους αγρότες ή για τις συντάξεις, τα οποία δυστυχώς δεν προχωρούν και δημιουργούν περαιτέρω ένταση στις σχέσεις της Κυβέρνησης με τους αγρότες. Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ.Αθανάσιος Δαβάκης έχει το λόγο για πέντε λεπτά. 

ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, αν δεν απατώμαι είναι η πέμπτη φορά που η Νέα Δημοκρατία επερωτά την πολιτική ηγεσία του Υπουργείου Γεωργίας σχετικά με την ακολουθούμενη αγροτική πολιτική. Βέβαια οι κυβερνήσεις παρέρχονται, οι κυβερνητικοί παράγοντες εναλλάσσονται στα κυβερνητικά έδρανα, αλλά τα προβλήματα για την ελληνική γεωργία και ιδιαίτερα για τους 'Ελληνες αγρότες γίνονται ακόμη πιο καυτά, δυσεπίλυτα, δυσβάσταχτα. Οι αγρότες μας σήμερα, κύριε Πρόεδρε, περισσότερο από κάθε άλλη φορά, βιώνουν την ανυπαρξία της αγροτικής πολιτικής. Μίας πολιτικής, η οποία θα έλεγα, καρκινοβατεί και δημιουργεί αδιέξοδα καθημερινώς, τόσο σε ευρωπαϊκό επίπεδο όσο και στο επίπεδο της οικονομικής καταστάσεως των Ελλήνων αγροτών. 

Με ευθύνη της πολιτικής ηγεσίας του Υπουργείου Γεωργίας -δεν αναφέρομαι στο πρόσωπό σας, γιατί εκμετράτε ολίγες ημέρες αναλήψεως του κυβερνητικού θώκου- με ευθύνη όλων των ηγεσιών του κόμματος, το οποίο εκπροσωπείτε, έχουν ληφθεί μέτρα εντελώς αποσπασματικά που αφορούν τους 'Ελληνες αγρότες. 

Για παράδειγμα δεν έφθανε η αποσπασματική διάλυση και περιθωριοποίηση τόσων διευθύνσεων του Υπουργείου Γεωργίας, που στην πραγματικότητα διοικητικά έχουν ξεκοπεί από την κεντρική υπηρεσία και έρχεται η Κυβέρνηση, όπως προελέχθη, και συστήνει νέους οργανισμούς, οι οποίοι είναι αμφιβόλου αποτελεσματικότητας και εφαρμογής. 

Ως γνωστόν περί το ενάμισι τρισεκατομμύριο δραχμές δίδονται ετησίως ως κάθε μορφής ενίσχυση στον αγροτικό τομέα. Από αυτά, ένα σημαντικό μέρος λαμβάνουν οι παραγωγοί ως επιδοτήσεις για τα προϊόντα τους. Η έλλειψη όμως ενός αποτελεσματικού συστήματος μηχανοργάνωσης με δυνατότητα κάθετης και οριζόντιας διασύνδεσης, ώστε να επιτευχθεί η έγκαιρη διασταύρωση των στοιχείων, ο απαραίτητος έλεγχος και η γρήγορη καταβολή, δημιουργεί ασφυκτική πίεση και αδικαιολόγητη καθυστέρηση στην καταβολή αυτών των επιδοτήσεων. 

'Ετσι οι αγρότες μας γνωρίζουν την αναποτελεσματικότητα της κυβερνητικής πολιτικής, μια αναποτελεσματικότητα που κυρίως παρουσιάζεται σε ένα από τα εθνικά προϊόντα που σε πολλές περιφέρειες είναι και μονοκαλλιέργεια, όπως είναι το ελαιόλαδο. Ιδιαίτερα οι 'Ελληνες ελαιοπαραγωγοί γνωρίζουν μία από τις δυσκολότερες περιόδους δεδομένου ότι έχει αλλάξει το κοινοτικό καθεστώς επιδότησης και έχει μειωθεί η τιμή κατά 14% τουλάχιστον στους μικρούς παραγωγούς. 

Χαμηλές τιμές στην αγορά, μεγάλο κόστος παραγωγής, έλλειψη τυποποίησης, καθυστέρηση καταβολής της επιδοτήσεως του ελαιολάδου έχουν φέρει σε τραγικό αδιέξοδο τους 'Ελληνες αγρότες. 

Τελειώνει το έτος 1998 και ακόμη δεν έχει ολοκληρωθεί η καταβολή της ενισχύσεως του ελαιολάδου στους περισσότερους 'Ελληνες ελαιοπαραγωγούς και ιδιαίτερα στους Λάκωνες απ'ό,τι κάλλιστα γνωρίζω. Από τη νέα ελαιοκομική περίοδο εξακολουθεί μεν η πληρωμή της κοινοτικής ενισχύσεως στους ελαιοπαραγωγούς να γίνεται με βάση την παραγωγή που βγαίνει από το ελαιοτριβείο, αλλά καταργείται το καθεστώς των λεγομένων μικρών παραγωγών. Αυτό σημαίνει ότι οι 'Ελληνες ελαιοπαραγωγοί θα εισπράξουν την κατά 14% μειωμένη ενίσχυση των τετρακοσίων εξήντα τριών (463) δραχμών ανά κιλό αντί των πεντακοσίων σαράντα δύο (542) δραχμών που μέχρι τώρα ελάμβαναν. 

Με το νέο καθεστώς που ισχύει τη νέα πλέον ελαιοκομική περίοδο οι εισπράξεις της χώρας μας αναφορικά με το ελαιόλαδο δεν μπορούν να ξεπερνούν τα εκατόν ενενήντα πέντε δισεκατομμύρια (195.000.000.000) δραχμές έναντι των διακοσίων οκτώ δισεκατομμυρίων (208.000.000.000) δραχμών που θα εισπράτταμε με το παλιό καθεστώς για την ίδια ποσότητα παραγωγής. Και αυτό γιατί έχουμε δεχθεί ως συνολική ετήσια ποσόστωση για τη χώρα μας τους τετρακόσιους δεκαεννιάμισι χιλιάδες τόνους ελαιολάδου. 

'Ομως, αυτά τα ποσά της επιδότησης δεν είναι εγγυημένα, αφού η υπέρβαση της εθνικής ποσόστωσης σημαίνει αυτόματα πρόστιμο και άμεση περικοπή της ενίσχυσης των τετρακοσίων εξήντα τριών δραχμών ανά κιλό για το σύνολο των ελαιοπαραγωγών. Δεν μπορούμε, λοιπόν, να μην καυτηριάσουμε μία αδιέξοδη πολιτική που σήμερα ακολουθείται στο θέμα του ελαιολάδου, για ένα προϊόν το οποίο αποτελεί μονοκαλλιέργεια και μοναδική πηγή εισοδήματος για τους 'Ελληνες αγρότες. 

Μήπως όμως, κύριε Πρόεδρε, υπάρχει χαραγμένη εθνική στρατηγική για το ελαιόλαδο; Αυταπατάται όποιος νομίζει ότι η θύελλα που απείλησε πέρσι το ελαιόλαδο έχει παρέλθει. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, θα κάνω χρήση και του χρόνου της δευτερολογίας μου. 

  


 

  

Σελίδα 2381 

Απλώς, κόπασε αυτή η θύελλα, κύριε Υπουργέ. Στο μέλλον νέες περιπέτειες απειλούν αυτό το προϊόν. 

Ας έρθουμε τώρα σε ένα τεράστιο πρόβλημα που αντιμετωπίζει ο 'Ελληνας αγρότης. Αφορά την καθυστέρηση των εκτιμήσεων εκ μέρους του ΕΛΓΑ. Επίσης, οι μεγάλες καθυστερήσεις στην πληρωμή των αποζημιώσεων του ΕΛΓΑ εκκρεμούν και αφορούν αποζημιώσεις περίπου σαράντα δισεκατομμυρίων (40.000.000.000) δραχμών. 'Ετσι οι αγρότες είναι διπλά αδικημένοι. Αφ'ενός διαμαρτύρονται για τη μη έγκαιρη εξατομίκευση των ζημιών τους με ευθύνη των υπηρεσιών του ΕΛΓΑ και αφ'ετέρου για τις πράγματι σημαντικές καθυστερήσεις στην πληρωμή των αποζημιώσεων. Δίκαια διερωτώνται αν υπάρχει κρατική προστασία σε αυτό το θέμα. 

Κλείνω με ένα θέμα το οποίο αφορά τους 'Ελληνες κτηνοτρόφους, τους ανθρώπους που νυχθημερόν βρίσκονται στην ύπαιθρο σε αντίξοες συνθήκες και χωρίς να ευθύνονται οι ίδιοι για ποσά που δεν έχουν εισπράξει. Πιστεύει ειλικρινά κανένας συνάδελφος σε αυτήν την Αίθουσα ότι αν δεν υπήρχαν οι επιδοτήσεις θα ήταν δυνατή η παραμονή των Ελλήνων κτηνοτρόφων στην ύπαιθρο; Πώς είναι δυνατόν να ζητάμε από αυτούς τους ανθρώπους να ζουν και να παραμένουν στην ύπαιθρο ασχολούμενοι με την κτηνοτροφία όταν η Κυβέρνηση κάνει το παν -πιστεύω άθελά της- για να τους εξουθενώσει; 

Οι κτηνοτρόφοι απαιτούν εφαρμογή προγραμμάτων βελτίωσης της παραγωγής, την κατασκευή μέσα από χρηματοδότηση συγχρόνων κτηνοτροφικών μονάδων, σωστή ενημέρωση και φροντίδα. 

Φοβάμαι ότι μέχρι σήμερα η πολιτική σας στον ευαίσθητο αγροτικό τομέα είναι αποσπασματική, άτολμη και ανίσχυρη να δώσει λύσεις στα καυτά προβλήματα της ελληνικής γεωργίας. 

Οι κινητοποιήσεις που κάθε χρόνο γίνονται των Ελλήνων αγροτών, δεν είναι υποκινούμενες, όπως ελέχθη, είναι κινητοποιήσεις ανθρώπων που ωθούνται να βγουν στους δρόμους, σε δύσκολες καιρικές συνθήκες, σε κρίσιμες στιγμές για την παραγωγή τους, γιατί δεν αντέχουν άλλο. 

Αυτοί οι άνθρωποι, όπως και εσείς, θα γνωρίζετε, κύριε Υπουργέ, είναι η ραχοκοκαλιά του ελληνικού έθνους, είναι η ραχοκοκαλιά των Ελλήνων πολιτών και είναι αυτοί, οι οποίοι κατά 25% περίπου, ασχολούνται αποκλειστικά με την ελληνική ύπαιθρο και ξέρουμε πως αν λείψουν αυτοί οι άνθρωποι, εάν μειωθεί το ποσοστό αυτό, πάρα πολλά δεινά θα υπάρξουν για την πατρίδα μας. Ευχαριστώ. 

(Χειροκροτήματα από την πλευρά της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Κονταξής έχει το λόγο για πέντε λεπτά. 

ΑΘΑΝΑΣΙΟΣ ΚΟΝΤΑΞΗΣ: Κύριε Υπουργέ, κατ'αρχήν συγχαρητήρια για την ανάληψη των καθηκόντων σας και φυσικά η επερώτηση που συζητάμε σήμερα δεν αφορά σε σας προσωπικά, αφορά στην εν γένει πολιτική του ΠΑΣΟΚ το οποίο δεν μπορεί να έχει καμιά δικαιολογία, γιατί από το 1981, όταν εντάχθηκε η Ελλάδα στην Ευρωπαϊκή 'Ενωση, το ΠΑΣΟΚ επί δεκαεπτά χρόνια έχει τη διακυβέρνηση της χώρας. Επομένως τα οφέλη που έχουμε από την Ευρωπαϊκή 'Ενωση την οποία τόσο κατηγορούσατε, όταν ήσασταν στην Αντιπολίτευση, πριν από το 1981, δεν μπορείτε να τα καρποθείτε εσείς ούτε μπορείτε να δικαιολογηθείτε για κάποια θέματα, που είστε υπεύθυνοι, ότι φταίει η Ευρωπαϊκή 'Ενωση. 

Η αποτυχία της αγροτικής πολιτικής της Κυβέρνησης, κύριε Υπουργέ, είναι δεδομένη, είναι παταγώδης. Μην ξεχνάμε ότι αντικαταστάθηκε η ηγεσία του Υπουργείου Γεωργίας από τον κύριο Πρωθυπουργό και του Υπουργού και των δύο Υφυπουργών, και αυτό δείχνει τη γενική αποδοκιμασία. 'Ομως μην ξεχνάμε ότι είναι ευθύνη του κ. Σημίτη, γιατί τους Υπουργούς, όπως ξέρουμε όλοι, τους διορίζει ο Πρωθυπουργός και τους παύει. Επί δύο χρόνια τουλάχιστον τους είχε στην ηγεσία για να ταλαιπωρούν τους 'Ελληνες αγρότες και τους διατήρησε όλο αυτό το χρονικό διάστημα. Βέβαια εσείς, κύριε Υπουργέ, έχετε δεσμευθεί να αναδιαρθρώσετε εκ βάθρων το ΣΑΠ, το Συμβούλιο Αγροτικής Πολιτικής, πράγμα που σημαίνει ότι αυτό που υπήρχε μέχρι τώρα, ήταν απλώς διακοσμητικό στοιχείο και κανένα ρόλο δεν έπαιζε. 

Κύριε Υπουργέ, ένα από τα βασικότερα προβλήματα που αντιμετωπίζουν οι 'Ελληνες αγρότες, λόγω της κυβερνητικής ανικανότητας, είναι η καθυστέρηση πληρωμής των διαφόρων κοινοτικών επιδοτήσεων και αποζημιώσεων. 

Πριν από ένα μήνα περίπου στις 9 Νοεμβρίου 1998 είχε συζητηθεί στη Βουλή μία επίκαιρη ερώτησή μου. Απάντησε ο Υφυπουργός Γεωργίας κ. Βρεττός, νέος Υφυπουργός και αυτός, σχετικά με την οικονομική ενίσχυση-επιδότηση των πορτοκαλιών που πήγαν για χυμοποίηση. Μέχρι τότε και μέχρι τώρα που μιλάμε, είχαν δοθεί μόνο δεκατρισήμισι (13,5) δραχμές από τις τριάντα έξι (36) δραχμές που είχε υποσχεθεί η Κυβέρνηση και ο κ. Βρεττός είχε πει ότι από το νέο έτος πιθανόν να δοθούν και άλλες οκτώ (8) δραχμές. Δηλαδή δεκατρισήμισι (13,5) και οκτώ (8) δραχμές εικοσιμιάμισι (21,5) δραχμές έναντι των τριάντα έξι (36) δραχμών που είχε υποσχεθεί το ΠΑΣΟΚ. Υπάρχει μία καθυστέρηση που είναι πολύ μεγάλη και επίσης ξέρετε πολύ καλά ότι οι εικοσιμιάμισι (21,5) δραχμές δεν καλύπτουν καν τα έξοδα των γεωργών. Αντιλαμβάνεστε πώς θα περάσουν αυτοί οι άνθρωποι τις ημέρες των εορτών που έρχονται, πώς πέρασαν το προηγούμενο χρονικό διάστημα και πώς θα περάσουν και το υπόλοιπο διάστημα, όταν αυτή η επιδότηση, κύριε Υπουργέ, όπως είπα, αφορά την καλλιεργητική περίοδο 1997-1998, δηλαδή την προηγούμενη. 

Για τη φετινή πάλι περίοδο υπάρχει ένα πολύ μεγάλο και σημαντικό πρόβλημα, κύριε Υπουργέ, όσον αφορά στη συμμετοχή των εργοστασίων χυμοποιήσεως στην τιμή των παραγωγών. Αν θυμάστε και αν έχετε ενημερωθεί από το Υπουργείο, πέρυσι είχαν υπογράψει τριετείς συμβάσεις και η τιμή την οποία θα έπαιρναν θα ήταν μόνο δύο με τρεις δραχμές. 'Εγιναν διαπραγματεύσεις και επετεύχθη μία τιμή επτά (7) δραχμών. Οι αγρότες δεν συμφώνησαν σε αυτήν την τιμή. 'Ηθελαν αρχικά είκοσι (20) δραχμές και τελικά συμφώνησαν στις δώδεκα (12) δραχμές. 

Χθες, κύριε Υπουργέ -δεν ξέρω αν έχετε ενημερωθεί- λάβατε ένα έγγραφο από την 'Ενωση Γεωργικών Συνεταιρισμών 'Αρτας - Φιλιππιάδας, που σας λέει ότι με τις τρεις βιομηχανίες χυμοποίησης της 'Αρτας έχει συμφωνήσει η 'Ενωση Γεωργικών Συνεταιρισμών και η ομάδα παραγωγών την τιμή των δώδεκα (12) δραχμών και ότι με τα τρία άλλα εργοστάσια βιομηχανίας της Πελοποννήσου δεν έχει επέλθει συμφωνία και τα εργοστάσια της Πελοποννήσου εμμένουν στις δύο (2) με τρεις (3) δραχμές. Σας ρωτάμε, λοιπόν, εάν δώσουν την ελάχιστη ποσότητα πεντακοσίων τόνων κατά συμβόλαιο, θα έχουν συνέπειες οι παραγωγοί; 

Δεν ξέρω αν μπορείτε σήμερα να μου απαντήσετε, αλλιώς θα καταθέσω μια επίκαιρη ερώτηση για το θέμα αυτό, γιατί είναι ένα θέμα που επείγει πολύ και πρέπει να υπάρχει μια απάντηση, κύριε Υπουργέ. 

Δεν θα ήθελα να σας απασχολήσω περισσότερο. Το μόνο που θα ήθελα να πω και θα ήθελα να λάβετε μία θέση -να είναι όμως μία θέση σωστή και να μην είναι μία υπόσχεση στις ποινικές διώξεις των αγροτών που έχει αναλάβει υποχρέωση η Κυβέρνηση με δυο-τρεις Υπουργούς- για το αν θα τηρηθεί αυτή η υπόσχεση. Πώς να μας έχει ο κόσμος έπειτα εμπιστοσύνη, κύριε Υπουργέ, όταν υπόσχονται οι Υπουργοί μέσα στη Βουλή σαφώς και ευθέως κάτι και δεν τηρείται τίποτα απ'αυτό; Νομίζω ότι πρέπει κάποτε να αρχίσουμε να λέμε κάτι το οποίο να τηρείται και όχι να λέμε κάτι απλώς για να το γράψουν οι εφημερίδες και για να περνάει η ώρα. 

Στη δευτερολογία μου θα αναφερθώ και σε άλλο θέμα, το οποίο δεν μπόρεσα να θίξω μέχρι τώρα. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Να ακούσω και τους εκπροσώπους των άλλων κομμάτων και να απαντήσω μετά; 

  


 

  

Σελίδα 2382 

ΠΡΟΕΔΡΕΥΩΝ (Δημήτριος Β. Κωστόπουλος): 'Εχετε τη δυνατότητα, κύριε Υπουργέ, μετά την παρέμβασή σας να ακούσετε τους εκπροσώπους των άλλων κομμάτων και θα δευτερολογήσετε. 'Εχετε μεγάλη άνεση χρόνου. Εκτός αν θέλετε να διευκολύνετε, να συμπυκνώσετε τα νοήματά σας. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εντάξει, κύριε Πρόεδρε. 

ΠΡΟΕΔΡΕΥΩΝ (Δημήτριος Β. Κωστόπουλος): Ευχαριστώ πολύ, κύριε Ανωμερίτη. Είσθε πολύ καλός. 

Ορίστε, κύριε Υπουργέ, έχετε το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, θα προσπαθήσω να απαντήσω θέτοντας κάποια γενικά θέματα, μεθοδολογικά, πηγαίνοντας αμέσως μετά στα σχόλια που έχω να κάνω για τα προϊόντα, που τέθηκαν στην επερώτηση, τα οποία είναι γραμμένα στην επερώτηση και αμέσως μετά να δώσω τα ακριβή στοιχεία, που έχω ζητήσει και πήρα σήμερα το πρωί από τις υπηρεσίες του Υπουργείου Γεωργίας. 

Το κύριο θέμα της επερώτησης είναι οι καθυστερήσεις που έχουν υπάρξει σε πληρωμές ορισμένων προϊόντων και για τις οποίες οι επερωτώντες θεωρούν ότι υπάρχει ευθύνη του Υπουργείου. 

Κοιτάξτε, το σύστημα λειτουργίας που έχουμε, είναι ένα σύστημα λειτουργίας το οποίο έχει τις ρίζες του στο 1980. Αυτό το σύστημα λειτουργίας που ξεκινάει από την απλή δήλωση του παραγωγού, που με τη μεσολάβηση των Ενώσεων Αγροτικών Συνεταιρισμών, των συνεταιρισμών των Δήμων, των οργανισμών κλπ. καταλήγει μέσα από δύο παράλληλες λειτουργίες, δηλαδή τη δήλωση και τον έλεγχο σε μία διαβίβαση φακέλου στο Υπουργείο Γεωργίας, για να έρθει με τη σειρά του το Υπουργείο Γεωργίας να βγάλει την αντίστοιχη εντολή, να τη στείλει στην Αγροτική Τράπεζα και η Αγροτική Τράπεζα να πληρώσει τον παραγωγό. 

Αυτό το σύστημα πρέπει να αλλάξει. Αυτό το σύστημα θα μας οδηγεί κάθε χρόνο σε τριβές, παρά την τεράστια προσπάθεια που καταβάλλουν οι υπάλληλοι του Υπουργείου Γεωργίας και ιδιαίτερα της ΓΕΔΙΔΑΓΕΠ για να μπορούν ετησίως να βγάζουν τις εντολές και να πληρώνουν τους παραγωγούς. 

Σήμερα έχουμε αποφασίσει και στηρίζουμε ένα καινούριο πρότυπο λειτουργίας του κράτους δομημένο σε τέσσερα επίπεδα. Δική μας πρόθεση σύμφωνα και με την απόφαση του υπουργικού συμβουλίου για τους νέους οργανισμούς είναι να δομήσουμε στον ερχόμενο χρόνο ένα σύστημα το οποίο θα καταργεί την κεντρική γραφειοκρατία, το συγκεντρωτισμό της λειτουργίας αυτού του συστήματος, γιατί η ίδια η τεχνολογία έχει καταργήσει -και σε επίπεδο πληροφορικής -τα συγκεντρωτικά, γραφειοκρατικά συστήματα λειτουργίας των μηχανογραφικών κέντρων και συστημάτων. 

Εμείς θεσμοποιώντας τα δίκτυα αυτά και μέσα από τους συνεταιρισμούς ή μέσα από το νέο μοντέλο οργάνωσης της διοίκησης, θα επιλέξουμε -και ήδη έχει ψηφιστεί ο σχετικός νόμος- θα εφαρμόσουμε αυτόν το νόμο στα τέσσερα αποκεντρωμένα επίπεδα, ώστε να πάψουν οι συγκεντρωτικές λογικές και οι όποιες υστερήσεις. Γιατί, πραγματικά υπήρξε ένα πρόβλημα από την αλλαγή του λογισμικού του μηχανογραφικού συστήματος του Υπουργείου Γεωργίας και υπήρξε σε μια κρίσιμη περίοδο. Η μετάπτωση του συστήματος από το ένα πέρασμα στο άλλο και τα προβλήματα που υπήρξαν στην προσαρμογή του παλιού συστήματος στο καινούριο, προκάλεσαν κάποιες υστερήσεις. Αυτές όμως αντιμετωπίστηκαν και με τα στοιχεία που θα σας δώσω, ήδη, θα αντιμετωπιστούν. 

Προοπτικά, λοιπόν, θα αλλάξουμε το ίδιο το σύστημα ως σύνολο λειτουργίας. Πρέπει να υπάρξει ένας άλλος, ορθολογιστικά σωστός, τρόπος λειτουργίας των υπηρεσιών του κράτους. Με το νέο οργανισμό τον οποίο ήδη ετοιμάζουμε και τον οποίο θα εφαρμόσουμε το αργότερο μέχρι τον Απρίλιο, το Υπουργείο Γεωργίας -ως Υπουργείο Αγροτικής Πολιτικής- θα λειτουργεί για την παραγωγή της πολιτικής, αποκεντρωμένα, κοντά στον αγρότη, που είναι το τελικό ζητούμενο, που είναι το κέντρο του ενδιαφέροντός μας. 

'Οσον αφορά τα προϊόντα, θα ξεκινήσω όπως είναι και η δική σας επερώτηση, αναφερόμενος σε γενικές γραμμές σε κάποια απ' αυτά. Εγώ ξεκαθαρίζω από την αρχή μια και ετέθη ότι, φυσικά το θέμα των κινητοποιήσεων είναι θέμα του συνδικαλιστικού κινήματος των αγροτών, όπως είναι και θέμα της κάθε ομάδας εργαζομένων. 'Ομως τα προβλήματα εστιάζονται πράγματι στα προϊόντα, εστιάζονται πράγματι σε περιφερειακά ή κλαδικά ζητήματα και έτσι πρέπει να τα δούμε. Γι' αυτό δήλωσα σε πρόσφατη συνάντησή μου ότι εγώ δεν βλέπω κανένα χρώμα και γι' αυτό δεν μ' ενδιαφέρουν οι όποιες πολιτικές εκφράσεις μέσα σ' αυτές τις κινητοποιήσεις, γιατί εμένα με ενδιαφέρει το προϊόν και το εισόδημα. Και μ' αυτήν τη λογική και μέσα από διάλογο θα πλησιάσουμε τα προβλήματα. 

'Οσον αφορά το βαμβάκι θα σας δώσω αμέσως μετά στοιχεία τα οποία αποδεικνύουν ότι, τα στοιχεία που παραθέτετε δεν είναι σωστά και θα το διαπιστώσετε σε λίγο. Πρέπει όμως να πω ότι η νέα αυτή ενίσχυση που καθιερώθηκε από τη φετινή χρονιά -η δεύτερη δηλαδή εκτίμηση παραγωγής -ήδη έχει επιτευχθεί. 'Ηδη έχει δημοσιευθεί στην εφημερίδα των Ευρωπαϊκών Κοινοτήτων και ήδη έχει καθοριστεί η νέα ενίσχυση που θα αρχίσει να καταβάλλεται -πέρα απ' αυτή που ήδη καταβάλλεται -από τις 16 Δεκεμβρίου και αντιστοιχεί σε πρόσθετη ενίσχυση των 15,1 δραχμών. 

Η συμπληρωματική αυτή προκαταβολή που προκύπτει απ' αυτήν τη διαφορά, έχει σχέση με το νέο τρόπο υπολογισμού που γίνεται και νομίζω ότι αυτό είναι μια πρώτη θετική επιτυχία. 

'Οσον αφορά τον καπνό: 

Για όλα αυτά που καθορίστηκαν και ψηφίστηκαν από το Συμβούλιο Υπουργών, σχετικά με την αναθεώρηση της ΚΟΑ, θα πρέπει να ξεκαθαρίσουμε ότι η ελληνική πλευρά διαφώνησε ριζικά με τις νέες ρυθμίσεις και αρνήθηκε την ψήφιση των σχετικών κανονισμών. Ανεξάρτητα από το πώς διαμορφώθηκε η κατάσταση, η Ελλάδα διαφώνησε και καταψήφισε. Ωστόσο στα πλαίσια της διαδικασίας διαμόρφωσης του σχετικού εφαρμοστικού κανονισμού της επιτροπής, οι συμμετέχοντες εκπρόσωποι της ελληνικής πλευράς, υποστήριξαν με σημαντικά, δυνατά επιχειρήματα τις ελληνικές θέσεις και οι περισσότερες, οι πλείστες και σημαντικότερες των θέσεών μας συμπεριελήφθησαν στον κανονισμό, που τώρα, στις 2 Δεκεμβρίου 1998 ψηφίστηκε και θα εφαρμοστεί. Σημειώνω -και το ξανατονίζω- ότι ο εφαρμοστικός κανονισμός που ψηφίστηκε, παρ'ότι περάσανε οι περισσότερες των θέσεών μας, δεν ψηφίστηκε μόνο από δύο χώρες, από την Ελλάδα και τη Γαλλία. 

'Οσον αφορά το σιτάρι: 

Θα έπρεπε να μιλάμε πολύ γιατί ξέρουμε ότι αυτά τα θέματα του σκληρού σιταριού θεσπίστηκαν με τη μεταρρύθμιση του 1992 που δημιούργησε σημαντικότατα προβλήματα στην παραγωγή του σίτου, όχι μόνο στην Ελλάδα, αλλά σε ολόκληρο τον κοινοτικό χώρο. 

Θα πρέπει να σας πω ότι η εφαρμογή της μεταρρύθμισης του 1992 έχει οδηγήσει σε ελλείμματα το σύνολο των κρατών-μελών με μεγάλες εισαγωγές από τις ΗΠΑ και τον Καναδά. 

Τα προβλήματα αυτά, εντοπίζονται κυρίως: α) στον περιορισμό της καλλιέργειας, στους παραγωγούς που καλλιέργησαν τις χρονιές 1989-1991, με αποτέλεσμα τον αποκλεισμό όλων των υπολοίπων κλπ. β) στην αυστηρή διάταξη που ίσχυε για τις μεταβιβάσεις των δικαιωμάτων γ) στον κερδοσκοπικό χαρακτήρα που είχαν λάβει οι αγοραπωλησίες και δ) οι ενοικιάσεις γης με δικαίωμα. 

Επειδή είδα στην επερώτησή σας τους αριθμούς που αναφέρετε, ουδέποτε η Ελλάδα είχε εννιά εκατομμύρια καλλιεργήσιμα στρέμματα. 

ΣΑΒΒΑΣ ΤΣΙΤΟΥΡΙΔΗΣ: Δικαίωμα. 

ΓΕΩΡΓΙΟΣ ΑΝΩΜΕΡΙΤΗΣ (Υφυπουργός Γεωργίας): Δικαίωμα είχε, αλλά αυτό δεν μεταφράζεται. Από τα στοιχεία που έχω εγώ από το 1992 μέχρι σήμερα, το ανώτατο ποσό παραγωγής ήταν επτακόσια εκατομμύρια ογδόντα τρεις χιλιάδες εκατόν εξήντα στρέμματα. Σε όλα τα άλλα χρόνια, ο 

 

 

  

Σελίδα 2383 

μέσος αριθμός στρεμμάτων είναι μεταξύ των πέντε και έξι εκατομμυρίων. 

Για την αντιμετώπιση αυτής της κατάστασης με το σιτάρι, το Υπουργείο από το 1994, πήρε μέτρα προς την κατεύθυνση της υποχρεωτικής χρήσης, με στόχο τη βελτίωση και την ποιοτική και την ποσοτική. Το πρόβλημά μας από τη μεταρρύθμιση του 1992 το βλέπουμε τώρα στην ποιότητα. Και αυτό είναι ένα λάθος που δεν πρέπει να κάνουμε, γιατί με τις στρεμματικές ενισχύσεις, ούτως ή άλλως αυτό που κάνουμε είναι σε τελική ανάλυση να υποβαθμίζουμε την ποιότητα. 

Η τελική απόφαση για το νέο καθεστώς που θα ισχύσει από το 1999, είναι γεγονός ότι δεν ήταν η καλύτερη για την ελληνική παραγωγή, γι'αυτό και η ελληνική αντιπροσωπεία την καταψήφισε. 

Εγώ πιστεύω ότι το νέο καθεστώς τελικά, χωρίς να αναφέρω αναλυτικά τους όποιους λόγους, τους οποίους μπορούμε να δούμε κάποια στιγμή αργότερα, αναμένεται να έχει, όπως εκτιμώ, περισσότερα πλεονεκτήματα από το προηγουμένο. 

Να αναφέρω εδώ, επειδή μίλησα για το στάρι, ότι υπήρξε πράγματι ένα πρόβλημα με το ρύζι, αλλά μετά την τελευταία απόφαση της περασμένης βδομάδας ότι θα κατευθύνουμε τριάντα δυο χιλιάδες τόνους ρύζι προς τη Βόρεια Κορέα ως επισιτιστική βοήθεια και αρκετούς χιλιάδες τόνους που θα τους ξέρουμε τη Δευτέρα ή την Τρίτη προς τη Ρωσία, θα λύσουμε ένα μεγάλο μέρος του προβλήματος που έχει υπάρξει. 

'Οσον αφορά τώρα το λάδι, θέλω να σας πω ότι γνωρίζουμε πως εκινείτο το πλαφόν με την προηγούμενη ΚΟΑ. Κάπου, λοιπόν, διαπιστώσαμε ότι το πλαφόν της κοινοτικής παραγωγής μας καταπίεζε λόγω των μεγάλων ποσοτήτων που είχαν παραχθεί από άλλες χώρες και κυρίως από την Ισπανία και η υπερπαραγωγή που παρουσιάστηκε εξ αυτού του λόγου, είχε σαν αποτέλεσμα τη μείωση των ενισχύσεων των παραγωγών της Κοινότητας. 

'Ηδη έχοντας ως κύριο σκοπό τη διασφάλιση του ποιοτικού, του επώνυμου τυποποιημένου ελληνικού ελαιολάδου, πετύχαμε κοινοτική αναγνώριση με τη διαδικασία που υπάρχει -και ήδη υπάρχει και η σχετική απόφαση του Συμβουλίου- για είκοσι δύο ελαιόλαδα ονομασίας προέλευσης και προστατευόμενης γεωργικής ένδειξης. 

Πολύ σωστά παρατηρήσατε ότι αν θέλουμε να προστατεύσουμε το λάδι μέσα από τις νέες κατευθύνσεις, θα πρέπει να ξεκαθαρίσουμε -εγώπροσθέτω και το κρασί- ότι δεν πρέπει να φεύγει απ' αυτήν τη χώρα, λάδι ή κρασί που είναι το καλύτερο προϊόν στον κόσμο ούτε ένα γραμμάριο στο εξωτερικό, με τον τρόπο που φεύγει. 

Πρέπει να δούμε και να ενισχύσουμε όλες εκείνες τις διαδικασίες που θα τυποποιήσουν μέχρι και την τελευταία σταγόνα λαδιού, γιατί είναι απαράδεκτο το δικό μας λάδι να αναμειγνύεται με άλλα και να πουλιέται στο εξωτερικό σε χύμα μορφή. 

Προς αυτή μάλιστα την κατεύθυνση ήδη ζητήσαμε και πήραμε απόφαση, ώστε, ακόμη και σε αυτά που αναμειγνύονται να αναγράφεται στην ετικέτα ότι είναι ελληνικό λάδι. 

Πιστεύω ότι με τη νέα ΚΟΑ του ελαιολάδου- το κοινοτικό πλαφόν με τη νέα ΚΟΑ δεν ισχύει πλέον και αντί αυτού καθιερώθηκε το εθνικό πλαφόν που ανέρχεται σε τετρακοσίους δεκαεννιά χιλιάδες τόνους - οι 'Ελληνες παραγωγοί δεν θα υποχρεωθούν να υποστούν τη συνέπεια της κοινοτικής υπερπαραγωγής, που με τον παλιό κανονισμό θα είχαν από την υπερπαραγωγή των άλλων κρατών -μελών. 

Στα πλαίσια της νέας ΚΟΑ ελαιολάδου θεσμοθετήθηκαν επίσης, δράσεις προώθησης του προϊόντος στα κράτη -μέλη της Ευρωπαϊκής 'Ενωσης, αλλά και σε τρίτες χώρες με χρηματοδότηση μέχρι και 100% από την Ευρωπαϊκή 'Ενωση. 

Μια και μιλάω όμως για τη νέα ΚΟΑ ελαιολάδου, θέλω να σας πω ότι είχαμε και μια μεγάλη επιτυχία. Η επιτυχία είναι στη βρώσιμη ελιά. Το κάναμε σκόπιμα γιατί πραγματικά αποτελεί κοντά στο λάδι κι η βρώσιμη ελιά, ένα πολύ μεγάλο εθνικό προϊόν. 

Θα αναφερθώ τώρα στα στοιχεία, τα οποία θα ήθελα να σας δώσω συγκεντρωτικά. Τα στοιχεία είναι σημερινά και με αυτήν την έννοια πιθανόν να διαφέρουν από τα δικά σας στοιχεία. Δεν είναι ευθύνη ούτε δική σας ούτε φυσικά των υπηρεσιών του Υπουργείου. 

Πρώτον, το βαμβάκι, με βάση τις εντολές πληρωμής που γνωρίζουμε και που είναι και οι τελικές για όλα αυτά που θα πω, είναι εκατόν ογδόντα πέντε δισεκατομμύρια (185.000.000.000) δραχμές το συνολικό ποσό των εντολών πληρωμής. Μέχρι αυτήν τη στιγμή που μιλάμε, έχουν εκταμιευτεί ή φύγει ως εντολές, εκατόν έξι δισεκατομμύρια (106.000.000.000) δραχμές και εκτιμούμε ότι μέχρι το τέλος του μήνα θα φύγουν και οι υπόλοιπες. 'Εχουμε ενισχύσει τη ΔΙΔΑΓΕΠ με πρόσθετο προσωπικό και μηχανισμούς, ώστε μέχρι το τέλος του χρόνου να φύγουν και τα υπόλοιπα χρήματα. 

Καπνός: Ποσό συνολικών εντολών πληρωμής εκατόν εξήντα δισεκατομμύρια (160.000.000.000) δραχμές. Μέχρι σήμερα το πρωί είχαν εκταμιευτεί εκατόν πενήντα τέσσερα δισεκατομμύρια (154.000.000.000) δραχμές. 

Αιγοπρόβειο, το ποσό των συνολικών εντολών πληρωμής για τη μεν χρονιά που έληξε, ήταν ογδόντα δύο δισεκατομμύρια (82.000.000.000) δραχμές και εκταμιεύτηκαν ογδόντα δύο δισεκατομμύρια (82.000.000.000). Για τη νέα χρονιά που αρχίζει και της οποίας οι πληρωμές τελειώνουν στις 15 Οκτωβρίου του επόμενου χρόνου, εκτιμούμε ότι σε ένα παρόμοιο περίπου σύνολο, έχουν ήδη εκταμιευτεί και άλλα δεκατρία δισεκατομμύρια (13.000.000.000) δραχμές. 

Λάδι: Από τις συνολικές εντολές πληρωμής ύψους εκατόν τριάντα τεσσάρων δισεκατομμυρίων (134.000.000.000) δραχμών, είχαν μέχρι σήμερα το πρωί εκταμιευτεί, εκατόν δεκαέξι δισεκατομμύρια (116.000.000.000) δραχμές και μέχρι το τέλος του χρόνου θα εκταμιευτούν και τα υπόλοιπα. 

Σιτάρι και καλαμπόκι: Σύνολο εκατόν εβδομήντα πέντε δισεκατομμύρια (175.000.000.000) δραχμές. 'Εχουν εκταμιευτεί τα πενήντα οκτώ δισεκατομμύρια (58.000.000.000) δραχμές και η καθυστέρηση οφείλεται στις περιφερειακές διευθύνσεις λόγω ειδικών συνθηκών που υπήρξαν εκεί, για να μαζευτούν οι σχετικές εντολές. Μόλις μας έρθουν οι εντολές, θα εκταμιευτούν και τα υπόλοιπα. 

Επομένως, έχουμε ένα άθροισμα αυτών που σας είπα, ύψους επτακοσίων τριάντα έξι δισεκατομμυρίων (736.000.000.000) δραχμών, από τα οποία μέχρι σήμερα έχουν εκταμιευτεί πεντακόσια δεκαέξι δισεκατομμύρια (516.000.000.000) δραχμές και εκτιμούμε ότι μέχρι το τέλος του χρόνου θα έχουν εκταμιευτεί αν όχι όλα, πάντως η συντριπτική πλειοψηφία των υπολοίπων ποσών. 

'Οσον αφορά το βαμβάκι, οι ενισχύσεις του βαμβακιού ανήλθαν πέρυσι, το 1997, σε εκατόν ογδόντα τέσσερα δισεκατομμύρια (184.000.000.000) δραχμές. Το 1998 θα ανέλθουν σε διακόσια είκοσι τρία δισεκατομμύρια (223.000.000.000) δραχμές. 

Η τιμή αναλυτικά διαμορφώνεται στις διακόσιες σαράντα πέντε (245) δραχμές, η μέση τιμή, που είναι το κιλό του σύσπορου στο εκκοκκιστήριο. Αν προσθέσουμε δεκαπέντε (15) δραχμές που πετύχαμε τώρα με το νέο τρόπο, τη δεύτερη δόση που θα αρχίσει να καταβάλλεται από τις 16 Δεκεμβρίου και μετά, συν δεκαπέντε (15) έως είκοσι (20) δραχμές που είναι οι άλλες ενισχύσεις, συν είκοσι μία (21) δραχμές περίπου που είναι οι επιστροφές, εννοώ από Φ.Π.Α. κλπ., η τιμή θα διαμορφωθεί στις διακόσιες ενενήντα οκτώ (298) δραχμές έναντι τριακοσίων έξι (306) δραχμών που ήταν πέρυσι. 

Εξηγούμαι όμως: Πέρυσι καλλιεργήθηκαν τρία εκατομμύρια οκτακόσιες χιλιάδες στρέμματα και η ποσότητα ήταν ένα εκατομμύριο εξήντα χιλιάδες τόνοι, ενώ φέτος είναι, ένα εκατομμύριο εκατόν εβδομήντα χιλιάδες τόνοι. Αυτός είναι και ο λόγος που το συνολικό ποσό των εκατόν ογδόντα τεσσάρων δισεκατομμυρίων (184.000.000.000) δραχμών πέρυσι, γίνεται διακόσιες είκοσι τρία δισεκατομμύρια (223.000.000.000) δραχμές φέτος. 

Αυτά ήθελα να πω ως προς τα προϊόντα. 

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Υ-

  


 

  

Σελίδα 2384 

πουργέ, μου επιτρέπετε μία διακοπή για μια ανακοίνωση; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ασφαλώς, κύριε Πρόεδρε. 

ΠΡΟΕΔΡΕΥΩΝ (Δημήτριος Β. Κωστόπουλος): Ευχαριστώ πάρα πολύ. 

Κύριοι συνάδελφοι, θα ήθελα να κάνω μία ανακοίνωση προς το Σώμα. Από τα διπλωματικά θεωρεία παρακολουθεί τη συνεδρίασή μας ο Πρόεδρος της Πολιτικής Επιτροπής του Συμβουλίου της Ευρώπης κ. Μπαρσονί. 

Τον καλωσορίζουμε. 

(Χειροκροτήματα από όλες τις πτέρυγες) 

Με την ευκαιρία αυτής της διακοπής, θα ήθελα να ανακοινώσω επίσης ότι από τα δυτικά θεωρεία παρακολουθούν τη συνεδρίαση, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα έξι μαθητές με τρεις συνοδούς -δάσκαλους από το 3ο Δημοτικό Σχολείο 'Αμφισσας. 

Τους καλωσορίζουμε. 

(Χειροκροτήματα από όλες τις πτέρυγες) 

Κύριε Υπουργέ, και πάλι σας ζητώ συγγνώμη. 

Συνεχίστε, παρακαλώ. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ευχαριστώ, κύριε Πρόεδρε. 

'Ερχομαι τώρα σε δύο άλλα θέματα που αναφέρονται στην επερώτηση των συναδέλφων. 

Πρόωρη συνταξιοδότηση αγροτών. Η καθυστέρηση στις πληρωμές των δικαιούχων τους προηγούμενους μήνες οφείλεται, στην αλλαγή της διαδικασίας έκδοσης των χρηματικών ενταλμάτων πληρωμής, ύστερα από ερμηνευτική εγκύκλιο, που μας είχε στείλει το Υπουργείο Οικονομικών. Ζητήθηκε δηλαδή, να υπάρχει και δεύτερος υπόλογος για την έκδοση των χρηματικών ενταλμάτων προπληρωμής. 'Ηδη, έγινε ο ορισμός του δεύτερου υπολόγου και καταβλήθηκαν όλα τα οφειλόμενα ποσά στους δικαιούχους. 

Θέλω να σας διαβεβαιώσω ότι έγιναν όλες οι πληρωμές του Νοεμβρίου και προχωρεί κανονικά η διαδικασία των πληρωμών του Δεκεμβρίου. 

Πρέπει επίσης, να σας πω ότι με τον καινούριο Κανονισμό 2079 πετύχαμε αγρότες που διαμένουν σε μία απόσταση είκοσι χιλιομέτρων από τις παραμεθόριες περιοχές ή που ο διάδοχός τους στην καλλιέργεια είναι μέχρι τριάντα χρονών, να λαμβάνουν εκατό χιλιάδες (100.000) δραχμές σύνταξη και ογδόντα πέντε χιλιάδες (85.000) δραχμές, όλοι οι άλλοι, δηλαδή, με την καινούρια διαδικασία μιλάμε για δεκαεπτάμισι χιλιάδες αγρότες, έναντι του παλαιού Κανονισμού 1096 που το ποσό ήταν σαράντα χιλιάδες (40.000) δραχμές. 

'Οσον αφορά τις εξισωτικές αποζημιώσεις, το Νοέμβριο απεστάλησαν στις Διευθύνσεις Γεωργίας των νομών, 31,4 δισεκατομμύρια δραχμές για το πρόγραμμα του 1997 και οι πληρωμές άρχισαν -γιατί αυτή είναι η νομική βάση των Κανονισμών- από το Σεπτέμβριο του 1998. 

Σε όσους αγρότες οι εξισωτικές αποζημιώσεις δεν έχουν ακόμα φθάσει, -και θα φθάσουν- αυτό οφείλεται σε καθυστερήσεις που έγιναν στην επεξεργασία των στοιχείων στους Νομούς και όχι στο Υπουργείο. 

Επίσης θα απαντήσω με πολύ λίγα λόγια στις σημαντικές παρατηρήσεις που κάνατε κύριοι συνάδελφοι. Στη δευτερολογία μου όμως, θα αναφερθώ περισσότερο, γιατί όλες οι παρατηρήσεις ήταν σωστές και θετικές, και πρέπει να καταλάβουμε ότι υπάρχει ένα μακροχρόνιο πρόβλημα. 

Εγώ πιστεύω ότι υπάρχει συλλογική ευθύνη και πολλά από αυτά τα θέματα που θίγουμε, διαχρονικά δεν τα στηρίξαμε. Δεν μπορούμε να μιλάμε για σπόρους, την ώρα που έχουμε διαλύσει την ΚΥΔΕΠ, όποια προβλήματα και αν είχε. Δεν μπορούμε να μιλάμε για θέματα ανοίγματος τιμών, όταν εμείς οι ίδιοι, δεν στήσαμε τα συστήματα εμπορίας που έπρεπε να έχουμε στήσει. Δεν μπορούμε να μιλάμε απλώς γενικά για τα χρέη, όταν είχαμε αυτή την οικονομία που είχαμε, στη λειτουργία της. 

Εγώ τουλάχιστον -και ο Αντιπρόεδρος κ. Κατσαρός το ξέρει- είχα πάρει πολλές φορές πρωτοβουλίες, γιατί έτσι πιστεύω ότι από τη μια μεριά, οι υψηλοί κίνδυνοι που υπάρχουν στη γεωργία και από την άλλη μεριά, τα υψηλά επιτόκια οδήγησαν σε υπερχρεώσεις για τις οποίες έπρεπε να βρεθεί μία λύση. Και ως Βουλευτής, στον μεν Πρωθυπουργό είχα στείλει τις δικές μου απόψεις έγκαιρα και έγιναν δεκτές, αλλά και στη Βουλή υπήρξα εισηγητής του Σχεδίου Νόμου που ψηφίσαμε πρόσφατα για το θέμα των τόκων εξ ανατοκισμού. 

Δεν θέλω να αναφερθώ σε παλιές ιστορίες και να θυμίσω στους αγαπητούς συναδέλφους κάποια πράγματα για τρεις Υπουργούς της Νέας Δημοκρατίας. 'Οταν εγώ ρύθμισα το σύνολο των ξενοδοχειακών χρεών το 1988, πριν από δέκα χρόνια, ρυθμίζοντας και όχι χαρίζοντας τους τόκους εξ ανατοκισμού και τους τόκους υπερημερίας, βρέθηκα να τρέχω σε δεκάδες δικών και να προφυλακίζομαι. Και φυσικά αισθάνομαι δικαιωμένος, γιατί δέκα χρόνια μετά, όλοι λέμε και ψηφίζουμε στη Βουλή τα ίδια πράγματα που έλεγα και έκανα με αποφάσεις μου και με ομόφωνες αποφάσεις ολόκληρου του Διοικητικού Συμβουλίου μιας τράπεζας. 

Κι εγώ, ως πολίτης και πολιτικός έχω προσχωρήσει σ' αυτήν την άποψη πριν από πολλά χρόνια, για το πώς πρέπει να δούμε, να κρίνουμε νομικά και πραγματικά τους τόκους εξ ανατοκισμού, αυτό που λέμε πανωτόκια, που αποτελούν πληγή και για το πιστωτικό σύστημα, που έχει σοβαρότατες ευθύνες απ' αυτήν του τη λειτουργία -αν και έχουν γίνει σοβαρά βήματα εκσυγχρονισμού- αλλά και για τις επιχειρήσεις, γιατί πρέπει πάντα να βλέπουμε τη λειτουργία των επιχειρήσεων. 

Παρ' όλα αυτά, η Αγροτική Τράπεζα έχει ξεκινήσει ένα πρόγραμμα αναδιάρθρωσης, το οποίο τρέχει τώρα. Εγώ θυμάμαι ότι το προηγούμενο πρόγραμμα αναδιάρθρωσης το είχαμε κάνει το 1977, όταν ήμουν σύμβουλος στον τότε Διοικητή της Τράπεζας και μέλος της Διεύθυνσης Μελετών της ΑΤΕ. 'Εστω και μετά από είκοσι και πλέον χρόνια, οφείλουμε να ξαναδούμε την Τράπεζα με τη λειτουργία της, όχι στυγνά ως ένα απρόσωπο τραπεζικό σύστημα. Ναι μεν σύγχρονα, αλλά όσο γίνεται πιο κοντά στον πολίτη. 

Αγαπητοί συνάδελφοι, θα ήθελα να κλείσω την πρωτολογία μου λέγοντας ότι, ναι, υπάρχει πρόβλημα. Απέναντι όμως σ' αυτό το πρόβλημα υπάρχουν αισιόδοξες προοπτικές, γιατί μέσα από τη διαμόρφωση της "Ατζέντα" από το 2000 μέχρι το 2006, μέσα από τη διαμόρφωση του τρίτου Κοινοτικού Πλαισίου Στήριξης, που πρέπει να συναποφασίσουμε σε μεγάλο βαθμό πού θα πάνε οι πόροι -και θα το συναποφασίσουμε με όλους τους θεσμικούς φορείς αυτού του τόπου που υπηρετούν την ύπαιθρο- θα πρέπει πραγματικά να πάμε σε μια άλλη πολιτική, στην οποία θα κάνουμε βαθιές τομές. 

Αν δεν κάνουμε αυτές τις τομές και αν δεν τις στηρίξουμε θα βρισκόμαστε σ' αυτήν την Αίθουσα να συζητάμε πάλι για τα ίδια προβλήματα. 

Κλείνοντας, θα ήθελα να σας πω ότι σ' αυτήν την πορεία, αν θέλουμε την αισιοδοξία αυτή να μην την εκφράζουμε, αλλά να την κάνουμε πραγματικότητα, θα πρέπει -και βγαίνει μέσα από τις θέσεις που είπατε- να κατευθύνουμε πια, το ενδιαφέρον μας στην ποιότητα της ζωής του πολίτη στην ύπαιθρο. Αν δεν ανασυγκροτήσουμε τη ζωή και την ποιότητα της ζωής στην ύπαιθρο, όσο και αν στηρίζουμε προϊόντα, όσο και αν αποσύρουμε προϊόντα, όσο και αν θάβουμε προϊόντα, όποιες ενισχύσεις και αν δώσουμε, δεν θα αλλάζει τίποτα σ' αυτό που λέμε ζωή και ποιότητα ζωής στην ύπαιθρο. 

Γι' αυτό, κύριος στόχος μας θα είναι από εδώ και πέρα και μέσα από τους εθνικούς πόρους και το τρίτο Κοινοτικό Πλαίσιο Στήριξης, η ενίσχυση της ζωής της υπαίθρου. 

Ευχαριστώ. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, αν μου επιτρέπετε, μπορώ να κάνω μία ερώτηση στον κύριο Υπουργό; 

ΠΡΟΕΔΡΕΥΩΝ (Δημήτριος Β. Κωστόπουλος): Δεν την λέτε στον κύριο Τσιτουρίδη να την κάνει εκείνος; 

ΗΛΙΑΣ ΒΕΖΔΡΕΒΑΝΗΣ: 'Ηθελα απλώς να ρωτήσω κάτι τον κύριο Υπουργό, αν μου επιτρέπετε, κύριε Πρόεδρε. 

ΠΡΟΕΔΡΕΥΩΝ (Δημήτριος Β. Κωστόπουλος): Ρωτήστε τον. Δεν το προβλέπει ο Κανονισμός, αλλά δεν θα μαλώσουμε κιόλας. 

  


 

  

Σελίδα 2385 

ΗΛΙΑΣ ΒΕΖΔΡΕΒΑΝΗΣ: Ευχαριστώ, κύριε Πρόεδρε. 

Κύριε Υπουργέ, δεν έχω το λόγο, αλλά ούτε και το χρόνο, για να αναφερθώ σ' αυτά που είπατε. Θα ήθελα όμως να μας δώσετε μία απάντηση στο ερώτημα που ετέθη απ' όλους τους συναδέλφους κι έχω την αίσθηση ότι θα τεθεί και από τους υπολοίπους. Αναφέρομαι στο θέμα της παραγραφής του αξιοποίνου των πράξεων από τις αγροτικές κινητοποιήσεις. Ετέθη από τους συναδέλφους, αλλά εσείς μέχρι στιγμής τουλάχιστον δεν είπατε τίποτα. Αν έχετε κάτι να μας πείτε, θα θέλαμε να το ακούσουμε. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ευχαριστώ, κύριε συνάδελφε, αλλά έχω κρατήσει και κάποια θέματα για τη δευτερολογία. 'Οχι γιατί είναι μικρότερης σημασίας, αλλά γιατί δεν μπορούσα να τα πω όλα στην πρωτολογία μου. Συνήθως δε μιλάω τόσο πολύ, πρώτη φορά που εξαντλώ και το χρόνο μου. 

ΗΛΙΑΣ ΒΕΖΔΡΕΒΑΝΗΣ: Είναι και μεγάλο το θέμα. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Τέθηκαν τόσο πολλά θέματα και έπρεπε να δώσω απαντήσεις. 

Για το θέμα των δικών, έλαβα από τον Υπουργό Δικαιοσύνης το άρθρο 26 του νέου νόμου που θα καταθέσει, το οποίο και στην αιτιολογική έκθεσή του και στη διατύπωσή του, όχι μόνο καταργεί, παύει τη δίωξη εναντίον των πολιτών για τους οποίους ασκήθηκε τα τελευταία χρόνια- και παραγράφει και το αδίκημα. 

ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος της Νέας Δημοκρατίας κ. Τσιτουρίδης έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Κύριοι συνάδελφοι, η σημερινή επερώτηση της Νέας Δημοκρατίας αναπτύσσεται μέσα σε ένα δυσμενές κλίμα, το οποίο διαμορφώνεται λόγω της κοινωνικής έντασης, η οποία υπάρχει στις ημέρες μας. Μάλιστα εν όψει των Χριστουγέννων σε όλη την υπαίθρια Ελλάδα, εξ αυτού του γεγονότος, εκατοντάδες χιλιάδες αγρότες μένουν απλήρωτοι από λάθη και από αναποτελεσματικότητα του Υπουργείου της Γεωργίας και των εποπτευόμενων από αυτό το Υπουργείο Οργανισμών. 

Το δυσμενές κλίμα που σηματοδοτεί η συζήτηση που υπάρχει σε ευρωπαϊκό επίπεδο για πολιτικές και για αποφάσεις, από την αναποτελεσματικότητα την οποία έχετε επιδείξει, ως πολιτεία, ως ελληνική κυβέρνηση μέχρι σήμερα, οδηγεί με μαθηματική ακρίβεια σε μείωση της στήριξης σημαντικών για την Ελλάδα προϊόντων και σε ενδεχόμενη επανεθνικοποίηση ενός σημαντικού μέρους των δαπανών της κοινής αγροτικής πολιτικής. 

Επειδή είναι η πρώτη φορά που έχουμε την ευκαιρία να τα πούμε από αυτό το Βήμα, κύριε Υπουργέ της Γεωργίας, ως επερωτώντες στη Νέα Δημοκρατία, θα ήθελα να κάνω μία σύντομη αναδρομή -για να δούμε τι μπορεί να γίνει σήμερα και αύριο κυρίως- στη δεκαετία του 1980, διότι κάνατε αναφορές σε αναθεωρήσεις και σε πολιτικές αυτής της δεκαετίας. 

Πρέπει να σας πω ότι στη δεκαετία του 1980 δεν αξιοποίησε η κυβέρνησή σας όλες τις καταπληκτικές ευκαιρίες, τις οποίες είχαμε και οι οποίες εδημιουργούντο από την ένταξη της χώρας στην Ευρωπαϊκή Κοινότητα τότε, την οποία πολεμήσατε σφοδρά, ως κομματική και πολιτική παράταξη. 

Δεν τις αξιοποιήσατε, ως Κυβέρνηση τότε, την εποχή της εύκολης αγροτικής πολιτικής, με δισεκατομμύρια, τα οποία εισέρρεαν, χωρίς περιορισμούς. Και όχι μόνο δεν αξιοποιήσατε αυτές τις εισροές, αλλά με την πολιτική κουλτούρα της ευκολίας και του χρέους καταχρεώσατε και το συνεταιριστικό κίνημα, κάνοντας εύκολα "κοινωνική" πολιτική. 

Φθάνουμε στη δεκαετία του 1990. Παρά τις δυσκολίες και τους περιορισμούς πρέπει να σας πω ότι στην αναθεώρηση του 1992, διότι αναφερθήκατε στο σιτάρι, η Ελλάδα πέτυχε μέσα στο δυσμενές κλίμα εκείνης της εποχής σημαντικά πράγματα και ειδικά για το σιτάρι. Είπατε για το σιτάρι ότι η μεταρρύθμιση του 1992 δημιούργησε σημαντικά προβλήματα και οδήγησε σε μη επάρκεια στην Ευρωπαϊκή 'Ενωση. 

Μα, το πρόβλημα το δικό μας σήμερα στην Ελλάδα είναι ακριβώς ότι υπάρχουν πάρα πολλές εισαγωγές προϊόντων τρίτων χωρών και δεν πωλείται το δικό μας σιτάρι. 'Αρα δεν υπήρχε θέμα επάρκειας. Υπάρχουν κακές πολιτικές, οι οποίες δεν επιτρέπουν στο δικό μας σιτάρι να πουληθεί. Και δεν αξιοποιήσατε -οφείλετε να το ομολογήσετε- ως Κυβέρνηση το ότι βρήκατε εννιάμισι εκατομμύρια στρέμματα, με δικαίωμα να παίρνουν στρεμματική επιδότηση . 

Βέβαια δεν παράγαμε έως τώρα και από τα εννιάμισι εκατομμύρια στρέμματα. Είχατε πέντε χρόνια να μπορέσετε να αξιοποιήσετε τον αέρα αυτό. Αφού δεν τον αξιοποιήσατε τον αέρα αυτό, μοιράζοντας, δίνοντας τη δυνατότητα σε νέους παραγωγούς να ασκήσουν το δικαίωμα αυτό, φθάσαμε στα έξι εκατομμύρια εκατόν είκοσι πέντε χιλιάδες στρέμματα. Εμείς μετρούμε ως απώλειες εισροών δυνητικών μεν- αλλά εχάθησαν λόγω ανυπαρξίας πολιτικής- τα πέντε χρόνια πάνω από εξήντα δισεκατομμύρια (60.000.000.000) δραχμές. Αυτές είναι οι απώλειες. 

Σε ό,τι αφορά επιμέρους θέματα, μου είναι πάρα πολύ δύσκολο ως Βουλευτής ακριτικής περιφέρειας και αγροτικού νομού -όπως συμβαίνει και με τους συναδέλφους που είναι εδώ να εξηγήσουμε στους αγρότες των νομών μας ότι τα Χριστούγεννα πλησιάζουν και για πρώτη φορά φέτος κινδυνεύουν να μην πληρωθούν στρεμματικές ενισχύσεις στο σιτάρι- ή δεν πουλιούνται τα στάρια ή άλλα προϊόντα -και να τους πούμε: "ξέρετε υπήρχαν αλλαγές στο λογισμικό του Υπουργείου της Γεωργίας και ύστερα από μια πέμπτη χρονιά που λειτουργεί αυτό το σύστημα δεν μπορείτε να πληρωθείτε εγκαίρως". Δεν λέγονται αυτά. 

'Οσοι πολιτευόμεθα σε αγροτικές περιοχές, γνωρίζουμε ότι ο αγρότης έχει ηυξημένες και δικαιολογημένες απαιτήσεις από την πολιτεία και εδώ θα πρέπει να φροντίσετε πάρα πολύ το τι θα κάνετε σαν Υπουργείο με όλο αυτό το σύστημα πληρωμών. Διότι μας μιλήσατε για τέσσερα νέα επίπεδα διοίκησης, για αλλαγές του Υπουργείου και στο οργανόγραμμα. Αλλά θα πρέπει να μας πείτε σύντομα πώς θα δικαιολογήσετε το ότι οργανισμοί, οι οποίοι δημιουργήθηκαν στη βάση και κοινοτικών υποχρεώσεων -αναφέρομαι στον Οργανισμό Γάλακτος, στον Οργανισμό του Ελαιολάδου- καταργούνται πάρα πολύ πρόχειρα -φοβούμαι θα σας δημιουργήσει προβλήματα στη σχέση σας με την Ευρωπαϊκή Επιτροπή αυτό- και με το αιτιολογικό ότι μειώνετε το κράτος και έρχεσθε να δημιουργήσετε ένα νέο υπέρογκο οργανισμό, άρα περισσότερο κράτος, που δεν ξέρουμε και πόσο θα πληρώνει αυτός ο οργανισμός. 

'Ηδη πέρασαν πολλοί μήνες από τότε που ψηφίσατε αυτόν το νέο οργανισμό και δεν μπορείτε να περιμένετε άλλο. Και το λέω αυτό, γιατί ο κύριος Πρωθυπουργός στη συζήτηση την οποία είχαμε στη διάρκεια της ψήφου εμπιστοσύνης την οποία ζήτησε, έκανε το εξής σημαντικό λάθος. 

Εμείς, σαν Νέα Δημοκρατία είπαμε ότι κακώς κατηργήθησαν τέτοιοι οργανισμοί και οι αρμόδιότητές τους πάνε στο κράτος, το οποίο είναι μεγάλο και αναποτελεσματικό. 

Προτείναμε από το 1994 και ξαναφέρνουμε την πρόταση, ότι είναι πάρα πολύ σημαντικό ανά βασικό προϊόν στη χώρα να υπάρχει ένας οργανισμός διεπαγγελματικός, δηλαδή να πάρουν την ευθύνη οι αγρότες, οι μεταποιητές, οι εξαγωγείς, οι έμποροι των βασικών προϊόντων, άρα να κάνουμε λιγότερο κράτος. 

Ο κ. Σημίτης προφανώς δεν κατανόησε τι είπαμε στη συζήτηση αυτή και μας έστειλε και μομφές από την έδρα αυτή, λέγοντας ότι δεν κατανοούμε στη Νέα Δημοκρατία και δεν μπορούμε να συνεννοηθούμε μεταξύ μας. 

Επαναλαμβάνουμε την πρότασή μας, λοιπόν, για τη δημιουργία αποτελεσματικών διεπαγγελματικών οργανισμών ανά βασικό προϊόν της χώρας, οι οποίοι οργανισμοί θα αναλάβουν υπό την εποπτεία βεβαίως του αποτελεσματικού κράτους και το μεγάλο θέμα των πληρωμών. 

Πάντως αυτό το οποίο δημιουργήθηκε στα χαρτιά μέχρι τώρα: δύο οργανισμοί, από τη μια πλευρά ο Οργανισμός της Πιστοποίησης του Λογαριασμού και από την άλλη ο Οργανισμός Πληρωμών και Ελέγχου των κοινοτικών επιδοτήσεων- 

 

 

  

Σελίδα 2386 

να είσθε βέβαιος ότι αν θα ξεκίναγε να λειτουργεί θα ήταν ακόμη πιο αναποτελεσματικός από αυτό το οποίο υπάρχει σήμερα ως ΔΙΔΑΓΕΠ, ως οργανισμός, ο οποίος πληρώνει με τέτοιες σημαντικές καθυστερήσεις. 

Αναφερθήκατε επίσης στο θέμα των κινητοποιήσεων. Θέλω να ξεκαθαρίσουμε τη θέση της Νέας Δημοκρατίας, κύριε Υπουργέ της Γεωργίας. 

'Οσο το κράτος ασκεί κακές πολιτικές, όσο το κράτος είναι αναποτελεσματικό και όσο είναι αναξιόπιστο, κοινωνικές εντάσεις θα υπάρχουν. 

Δεν είμαστε εμείς στη Νέα Δημοκρατία, οι οποίοι πυροδοτούμε ούτε είμαστε εμείς στη Νέα Δημοκρατία, οι οποίοι θα σας πούμε ποιους πρέπει να δεχθείτε, με ποιους πρέπει να συζητήσετε ή με ποιους δεν πρέπει να συζητήσετε. Εκείνο που μας ενδιαφέρει είναι τι πολιτικές έχετε, τι στόχους έχετε ως πολιτικοί στον αγροτικό τομέα, τι μέσα πολιτικής έχετε και τι πιστώσεις διαθέτετε. Διότι οι προθέσεις και τα καλά λόγια διαρκούν κάποιο διάστημα, αλλά χωρίς αποτελεσματικό κράτος, χωρίς πολιτική και χωρίς πιστώσεις, κατανοείτε ότι οι αγρότες θα συνεχίσουν να είναι στους δρόμους. 

Θα ξεκαθαρίσω για μια ακόμη φορά, κύριε Υπουργέ, ότι δεν είμαστε εμείς οι οποίοι διδάξαμε την πολιτική κουλτούρα του εμπρησμού δημοσίων κτιρίων, του μπλοκαρίσματος εθνικών οδών, για να πούμε ως Νέα Δημοκρατία ότι είναι κακά πράγματα όλα αυτά και ότι τα υποκινούμε εμείς. 

Εμείς είτε είμαστε στην αντιπολίτευση είτε είμαστε στην κυβέρνηση έχουμε μία πάγια θέση. Βεβαίως καμιά κινητοποίηση, καμιάς ομάδας δεν μπορεί να οδηγεί σε αποκλεισμούς τέτοιους, ώστε άλλες κοινωνικές ομάδες να μην μπορούν να δουν την κοινωνική και οικονομική τους ζωή να κινείται ομαλά. 

Αλλά πρέπει, κύριε Υπουργέ, να αναλογιστείτε τις ευθύνες τις οποίες έχετε για τις κακές πολιτικές και για την πολιτική κουλτούρα την οποία έχετε διδάξει και στους αγρότες και στους μαθητές και σε κάθε κατηγορία εργαζόμενων όταν πολύ πρόσφατα βιολογικά και πολιτικά ενήλικες όντες όλοι εσείς, υιοθετούσατε τέτοιες πολιτικές και τις πυροδοτούσατε. 

Σε ό,τι αφορά τα στοιχεία τα οποία δώσατε ανά προϊόν θα σας πω τι κάνατε στον καπνό. Βεβαίως καταψηφίσατε τη νέα κοινή οργάνωση αγοράς, αλλά ξέρατε ως Κυβέρνηση εδώ και δύο χρόνια ότι αν ψηφίζατε και περνούσε στο Συμβούλιο Υπουργών η πρόταση για την απαγόρευση της διαφήμισης στον καπνό -είχε ενημερώσει η Ευρωπαϊκή Επιτροπή ξεκάθαρα τον προκάτοχό σας κ. Τζουμάκα- τότε ήταν βέβαιο με μαθηματική ακρίβεια ότι η προστασία αυτού του προϊόντος θα εμειώνετο. 

Ψηφίσατε δε ως Κυβέρνηση την απαγόρευση της διαφήμισης με αποτέλεσμα οτιδήποτε έχει ακολουθήσει από τότε να το φαντάζεσθε ως φυσιολογική εξέλιξη. 

Είχε, επαναλαμβάνω, προειδοποιήσει η Ευρωπαϊκή 'Ενωση ξεκάθαρα τον κ. Τζουμάκα για το τι θα συνέβαινε. 

Σε ό,τι αφορά το σιτάρι θα ξαναπώ το εξής, γιατί είναι ένα προϊόν το οποίο σήμερα σε ένδεκα με δώδεκα νομούς της χώρας δημιουργεί σημαντικά προβλήματα. 

Κάνατε μεγάλο λάθος, διότι δεν αξιοποιήσατε τα τρία και πλέον εκατομμύρια στρέμματα, τα οποία θα μπορούσαν να δώσουν διέξοδο σε παραμεθόριες, σε ορεινές και προβληματικές περιοχές σε νέους αγρότες. Μιλάμε για τις δεκαπέντε χιλιάδες (15.000) δραχμές το στρέμμα ως επιδότηση. Και αν σήμερα δεν πωλείται το ελληνικό σιτάρι, θα σας πω ότι σε πάρα πολλές περιοχές έχει πολύ καλή ποιότητα. Και αυτό το λέω γιατί είπατε ότι η αναθεώρηση του 1992 δημιουργεί προβλήματα στην ποιότητα. 

Θα αναφερθώ μόνο στο νομό μου και θα σας πω ότι υπάρχει εξαιρετικό σιτάρι σήμερα, δηλαδή στο Νομό του Κιλκίς και στις δύο ενώσεις που υπάρχουν, το οποίο δεν μπορεί να πουληθεί, διότι άκριτα δεν βρήκατε τρόπους σε κρίσιμες περιόδους να αποτρέψετε την εισαγωγή σκληρού σιταριού- και μιλώ από το καλοκαίρι και πέρα- από τρίτες χώρες. Θα μπορούσατε να το είχατε κάνει αν διδασκόσασταν από την εμπειρία παρελθόντων ετών. Και αναφέρομαι στις κυβερνήσεις 1991-1993. 

Εάν πάτε μ' αυτήν τη λογική φοβούμαι ότι από εδώ και πέρα θα έχουμε διαρκή μείωση της προστασίας και σ' αυτό το σημαντικό για την Ελλάδα προϊόν. 

Σε ό,τι αφορά το λάδι επειδή μιλήσατε για επιτυχίες, είναι πολύ λίγο σημαντικό εάν οι τόνοι είναι τετρακόσιες δεκαεννέα χιλιάδες ή αν είναι τριακόσιες χιλιάδες, όταν υπάρχει δημοσιονομική ουδετερότητα. Δεν αυξήσατε τη δυνατότητα για πρόσθετες πιστώσεις στον τομέα αυτό. Το νέο σύστημα δεν διασφαλίζει πρόσθετες πιστώσεις για την Ελλάδα, άρα μη μιλάτε για επιτυχίες και στο λάδι. 

Εις ό,τι αφορά την πρόωρη συνταξιοδότηση και τις εξισωτικές αποζημιώσεις, αναφέρατε νούμερα στα οποία δεν θέλω να αναφερθώ. Πάντως, αν βγείτε από την Αθήνα και πάτε στην ύπαιθρο Ελλάδα θα δείτε ότι παραμονές Χριστουγέννων ο κόσμος περιμένει ακόμη και πρόωρες συντάξεις και εξισωτικές αποζημιώσεις. Και περιμένει κυρίως, μέσω καλύτερου και αποτελεσματικότερου ΕΛΓΑ να πάτε να επισκεφθείτε πολλές περιοχές της χώρας στις οποίες τα χιόνια, οι πλημμύρες, οι φυσικές καταστροφές, δημιουργούν αδιέξοδα και κάνουν ένα κλίμα μαύρων Χριστουγέννων για εκατοντάδες χιλιάδες Ελλήνων αγροτών. 

Υπάρχουν τις μέρες αυτές πάρα πολλές ερωτήσεις και επίκαιρες ερωτήσεις συναδέλφων από όλη την Ελλάδα, για την κατάσταση η οποία υπάρχει, με παγωμένες και με πλημμυρισμένες καλλιέργειες. Και θα πρέπει να δείτε τον ΕΛΓΑ αλλιώτικα απ' ό,τι τον έχετε δει ως τώρα. 

Το μόνο το οποίο κατορθώσατε όλα αυτά τα χρόνια είναι να αυξήσετε ως Κυβέρνηση τις ασφαλιστικές εισφορές υπέρ του ΕΛΓΑ, χωρίς να αυξηθεί η κάλυψη αλλά και η αποτελεσματικότητα αυτού του οργανισμού. 

Το θέμα στο οποίο θα αναφερθώ δεν αφορά το Υπουργείο σας, αλλά γίνεται πάρα πολύς λόγος από την Κυβέρνηση γιατί αφορά τους αγρότες. Είναι το θέμα του ΟΓΑ. 

Επαίρεσθε ότι κάνατε ένα σύγχρονο ασφαλιστικό και συνταξιοδοτικό φορέα. Με την ευκαιρία όμως του προϋπολογισμού να μας πείτε πόσοι αγρότες και σε ποιες περιοχές της χώρας θα μπορέσουν από το νέο έτος να πληρώσουν τις εκατό χιλιάδες - διακόσιες (100.000 - 200.000) χιλιάδες, οι οποίες είναι υποχρεωτική εισφορά τους. 

Θα πρέπει να πείτε στους 'Ελληνες αγρότες πως κεκτημένα τεσσάρων δεκαετιών όπως ήταν η δωρεάν ιατροφαρμακευτική περίθαλψη, έρχεσθε και τα σβήνετε με μία νομοθετική ρύθμισή σας και αυτό το παρουσιάζετε ως κάτι πάρα πολύ σημαντικό. Θα λογοδοτήσετε γι' αυτό στους 'Ελληνες αγρότες. 

Εις ό,τι αφορά άλλα θέματα τώρα: Καμία πολιτική δεν μπορεί να πετύχει εάν οι δαπάνες για τη γεωργία είναι αυτές οι οποίες είναι, αυτές τις οποίες προβλέπει ο τακτικός προϋπολογισμός, το πρόγραμμα δημοσίων επενδύσεων, οι οποίες δεν αυξάνονται ούτε με το νέο προϋπολογισμό τον οποίο θα συζητήσουμε. Καμία πολιτική δεν μπορείτε να κάνετε όσο το Υπουργείο Γεωργίας είναι αυτό το οποίο είναι. Θα σας κάνουμε συγκεκριμένες προτάσεις. 

Διαλύθηκε το κράτος και με πάρα πολύ μεγάλη έκπληξη έτυχε να ακούσω εγώ πριν από δεκαπέντε ημέρες τον Πρόεδρο του Οργανισμού Βάμβακος να λέγει στα ραδιόφωνα υπερήφανα ότι πήγε ο ίδιος, ο Πρόεδρος του Οργανισμού Βάμβακος, μπήκε σε μερικά εκκοκκιστήρια, διότι δεν έχει εμπιστοσύνη στους γεωπόνους από κάτω και έβαλε ποινές. Και στο ερώτημα, "από κει και πέρα τι κάνατε, στον εισαγγελέα στείλατε κανέναν", να λέγει με έπαρση ότι "εγώ δεν έχω ανάγκη από εισαγγελείς, εγώ τα κάνω όλα μόνος μου". 

Ξέρετε ότι υπάρχει εθνική και κοινοτική νομοθεσία, η οποία πέραν των διοικητικών κυρώσεων προβλέπει και ποινικές κυρώσεις. Εάν έχετε, λοιπόν, εκκοκκιστές, οι οποίοι έχουν διαβλητές διαδικασίες και κερδοσκοπούν παράνομα, τότε να μαζέψετε τα λουριά των προέδρων των οργανισμών σας και να στείλουν και καμία υπόθεση στη δικαιοσύνη. Αυτό προβλέπει και η εθνική και η κοινοτική νομοθεσία. 

Το διαλυμένο αυτό κράτος και οι κακές αντιλήψεις, οδηγεί σε φαινόμενα να ψηφίζουμε εδώ νόμους, να εκτίθεσθε ως Κυβέρνηση και τους νόμους αυτούς να μην μπορείτε να τους 



 

  

Σελίδα 2387 

υλοποιήσετε για διαφόρους λόγους. 

Ο νόμος των νέων αγροτών, παρά τις επανειλημμένες πρωθυπουργικές εξαγγελίες, παραμένει ανενεργός και οφείλετε να μας πείτε, κύριε Υπουργέ της Γεωργίας, τι θα κάνετε με το πολύ σημαντικό και μεγάλο πρόβλημα της ρύθμισης, της διαγραφής των χρεών των συνεταιριστικών οργανώσεων. 

Ο προκάτοχός σας ψευδώς διαβεβαίωνε τη Βουλή ότι είχε έγκριση από την Ευρωπαϊκή Επιτροπή για το Συμβούλιο των Υπουργών. Και την Παρασκευή που πέρασε η Ευρωπαϊκή Επιτροπή δημοσίευσε τη θέση της στην επίσημη εφημερίδα των Ευρωπαϊκών Κοινοτήτων, που είναι αντίθετη με τη ρύθμιση αυτή. 

Φοβούμεθα ότι θα χάσετε σημαντική διαπραγματευτική δύναμη εσείς ως Υπουργός της Γεωργίας σήμερα, σε εποχές κατά τις οποίες θα τη χρειαζόσασταν τη δύναμη αυτή να βγάλετε ομοφωνία στο Συμβούλιο των Υπουργών που δεν θα τη βγάλετε. 

Πρέπει να σταματήσετε να διασύρεσθε ως Κυβέρνηση και να διασύρεται και η Ελλάδα. Η κατεύθυνση αυτή δεν θα λύσει κανένα πρόβλημα. Αποσύρετε αυτήν τη ρύθμιση και να καθίσουμε να μιλήσουμε σοβαρά για το πού υπάρχουν προβλήματα, σε ποιες συνεταιριστικές οργανώσεις, με συγκεκριμένα κριτήρια, ώστε να προχωρήσουμε σε ρυθμίσεις, όπως προβλέπεται και από τη Συνθήκη της Ευρωπαϊκής Κοινότητας. 

Τα άρθρα 92 και 93 της Συνθήκης δεν απαγορεύουν αυτές τις ρυθμίσεις. Αυτή είναι η πρόταση της Νέας Δημοκρατίας. Δεν είμαστε κατ' αρχήν εναντίον των ρυθμίσεων, αλλά πρέπει να έχουμε ρυθμίσεις με συγκεκριμένα κριτήρια, τα οποία δεν τηρήθηκαν από την Κυβέρνησή σας. Δεν μπορούμε να δεχθούμε επίσης να διασύρεται η χώρα, για να διαγράφετε χρέη ιδιωτών όπως κάνατε πριν από δώδεκα μήνες. Πρέπει να μας πείτε, λοιπόν, τι θα κάνετε με αυτόν το νόμο, ο οποίος είναι ανενεργός σήμερα. 

Για τις διώξεις μίλησε ο κ. Βεζδρεβάνης. 'Εχετε δεσμευθεί από το καλοκαίρι. Τώρα ακούμε ότι θα έρθει σε προσεχές νομοθέτημα του Υπουργείου Δικαιοσύνης. Πείτε μας πότε θα έρθει αυτό το σχέδιο νόμου. 

Θα πω και μερικά πράγματα γιατί εκφράσατε μία αισιοδοξία και είπατε ότι θέλετε την ΑΤΕ να λειτουργεί κατά τρόπο σύγχρονο. Είναι ένας σημαντικός θεσμός- αρωγής του 'Ελληνα αγρότη για πολλές δεκαετίες. Θα πρέπει να μας δώσετε μία εξήγηση. Είναι σύγχρονος τρόπος όταν ακόμα τώρα επί των ημερών σας, μέσα σε δώδεκα μήνες η ΑΤΕ αναλαμβάνει τη διαχείριση, τη διοίκηση μιας μεγάλης προβληματικής επιχείρησης στον τομέα της πτηνοτροφίας και δημιουργεί σε ένα χρόνο, διά της διοικήσεώς της με υπαλλήλους, δέκα δισεκατομμύρια (10.000.000.000) δραχμές χρέη στη συγκεκριμένη επιχείρηση; Πάτε να την πουλήσετε με τριάντα δύο δισεκατομμύρια (32.000.000.000) δραχμές χρέη και διαπραγματεύεσθε για έξι ή επτά δισεκατομμύρια; Είναι σύγχρονος τρόπος αυτός και είσαστε υπερήφανος και ικανοποιημένος από τον τρόπο που λειτουργεί επί των ημερών σας η ΑΤΕ; 

'Οσον αφορά την αισιοδοξία σας για το τι θα γίνει με την "Αντζέντα 2000" το τρίτο Κοινοτικό Πλαίσιο Στήριξης, θα σας κάνουμε τρεις συγκεκριμένες προτάσεις. Είναι λάθος -χαίρομαι που στο τέλος κάνατε μία αναφορά- να περιοριζόμαστε μόνο σε αγροτική πολιτική. Θα πρέπει να δούμε την ανάπτυξη της υπαίθρου κατά τρόπο ολοκληρωμένο, όπως κάνουν όλα τα κράτη της Ευρωπαϊκής 'Ενωσης. 

Η αγροτική πολιτική αποτελεί έναν πυλώνα μόνο μιας πολιτικής, η οποία θα οδηγήσει στην ολοκληρωμένη ανάπτυξη της υπαίθρου. Για να πετύχετε όσον αφορά την αγροτική πολιτική, αυτό το βασικό πυλώνα, θα πρέπει να διασφαλίσετε ότι δεν θα επανεθνικοποιηθούν οι δαπάνες της ΚΑΠ έστω και το 25% και αν παρ' όλα αυτά επανεθνικοποιούνται, να μας πείτε έγκαιρα από πού θα αναπληρώσετε αυτές τις απώλειες, στα σημερινά δημοσιονομικά πλαίσια. 

Τρίτο και σημαντικό: Επειδή αυτήν την εποχή συζητείται το τρίτο Κοινοτικό Πλαίσιο Στήριξης, θα πρέπει ως Υπουργός Γεωργίας, αφού όλες οι μειώσεις των κοινοτικών πολιτικών και η αναζήτηση πόρων για χρηματοδότηση άλλων πολιτικών γίνονται εις βάρος της γεωργίας, να πετύχετε ένα σημαντικό ποσοστό στα πλαίσια του τρίτου Κοινοτικού Πλαισίου Στήριξης, το οποίο θα δοθεί για τον πρωτογενή τομέα και το οποίο πρέπει να ξεπερνά κατά πολύ αυτό που έγινε στο δεύτερο Κοινοτικό Πλαίσιο Στήριξης. 

Επειδή, η επερώτησή μας αφορούσε κυρίως τις πληρωμές και τις καθυστερήσεις σε επιδοτήσεις και σε αποζημιώσεις, θα τελειώσω με μία πολύ συγκεκριμένη πρόταση, την οποία οφείλετε να δείτε. Λέμε ως Νέα Δημοκρατία ότι θα πρέπει να δεσμευθούμε ως πολιτεία, ότι για κάθε κατηγορία καταβολής επιδοτήσεων ή άλλης πληρωμής από το δημόσιο που σχετίζεται με την παραγωγή ή την εμπορία αγροτικών προϊόντων, θα θεσπίσουμε ένα χρονικό όριο μετά το οποίο η καταβολή θα γίνεται εντόκως, σύμφωνα με το ισχύον διατραπεζικό επιτόκιο. 

'Ετσι, οι οποιεσδήποτε αλλαγές κάνετε στο λογισμικό του Υπουργείου Γεωργίας ή οι οποιεσδήποτε καθυστερήσεις που θα οφείλονται στην αναποτελεσματικότητα του Υπουργείου σας, δεν θα πρέπει να επιβαρύνουν τους 'Ελληνες αγρότες. 

Δείτε αυτήν την πρόταση. Νομίζω ότι ένα σύγχρονο και αποτελεσματικό κράτος που θέλει να μπει στο νέο αιώνα έχει στοιχειώδη υποχρέωση να υλοποιήσει αυτό το οποίο σας καταθέτουμε ως πρόταση. 

Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Γεωργακόπουλος έχει το λόγο για δέκα λεπτά. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, ομολογώ ότι η συζήτηση της επερώτησης της Νέας Δημοκρατίας γίνεται σε ένα άλλο κλίμα σήμερα με πιο ήπιους τόνους απ' ό,τι είμαστε συνηθισμένοι μέχρι τώρα, σε παρόμοιες επερωτήσεις. 

Είναι γεγονός όμως ότι και τώρα δεν απεφεύχθησαν οι υπερβολές για την αγροτική πολιτική. 

Mιλάτε για ανυπαρξία πολιτικής από την Κυβέρνηση. Λέτε ότι δεν έχει αγροτική πολιτική η Κυβέρνηση και άλλα τέτοια. 

Γνωρίζετε πάρα πολύ καλά ότι η Κοινή Αγροτική Πολιτική είναι ευρωπαϊκή πολιτική κατά κύριο λόγο. 'Αρα, θα ξεκινήσουμε από το γεγονός ότι η πολιτική είναι δεδομένη. 

Είναι δεδομένη η αγροτική πολιτική την οποία ακολουθούν οι ευρωπαϊκές κυβερνήσεις. Δεν μπορεί η κάθε κυβέρνηση να κάνει του κεφαλιού της, ούτε επιδοτήσεις να δίνει ούτε να αυξάνει τιμές ούτε να δημιουργεί άλλες συνθήκες, οι οποίες θα αντίκεινται στον κανόνα του ανταγωνισμού στην Ευρωπαϊκή 'Ενωση και που πρέπει να τηρείται απ'όλες τις χώρες. 'Ενα, λοιπόν, είναι αυτό. 

'Ακουσα όμως και ορισμένα πράγματα, τα οποία δεν μου άρεσαν. 'Ακουσα μια κριτική για το νέο ταμείο των αγροτών. Δεν θα έχουν, λέει, να πληρώσουν οι αγρότες την εισφορά τους σ' αυτό το κοινό ταμείο. Δηλαδή, τι θέλετε; Να μείνουν οι αγρότες με τις τριάντα χιλιάδες (30.000) δραχμές σύνταξη; Πιστεύω πως όχι. Κανένας δεν το λέει αυτό, που σημαίνει ότι θέλουμε όλοι οι αγρότες να πάρουν μια καλύτερη σύνταξη. Αλλά για να πάρουν καλύτερη σύνταξη, εφόσον οι διαθέσιμοι πόροι που μπορεί να δώσει η κοινωνία δεν μπορούν να καλύψουν πέραν των τριάντα χιλιάδων (30.000) δραχμών ή των τριάντα δύο χιλιάδων (32.000) δραχμών αύριο, θα πρέπει να υπάρχει μια δική τους συμμετοχή, έτσι ώστε να έχουν μια σύνταξη που να είναι αξιοπρεπής. Αυτό το έχει πράξη η Κυβέρνηση εδώ και δύο χρόνια. 

Θα ήθελα να αναφερθώ στα πανωτόκια. Τα πανωτόκια, πράγματι, είναι μία πληγή, η οποία έχει χτυπήσει τους αγρότες. 

Κύριε Υπουργέ, θα ήθελα να ακούσετε μια πρόταση που έχω να σας κάνω για τα πανωτόκια. Η Αγροτική Τράπεζα δεν συμπεριφέρεται με τον ίδιο τρόπο προς όλους τους αγρότες που έχουν πρόβλημα με τα πανωτόκια. Σε άλλον λέει αυτό, σε άλλον λέει το άλλο, σε άλλον κάνει τη μία ρύθμιση, σε άλλο κάνει μια διαφορετική ρύθμιση, άλλοτε λιγότερο ευνοϊκή και άλλοτε περισσότερο ευνοϊκή, ανάλογα ή με τις διαπροσωπικές σχέσεις ή με τις πελατειακές σχέσεις που έχει η τράπεζα με τους πελάτες της. Αυτό από μια άποψη είναι και 

 

 

  

Σελίδα 2388 

λογικό, είναι και καλό. Θα έπρεπε, όμως, η αντιμετώπιση των αγροτών, ιδιαίτερα αυτών που έχουν πανωτόκια, να γίνεται με έναν καθολικό τρόπο. Να σας το εξηγήσω: 

Η τράπεζα να αποστείλει προς τους αγρότες, που έχουν το πρόβλημα με τα πανωτόκια, συγκεκριμένη πρόταση και να τους πει "κύριοι, είχατε πάρει τόσο κεφάλαιο, οι τόκοι είναι τόσοι, οι επιπλέον τόκοι που επιβλήθηκαν λόγω του ανατοκισμού είναι τόσοι, σας διαγράφουμε αυτό το ποσό που είναι τα πανωτόκια και μπορείτε να τα πληρώσετε σε τόσες μηνιαίες ή διμηνιαίες ή εξαμηνιαίες δόσεις". Αυτό, βεβαίως, ανάλογα με τη δυνατότητα που θα ξέρει η τράπεζα ότι έχει ο καθένας και βάσει κανόνα. Σε άλλους να είναι δέκα μήνες, σε άλλους είκοσι μήνες, σε άλλους τριάντα μήνες, ανάλογα με το ποσό που θα έχουν πάρει. 'Ετσι και η τράπεζα θα αρχίσει να εισπράττει κάποια χρήματα και οι αγρότες θα ανακουφιστούν. 

Να έρθει η τράπεζα και να κάνει πρόταση, όχι να περιμένουμε να πάει ο αγρότης να ζητήσει τη ρύθμιση των χρεών του. Γιατί από τη στιγμή που ο αγρότης δεν έχει να τα πληρώσει, γιατί έχει ξεφύγει από τις δυνατότητές του, δεν πάει καθόλου. Και η τράπεζα συνεχίζει να βάζει τόκους και μετά πάμε στους πλειστηριασμούς, πάμε στις κατασχέσεις, πάμε σε όλα τα σχετικά και τι βγαίνει; Εγώ σας λέω να τους βγάλουμε σε πλειστηριασμό ένα χωράφι. Τι θα βγει; Θα διώξουμε τον αγρότη από το χωράφι και θα τον φέρουμε στην πόλη να είναι άνεργος. Ενώ, όπως χαρακτηριστικά είπατε, στόχος και σκοπός της πολιτικής, την οποία η Κυβέρνηση θέλει να ασκήσει, είναι να μείνει ο αγρότης στην ύπαιθρο και όχι μόνο, αλλά να φτιάξουμε ένα τέτοιο βιοτικό επίπεδο, το οποίο θα του επιτρέπει να ζει ανθρώπινα. 

Κύριε Καρασμάνη, διαφωνώ μαζί σας. Διαρρήξατε τα ιμάτιά σας, γιατί απαγορεύτηκε η διαφήμιση των τσιγάρων. Η διαφήμιση των τσιγάρων όχι καλώς απαγορεύτηκε, αλλά έπρεπε να απαγορευθεί και με τις αφίσες, όπως έχει γίνει σε άλλες χώρες. 

Το ότι είμαστε καπνοπαραγωγός χώρα δεν μας δίνει το δικαίωμα, όταν ξέρουμε τις επιβλαβείς επιπτώσεις που έχει το τσιγάρο, να λέμε ότι αφήνουμε τη διαφήμιση των τσιγάρων. Πιστεύω ότι οι δαπάνες και οι απώλειες εισοδημάτων, οι οποίες γίνονται από τις επιβλαβείς επιπτώσεις του τσιγάρου, είναι πολύ περισσότερες από την εμπορία των καπνών. 

Δεν μπορώ να αποφύγω τον πειρασμό να απαντήσω στο ότι ασκήθηκε κριτική στην Κυβέρνηση για ποιο λόγο; 'Οτι μειώθηκε από το 73,5% -75% είπε ο κ. Καρασμάνης- στο 62% το ποοσοστό. Ξεχνάει όμως να μας πει το εξής: 'Οτι επεκτάθηκε ο χρόνος και στην ανθοφορία. Δεν είναι μόνο στην καρπόδεση, αλλά είναι και στην ανθοφορία τώρα. Και από το 72% το κάναμε 62%, που αν πήγαινε μόνο στην καρπόδεση το 72% η αποζημίωση θα ήταν 48%. Μετατρέπουμε το 48% σε 62% και ασκείτε και κριτική στην Κυβέρνηση. Νομίζω ότι αυτό θα έπρεπε να το προσέξετε. 'Ημουν πέρσι εδώ σε συγκεκριμένη επερώτηση, που έγινε όλη αυτή η ιστορία, όπου δηλαδή επεκτάθηκε η ασφαλιστική κάλυψη και στην ανθοφορία και όχι μονάχα στην καρπόδεση ιδιαίτερα για τα ροδάκινα, για τα οποία πέρσι οι παραγωγοί επλήγησαν ιδιαίτερα από τον παγετό. 

Για τους νέους οργανισμούς τώρα διαχείρισης: Μα, δεν ήταν βέβαιο ότι, εφόσον δημιουργούμε νέους οργανισμούς διαχείρισης των κονδυλίων από την Ευρωπαϊκή 'Ενωση για τις επιδοτήσεις, θα υπάρξει ένας χρόνος προετοιμασίας και σ' αυτήν τη μεταβατική περίοδο θα λειτουργεί ο παλιός οργανισμός μέχρις ότου αναλάβουν την ευθύνη της διαχείρισης οι νέοι οργανισμοί; Αυτό είναι βέβαιο. Το ότι ο παλιός οργανισμός είχε σαπίσει, πάλι είναι βέβαιο. Μη μου πείτε ότι εσείς είσθε με την άποψη ότι οι οργανισμοί πρέπει να μείνουν όπως ήταν. 'Οχι. Χρειαζόταν μια αλλαγή, μία ανατροπή θα έλεγα, μία εκ βάθρων ανανέωση. Και αυτό γίνεται. Και το λογισμικό θα αλλάξει, και η διαχείριση θα αλλάξει, και η διοίκηση και όλα θα αλλάξουν, αν θέλουμε πραγματικά η διαχείριση να είναι και πραγματική και ουσιαστική και γρήγορη. Θα γίνει πιο γρήγορη. Δεν μπόρεσε όμως να γίνει μέσα στους επτά-οκτώ μήνες από τότε που ψηφίστηκε ο νόμος. Επομένως, και εδώ η κριτική σας είναι άδικη. 

'Ακουσα επίσης κάτι για το βαμβάκι: Και εδώ πρέπει να γίνει κατανοητό ότι όσο καλλιεργούν περισσότερα στρέμματα οι αγρότες, είναι σε βάρος τους, γιατί όταν η επιδότηση είναι συγκεκριμένη, εάν μειώσουν δηλαδή το κόστος καλλιέργειας κατά 15% ή 20%, θα πάρουν μεγαλύτερο ποσοστό αποζημίωσης. Ενώ, όταν πάνε πέραν του ορίου, έρχεται η συνυπευθυνότητα και μειώνει ουσιαστικά την τιμή. Και όπως είπατε χαρακτηριστικά, από τριακόσιες έξι δραχμές πήγε στις διακόσιες ενενήντα έξι, παρ' ότι παίρνουν τις επιπλέον τιμές λόγω του ότι από τους χίλιους τριάντα τέσσερις τόνους πάμε στους χίλιους εκατόν σαράντα ή εκατόν πενήντα, δεν ξέρω πόσους είπατε, κύριε Υπουργέ. Επομένως πρέπει να γίνει μια ενημέρωση των αγροτών μέσω των συνεταιριστικών ενώσεων, ότι δεν είναι προς το συμφέρον τους να καλλιεργούν παραπάνω βαμβάκι. Αυτό το 20% που δεν θα καλλιεργήσουν βαμβάκι, θα το χρησιμοποιήσουν για να καλλιεργήσουν κάποιο άλλο προϊόν, από το οποίο θα έχουν όφελος. Ενώ τώρα έχουν κόστος χωρίς να βάλουν τίποτα. 

ΕΥΑΓΓΕΛΟΣ ΜΠΟΥΤΑΣ: Ποια καλλιέργεια προτείνετε; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Οταν βάζουν 20% παραπάνω και έχουν ζημία, τι νόημα έχουν να το καλλιεργήσουν; Για να επιβαρύνουν και κάποιους που θέλουν να λειτουργήσουν παραγωγικά; 

ΣΤΡΑΤΗΣ ΚΟΡΑΚΑΣ: Ελπίζουν να ζήσουν. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είναι πρόβλημα το να ζήσουν. Τα ξέρετε πάρα πολύ καλά αυτά. 

Θα ήθελα να πω και μερικά άλλα, κύριε Πρόεδρε, πλην όμως δεν θα ήθελα να κλέψω και το χρόνο από τους άλλους συναδέλφους. Δυο λόγια για το θέμα της δωρεάν φαρμακευτικής περίθαλψης. 

Κύριε Τσιτουρίδη, πιστεύω ότι δεν έπρεπε να μιλάτε για σχοινί στο σπίτι του κρεμασμένου. Τη δωρεάν φαρμακευτική περίθαλψη στους αγρότες την καθιέρωσε το ΠΑ.ΣΟ.Κ. με νόμο του 1983, αν θυμάστε. 'Ηρθε η δική σας περίοδος 1989-1993, η οποία καθιέρωσε τη συμμετοχή των αγροτών κατά 25%. Και τώρα, επειδή μπήκαν κάποιοι φραγμοί στην πολυφαρμακία, λέτε ότι καταργείται η δωρεάν φαρμακευτική περίθαλψη στους αγρότες. 

ΣΑΒΒΑΣ ΤΣΙΤΟΥΡΙΔΗΣ: Η δωρεάν. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Η δωρεάν ισχύει και υπάρχει. Δεν καταργήθηκε. Τη συμμετοχή του 25% εσείς την καθιερώσατε. 'Ηταν εντελώς δωρεάν τα φάρμακα και δεν έπρεπε εσείς να ασκείτε κριτική σε μια κυβέρνηση η οποία έχει σταθεί και με σύνεση και με πολλή ευαισθησία αλλά και με πολλή αγάπη δίπλα στον 'Ελληνα αγρότη. 

Σας είπα ότι η αγροτική πολιτική -πρέπει να γίνει γνωστό αυτό- δεν ασκείται εξ ολοκλήρου, για να μην πω ότι ασκείται ελάχιστα από τις εθνικές κυβερνήσεις. Αυτό δεν είναι φαινόμενο μόνο της Ελλάδας αλλά της Γαλλίας, της Αγγλίας, του Λουξεμβούργου, της Ιταλίας και παντού. Η αγροτική πολιτική είναι η μόνη κοινή πολιτική που έχει η Ευρωπαϊκή 'Ενωση. Από κει και πέρα μπαίνει το θέμα πώς η Κυβέρνηση αγωνίζεται και τις μάχες που πρέπει να δίνει συνεχώς μέσα στα κοινοτικά όργανα, ώστε να εξασφαλίζει περισσότερα και μεγαλύτερα οφέλη για τους 'Ελληνες αγρότες. 

Και αυτό πιστεύω ότι το έκαναν όλοι οι Υπουργοί Γεωργίας, άλλοτε με περισσότερη επιτυχία και άλλοτε με λιγότερη, γιατί εκεί υπάρχουν συμβιβασμοί, υπάρχουν πολλά συμφέροντα, υπάρχουν συμφέροντα προϊόντων, υπάρχει μία σωρεία διαπλεκομένων συμφερόντων, τα οποία θα πρέπει κάθε φορά ο Υπουργός να ισορροπεί και να κάνει τέτοιες συμμαχίες, έτσι ώστε να έχει τα περισσότερα οφέλη. 

Και πιστεύω ότι ο σημερινός Υπουργός το έκανε στο λίγο χρονικό διάστημα που έχει στη θητεία, αλλά θα συνεχίσει να το κάνει με μεγάλη επιτυχία αργότερα. 

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι Βουλευτές, τη συνεδρίασή μας παρακολουθούν από τα δυτικά θεωρεία, αφού προηγούμενα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα οκτώ μαθητές και μαθήτριες με πέντε συνοδούς-δάσκαλους από το 11ο 

  


 

  

Σελίδα 2389 

Δημοτικό Σχολείο Τρίπολης. Τους καλωσορίζουμε. 

(Χειροκροτήματα απ' όλες τις πτέρυγες) 

Το λόγο έχει ο κ.Μπούτας για δέκα λεπτά. 

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, κύριοι συνάδελφοι, πραγματικά θα κάνω και εγώ αυτήν τη διαπίστωση του Κοινοβουλευτικού Εκπροσώπου του ΠΑ.ΣΟ.Κ., ότι η συζήτηση κινείται σε διαφορετικό πλαίσιο, πιο ήπια. Αλλά για τα προβλήματα τι γίνεται; Είτε φωνάζουμε είτε δεν φωνάζουμε, το ζητούμενο είναι να λυθούν τα προβλήματα. Και αν Κυβέρνηση ή ό Υπουργός ή το κυβερνών κόμμα είναι διατεθειμένο να λύσει τα προβλήματα ή τα θέματα κάθε κόμματος. 

Και θέλω να πω ότι ούτε λάθη κάνει η Κυβέρνηση ούτε ανίκανη είναι, αλλά ούτε ισχύει αυτό που λέει η Νέα Δημοκρατία, ότι υπάρχει ανυπαρξία αγροτικής πολιτικής. Αυτή είναι η αγροτική πολιτική, που εφαρμόζεται όλα αυτά τα χρόνια, είτε είναι Υπουργός ο κ. Ανωμερίτης είτε ο κ. Τζουμάκας είτε οποιοσδήποτε άλλος. 

Και θα συμφωνήσουμε απόλυτα με αυτά που είπε ο Κοινοβουλευτικός Εκπρόσωπος του ΠΑ.ΣΟ.Κ. ότι στην Κοινή Αγροτική Πολιτική, στο συνολικό μέρος που εφαρμόζεται στη χώρα μας, ελάχιστες παρεμβάσεις μπορεί να κάνει το Υπουργείο Γεωργίας. Και απορώ πώς λέει ο κύριος Υπουργός ότι θα ασκήσει πολιτική, θα είναι το στρατηγείο. Διαχειριστής είναι το Υπουργείο Γεωργίας. Δεν έχουμε καμία ψευδαίσθηση ότι μπορεί να χαράξει πολιτική ο 'Ελληνας Υπουργός Γεωργίας. Γιατί, αν μπορούσε, δεν θα μας έστελνε - τους αγρότες εννοώ- στις Βρυξέλλες ο κ. Μωραϊτης, να διαπραγματευθούμε ή ο κ. Τζουμάκας ή οποιοσδήποτε άλλος. 

Κατά συνέπεια, βεβαίως και χωρούν βελτιώσεις. Εμείς πιστεύουμε ότι χωρούν βελτιώσεις και στο να πάρουν γρήγορα τα χρήματά τους οι αγρότες. Είναι απαράδεκτο το φαινόμενο οι επιδοτήσεις να μη δίδονται γρήγορα. Παραδειγματος χάριν το ελαιόλαδο έπρεπε να πληρωθεί από τον Αύγουστο στην αποθεματοποίηση που πήγε. Δεν πληρώθηκε όμως, όπως και τα σιτηρά και το βαμβάκι. Απάντησε ο κύριος Υπουργός σε αυτά. Είπε τις δικαιολογίες του στην κριτική που γίνεται. Αλλά η ουσιά ποια είναι; Η ουσία του προβλήματος είναι αν θα πάρει ένα μήνα νωρίτερα ή ένα μήνα αργότερα τις επιδοτήσεις ο παραγωγός; Είναι σοβαρό ζήτημα, γιατί οι τόκοι τρέχουν στην Αγροτική Τράπεζα -είναι πολύ υψηλοί μάλιστα- και θα πρέπει να καταβληθούν και οι τόκοι της καθυστέρησης για τις επιδοτήσεις. 

'Ομως η ουσία είναι άλλη. Θα αποδεχτούμε τη μείωση της παραγωγής; Ο Κοινοβουλευτικός Εκπρόσωπος του ΠΑ.ΣΟ.Κ. είπε να μην καλλιεργήσουμε, να τα αφήσουμε χέρσα τα χωράφια. Αυτό είπε. Δηλαδή θα παμε σε αυτήν την κατεύθυνση; Θα δεχθούμε τα πρόστιμα συνυπευθυνότητας; Οι μηχανισμοί που φτιάχνει σε κάθε προϊόν η Ευρωπαϊκή 'Ενωση για το πώς δεν θα δοθούν οι επιδοτήσεις.... 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μου επιτρέπετε μία διακοπή γι' αυτό που είπα; 

ΕΥΑΓΓΕΛΟΣ ΜΠΟΥΤΑΣ: Μετά. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν έχω δικαίωμα δευτερολογίας. Αν είχα, δεν θα ζητούσα τώρα. 

ΕΥΑΓΓΕΛΟΣ ΜΠΟΥΤΑΣ: Αν μου κρατήσει το χρόνο ο κύριος Πρόεδρος, βεβαίως. 

ΠΡΟΕΔΡΕΥΩΝ (Δημήτριος Β. Κωστόπουλος): Κατανοητό, κύριε Γεωργακόπουλε. Μια αποστροφή ήταν, δεν ήταν κάτι που θα το θεμελιώσετε πιστεύω. Θα τα κλείσουν τα μαγαζιά; 'Οχι βέβαια. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είπα να μην καλλιεργήσουν οι αγρότες. Είπα ότι μειώνοντας τη στρεμματική καλλιέργεια που κάνουν, θα έχουν καλύτερες αποδόσεις. Αυξάνοντας την καλλιέργεια που κάνουν, έχουν κόστος χωρίς να έχουν ωφέλεια. 

ΕΥΑΓΓΕΛΟΣ ΜΠΟΥΤΑΣ: Ναι, αλλά από την αύξηση του προϊόντος έχουμε και ωφέλεια ως εθνική οικονομία. Να είμαστε μια χώρα που δεν θα παράγει; Να δεχθούμε αυτήν την αντιαγροτική πολιτικής της Ευρωπαϊκής 'Ενωσης; Η ουσία της πολιτικής της Ευρωπαϊκής 'Ενωσης -σ' αυτό ζητούν απάντηση οι αγρότες και το αγροτικό κίνημα- είναι να μην καλλιεργούν και αν υπερβαίνουν αυτό που καθορίζει η Ευρωπαϊκή 'Ενωση, δηλαδή αν έχουν καλή απόδοση, επειδή η χρονιά είναι καλή, επειδή περιποιούνται τον αγρό τους, να τους επιβάλονται πρόστιμα. Νομίζω ότι αυτή η πολιτική πρέπει να κτυπηθεί. 

Πρέπει να δούμε το γενικότερο ζήτημα των δαπανών, που θέλει να περιορίσει η Ευρωπαϊκή 'Ενωση. Αυτό προσπαθεί να κάνει με την Αντζέντα 2000 με τις προτάσεις και με την αναθεωρήσεις που έγιναν σε μια σειρά αγροτικών προϊόντων. 

Η Κυβέρνηση είναι αντίθετη στη γενική φιλοσοφία της Κοινής Αγροτικής Πολιτικής που οδηγεί στο ξεκλήρισμα -με όλες τις παραμέτρους- του μικρομεσαίου αγρότη; Δεν είναι. Είναι αντίθετη η Νέα Δημοκρατία; Ούτε αυτή είναι αντίθετη. Και βεβαίως καλά κάνατε και κρατάτε χαμηλούς τόνους. Δεν φαίνεται να μη συμφωνείτε προς τη γενική κατεύθυνση. Απ' ό,τι έχω ακούσει σ' αυτήν την Αίθουσα και τα άλλα κόμματα, που έχουν ευρωπαϊκό προσανατολισμό, συμφωνούν στην κατεύθυνση της Κοινής Αγροτικής Πολιτικής. 'Ερχομαι στο βαμβάκι. Εδώ η Ευρωπαϊκή 'Ενωση είναι ελλειμματική, αλλά βάζει περιορισμό. Υπάρχει ο καπνός. 'Εχουμε καινούριο κανονισμό. Αντέδρασε η Κυβέρνηση και δεν ψήφισε τον κανονισμό. Οι αγρότες θα την πληρώσουν. Θα μειωθεί το εισόδημά τους. Θα μειωθεί η τιμή. Και εδώ η Νέα Δημοκρατία δεν πρέπει να ξεχνάει ότι το 1992, όταν έγινε αναθεώρηση της Κοινής Αγροτικής Πολιτικής με Υπουργό Γεωργίας τότε τον κ. Χατζηγάκη, συμφώνησε να μειωθεί η ποσόστωση από τους εκατόν εβδομήντα χιλιάδες τόνους στους εκατόν δεκαέξι χιλιάδες τόνους για την καλλιέργεια του καπνού. 

Η Νέα Δημοκρατία δεν πρέπει να ξεχνάει ότι όταν άλλαξε ο κανονισμός για το βαμβάκι -το Κομμουνιστικό Κόμμα δεν συμφώνησε- βγήκαν Βουλευτές της Νέας Δημοκρατίας και είπαν ότι επιτέλους θα πρέπει να αναγνωρίσουμε στον κ. Μωραϊτη, που έκανε τότε τη διαπραγμάτευση, ότι κάτι καλό πέτυχε και ότι δεν είναι για πέταμα όλος ο κανονισμός. Αποδείχθηκε όμως ότι όλος ο κανονισμός είναι για πέταμα, γιατί, να, πού οδηγήθηκε η κατάσταση. 

Λέτε, κύριοι συνάδελφοι, να μην καλλιεργήσουν βαμβάκι. Μα, η καλλιέργεια των τεύτλων μειώθηκε κατά διακόσιες χιλιάδες στρέμματα πέρσι. Οι τευτλοπαραγωγοί έχασαν τρία δισεκατομμύρια με το σύνολο των μέτρων και υπάρχει πρόταση για 20% παραπάνω μείωση για τη χρονιά που μας έρχεται. Θα το αποδεχθείτε αυτό, κύριε Υπουργέ; 

Υπάρχει το λάδι. 'Ολα τα μέτρα είναι εις βάρος των ελαιοπαραγωγών. Πρώτον, καταργήθηκε η παρέμβαση, μειώθηκαν οι επιδοτήσεις στους μικρούς παραγωγούς, μπήκε για πρώτη φορά πλαφόν, πράγμα που σημαίνει ότι αν το υπερβούμε θα έχουμε πρόστιμο. Να πώς λειτουργεί ο μηχανισμός. Απ' τη μια στην ελεύθερη αγορά και από την άλλη ό,τι προστατευτικό μέτρο υπήρχε για τον παραγωγό, δεν ισχύει πλέον. Και έχουμε το φαινόμενο πέρσι οι τιμές στο λάδι να είναι χίλιες και χίλιες διακόσιες δραχμές και τώρα να ανοίγει η αγορά στον άσσο με πεντακόσιες ογδόντα δραχμές, με πεντακόσιες δέκα στο δυάρι και πεντακόσιες σαράντα στο τριάρι. Και είμαστε ακόμα στην αρχή της σοδειάς. Φανταστείτε να μπούμε σε πλήρη παραγωγή, πόσο θα φθάσουν οι τιμές. Στην Αθήνα και στην Καρδίτσα, κύριε Υπουργέ, το λάδι το τρώμε από χίλιες πεντακόσιες και δύο χιλιάδες το κιλό. 

Μιλήσατε για τους συνεταιρισμούς. Για ποιους συνεταιρισμούς; Θα προωθηθεί το σχέδιο νόμου που βρήκατε στο Υπουργείο Γεωργίας για τη διάλυση των συνεταιρισμών, αυτό που έκανε και η Νέα Δημοκρατία και δεν μπόρεσε τελικά να το περάσει, κάθε επτά άτομα ένας συνεταιρισμός, κάθε δύο συνεταιρισμοί μια ένωση και να μπορούν να κάνουν και ανώνυμες εταιρείες; Δηλαδή τις ομάδες παραγωγών μέσα από το συνεταιριστικό κίνημα θα τις περάσουμε; Εμείς διαφωνούμε, αν δεν υπάρξει συνεταιριστικό κίνημα που θα παίξει το ρόλο του με μέτρα, όπως είναι η ρύθμιση των χρεών και άλλα που θα βοηθήσουν. 

Επιγραμματικά θέλω να πω ότι τα ίδια προβλήματα υπάρχουν 

 

 

  

Σελίδα 2390 

στο ρύζι, και στα οπωροκηπευτικά με την καθιέρωση της Κοινής Αγροτικής Πολιτικής που έγινε και με τους περιορισμούς που βάζει η πρώην GATT, με την κτηνοτροφία. Τι να πούμε γι' αυτούς τους ανθρώπους; Προχθές στην Αργιθέα της Καρδίτσας σε 2.000 υψόμετρο πέθανε κτηνοτρόφος, πάγωσαν και τα πρόβατά του και δεν ξέρω, αν βρέθηκαν ακόμα. Πληρώνονται αυτά τα πράγματα; Και όμως αυτή η πολιτική και περιορισμούς βάζει στις επιδοτήσεις και στην παραγωγή και πρόστιμα πληρώνουν και είναι αποτέλεσμα της συνολικότερης πολιτικής. 

Για τον ΟΓΑ θέλω να πω δύο κουβέντες. Είναι απαράδεκτος αυτός ο νόμος και στην πράξη δεν θα πετύχει. Μετά από τέσσερα-πένε χρόνια θα πείτε ότι δεν περπατάει και πρέπει να αλλαχθεί, όπως έγινε με την πρόσθετη συνταξιοδότηση. 

Για τη δωρεάν ιατροφαρμακευτική περίθαλψη το 1992, για πρώτη φορά η Νέα Δημοκρατία επέβαλε 25% στα φάρμακα και για πρώτη φορά τώρα το ΠΑΣΟΚ επιβάλλει κρατήσεις και στις πενιχρές συντάξεις των 30.000 δρχ. με 4%, αλλά επιβάλλει και με τον καινούριο νόμο να πληρώνουν οι ασφαλισμένοι το 7% επί της κλάσης που είναι για ιατροφαρμακευτική περίθαλψη. 

Για τον ΕΛΓΑ δεν προβλέπεται τίποτα από τον κρατικό προϋπολογισμό και για το 1999. Υπάρχει ένα μεγάλο άνοιγμα σαράντα τεσσάρων δισεκατομμυρίων (44.000.000.000) δραχμών και δεν συμφωνούμε ότι πρέπει να δοθεί προκαταβολή για να εισπραχθούν αργότερα. Πρέπει ο κρατικός προϋπολογισμός να ενισχύσει τον ΕΛΓΑ, όπως προέβλεπε και ο νόμος όταν συστήθηκε. 

Πρέπει να πω ότι μέχρι σήμερα δεν μπόρεσε κανένας μικρομεσαίος αγρότης να πάρει αυτά τα ευεργετήματα που διαφημίζονται. 

Τελειώνοντας θέλω να πω ότι στόχος είναι το ξεκλήρισμα των μικρομεσαίων αγροτών -και δεν διαφοροποιείται σ'αυτό ο νέος Υπουργός Γεωργίας- μέσω της εφαρμοζόμενης αγροτικής πολιτικής. 

Υπάρχουν σοβαρά προβλήματα, ιδιαίτερα, κύριε Υπουργέ, με βαμβακοπαραγωγούς, που δεν έκαναν δηλώσεις. Πιστεύω ότι είναι πάνω από τρακόσιοι σ' όλη την Ελλάδα, που θα χάσουν πάνω από 150 δρχ. το κιλό στο βαμβάκι. Πιστεύουμε ότι πρέπει να δοθεί λύση άμεσα, γι' αυτό το μεγάλο πρόβλημα. 

'Ενα άλλο σοβαρό ζήτημα που προκύπτει είναι με την Αγροτική Τράπεζα. Αναφέρομαι στο γενικότερο πρόβλημα των χρεών και ειδικότερα πρέπει να πω ότι η Α.Τ.Ε. κυκλοφόρησε εγκύκλιο, όπου δίνει κατευθύνσεις να κρατούνται έναντι χρεών οι επιδοτήσεις. Δεν έχει δικαίωμα να τις κρατήσει. Τι θα κάνετε γι' αυτό το ζήτημα, κύριε Υπουργέ; Πρέπει να πάρει αυτά τα χρήματα ο κοσμάκης, για να κάνει Χριστούγεννα, αλλά δυστυχώς περνάει από το θηρίο και τον κατασπαράσσει, τον τρώει κυριολεκτικά. 

Κύριε Υπουργέ, άλλα είπατε στη συνέντευξη Τύπου για το βαμβάκι και άλλα λέτε εδώ. Ούτε αυτά ισχύουν. Θα βάλουμε την επιστροφή του ΦΠΑ ότι είναι τιμή στο βαμβάκι; Για όνομα του Θεού! Η τιμή στο βαμβάκι είναι μικρότερη από πέρσι. Η πρόβλεψη που δόθηκε είναι 1.770 και οι 15 δραχμές δεν είναι επιπλέον. Είναι χρήματα που θα τα έπαιρνε ο παραγωγός τον Αύγουστο, τα παίρνει πιο μπροστά. Είναι θετικό, θα έπρεπε να τα παίρνει από την αρχή, αλλά δεν είναι ζήτημα που λύνει κάποια προβλήματα. Η τιμή θα είναι μικρότερη από πέρσι, αυτό είναι ξεκαθαρισμένο και τι θα γίνει με την καινούρια αναθεώρηση που επίκειται την άνοιξη; Θα δεχθείτε την πρόταση αυτή; Σεις μόλις πριν από λίγο είπατε ότι, αν πάει εκεί, θα χαθεί η ποιότητα. 'Ετσι είναι. 

Θα παρθούν μέτρα για τους μικρομεσαίους παραγωγούς, μέχρι εκατό στρέμματα να μην πληρώνουν συνυπευθυνότητα και να μπορέσουν να σταθούν στα πόδια τους; 

Είναι ζητήματα που βάζει το αγροτικό κίνημα και τα στηρίζει το ΚΚΕ. Είναι ζητήματα που η Κυβέρνηση πρέπει να σκύψει και να τα δει και να έλθει σε αντίθεση με την Ευρωπαϊκή 'Ενωση και να απειθαρχήσει, αν θέλει αυτός ο κόσμος να μείνει στα χωριά. 

Αυτό ζητήσαμε, κύριε Υπουργέ, την ξεχωριστή συνάντηση στη Θεσσαλία, ως Πανθεσσαλική Συντονιστική Επιτροπή και την αρνηθήκατε μέσω του περιφερειάρχη. Σας λέω ότι δεν κάνατε καλή αρχή. Εμείς δεν είμαστε κλειστοί και θέλουμε το διάλογο, γιατί δεν κάνουμε αγώνα για τον αγώνα και ξέρουμε για ποιους θα διεκδικήσουμε τη λύση των προβλημάτων των αγροτών και αυτοί είναι ο Υπουργός Γεωργίας και η Κυβέρνηση. Θα ήταν καλό να γινόταν εκείνη η συνάντηση, βεβαίως από δικιά σας τακτική, η οποία θα ωφελούσε τα προβλήματα των αγροτών. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Αποστόλου έχει το λόγο για δέκα λεπτά. 

ΕΥΑΓΓΕΛΟΣ ΑΠΟΣΤΟΛΟΥ: Κατ' αρχάς να χαρώ, γιατί ο συνάδελφος Βουλευτής του Κ.Κ.Ε., ο κ. Μπούτας, αποδέχθηκε και στη Βουλή την πρόταση που χρόνια κάνει ο Συνασπισμός για συνυπευθυνότητα μέχρι εκατό στρέμματα ή για ποσότητα μέχρι σαράντα τόνους, όσον αφορά το βαμβάκι. Είναι μία σωστή άποψη, που επιτέλους έχει αρχίσει να γίνεται αντιληπτή. Δεν είναι δυνατόν να μιλάμε για επιδοματικές ενισχύσεις χωρίς συνυπευθυνότητα. 'Ετσι, για να ξεκαθαρίσουμε μερικά πράγματα! 

Το πρόβλημα είναι για βασικά εθνικά μας προϊόντα, όπως είναι το βαμβάκι, που υπάρχει η δυνατότητα να διεκδικήσουμε ποσοστώσεις πολύ μεγαλύτερες. Εκεί, τι κάνουμε εμείς; Και αυτός είναι ο δρόμος, για τον οποίο αύριο κιόλας θα πρέπει να παλέψουμε και εκεί πραγματικά μπορούμε να πούμε ότι υπάρχει ευθύνη από πλευράς Υπουργείου Γεωργίας. 

'Ομως, κύριε Υπουργέ, δυστυχώς θα επανέλθω στο περασμένο καλοκαίρι, όταν σ' αυτήν την Αίθουσα ο πρώην Υπουργός Γεωργίας θεσμοθετούσε τη διάλυση των δύο Οργανισμών, Βάμβακος και Καπνού, και τη διάλυση της ΓΕΔΙΔΑΓΕΠ, προτείνοντας την ίδρυση του ΟΠΕΚΕΠΕ, του Οργανισμού Πιστοποίησης και Πληρωμών Κοινοτικών Ενισχύσεων, όταν του έλεγα ότι πρόχειρα και αποσπασματικά διαλύει δύο οργανισμούς και μία υπηρεσία, χωρίς να προβλέπει τι θα υπάρξει αύριο, χωρίς να είναι έτοιμος, με αποτέλεσμα μέσα σε ένα διάστημα έξι μηνών να δικαιωνόμαστε, διότι πράγματι υπάρχει πρόβλημα σήμερα με την καταβολή των ενισχύσεων, με την καταβολή των πληρωμών, γιατί δεν υπήρξε η κατάλληλη προετοιμασία. 

'Ολοι γνωρίζουμε ότι υπήρχε πρόβλημα -και εμείς θα συμφωνήσουμε- με τη λειτουργία της ΓΕΔΙΔΑΓΕΠ. Διαχειριζόταν περί το ένα τρισεκατομμύριο (1.000.000.000.000) δραχμές κοινοτικών ενισχύσεων, όπως επίσης υπήρχε πρόβλημα και με περιπτώσεις του Οργανισμού Βάμβακος και του Οργανισμού Καπνού. Αυτό όμως δεν σημαίνει ότι διαλύουμε αυτούς τους Οργανισμούς, χωρίς να έχουμε προετοιμάσει κάτι άλλο. 'Οταν υπάρχουν τέτοιες καταστάσεις, τις στέλνουμε στον εισαγγελέα και από κει και πέρα δεν διαλύουμε τις υπηρεσίες. 

Το θέμα όμως είναι ότι σήμερα πλησιάζουν οι γιορτές και όπως και εσείς αποδεχθήκατε, κύριε Υπουργέ, υπάρχει περίπτωση ένα μέρος των αγροτών να μην πληρωθεί αυτά που δικαιούται μέχρι τα Χριστούγεννα. Καταλαβαίνετε ότι υπάρχει πρόβλημα αντιμετώπισης βασικών οικογενειακών αναγκών, υπάρχει πρόβλημα επιβίωσης για πάρα πολλούς από αυτούς τους αγρότες. 

Βέβαια αυτή η άποψη που επικράτησε, ότι λόγω βλάβης του μηχανογραφικού συστήματος θα υπάρξει μία καθυστέρηση, ξέρετε ότι οι αγρότες την αντιμετωπίζουν περιπαικτικά. Δεν μπορούν να φαντασθούν ότι όταν μιλάμε ότι από το τέλος Οκτωβρίου θα έπρεπε να έχουν αρχίσει οι πληρωμές και να έχουν ολοκληρωθεί τουλάχιστον μέχρι τα μέσα Νοεμβρίου, εμείς επικαλούμαστε ότι χάλασαν τα κομπιούτερ! 

Βέβαια ακούστηκε και η άποψη -και σε πολλούς αγρότες αυτή η άποψη έχει εμπεδωθεί- ότι είναι θέμα αντιπληθωριστικής τακτικής. Σας το λέω αυτό, γιατί πρέπει επιτέλους κάποια στιγμή να πείσετε και εσείς τους Υπουργούς Γεωργίας και το Υπουργείο Οικονομικών, να μη βλέπουν τους αγρότες ως ανθρώπους οι οποίοι σκέπτονται πώς θα πάρουν τις ενισχύσεις και πώς θα πάρουν προκαταβολές. Υπάρχει και η λογική ενός ευαίσθητου τμήματος του ελληνικού λαού, το 

 

 

  

Σελίδα 2391 

οποίο πρέπει να ζήσει. 

Βέβαια δεν τρέχουν μόνο τα χρέη, όπως και οι καθυστερήσεις των πληρωμών που προανέφερα, αλλα αυτό που κυρίως συνεχίζεται είναι ότι δεν έχουν καταβληθεί και οι αποζημιώσεις. Είναι χαρακτηριστικό ότι εκκρεμούν πληρωμές, οι οποίες μπορεί να φθάνουν και τα σαράντα δισεκατομμύρια (40.000.000.000) δραχμές. 

Στον προϋπολογισμό του 1999, φέτος, προβλέπεται για τον ΕΛΓΑ επιχορήγηση λιγότερη από την προηγούμενη χρονιά, γιατί λέει ότι πέρυσι ήταν δυσμενέστατες οι καιρικές συνθήκες. Δηλαδή ξέρει εκ των προτέρων η Κυβέρνηση ότι αύριο οι καιρικές συνθήκες θα είναι καλύτερες και δεν θα έχουμε αυτές τις ζημιές; 

Δυστυχώς, κύριε Υπουργέ, τα προβλήματα στον αγροτικό τομέα οξύνονται αντί να επιλύονται. Οι σιτοπαραγωγοί αντιμετωπίζουν πρόβλημα όχι μόνο με την καθυστέρηση της καταβολής των στρεμματικών ενισχύσεων και τη μείωση των εκτάσεων καλλιέργειας μετά την πρόσφατη αναθεώρηση. Σ' αυτό που κυρίως έχουν πρόβλημα σήμερα είναι ότι έχουν μεγάλη παραγωγή αδιάθετη. Και επειδή είπατε πριν από λίγο σχετικά με την προσπάθεια που κάνατε για επισιτιστική βοήθεια στο ρύζι, είναι μια περίπτωση την οποία θα πρέπει οπωσδήποτε να δείτε, πρέπει να λυθεί το πρόβλημα. Και από την ώρα που υπάρχουν δυνατότητες για χρηματοδοτικές ενισχύσεις από την Ευρωπαϊκή 'Ενωση, προς τα εκεί πρέπει να κατευθυνθείτε, όσο γίνεται γρηγορότερα. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Να πούμε για τους βαμβακοπαραγωγούς. Και σεις ο ίδιος είπατε ότι η τιμή που θα έχουν φέτος είναι μικρότερη. Υπάρχει και το θέμα της συνυπευθυνότητας και αυτήν την πρόταση, που τη δέχθηκε σήμερα το ΚΚΕ, χρόνια τη φωνάζουμε. Αν γίνει αποδεκτό τα εκατό στρέμματα ή οι τριάντα πέντε με σαράντα τόνοι, που αντιπροσωπεύουν περίπου με κανονικές συνθήκες ένα βιώσιμο εισόδημα για μια τετραμελή αγροτική οικογένεια, θα λύσει ένα πάρα πολύ μεγάλο πρόβλημα, ειδικά για τους μικρομεσαίους αγρότες. 

Οι ελαιοπαραγωγοί μετά την αναθεώρηση του κοινοτικού καθεστώτος και αυτοί έχουν την αγωνία, τι θα γίνει αύριο με τις τιμές. Το ίδιο συμβαίνει και με τους καπνοπαραγωγούς. Βλέπουν και αυτοί ότι βασικές τους ποικιλίες, μετά την καινούρια κοινή οργάνωση αγοράς, χάνονται και βλέπουν οι ίδιοι να οδηγούνται σε έξοδο απ' αυτήν τη δραστηριότητα. Υπάρχει και γι' αυτούς μεγάλο πρόβλημα, υπάρχει ανησυχία. 

Αναφέρεται στην επερώτηση το πρόβλημα που έχει ο κλάδος της κτηνοτροφίας. 'Οταν είναι γνωστό, κύριε Υπουργέ, ότι η αιγοπροβατοτροφία αποτελεί μια από τις βασικότερες αν όχι τη βασικότερη δραστηριότητα, η οποία μπορεί να κρατήσει τον εναπομείναντα κοινωνικό ιστό στις ορεινές ή ημιορεινές περιοχές, το θέμα είναι ότι θα πρέπει αυτοί οι άνθρωποι να αντιμετωπισθούν από την πολιτεία διαφορετικά. Αρκεί να φανταστείτε, κύριε Υπουργέ, ότι το μέσο εισόδημα των κατοίκων αυτών των περιοχών είναι μικρότερο από το 50% του μέσου εισοδήματος των κατοίκων των αστικών περιοχών. Και να λάβετε υπόψη σας αυτό που είπατε και σεις πριν από λίγο, ποια είναι η ποιότητα ζωής αυτών των ανθρώπων, ποιες υπηρεσίες προσφέρει η πολιτεία σ' αυτούς τους ανθρώπους σε σχέση με τις υπηρεσίες που προσφέρει στα αστικά κέντρα. 

Βέβαια, γνωρίζετε καλύτερα και σεις από μένα τι επιφυλάσσει στην κτηνοτροφία η Αγροτική Τράπεζα με τη γνωστή εγκύκλιο, την 192 του 1998. Και εμείς να συμφωνήσουμε, επειδή και οι δύο προερχόμαστε από τον ίδιο χώρο, ότι πρέπει να δούμε και το θέμα ρευστοποίησης των απαιτήσεων της Αγροτικής Τράπεζας. Αλλά, κύριε Υπουργέ, όταν σήμερα περισσότερο από το 60% των απαιτήσεων της Αγροτικής Τράπεζας είναι ληξιπρόθεσμα και δεδομένου ότι και πολλά απ' αυτά που είναι άληκτα προέρχονται από ρυθμίσεις παλαιοτέρων δανείων, καταλαβαίνετε ότι δεν μπορούμε να δεχθούμε ότι υπάρχει τόσο ποσοστό αναξιοπιστίας στον αγροτικό κόσμο. 'Αρα υπάρχει πρόβλημα. Και από την ώρα που υπάρχει πρόβλημα, δεν είναι δυνατόν με την 192 να υποχρεώνει η ΑΤΕ τους διευθυντές των καταστημάτων να στέλνουν στο εκτελεστικό απόσπασμα τουλάχιστον δύο κακόπιστους, που μπορεί να υπάρχουν, όπως το ξέρετε από κάθε χωριό. 

Επίσης, δεν είναι μόνο η κτηνοτροφία. Υπάρχει και το πρόβλημα της αλιείας, υπάρχει και το πρόβλημα των θερμοκηπίων, δραστηριότητες οι οποίες πρέπει να αντιμετωπισθούν. 

Είναι γενικότερο -θα τα πούμε, δεν μας επιτρέπει ο χρόνος- το πρόβλημα της Αγροτικής Τράπεζας. Και επειδή είπε πριν από λίγο ο Κοινοβουλευτικός Εκπρόσωπος του ΠΑ.ΣΟ.Κ. σχετικά με το τι πρέπει να κάνει η Αγροτική Τράπεζα, όντως αυτή η κίνηση πρέπει να γίνει. Σήμερα υπάρχει ο εξώδικος διακανονισμός. Αλλά ξέρετε, όταν πάει ένας πιστούχος για να ζητήσει τις οφειλές του, υπάρχει μια τέτοια καθυστέρηση και μια τέτοια δυσπιστία στην αντιμετώπισή του, που είναι ένα πρόβλημα που πρέπει οπωσδήποτε να λυθεί. 

Δεν μπορεί να μπαίνουμε στη λογική του εξώδικου διακανονισμού, η οποία λέει: "Πόσα λεφτά έχεις να μου δώσεις; Α, έχεις τόσα; Δεν συζητάμε.'Η θα μου δώσεις τόσα ή διαφορετικά δεν αποδέχομαι την πρότασή σου". Αυτό δεν θα μπορέσει σύμφωνα με τις συνθήκες που υπάρχουν να αντιμετωπιστεί. 

Υπάρχει επίσης, κύριε Υπουργέ, και ένα άλλο πρόβλημα, που εσάς στη νέα σας πορεία δεν θα έπρεπε να σας συνοδεύει. Είναι το θέμα για την άρση των συνεπειών, ποινικοποίησητων αγροτικών κινητοποιήσεων. Είπατε ότι στο νομοσχέδιο που θα έρθει προβλέπεται. Κύριε Υπουργέ, υπάρχει από το περασμένο καλοκαίρι. Θυμάμαι εδώ τον Υπουργό Δικαιοσύνης, ο οποίος είπε: "Σε σύντομο χρονικό διάστημα" -και όταν λέμε σε σύντομο χρονικό διάστημα, δεν μπορούμε να φανταστούμε- ... 

ΕΥΑΓΓΕΛΟΣ ΜΠΑΣΙΑΚΟΣ: Σε δεκαπέντε μέρες. 

ΕΥΑΓΓΕΛΟΣ ΑΠΟΣΤΟΛΟΥ: ... "θα φέρει σχετική τροπολογία". Πέρασαν ένα σωρό νομοσχέδια. Δεν μπορούσε να έρθει αυτή η τροπολογία;'Η μήπως έπρεπε να έρθει νομοσχέδιο του Υπουργείου Δικαιοσύνης; Λέτε και δεν γνωρίζουμε την κυβερνητική πρακτική που υπάρχει, σχετικά με τις τροπολογίες που πολλές φορές δεν έχουν καμία σχέση με το υπό συζήτηση νομοσχέδιο. Επειδή έχετε αρχίσει και ένα διάλογο με τον αγροτικό κόσμο και για να σας αντιμετωπίσει ο κόσμος αυτός με καλοπιστία, θα πρέπει να πείσετε, να πιέσετε την Κυβέρνηση, αύριο κιόλας να φέρει τη σχετική τροπολογία. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, είναι κοινή διαπίστωση όλων μας σε αυτήν την Αίθουσα και βγαίνει μέσα από τη διαδικασία της Βουλής, ότι κάθε δεύτερη εβδομάδα υπάρχει και μία επερώτηση για τη γεωργία. Είναι επίσης διαπίστωση ότι καθημερινά υπάρχουν τρεις ή τέσσερις επίκαιρες ερωτήσεις πάλι για τη γεωργία. Αυτό θα πρέπει να πείσεις όλους μας ότι μιλάμε για μία κοινωνική ομάδα, που σήμερα έχει κορυφωμένα προβλήματα, τα οποία ήδη έχουν οδηγηθεί σε αδιέξοδο. 

'Ηδη με ανάπτυξη επίκαιρης ερωτήσεώς μου σήμερα έγινε αποδεκτό ότι ένας ολόκληρος συνεταιρισμός, όχι ένας αγρότης ή πέντε αγρότες, είναι σε πλήρη εξάντληση και δυνατότητα επιβίωσης. 

Πρέπει, λοιπόν, έστω και στο λίγο χρόνο που κάθε φορά έχουμε, για να μη λαϊκίζουμε και να το παίζουμε προστάτες το κάθε κόμμα αυτής της πολιτικής εξέλιξης, να ομολογήσουμε ότι εξ αντικειμένου σήμερα έχει βρεθεί η γεωργία σε αδιέξοδο. Το λέω αυτό, γιατί έχουμε θέσει ως εθνικό στόχο την ένταξή μας στην ΟΝΕ, χωρίς να έχουμε διαπιστώσει, ή να μη θέλουμε να διαπιστώσουμε, ότι στο διάβα αυτής της προοπτικής και προσπάθειας έχουμε αφήσει κοινωνικές ομάδες στο περιθώριο. Και είναι αλήθεια ότι μέσα σε αυτήν την πορεία οι ασθενέστερες κοινωνικές ομάδες της χώρας μας οδηγούνται κάθε μέρα και περισσότερο σε εξαθλίωση. 

Ομολογήθηκε και προηγούμενα από τον ίδιο τον Υπουργό ότι πρέπει να αλλάξουν πολλά. 'Εχει πράγματι ένα άλλο στιλ. Ανάλογες επερωτήσεις αντιμετωπίζονταν πολλές φορές με 

  

 

  

Σελίδα 2392 

αλαζονεία και με ύβρεις. 

Τουλάχιστον σήμερα μπορούμε να πιστεύουμε ότι κάνουμε μία κουβέντα. Και εμείς θέλουμε να είμαστε καλόπιστοι. Η αυτοκριτική από πλευράς του κυρίου Υπουργού, όχι όσον αφορά την Κυβέρνησή του, όσον αφορά τις κυβερνήσεις των τελευταίων χρόνων, είναι ένα θετικό στοιχείο και μία ένδειξη ότι μπορούμε τουλάχιστον να συζητάμε. 

Να πούμε μερικές αλήθειες, οι οποίες που τι λένε; 'Οτι μέσα από τις πολιτικές που αφορούν τον αγροτικό τομέα, οδηγούμαστε, πράγματι, σε μία χώρα που είναι υποχρεωμένη, το 20% του ελληνικού πληθυσμού, που ασχολείται με αυτήν τη δραστηριότητα, να υπαναχωρήσει, να κατεβεί σε ποσοστά της Ευρωπαϊκής 'Ενωσης. 

Πρέπει όμως παράλληλα να δεχθούμε ότι για να κάνουμε κάτι τέτοιο χρειάζεται ιδιαίτερες τομές το ίδιο μας το οικονομικό σύστημα και οι ίδιες μας οι γενικότερες πολιτικές. 

Τι κάνουμε τώρα; Οδηγούμαστε πανικόβλητοι σε μία προαποφασισμένη, έξω από τα δικά μας κέντρα, απόφαση. Πρέπει να δεχθούμε ότι και η ίδια η Ευρωπαϊκή 'Ενωση δεν μπορεί να απαντήσει στα προβλήματα. Πρέπει να παραδεχθούμε πως αυτές οι δύο γενικές τάσεις που υπάρχουν σε επίπεδο Ευρωπαϊκής 'Ενωσης, η μία που οδηγεί στην ολοκλήρωσή της και η άλλη στον άξονα Αγγλίας, που ως Δούρειος 'Ιππος προωθεί την Παγκόσμια Οργάνωση Εμπορίου, δημιουργούν αδιέξοδο. 

Από τη μια πλευρά τα προϊόντα μας -και ομολογήθηκε και από τον κύριο Υπουργό- χτυπιούνται από τις παγκόσμιες αγορές, στα σιτηρά με τις εισαγωγές από την Αργεντινή κυρίως, από τις Ηνωμένες Πολιτείες Αμερικής και από άλλες χώρες και έχουν κατεβάσει τις τιμές και από την άλλη πλευρά η είσοδος της Ισπανίας, μετά από εμάς, στην Ευρωπαϊκή 'Ενωση, περιόρισε τα πλαφόν που είχαν προγραμματιστεί για τη χώρα μας και με τα οποία είχε προγραμματιστεί ο 'Ελληνας αγρότης. 

Πρέπει να καταλάβουμε ότι ταυτόχρονα -και είναι κάτι για το οποίο έχουμε και μεθαύριο συζήτηση, κύριε Πρόεδρε, και υπό τη δική σας προεδρία, σαν επιτροπή- η διεύρυνση της Ευρωπαϊκής 'Ενωσης πριν την εμβάθυνσή της, είναι και αυτή ένα πρόβλημα. Διότι, αν η Ισπανία ήταν πιο ευέλικτη και μας έφερε σε δύσκολη θέση, το ίδιο θα γίνει και με αυτές τις χώρες της Ανατολικής Ευρώπης. 

Τι πρέπει λοιπόν να γίνει και ποιες είναι οι δυνάμεις οι οποίες πρέπει να αντιμετωπίσουν την πραγματικότητα, σε μια εποχή, μάλιστα, που εκ των πραγμάτων γίνεται εδώ η πολιτική; 

Συζητιέται η επανεθνικοποίηση της αγροτικής πολιτικής από τις κυρίαρχες χώρες του βορρά. Εμείς άραγε δεν πρέπει να σκεφθούμε ότι για κάτι το οποίο άλλοι αποφασίζουν και εμείς συρόμαστε, θα πρέπει να κάνουμε τη δική μας εθνική στρατηγική; 

Ποιους άξονες πρέπει να έχει; Ποια είναι η πραγματικότητα της ελληνικής γης και των κλιματολογικών συνθηκών; Μήπως πρέπει να οδηγηθούμε ή θα έπρεπε να έχουμε οδηγηθεί ήδη -διότι τέτοια παραδείγματα έχουμε πολλά να πούμε και τα έχουμε πει πολλές φορές εδώ- στην αναδιάρθρωση των καλλιεργειών μας; Με ποιους φορείς θα γίνει; 'Οταν μιλάμε για μία εθνική στρατηγική και πολιτική στον αγροτικό τομέα, πρέπει να καταλάβουμε ότι θα αρχίσουμε από τη βάση, από την έρευνα, την οποία έχουμε εγκαταλείψει και έτσι κλείσαμε και το ΕΘΙΑΓΕ, από τους ίδιους τους φορείς, τους οποίους κλείσαμε, χωρίς να έχουμε δώσει μία άλλη πρόταση. 

Αυτά είναι στοιχεία τα οποία θα πρέπει, πράγματι, να δώσουν μία ώθηση. Το συνεταιριστικό κίνημα. Μάταια περιμένει ο αγρότης να απεγκλωβιστεί όλος αυτός ο μηχανισμός από την κυριαρχία των κομμάτων προς ίδιο όφελος και σε καμία περίπτωση με πολιτικά χαρακτηριστικά. 

Είναι συζητήσεις που πρέπει να κυριαρχήσουν. Το ίδιο το πιστωτικό σύστημα, η Αγροτική Τράπεζα. Δεν πρέπει να ξεχνάμε ότι υπάρχουν κόμματα σ' αυτήν τη Βουλή, που έχουν όλα τη δική τους ευθύνη. 

Η Αγροτική Τράπεζα, στη λογική κάποτε ότι έπρεπε να μπει στο παιχνίδι της αγοράς και σε διάφορες παράλληλες δραστηριότητες και να μην παραμένει στον αγροτικό τομέα, έγινε τράπεζα εμπορικού χαρακτήρα, ιδιωτική τράπεζα, κι έτσι, αυτήν τη σχέση, που θα έπρεπε να την προσδιορίζει κάθε φορά σε συγκεκριμένη κατεύθυνση, την εγκατέλειψε. 

Ξεχνάει κανείς πως έχασε τη δυνατότητα η Αγροτική Τράπεζα να διεισδύσει σε άλλους τομείς, πως κράτησε μόνο τη νοοτροπία των άλλων Τραπεζών, τις ίδιες λογικές, λες και απευθύνεται σε ίδιους κλάδους; 

Εκτιμώ πως καθένας πρέπει κάθε φορά να προσδιορίζει τον τομέα δράσης, να αντιλαμβάνεται κάθε φορά και να προσαρμόζει τις πολιτικές της στις δυνατότητες. Μπορεί άραγε ένας αγροτικός κόσμος σήμερα με αυτήν τη λαίλαπα των παγκοσμίων εξελίξεων, την πίεση από την Παγκόσμια Οργάνωση Εμπορίου, την επικυριαρχία των βόρειων χωρών στα μεσογειακά προϊόντα, να εφαρμόσει πολιτικές χωρίς κρίση και να την εντάξει μόνο σε μία διαχειριστική λογική ή τεχνοκρατική; 

Η λογική για τα πανωτόκια, που θα έλεγα ότι είναι πιο σκληρή ακόμα και από τα κριτήρια που βάζουν οι εμπορικές τράπεζες, δεν θα έπρεπε να αλλάξει; Πώς θα αλλάξει όμως και από ποιες δυνάμεις; Από την Κυβέρνηση. 

Εάν κάποτε ο κ. Παλαιοκρασσάς εκτίμησε ότι έπρεπε να της δώσει τα χαρακτηριστικά που της έδωσε, πρέπει η σημερινή Κυβέρνηση να ξανασκεφθεί μία γενικότερη αναδιοργάνωση του αγροτικού ζητήματος, είτε αυτό αφορά καλλιέργειες είτε αφορά πιστωτικό σύστημα είτε αφορά εμπορική δυείσδυση και οργάνωσή της. Πρέπει να αναπροσδιοριστούν από την αρχή. 

Να, λοιπόν, γιατί χρειάζεται μια νέα εθνική αγροτική στρατηγική. Να γιατί εδώ απαιτείται, σ' αυτήν την κρίση του αγροτικού τομέα, να μη λαϊκίζει κανείς, να μη χρησιμοποιεί αριθμούς και να επιβεβαιώνεται σαν διαχειριστής και καθόλου, μα καθόλου, σαν ένας πολιτικά υπεύθυνος άνδρας ή κόμμα ή ομάδα, που θα πρέπει να συνεργάζεται κάθε φορά. 

Ακούστηκαν πάρα πολλά σήμερα. Αυτό που έμεινε για μένα είναι ότι η μοναδική δύναμη της χώρας μας είναι να αδιαφορεί και να καταψηφίζει στα διάφορα υπουργικά συμβούλια. Αρκεί άραγε αυτό; Δίνει μια λύση; Ποιες είναι όμως οι δυνάμεις οι οποίες θα έπρεπε να δώσουν το πρώτο έναυσμα; Είναι ο ίδιος ο ενδιαφερόμενος, οι αγρότες οι οποίοι δεν πρέπει να χτυπιούνται, δεν πρέπει να κυνηγιούνται και να εγκαταλείπονται. Ούτε κανείς μπορεί και πρέπει να αξιοποιεί την αγωνία τους με λαϊκίστικες προτάσεις. 

Θέλει ένα διάλογο σε βάθος. Ο κύριος Υπουργός έδειξε μια διάθεση. Εν πάση περιπτώσει, απέβαλε την αλαζονεία, στη συζήτηση τουλάχιστον, έκανε μία προσέγγιση και έκανε μια ομολογία ότι υπάρχουν ευθύνες σε όλους. Συγκεκριμένα είπε ότι υπάρχει ανάγκη να αλλάξει το σύστημα. 

Αυτό όμως, κύριε Υπουργέ, προαπαιτεί από εδώ και πέρα ένα συνεχή διάλογο, όχι για να καταλήγουμε σε διακομματικές συναινέσεις, οι οποίες θα μπαίνουν στο περιθώριο, για να ολοκληρώνονται και να εκφράζονται σε νομοθετικού περιεχομένου πράξεις, οι οποίες κάθε μέρα, βήμα προς βήμα, θα δίνουν λύσεις, γιατί το καταλαβαίνετε και το ζείτε. Το ζήσαμε τα τελευταία χρόνια. 

'Ηδη προοιωνίζει μια κοινωνική έκρηξη και η χώρα μας εν όψει κιόλας ιδιαίτερων εθνικών εξελίξεων, μέσα από τη λογική της νέας τάξης πραγμάτων που κάποιοι πρέπει να επιβάλουν, πρέπει να ενδυναμώσει την ύπαιθρο, πρέπει να στηρίξει το εισόδημα, να κάνει αυτό που είπατε εσείς. Να δώσει ένα άλλο περιεχόμενο ζωής στον πολίτη της υπαίθρου και αυτό έχει σχέση με το αγροτικό ζήτημα και με τις νέες πολιτικές. 

ΠΡΟΕΔΡΕΥΩΝ (Λουκάς Αποστολίδης): Εισερχόμαστε στο στάδιο των δευτερολογιών. 

Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Υπουργέ, όλοι σήμερα αναγνωρίσαμε ότι δεν υπάρχει κοινωνική και επαγγελματική τάξη, που να μην πλήττεται από τη βαθύτατη κρίση που μαστίζει τη χώρα μας τα τελευταία χρόνια. Επίσης, δεν υπάρχει άλλη επαγγελματική τάξη, που να πληρώνει αυτήν την κρίση τόσο ακριβά όσο η μεγαλύτερη, η παραγωγικότερη τάξη, που είναι ο αγροτικός κόσμος. 

  


 

  

Σελίδα 2393 

Δεν είναι άλλωστε τυχαίο το γεγονός ότι μέσα στην τελευταία τριετία εκδηλώθηκαν τόσες δυναμικές και πολυήμερες αγροτικές κινητοποιήσεις, που δεν έχουν εκδηλωθεί τα τελευταία δέκα χρόνια, τις τελευταίες προηγούμενες δεκαετίες. Είναι το ξέσπασμα για τη συνεχή αύξηση του κόστους παραγωγής. 

Και μια και μιλάμε για το κόστος παραγωγής, θα σας θυμίσω ότι η Κυβέρνηση του ΠΑΣΟΚ είχε υποσχεθεί το 1995 φθηνά καύσιμα. Στη συνέχεια, τα φθηνά αυτά καύσιμα τα συνέδεσε με το μητρώο σκόπιμα, για να ροκανίσει το χρόνο. Γιατί είναι γνωστό ότι υπάρχει ντιρεκτίβα της Ευρωπαϊκής Κοινότητας, η οποία ξεκαθαρίζει το ποιος είναι αγρότης. Και ακόμα περιμένουν οι αγρότες. 

Η Νέα Δημοκρατία το 1996 και ο πρώην Αρχηγός της, ο κ.'Εβερτ, είχε καταθέσει σύγχρονες, ρεαλιστικές προτάσεις για τη μείωση του κόστους παραγωγής και τότε κατηγορήθηκε ως λαϊκιστής. Τότε μάλιστα, η Κυβέρνηση του έλεγε "πού θα βρεις τα τόσα δισεκατομμύρια"; Επίσης, του απαντούσε ότι δεν σας επιτρέπει η Ευρωπαϊκή Κοινότητα, ειδικότερα για τη μείωση του Φ.Π.Α. στα αγροτικά εφόδια. 

Πριν ένα-ενάμιση μήνα η κ. Παπανδρέου μίλησε για μείωση του Φ.Π.Α. στο ηλεκτρικό ρεύμα. Πώς γίνεται τώρα να μειώνεται ο Φ.Π.Α. και δεν μπορούσε να μειωθεί, όταν ο κ.'Εβερτ μιλούσε για μείωση του Φ.Π.Α. στα αγροτικά εφόδια; Ποιος έλεγε ψέματα; Ο κ.'Εβερτ ή σήμερα η Κυβέρνηση, που αποκαλύπτεται το μέγεθος της απάτης εκείνης εποχής, όταν κατηγορούσε τον κ. 'Εβερτ για λαϊκισμό. 

Μιλήσατε για συνεταιρισμούς. Ξεχνάτε όμως ότι το σύγχρονο μοντέλο, το οποίο αποδέχεται η Ευρωπαϊκή Κοινότητα, είναι οι ομάδες παραγωγών. Κάναμε δύο χρόνια για να ξεκαθαρίσουμε το νομοθετικό πλαίσιο, κάτω από το οποίο θα λειτουργήσουν οι ομάδες παραγωγών. Εδώ και δύο χρόνια έπρεπε να ήμασταν προετοιμασμένοι, γιατί ξέραμε την κατεύθυνση προς την οποία οδηγείται η Ευρωπαϊκή Κοινότητα. 

Οι άλλες χώρες, κύριε Υπουργέ, ήταν πανέτοιμες και εισέπραξαν δισεκατομμύρια ECU. Πείτε μου, κύριε Υπουργέ, πραγματικά, εάν η Ελλάδα έχει καταθέσει επιχειρησιακά προγράμματα. Πάνω από πέντε-δέκα δεν νομίζω, όταν οι άλλες χώρες εισπράττουν δισεκατομμύρια. Είμαστε η μοναδική χώρα που και σ'αυτόν τον τομέα ήμασταν απροετοίμαστοι. 

Μιλήσατε για τα πανωτόκια. Τα αναγνωρίζετε και είπατε τι συνέβη πριν από δέκα χρόνια. Δικαιωθήκατε. Ξέρετε, όμως, ότι η Αγροτική Τράπεζα είναι ο νόμιμος τοκογλύφος; 'Εχει υποθηκεύσει την αγροτική γη πάνω από πέντε-έξι φορές. 

Σας είπα στην πρωτολογία μου ότι απ' αυτό το Βήμα ο κ. Παπαντωνίου και αυτός ανεγνώρισε τα ληστρικά επιτόκια, τα πανωτόκια, τα οποία ο 'Αρειος Πάγος τα χαρακτηρίζει καταχρηστικά. 'Εκανε κάποιες εξαγγελίες ότι θα δώσει εντολές στις τράπεζες να διαγράψουν αυτούς τους ληστρικούς τόκους και μάλιστα είπε χαρακτηριστικά -είναι δικά του λόγια, δεν είναι δικά μου- ότι θα διαγράψει και ένα μέρος του κεφαλαίου. Το ίδιο και ο κ. Σωτηρλής, με το παράδειγμα που σας ανέφερα, που ήταν δικό του παράδειγμα. 

Πέρασαν από τότε -από αυτές τις εξαγγελίες- οκτώ μήνες και η Κυβέρνηση δεν προχώρησε σε καμία υλοποίηση των εξαγγελιών. Αντίθετα, τι κάνει; Στέλνει μια εγκύκλιο η Αγροτική Τράπεζα με την ανοχή της Κυβέρνησης και λέει: Πιάστε από κάθε χωριό δύο παραγωγούς, οι οποίοι καθυστερούν την πληρωμή και στείλτε τους επιταγή πληρωμής. Θα το ακούσουν οι άλλοι παραγωγοί και θα τρέξουν. 

Δεν είναι δυνατόν, κύριε Υπουργέ, αυτοί οι άνθρωποι, οι οποίοι είναι υπερχρεωμένοι στην Αγροτική Τράπεζα, να πληρώσουν. Θα πρέπει, λοιπόν, να προχωρήσετε σε γεναίες αποφάσεις, θα πρέπει να προχωρήσετε στην υλοποίηση των εξαγγελιών. Δεν είναι δυνατόν αυτοί οι άνθρωποι καθημερινώς να εξευτελίζονται συρόμενοι στα δικαστήρια. Πάρτε λοιπόν αυτήν την απόφαση. 'Εχετε το προηγούμενο, αυτό που μας αναφέρατε, πριν από δέκα χρόνια. 

Σας δίνετε, λοιπόν, η δυνατότητα να υλοποιήσετε σαν Υπουργός Γεωργίας αυτήν την απόφαση. 

Ο κ. Γεωργακόπουλος υπερηφανεύτηκε για το ταμείο κύριας ασφάλισης. Ξεχνάει όμως ότι αυτό το ταμείο είναι έωλο. Πριν ακόμα ξεκινήσει, είναι προβληματικό, στέκεται στον αέρα, διότι το κράτος, η πολιτεία, δεν έχει καταθέσει ακόμη τη δική της εισφορά. Χρωστάει εκατόν ενενήντα τρία δισεκατομμύρια (193.000.000.000) δραχμές και ζητάει από τους αγρότες να στηρίξουν αυτήν την προσπάθεια: Να καταθέσουν μέχρι 31 Δεκεμβρίου τα σαράντα επτάμισι δισεκατομμύρια (47.500.000.000) δραχμές, όταν ξέρετε μέχρι στιγμής δεν έχουν πληρωθεί. 

Είναι, λοιπόν, έωλο και στον αέρα αυτό το περιβόητο ταμείο κύριας ασφάλισης. Από την πρώτη στιγμή η Κυβέρνηση το κάνει προβληματικό. 

Μιλήσατε για πρόωρες συντάξεις. Είπατε ότι όλα πάνε καλά, δεν υπάρχει κανένα πρόβλημα και ότι η καθυστέρηση οφείλεται στο γεγονός ότι ξαφνικά ανακαλύψατε ότι πρέπει να υπάρχει και δεύτερος υπόλογος από το Υπουργείο Οικονομικών. 

Τις ίδιες δικαιολογίες μας έλεγε και η προηγούμενη ηγεσία, όταν υπήρχε καθυστέρηση για τους μήνες Μάρτιο, Απρίλιο, Μάιο. Τότε μας είχε πει ότι ξαφνικά ανακάλυψε ότι είχε τελειώσει το ένταλμα πληρωμής των ενενήντα δισεκατομμυρίων (90.000.000.000) και από την αρχή έπρεπε να ξεκινήσει καινούρια διϋπουργική διαταγή, έλεγχοι, Ελεκγτικό Συνέδριο, πιστώσεις στην Αγροτική Τράπεζα κ.ο.κ. 

Μακάρι, κύριε Υπουργέ, να είναι έτσι όπως τα λέτε, ότι δηλαδή από εδώ και πέρα τερματίζει αυτό το ανοσιούργημα. Γιατί είναι εξευτελιστικό πραγματικά γι' αυτούς τους ανθρώπους, που εκχώρησαν γη και περιουσία και περιμένουν να ζήσουν από αυτήν την πενιχρή σύνταξη, να κάνουν πέντε και έξι μήνες να πληρωθούν. Είναι εξευτελισμός σε αυτά τα περήφανα γηρατειά που αγωνίστηκαν, μόχθησαν για την ανάπτυξη της πατρίδας. 

Στο κάτω-κάτω δεν είναι χρήματα του κρατικού προϋπολογισμού. Το 75%, όπως ξέρετε, είναι χρήματα της Ευρωπαϊκής Κοινότητας. 

Για το γάλα δεν μας είπατε τίποτα. Είμαστε η μοναδική χώρα, η οποία έχουμε εξαψήφιο αριθμό. Χάσαμε τη δυνατότητα να πάρουμε τους εκατόν πενήντα χιλιάδες τόνους, παίρνουμε περίπου δεκαοκτώ χιλιάδες τόνους. Δεν έχει ξεκαθαρίσει ακόμα σε ποιους νομούς θα δοθούν, κάτω από ποιες προϋποθέσεις, κάτω από ποια κριτήρια. Είναι ασαφέστατο το περιβάλλον. 

Για το ρύζι δεν ξεκαθαρίσατε τίποτα. Είπατε ότι θα στείλετε τριάντα δύο χιλιάδες τόνους στην Κορέα. Δεν μας λέτε, όμως, ότι σημαντικός αριθμός ριζοπαραγωγών, με τον κανονισμό τον οποίο συνυπογράψατε και πανηγυρίσατε -η προηγούμενη ηγεσία- χάνει την επιδότηση. Χάνει κατά στρέμμα οκτώ χιλιάδες οκτακόσιες σαράντα δύο (8.842) δραχμές. 

Ποιοι πήραν αυτήν την απόφαση, με ποια κριτήρια και ενέταξαν περιοχές παραδοσιακά ριζοπαραγωγικές στη β' ζώνη; Εδώ είναι το εγκληματικό. Στην α' ζώνη υπάρχει περίσσευμα στρεμμάτων. Αν υπήρχε η δυνατότητα της ρήτρας μεταφοράς των στρεμμάτων από την α' στη β' ζώνη, αυτήν τη στιγμή οι παραγωγοί της β' ζώνης δεν θα έχαναν την επιδότηση. Εδώ έχουμε ανυπαρξία διαπραγματευτικής ικανότητας. Αυτό δείχνει την προχειρότητα του σχεδιασμού από πλευράς ηγεσίας. 

Μιλήσατε για το βαμβάκι. Είπατε για εκατόν ογδόντα τέσσερα δισεκατομμύρια (184.000.000.000) το 1997, για διακόσια είκοσι δύο δισεκατομμύρια (222.000.000.000) το 1998. Μπλεχτήκατε λιγάκι και με λογιστικές αλχημείες. Προσθέσατε στην τιμή τον Φ.Π.Α., κύριε Υπουργέ. Είναι ξεχωριστό πράγμα. Είναι γνωστό -και το έχει πει και ο Οργανισμός Βάμβακος- ότι έπεσε έξω στις αρχικές του προβλέψεις. Αυτή η διαφορά θα μειώσει την τιμή του βαμβακιού κατά δεκαπέντε έως είκοσι δραχμές. Δηλαδή οι φετινές τιμές θα υπολείπονται των τιμών του 1997. 

Για τον ΕΛΓΑ δεν μας είπατε τίποτα. Θα συνεχιστεί αυτό το αίσχος; Θα συνεχίσει ο κάθε γεωπόνος του ΕΛΓΑ να είναι ο αγάς, ο σουλτάνος του χωριού; 

Ξέρετε τι λέει ο παραγωγός, όταν παθαίνει μία θεομηνία; Την άλλη μέρα το πρωί ρωτάει, ποιος γεωπόνος θα έλθει, κάτω από ποια ερεθίσματα, κάτω από ποιά ψυχική κατάσταση 

 

 

  

Σελίδα 2394 

και κάτω από ποιές εντολές. Μπορεί αυτό το σύστημα να αλλάξει. 

Ειδικότερα, σύμφωνα με τις προβλέψεις ερευνητικών ιδρυμάτων, πάμε σε ανώμαλες καιρικές συνθήκες. Το ίδιο είπε και ο αντιπρόεδρος των Ηνωμένων Πολιτειών πριν από δύο μήνες. Είπε ότι αλλάζει το περιβάλλον, πάμε σε υπερβολικές βροχοπτώσεις, σε ξηρασία, σε ανομβρία. 

Ο κ. Γεωργακόπουλος περηφανεύτηκε και μας είπε "αλλάξαμε το συντελεστή, από 75% τον πήγαμε 62%, αλλά βάλαμε την ανθοφορία". Μα, όταν κουβεντιάζαμε το 1997, γιατί τότε ο ΕΛΓΑ τον Απρίλιο δεν αποδέχονταν ότι τα δένδρα ήταν στο καρπίδι και έλεγε ότι ήταν στην ανθοφορία, έγινε μια συνεννόηση και είπαμε ότι θα πρέπει επιτέλους να ενωθούν αυτά τα δύο στάδια, γιατί η διαφορά μεταξύ ανθοφορίας και καρπιδίου είναι ένας μήνας. Είχαμε πει, λοιπόν, να παραμείνει ο συντελεστής 75%. 

ΠΡΟΕΔΡΕΥΩΝ (Λουκάς Αποστολίδης): Τελειώνετε, κύριε συνάδελφε. 

ΓΕΩΡΓΙΟΣ ΚΑΡΑΣΜΑΝΗΣ: Τελειώνω, κύριε Πρόεδρε. 

Κύριε Υπουργέ, εμείς είμαστε ξεκάθαροι και έχουμε προτάσεις για την αλλαγή του κανονισμού του ΕΛΓΑ. 

Το πρώτο που λέμε είναι ότι μετά την εξατομίκευση των ζημιών θα πληρώνονται μέσα σε δύο μήνες. Αν υπάρξει καθυστέρηση, θα έρχεται ο ΕΛΓΑ και θα πληρώνει τη διαφορά με το νόμιμο επιτόκιο. 

Εάν, κύριε Υπουργέ, δεν κάνουμε ισχυρό ταμείο, δεν μπορούμε να μιλάμε για σωστές, δίκαιες και αντικειμενικές εκτιμήσεις. Μπορεί να γίνει αυτό το ταμείο. Εάν δώσουμε -το λέει άλλωστε και ο κανονισμός του ΕΛΓΑ, ο ιδρυτικός νόμος- από τον κρατικό προϋπολογισμό κάποια δισεκατομμύρια και αν πατάξουμε την εισφοροδιαφυγή, που από μετρήσεις έχει υπολογιστεί ότι δεκαπέντε με είκοσι δισεκατομμύρια χάνει ο ΕΛΓΑ απ' αυτήν την εισφοροδιαφυγή που δεν κόβονται τιμολόγια, κύριε Υπουργέ... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Λουκάς Αποστολίδης): Κύριε Καρασμάνη, ολοκληρώστε παρακαλώ. 

ΓΕΩΡΓΙΟΣ ΚΑΡΑΣΜΑΝΗΣ: Ολοκληρώνω, κύριε Πρόεδρε. 

Κύριε Υπουργέ, προχωρήστε σε γενναίες αποφάσεις. 'Ηλθε ο καιρός για λύσεις. Με δεδομένο ότι αλλάζει το διεθνές περιβάλλον, πρέπει πραγματικά να φτιάξουμε ανταγωνιστική γεωργία. Χάσαμε πάρα πολλά σημαντικά χρόνια. Χάσαμε πολλά δισεκατομμύρια από την Ευρωπαϊκή Κοινότητα, γιατί πραγματικά αυτό το εργαλείο δεν το αξιοποιήσαμε σωστά. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, η Διαρκής Επιτροπή Οικονομικών Υποθέσεων καταθέτει την έκθεσή της στα σχέδια νόμων του Υπουργείου Οικονομικών: 

α) "Κύρωση του Γενικού Προϋπολογισμού του Κράτους οικονομικού έτους 1999". 

β) "Κύρωση του Απολογισμού του Κράτους οικονομικού έτους 1997". 

γ) "Κύρωση του Ισολογισμού του Κράτους οικονομικού έτους 1997". 

Ο κ. Μπασιάκος έχει το λόγο. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, περιμέναμε από τον κύριο Υπουργό να μας διαφωτίσει. 

Πέρα από κάποια στοιχεία, τα οποία ίσως μπορούσαμε να πάρουμε και με τη μορφή δελτίου Τύπου, δεν είδα κάτι καινούριο στην πρωτολογία σας, κύριε Υπουργέ. 

Σας θέσαμε ορισμένα σοβαρά θέματα και περιμέναμε να μας δηλώσετε εδώ την αλλαγή νοοτροπίας και πολιτικής που θα εφαρμόσετε στον ευαίσθητο αυτόν τομέα, για να μην παρατηρηθούν τα ίδια τραγικά λάθη που συνέβησαν και κατά το παρελθόν. Καμία αλλαγή δεν επισημάνθηκε. 

Εγώ θα σταθώ σε τέσσερα-πέντε σημεία, τα οποία παραλείψατε εντελώς να αναφέρετε. Θα σας δώσω την ευκαιρία να αναφερθείτε σε αυτά στη δευτερολογία σας, αν θεωρείτε ότι είναι σημαντικά, εκτός αν θεωρείτε ότι και αυτά δεν έχουν καμία σημασία. 

Τώρα σε σχέση με τη λειτουργία των τριών νέων υπηρεσιών που αντικατέστησαν ή που θα αντικαταστήσουν τη ΓΕΔΙΔΑΓΕΠ και τι θα γίνει με τους οργανισμούς, οι οποίοι καταργούνται. Να μας πείτε τι νομίζετε ότι θα συμβεί, διότι αν στη μεταβατική περίοδο αυτή βλέπουμε τέτοια προβλήματα, αντιληφθείτε τι θα συμβεί εφόσον ιδρυθούν αυτοί οι οργανισμοί, οι οποίοι έχουν πάρα πολλά άλλα λειτουργικά προβλήματα από τη φύση τους. 

Το δεύτερο θέμα που θέλω να σας θίξω είναι αυτό που αφορά τις αστικές διώξεις των αγροτών και τη σκανδαλώδη ρύθμιση, η οποία δυστυχώς υποστηρίχθηκε και από σας στις Βρυξέλλες, σε μια προσπάθεια να υπερασπιστείτε μία ρύθμιση, την οποία ψήφισαν οι κυβερνητικοί Βουλευτές με προτροπή του κ. Τζουμάκα, χωρίς καμία δικαιολογία, χωρίς κανέναν κανόνα διαφάνειας, χωρίς κανένα κριτήριο. 

Είπατε ότι θα πρέπει να υπάρξουν κάποιες ρυθμίσεις χρεών. Εμείς πιστεύουμε ότι θα έπρεπε να υπάρξει μείωση του επιτοκίου -αυτή είναι η βάση- διότι δεν είναι δυνατόν να χαρίζονται χρέη χωρίς διαφανείς διαδικασίες σε "ημέτερους" συνεταιρισμούς ή σε ιδιώτες, κατά τρόπο σκανδαλώδη, όπως σας είπα, και η μεγάλη πλειοψηφία των αγροτών να στενάζει κάτω από τα ληστρικά επιτόκια και τους τόκους υπερημερίας που επιβάλλει η Αγροτική Τράπεζα, που τους καθιστά σε κατάσταση ομηρίας και έχουμε τις διώξεις, τους πλειστηριασμούς και τις αναγκαστικές εκτελέσεις. 

'Ενα άλλο σημείο το οποίο θέλω να σας θίξω για μια ακόμη φορά είναι η αδυναμία του ΕΛΓΑ να ανταποκριθεί στις υποχρεώσεις του, να καταβάλει τις αποζημιώσεις. 'Ηδη ένα ποσό μεγαλύτερο από σαράντα δισεκατομμύρια (40.000.000.000) εκκρεμεί να καταβληθεί στους αγρότες για τη χρήση του 1998. Δεν παρέχεται καμία ευχέρεια για την επόμενη περίοδο από τη στιγμή που προσδοκάτε έσοδα, σύμφωνα με τα όσα αναφέρονται στον κρατικό προϋπολογισμό, είκοσι τριών μόνο δισεκατομμυρίων (23.000.000.000) δραχμών και επομένως θα έχετε ήδη ένα μείον δεκαεπτά δισεκατομμυρίων (17.000.000.000) ή και παραπάνω από τη χρήση του 1998. 

Βέβαια, θα επαναλάβω το αίτημά μας να επισπευσθεί η ψήφιση από τη Βουλή των διατάξεων για την παραγραφή των αδικημάτων των αγροτών, που έχει υποσχεθεί επανειλημμένα η Κυβέρνηση και που δυστυχώς δεν τηρεί τις υποσχέσεις της, ούτε για το δεκαπενθήμερο ούτε για κάποιους μήνες που έχουν περάσει. 

Θα πρέπει να μας πείτε συγκεκριμένα πότε η Κυβέρνηση θα φέρει προς ψήφιση στη Βουλή αυτήν τη διάταξη. 

Και κάτι άλλο, κύριε Υπουργέ, που μας είπατε προηγουμένως εδώ υπερασπιζόμενος την απαράδεκτη ρύθμιση της Ευρωπαϊκής 'Ενωσης για τη μείωση των στρεμματικών ενισχύσεων, ως προς τις εκτάσεις. Είπατε: Τι να κάνουμε; Αφού είχαμε χαμηλή αξιοποίηση των δικαιωμάτων αυτών, αναγκαστήκαμε και προσχωρήσαμε σε αυτήν την άποψη. 

Δεν είναι έτσι, διότι εμείς είχαμε κατοχυρώσει δικαίωμα απολήψεως στρεμματικής ενίσχυσης. Τώρα που καταργούνται τα ατομικά δικαιώματα αντιλαμβάνεσθε, ότι θα έχετε μεγάλη υπέρβαση. 

Εσείς δεσμεύεσθε στη Βουλή, στον ελληνικό λαό και στους αγρότες, ότι δεν θα έχουν μείωση των στρεμματικών ενισχύσεων, λόγω αυτής της ρύθμισης από την ΕΟΚ, την οποίαν υπερασπισθήκατε, λέγοντας ότι ποτέ δεν αυξήσαμε το μέσο όρο των στρεμμάτων, δηλαδή των πέντε ή έξι εκατομμυρίων στρεμμάτων ετησίως; Δεν νομίζω πως είναι επιχείρημα αυτό. 

Αν λέτε αυτά στις Βρυξέλλες, λογικό είναι να έχουμε δυσμενείς ρυθμίσεις από την πλευρά της Ευρωπαϊκής 'Ενωσης και να την πληρώνουν τελικά οι αγρότες. 

ΠΡΟΕΔΡΕΥΩΝ (Λουκάς Αποστολίδης): Ο κ. Κονταξής έχει το λόγο. 

ΑΘΑΝΑΣΙΟΣ ΚΟΝΤΑΞΗΣ: Κύριε Υπουργέ, πραγματικά δεν απαντήσατε στα θέματα τα οποία είχαν τεθεί από όλους τους Βουλευτές της Νέας Δημοκρατίας στην πρωτολογία σας. 

Γνωρίζουμε όλοι ότι η Ευρωπαϊκή 'Ενωση έχει την Ευρωβουλή, έχει τα διάφορα όργανα, στα οποία τα διάφορα κράτη 



 

  

Σελίδα 2395 

προσπαθούν και επιλύουν πολλά από τα προβλήματά τους. 

Η κατάσταση η οποία υπάρχει τώρα είναι ακριβώς απότοκος της ανυπαρξίας της αγροτικής πολιτικής του ΠΑΣΟΚ, της συσσωρευμένης ανυπαρξίας αγροτικής πολιτικής. 'Ερχεσθε τώρα εσείς να τα επιλύσετε και φυσικά δεν είναι δυνατόν. 'Εχετε πάντοτε την περίοδο χάριτος ως νέος Υπουργός, αλλά η πολιτική του ΠΑΣΟΚ ήταν απαράδεκτη και καταστροφική όλο αυτό το χρονικό διάστημα. 

Για τα θέματα των εσπεριδοειδών, που σας έθιξα, δεν απαντήσατε καν, ούτε καν τα αναφέρατε στην πρωτολογία σας και θα ήθελα απάντηση όπως και στο τελευταίο έγγραφο της ενώσεως συνεταιρισμών, που το πήρατε και σεις χθες. Αν θα θέλατε, απαντήστε, γιατί είναι πολύ επείγον το θέμα και οι κρίσιμες καιρικές συνθήκες, οι δυσμενείς αυτών των ημερών, απαιτούν μία άμεση απάντηση. 

Το Κ.Κ.Ε. βεβαίως αζημίως κριτικάρει τα πάντα, αλλά δεν μας λέει ποια είναι η πολιτική την οποία εφήρμοσαν τα πρότυπά του, τα κράτη της πρώην Ανατολικής Ευρώπης, της Αλβανίας, Βουλγαρίας κλπ., που έχουν κατεστραμμένη οικονομία σε όλους τους τομείς, φυσικά και στη γεωργία. 

Και θα τελειώσω, κύριε Υπουργέ, με το θέμα των αγροκτηνοτρόφων. Οι παραγωγοί αυτοί, οι αγροκτηνοτρόφοι, ήταν να πάρουν τις επιδοτήσεις από τις 15 Οκτωβρίου μέχρι τέλος του έτους. 'Ηδη έχουμε μέσα περίπου Δεκεμβρίου και δεν άρχισε να γίνεται καμία καταβολή. Πότε θα γίνει αυτή η καταβολή; Είναι δυνατόν στο χρονικό διάστημα των δεκαπέντε ημερών, που μεσολαβούν μέχρι τέλος του έτους, να εξοφληθούν; Φυσικά εγώ πιστεύω ότι δυστυχώς ούτε καν θα αρχίσει αυτή η καταβολή. 

Είναι πολλά θέματα και ερωτήματα, κύριε Υπουργέ, στα οποία θα πρέπει να απαντήσετε. 

Επίσης, για το θέμα των παραγωγών εσπεριδοειδών 'Αρτης και άλλων περιοχών θα ήθελα να πω ότι σ' αυτήν τη χρονική περίοδο, που είναι πολύ μειωμένη η παραγωγή και στην 'Αρτα τουλάχιστον είναι μειωμένη κατά 40%, όπως λέει η Διεύθυνση Γεωργίας της 'Αρτας, θα πρέπει να ληφθεί κάποια μέριμνα, ούτως ώστε οι άνθρωποι αυτοί να πληρωθούν αφ' ενός μεν για την περσινή παραγωγή και αφ' ετέρου για την παραγωγή, που ήδη έχει αρχίσει και πωλείται. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα ένας μαθητές και μαθήτριες με τρεις συνοδούς-καθηγητές από το Γυμνάσιο Περαχώρας Κορινθίας. 

Τους καλωσορίζουμε στο Εθνικό Κοινοβούλιο. 

(Χειροκροτήματα απ' όλες τις πτέρυγες) 

Ο Υπουργός Γεωργίας κ. Ανωμερίτης έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Ακουσα με ενδιαφέρον όλες τις απόψεις και θα προσπαθήσω να απαντήσω στα κυριότερα σημεία. Διότι, αγαπητοί συνάδελφοι, καταθέσατε μια επερώτηση, η οποία καλύπτει συγκεκριμένα στοιχεία. 

Αντιλαμβάνομαι όμως ότι υπάρχει μεγάλο ενδιαφέρον γι' αυτό που ονομάζουμε ελληνική γεωργία και μέσα σ'αυτό το ενδιαφέρον κινηθήκαμε όλοι και εγώ στην πρωτολογία μου επεκτεινόμενος σε όλα τα θέματα. Δεν είναι όμως δυνατόν στα εκατόν ενενήντα πέντε λεπτά περίπου που συζητάμε, να έχω τριάντα λεπτά για να απαντήσω σε όλα τα θέματα, μέχρι και στα πιο μικρά τα οποία τέθηκαν και τα οποία είναι σημαντικά, αλλά υπολογίζω ότι θα έχουμε πολλές φορές την ευκαιρία να τα συζητήσουμε, όχι μόνο στην Αίθουσα αυτή. 

Εγώ θα ήθελα να μείνω στο κυρίαρχο στοιχείο της επερώτησης. Η επερώτηση λέει ότι οι πληρωμές σ' αυτά τα προϊόντα, που με ρωτάτε, βαμβάκι, σιτηρά, ελαιόλαδο, καπνό, δυστυχώς δεν έχουν ξεκινήσει ακόμα. Και ότι τετρακόσια δισεκατομμύρια (400.000.000.000), που πρέπει να πάρουν ως επιδοτήσεις, κινδυνεύουν να χαθούν ή να περικοπούν, εφόσον δεν εξοφληθούν έγκαιρα. 

Και οι δύο αυτές θέσεις είναι λανθασμένες. Κατ' αρχήν δεν πρόκειται να χαθούν. Αυτό είναι γνωστό. Ούτε πρόκειται να περικοπούν. Σας απάντησα ευθέως ότι το άθροισμα αυτών των συγκεκριμένων επιδοτήσεων, που με ρωτάτε, είναι επτακόσια τριάντα έξι δισεκατομμύρια (736.000.000.000) δραχμές ως ποσό και μέχρι αυτήν τη στιγμή που σας μιλώ έχουν εκταμιευθεί. 'Εχουν φύγει από το Υπουργείο πεντακόσια δεκαέξι δισεκατομμύρια (516.000.000.000). Επομένως δεν ευσταθεί ο ισχυρισμός σας. 

Δεύτερον, άκουσα τον κ. Κονταξή να λέει τα στοιχεία για την κτηνοτροφία. Δεν είναι έτσι. Διότι τα ογδόντα δύο δισεκατομμύρια (82.000.000.000) δραχμές εκπληρώθηκαν μέχρι τελευταίας δραχμής έως την ημερομηνία λήξεως, που ήταν στις 15 Οκτωβρίου. 'Αρα, ογδόντα δύο χρωστούσαμε και ογδόντα δύο δώσαμε. 

Αυτά που είναι καινούρια τώρα, θα πρέπει να πληρωθούν μέχρι 15-10-99. Παρ' όλα αυτά, έχουν ήδη εκταμιευθεί δεκατρία δισεκατομμύρια (13.000.000.000). 'Αρα, δεν υπάρχει υστέρηση πόρων. Και αυτό που ανέφερα, δηλαδή η εμπλοκή με το μηχανογραφικό, συνέβη πριν από δύο μήνες. Αυτό, όμως, έχει ξεπεραστεί με υπερεργασία και με μεγάλη προσπάθεια. Τα στελέχη και οι υπάλληλοι του Υπουργείου Γεωργίας μέχρι το τέλος του χρόνου θα έχουν στείλει τη συντριπτική πλειοψηφία των ποσών που δικαιούνται οι 'Ελληνες αγρότες. 

Τρίτον, στο θέμα επανεθνικοποίηση έχουμε πάρει θέση. 'Οποιος διαβάσει το πόρισμα του προηγουμένου Συμβουλίου Υπουργών για τη θέση μας, αλλά και για τις θέσεις των άλλων Υπουργών Γεωργίας, θα διαπιστώσει ότι ομόφωνα, στα πλαίσια της Αgenda 2000, δεν δεχόμαστε την επανεθνικοποίηση της Kοινής Aγροτικής Πολιτικής. 

Εμείς στα πλαίσια της "Agenda 200" δώσαμε τη δική μας μάχη. Και τη δώσαμε όχι μόνο στα τρία μεγάλα κεφάλαια που αφορούν τα αροτραία, τα βοοειδή και το γάλα, αλλά και για το μεγάλο θέμα των μεσογειακών προϊόντων, το οποίο προστέθηκε ως νέο κεφάλαιο. 

Σίγουρα υπάρχει μια εξέλιξη και υπάρχουν και νέες προτάσεις. Σ' αυτές τις προτάσεις τόσο η Κυβέρνηση συνολικά και ο Πρωθυπουργός όσο και οι αρμόδιοι Υπουργοί, και εγώ στο βαθμό που αφορά το δικό μου πεδίο ευθύνης, σας λέω κατηγορηματικά ότι θα στηρίξουμε εκείνες τις πολιτικές, -όποιες και αν είναι οι διαφορετικές απόψεις-, που θα οφελούν την ελληνική γεωργία, που θα οφελούν τον 'Ελληνα αγρότη. 

Δεν θέλω να επανέλθω. Ανέφερα στην πρωτολογία μου τα ειδικά θέματα για το στάρι, για το λάδι, για το βαμβάκι και για τα επί μέρους θέματα που τέθηκαν από τους συναδέλφους. Εδώ έχουμε ένα δεδομένο. Και θα αναφερθώ μόνο στο βαμβάκι, γιατί έγινε μεγάλη συζήτηση γι' αυτό το προϊόν. 

Εδώ έχουμε έναν παρονομαστή, όπως εγώ το καταλαβαίνω. Σαν οικονομολόγος προσπαθώ με μαθηματικούς τρόπους να βρω ποιο είναι το πρόβλημα. Εδώ, επαναλαμβάνω, έχουμε έναν παρονομαστή. Η Κοινότητα είπε ότι ειδικά για το βαμβάκι -του οποίου η σημερινή τιμή, όπως ζήτησα να μάθω το πρωί, είναι εβδομήντα τέσσερις δραχμές στη διεθνή αγορά, η διαφορά μέχρι τις τριακόσιες δραχμές που είναι η τιμή που σήμερα διαμορφώνεται, είναι κοινοτικές ενισχύσεις- η Ελλάδα, η Ισπανία και η Πορτογαλία, θα λάβετε επτακόσια εβδομήντα εκατομμύρια (770.000.000) ECU. Από εκεί και πέρα, εάν εμείς αυξήσουμε τις ποσότητες ή μεταβάλλουμε στοιχεία του ονομαστή, αυτό είναι δικό μας θέμα. 

Σίγουρα, πρέπει να διαμορφώσουμε και να επαναδιαμορφώσουμε πολιτικές θέσεις για να στηρίξουμε αυτό το προϊόν, γιατί είναι ένα στρατηγικό προϊόν για τη χώρα και για την Ευρώπη. Αλλά, δεν μπορούμε να λέμε ότι επειδή αυξήσαμε εμείς τις ποσότητες και τα καλλιεργούμενα στρέμματα, φταίει η Κοινότητα ή φταίει κάποιος άλλος. 'Οταν πάμε και στο τελευταίο χωριό της Θράκης, που δεν μπορεί να καλλιεργήσει βαμβάκι, όταν καλλιεργούμε σε χωράφια που δεν είναι επιδεκτά αυτού του προϊόντος, όταν αντί εξελιγμένους ελληνικούς σπόρους που ήταν γι' αυτήν τη φύση, χρησιμοποιούμε εκατό είδη σπόρων, το αποτέλεσμα που θα έχουμε θα είναι να διαμορφώνουμε τον ονομαστή έτσι, ώστε να μη μεγιστοποιούμε το τελικό προϊόν, δηλαδή το εισόδημα. Παρ' όλα, αυτά 

  


 

  

Σελίδα 2396 

όμως, δεν μπορεί κανείς να αμφισβητήσει ότι φέτος, όπως διαμορφώθηκαν οι συνθήκες, θα διατεθούν τα διακόσια είκοσι τρία δισεκατομμύρια (223.000.000.000) έναντι των εκατόν ογδόντα τεσσάρων δισεκατομμυρίων (184.000.000.000) που είχαμε τον περασμένο χρόνο. 

Για το θέμα των χρεών υπάρχει ένα πρόβλημα και φυσικά δεν είναι μόνο στον αγροτικό χώρο. Η Βουλή το προσέγγισε με μια νέα συλλογιστική, ιδιαίτερα προσπαθώντας να αντιμετωπίσει τα χρονικά όρια των τόκων εξ ανατοκισμού, που αποτελεί ένα γενικότερο πρόβλημα για τη λειτουργία των τραπεζών, και το οποίο λόγω και των υψηλών επιτοκίων και ειδικά των επιτοκίων υπερημερίας έχει αφήσει κάποια σημαντικά βάρη. 

Εγώ άκουσα τις προτάσεις. Ξέρω τι είπε ο κ. Παπαντωνίου και γιατί το είπε σ' αυτήν την Αίθουσα. Και αυτή είναι η κατεύθυνση. Αλλά, σ' αυτήν την κατεύθυνση είμαστε βέβαιοι ότι κάποιοι θα ανταποκριθούν, γιατί στον αγροτικό κόσμο, ανεξάρτητα από το πώς μεγεθύνουμε εμείς το πρόβλημα, υπάρχουν και οι συνεπείς και οι καλοπληρωτές και οι δίκαιοι και δεν πρέπει να το αγνοήσουμε αυτό. Ειδάλλως δεν θα λειτουργούσε και η ΑΤΕ. Και μια και μιλάω για την ΑΤΕ, θα πω το εξής: Κοιτάξτε: όπως είπα και προηγουμένως και σαν συνεργάτης στην 'Εδρα Οικονομικής Ανάπτυξης και Αγροτικής Πολιτικής στην ΑΣΟΕΕ παλαιότερα και σαν μέλος της Διεύθυνσης Μελετών ΑΤΕ για πολλά χρόνια, αλλά και στον τομέα γενικότερα, είχαμε κάνει πολλές προσπάθειες για να δούμε το θέμα "Αγροτική Πίστη" στο σύνολό του. Αναφορικά με το θέμα "Αγροτική Πίστη", με τις δομές και υποδομές που είχαμε, δημιουργούσαμε πάντα προβλήματα στην όλη λειτουργία. Και αυτό δεν μπορούμε ξαφνικά μέσα σε ένα μήνα να το λύσουμε. Παρ' όλα αυτά η ΑΤΕ έχει αναθέσει και γίνεται συγκεκριμένη μελέτη αναδιάρθρωσής της, ώστε να μπορέσει να λύσει και τα συσσωρευμένα προβλήματα που υπάρχουν, αλλά να έχουμε και μία νέα τράπεζα στο μέλλον. 

Δεν θα ήθελα -γιατί όλα τα θέματα που θέσατε, ομολογώ, είναι σημαντικά-να παραγνωρίσω ότι θα δώσουμε και δίνουμε ιδιαίτερο ενδιαφέρον και στο θέμα της έρευνας και στο θέμα της εκπαίδευσης. 

Αλλά θα πρέπει να κατανοήσουμε ότι αυτά πρέπει πια να τα δίνουμε μέσα στα πλαίσια των νέων τεχνολογιών, που ανοίγουν πολύ μεγάλους ορίζοντες. Και φυσικά προς αυτήν την κατεύθυνση είναι γνωστό ότι προσπαθούμε να στηρίξουμε καινούριες πολιτικές. 

ΑΘΑΝΑΣΙΟΣ ΚΟΝΤΑΞΗΣ: Για τα εσπεριδοειδή, κύριε Υπουργέ, δεν είπατε τίποτε. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αγαπητέ, κύριε Κονταξή, εσείς είπατε ότι αυτό το έγγραφο ήρθε χθες στο Υπουργείο. Εγώ σας υπόσχομαι ότι θα το δω σήμερα κιόλας, που θα πάω στο Υπουργείο, και θα κοιτάξω να σας απαντήσω. 

Ξεκίνησα μια προσπάθεια να έρθω σε επαφή με όλους όσους συνλλειτουργούν στον αγροτικό χώρο. Σ' αυτήν την προσπάθεια δεν αποκλείω κανέναν. Αλλά, όταν εγώ πηγαίνω στην έδρα της περιφέρειας και καλώ είκοσι οκτώ φορείς -γιατί εγώ έτσι εννοώ το διάλογο- που έχουν σχέση μ' αυτόν το χώρο, έρχονται είκοσι επτά και ένας δεν έρχεται, δεν είναι θέμα δικό μου, γιατί εγώ κάλεσα αυτόν το φορέα. 

Επιπλέον, επειδή εγώ πρέπει να λειτουργήσω φυσικά και με τα εκλεγμένα και με τα θεσμικά όργανα αυτού του τόπου και να σέβομαι τους θεσμούς, θα σεβαστώ και τον τελευταίο αγρότη αν έρθει και έχει κάτι να μου πει, πολύ περισσότερο οργανωμένες συνδικαλιστικές κινήσεις αγροτών. Αυτό, όμως, θα πρέπει να μου το ζητήσουν. Εγώ δεν αποκλείω κανέναν, αλλά ας μη με αποκλείουν και εκείνοι, όταν μάλιστα πάω στο δικό τους σπίτι. 

Αγαπητοί συνάδελφοι, κλείνω λέγοντας, όπως έκλεισα και στην πρωτολογία μου ... 

ΓΕΩΡΓΙΟΣ ΚΑΡΑΣΜΑΝΗΣ: Για τον ΕΛΓΑ δεν μας είπατε. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Τι να πρωτοπώ; 'Εχει τελειώσει ο χρόνος. 

ΓΕΩΡΓΙΟΣ ΚΑΡΑΣΜΑΝΗΣ: Οι αποζημιώσεις πότε θα πληρωθούν; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Οι αποζημιώσεις πληρώνονται και υπάρχει ένα μεγάλο πρόβλημα μόνο στις περιοχές που υπήρχε το ροδάκινο. 

Υπήρχε πρόβλημα εκεί, γιατί η καταμέτρηση των ζημιών έπρεπε να γίνει αφού τελειώσει και η συγκομιδή της παραγωγής. Υπάρχουν δυσχέρειες και γκρίνιες στο πώς θα επιμετρηθεί. Ειδάλλως, στα άλλα προϊόντα καταβάλλονται και πληρώνονται. Πολύ σωστά είπατε και το σημείωσα -γιατί όταν ήμουν στο Υπουργείο Οικονομικών, με άλλη ιδιότητα, είχα κάνει και άλλες προσπάθειες- ότι πράγματι σ' αυτόν τον τόπο υπάρχει μια μεγάλη πληγή, που είναι η μη τιμολόγηση της διακίνησης των αγροτικών προϊόντων, που έχει ξεπεράσει τα δύο τρισεκατομμύρια και απ' αυτό ζημιώνονται και οι αγρότες και ο ΕΛΓΑ. 

Προς αυτήν την κατεύθυνση ήδη συνεννοήθηκα και με την ΠΑΣΕΓΕΣ και με το Υπουργείο Οικονομικών, να βρούμε άμεσα το θεσμικό εκείνο πλαίσιο, ώστε οι πόροι που πρέπει να πηγαίνουν στους αγρότες, να πηγαίνουν στους αγρότες και όχι στις τσέπες κάποιων εμπόρων. 

ΓΕΩΡΓΙΟΣ ΚΑΡΑΣΜΑΝΗΣ: Θα πληρώσετε τις αποζημιώσεις; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Σαφώς πληρώνονται, και μάλιστα χθες βγάλαμε και πρόσθετα κονδύλια σε συνεννόηση με το Υπουργείο Οικονομικών, για να πληρωθούν μέχρι τέλος του χρόνου όσες είναι σε εκκρεμότητα. 

Υπάρχουν όμως και άλλες εκκρεμότητες, για τις οποίες ζήτησα από το Υπουργείο Οικονομικών να μας δώσουν κάποιες προκαταβολές από τον επόμενο χρόνο, για να μπορέσουμε να αντιμετωπίσουμε αυτές τις ανάγκες. 

Κλείνοντας, αγαπητοί συνάδελφοι, θέλω να σας πω ότι στον πρωτογενή τομέα έχουν γίνει πολλά, παρά τα όποια προβλήματα υπάρχουν. 'Οσοι τουλάχιστον λειτουργείτε και ζείτε στον αγροτικό τομέα, ξέρετε ότι η Ελλάδα του 2000 δεν είναι η Ελλάδα του 1980. 'Εχουν γίνει τεράστιες αλλαγές. Εκεί που θα πρέπει όμως να ρίξουμε την προσπάθειά μας, όπως είπα και προηγουμένως, είναι στη στήριξη των υποδομών και των διαρθρώσεων, γιατί εκεί, ενώ κατευθύνθηκαν πόροι, δεν αξιοποιήθηκαν απ' όλους όσους λειτουργούν μέσα σ' αυτόν τον κύκλο. Και, εν πάση περιπτώσει, τουλάχιστον συμφωνούμε σε ένα πολύ μεγάλο στοιχείο, που είναι και η τάση των κοινοτικών χωρών και εκφράζεται μέσα από την "Αντζέντα 2000", ότι, ναι, θα κοιτάμε τα προϊόντα, ναι, θα ενισχύουμε τα προϊόντα, αλλά τελικά, αν θέλουμε να έχουμε ελληνική γεωργία, θα πρέπει να δούμε και τη ζωή στην ύπαιθρο. Να κοιτάξουμε να ενισχύσουμε ολοκληρωμένα συστήματα, τα οποία θα κάνουν καλύτερη τη ζωή στην ύπαιθρο και αυτό θα είναι η αισιοδοξία για τα επόμενα χρόνια. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσιτουρίδης έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Θα ξεκινήσω λέγοντας ότι πράγματι, η Ελλάδα του 2000 δεν είναι η Ελλάδα του 1980. Η Ελλάδα του 1980 δεν χρώσταγε, κύριε Υπουργέ, ενώ η Ελλάδα του 2000 χρωστάει πάρα πολλά, γιατί στην πλειοψηφία τους στα είκοσι αυτά χρόνια ασκήθηκαν πολιτικές, οι οποίες μας απομάκρυναν από μοντέλα κρατών, που διαλέξαμε να ακολουθήσουμε. Αναφέρομαι σε πολιτικές που στηρίχτηκαν και επηρέασαν άμεσα και τον αγροτικό τομέα, σε πολιτικές των οποίων το κύριο χαρακτηριστικό ήταν η ευκολία, το χρέος το "δεν βαριέσαι". Τώρα, βεβαίως, πρέπει να αντιμετωπίσουμε τα δύσκολα. 

Επίσης ακούω -κάνατε μια διαπίστωση- ότι η τιμή του βαμβακιού στη διεθνή αγορά είναι 74 δραχμές και του σταριού ακόμα πιο κάτω απ' αυτή που απολαμβάνουν σήμερα οι 'Ελληνες παραγωγοί. Κάνω αυτήν την επισήμανση για να πω ότι ευτυχώς δεν επικυρώθηκαν οι πολιτικές και οικονομικές αντιλήψεις, τις οποίες είχατε ως σοσιαλιστικό κίνημα στη δεκαετία του '70 και του '80, διότι τέτοιες τιμές θα απολάμβαναν σήμερα οι 'Ελληνες αγρότες και προφανώς δεν θα υπήρχαν αγρότες αν δεν είχαμε μπει τότε στην Ευρωπαϊκή Κοινότητα και αν δεν ακολουθούσαμε την Κοινή Αγροτική 

  


 

  

Σελίδα 2397 

Πολιτική. 

Εκεί που διαφωνούμε είναι τα εξής: Αναφέρομαι και στην παρατήρηση του Κοινοβουλευτικού Εκπροσώπου του ΠΑΣΟΚ. Δεν δεχόμαστε ως Νέα Δημοκρατία ότι η πολιτική είναι δεδομένη -αυτό είπε ο κύριος συνάδελφος- και ότι τα περισσότερα γίνονται στην Ευρώπη. Πολλά γίνονται στα πλαίσια της Κοινής Αγροτικής Πολιτικής, αλλά κατ' εμάς το εισόδημα του αγρότη είναι ένα στοιχείο πολιτικής, γιατί ο αγρότης για να μείνει στην ύπαιθρο πρέπει να έχει εισόδημα και να έχει ικανοποιητικές συνθήκες ζωής. 

Το εισόδημα το διαμορφώνουν τρεις παράγοντες. Οι κοινοτικές επιδοτήσεις που υπάρχουν, συν η εμπορική τιμή του προϊόντος, μειον το κόστος παραγωγής. Εγώ δεν είμαι οικονομολόγος κατά βάση, αλλά αυτό ξέρει ο αγρότης της ύπαιθρης Ελλάδας. Τι δίνει ανά κιλό στο βαμβάκι η Ευρωπαϊκή 'Ενωση, τι εμπορική τιμή παίρνει ανά κιλό βαμβάκι, όταν το πουλάει, και τι κόστος παραγωγής έχει. 

Για πολλά χρόνια οι επιδοτήσεις ήταν περίπου δεδομένες και περίπου διασφαλισμένες. Σήμερα, με τη μερική επανεθνικοποίηση κινδυνεύουν να μειωθούν οι κοινοτικές επιδοτήσεις, τουλάχιστον στο ποσοστό που τις είδαμε, αλλά βεβαίως θα συνεχίσουν να υπάρχουν. 'Αρα, θα πρέπει να γίνει μια προσπάθεια στην εμπορική τιμή του προϊόντος η οποία δυστυχώς ή ευτυχώς στην Ευρωπαϊκή 'Ενωση συνεχίζει να είναι υψηλότερη των διεθνών τιμών. 'Αρα, λίγα πράγματα γίνονται και εκεί. Επίσης, θα πρέπει να γίνει μια προσπάθεια στο κόστος παραγωγής. 

Το σύστημα της κοινής Αγροτικής Πολιτικής δεν επιτρέπει παρεμβάσεις, λογικές και εθνικές επιδοτήσεις στα πλαίσια βεβαίως των δημοσιοοικονομικών δυνατοτήτων που έχει μια χώρα για να ενισχύσουμε κλάδους παραγωγής και συγκεκριμένες περιοχές. 

Εκείνο στο οποίο διαφωνούμε είναι ότι βλέπουμε από τη μια πλευρά την Κυβέρνηση να χαρίζει δισεκατομμύρια ή τρισεκατομμύρια σε κάθε απίθανο τύπο σ' αυτήν τη χώρα, σε καταχρεωμένες και αναποτελεσματικές δημόσιες επιχειρήσεις, με διαδικασίες μη διαφανείς να χαρίζει χρέη ιδιοκτητών σκαφών, μεγαλοεπιχειρηματιών, ποδοσφαιρικών ανωνύμων εταιρειών και να χαλάει ο κόσμος, διότι επιχειρείτε ως Κυβέρνηση να ρυθμίσετε χρέη διακοσίων δισεκατομμυρίων (200.000.000.000) δραχμών κατά τρόπο σκανδαλώδη, προκλητικό, αδιαφανή και από την άλλη πλευρά -εδώ είναι οι ευθύνες σας ως Κυβέρνηση- ξεσηκώνετε όλους τους άλλους εναντίον του αγροτικού τομέα ωσάν οι αγρότες αυτοί να βάζουν τα διακόσια δισεκατομμύρια (200.000.000.000) δραχμές στην τσέπη τους. 

Και δεν πετυχαίνετε και ευτελίζετε έτσι τον αγροτικό χώρο και κανείς δεν έχει όφελος και η Ευρωπαϊκή Επιτροπή σας κυνηγάει. Και σεις θα χάσετε πολύτιμο χρόνο και διαπραγματευτική δύναμη για να πείσετε δεκατέσσερις Υπουργούς, να ομοφωνήσουν σε τέτοιες ρυθμίσεις. 

Γι'αυτό λέμε ότι στα δύσκολα απαιτούνται ξεκάθαροι στόχοι και συγκεκριμένα μέτρα πολιτικής και κοστολογημένα μέτρα πολιτικής και ορθολογική διαχείριση των λίγων παράδων που έχετε. Μην ξοδεύουμε από τη μια πλευρά σπάταλα και αναποτελεσματικά και από την άλλη, όταν ξεσηκώνονται επί τέσσερα χρόνια οι ίδιοι αγρότες με τα ίδια αιτήματα, και ενώ ο μακαρίτης ο Παπανδρέου τους είπε "θα γίνουν", ο κ.Σημίτης είπε "θα γίνουν", οι προκάτοχοί σας είπαν "θα γίνουν" παρ' όλα αυτά, τα αιτήματα που θέτουν οι αγρότες, κυρίως στη Θεσσαλία, δεν μπορούν να ικανοποιηθούν. 

Θα έλθω και σ'αυτό το φαινόμενο των καιρών. Τα προβλήματα ευτυχώς ή δυστυχώς δεν είναι μόνο στη Θεσσαλία. 'Επεσαν τα κανάλια εκεί, γιατί κλείνει ο δρόμος και αναδεικνύονται τοπικοί ήρωες, οι οποίοι κάνουν πολιτική. Και θέλει ιδιαίτερη προσοχή, διότι τα προβλήματα είναι εξίσου έντονα -μπορεί να μη φαίνονται από τις τηλεοράσεις- και στη Θράκη και στη Μακεδονία και στην Κρήτη και στην 'Αρτα και σ'όλη την Ελλάδα. 

Εμάς δεν μας ενδιαφέρει ποιους βλέπετε ή ποιους δεν βλέπετε. Είστε Υπουργός και είναι δική σας υπόθεση ποιους θα δείτε ή ποιους δεν θα δείτε. Εμάς μας ενδιαφέρει τι πολιτική έχετε και τι μέτρα πολιτικής υιοθετείτε. 

Από εκεί και πέρα, όσον αφορά τον προϋπολιγισμό, που θα συζητήσουμε την ερχόμενη εβδομάδα, είναι σαφές ότι με αυτόν τον προϋπολογισμό, με αυτά τα χρήματα τα οποία προβλέπετε ότι θα έρθουν το 1999 από το FEOGA- γκαραντί από το FEOGA-εγγυήσεις, με αυτά τα χρήματα τα οποία είναι δεδομένο ότι θα έχουμε από τον FEOGA-προσανατολισμό και με αυτές τις εμπορικές τιμές, οι οποίες περίπου είναι δεδομένες, δεν θα μπορείτε να κάνετε τίποτα, αν δεν αυξήσετε τις δαπάνες για τον αγροτικό τομέα. Τώρα εις βάρος τίνων τομέων θα τις αυξήσετε, αυτό είναι υπόθεση της κυβερνητικής πολιτικής. Αλλά με αυτό το επίπεδο προστασίας, το σχετικά υψηλό ακόμη σήμερα, έχουμε διαρκείς εξόδους από τον αγροτικό τομέα και τα κύρια ζητήματα είναι η μεγάλη ανεργία, η οποία μαστίζει και τα αστικά κέντρα και την ύπαιθρο. 

Θα σας κάνω μία πρόταση: Αντί να συζητάμε πώς θα είναι η Αθήνα μετά από είκοσι ή τριάντα χρόνια και πόσα τρισεκατομμύρια χρειαζόμαστε για τις υποδομές -που δεν τα έχουμε έτσι και αλλιώς- ας συμφωνήσουμε -και εδώ θα έχετε τη στήριξη της Νέας Δημοκρατίας- πώς δεν θα μεγαλώσει η Αθήνα. Διότι τι θα κάνουν αυτοί που θα φύγουν από το Κιλκίς ή από την Πρέβεζα ή από τα Γιαννιτσά; Πού θα πάνε; Το Αιγάλεω και το Περιστέρι και ο Εύοσμος στη Θεσσαλονίκη έκλεισαν. Αν δεν τους κρατήσουμε εκεί -και στοιχίζει πολύ λιγότερο να τους κρατήσουμε εκεί- θα έχουμε πέραν των άλλων οικονομικών προβλημάτων και των κοινωνικών εντάσεων, που θα υπάρχουν, και εθνικό πρόβλημα, ειδικά αν φύγουν από τη βόρεια Ελλάδα, από τη Θράκη, από τα νησιά του Αιγαίου. Και στοιχίζει πολύ λιγότερο -και αυτό λέμε τρία, τέσσερα χρόνια, αλλά μιλάγαμε πολλές φορές σε ώτα μη ακουώντων- για τον κρατικό προϋπολογισμό, να γίνει μια προσπάθεια να μείνουν εκεί με λογικές παρεμβάσεις. 

Εμείς δεν είμαστε φιλελεύθεροι στην αγροτική πολιτική. Λέμε: ανταγωνιστική γεωργία όπου μπορεί να υπάρξει. Αλλά έχουμε ως στόχο τη συγκράτηση του πληθυσμού εκεί. Ο στόχος είναι και εθνικός και κοινωνικός. 

Θα πρέπει να καταλάβει και το αθηναϊκό κράτος μας ότι θα στοιχίσει κάτι παραπάνω απ' αυτά τα οποία δίδουμε σήμερα στον αγροτικό τομέα, για να ζουν καλύτερα όσοι μείνουν στην Αθήνα ή όσοι μείνουν στη Θεσσαλονίκη. Πρέπει να φυλάνε και κάποιοι τα σύνορα και την ύπαιθρο Ελλάδα. 

Αν δεν συμφωνήσουμε σε αυτά, αν δεν συμφωνήσουμε στους στόχους, στα μέτρα πολιτικής και στο τι θα στοιχίσουν, ό,τι καλές προθέσεις και να έχετε και ό,τι περίοδο χάριτος θα σας έχει δώσει το συνεταιριστικό και το συνδικαλιστικό κίνημα, θα περάσει και θα έχουμε κοινωνικές εκρήξεις μεγαλύτερες απ' αυτές τις οποίες είχαμε στο παρελθόν. Και μην ψάχνετε να βρείτε αν τις υποκινεί η Παπαρήγα ή ο Καραμανλής. 

Εμείς δεν συμφωνούμε με τέτοιες ακραίες μορφές αγώνων, εντός ή εκτός εισαγωγικών, τους οποίους είδαμε σε κάποιες περιοχές της χώρας. Το είπαμε και ξεκάθαρα με όλο το πολιτικό κόστος το οποίο έχουμε. Και το λέμε ως Αντιπολίτευση, το λέγαμε και ως κυβέρνηση. 

Επειδή αναφερθήκατε και στις συλλογικές ευθύνες, κυβερνάτε πάρα πολλά χρόνια ως σοσιαλιστικό κίνημα και δεν μπορώ να δεχθώ ότι οι ευθύνες είναι συλλογικές γι' αυτό το οποίο είναι ο αγροτικός τομέας σήμερα. 

Την ΚΥΔΕΠ δεν τη διαλύσαμε. Τη βρήκαμε διαλυμένη με τριακόσια εξήντα δισεκατομμύρια (360.000.000.000) δραχμές χρέη το 1990. Και όταν έχεις ένα καρκίνωμα, το κόβεις. Και έγιναν στη θέση της άλλες τριτοβάθμιες συνεταιριστικές οργανώσεις, τις οποίες ούτε τις ενισχύσατε ούτε τις ενισχύετε. 

Υπάρχει και η ΣΠΙΑ -επειδή αναφερθήκατε στους σπόρους- μια τριτοβάθμια συνεταιριστική οργάνωση, η οποία ιδρύθηκε επί των δικών σας ημερών, επί κυβερνήσεων ΠΑ.ΣΟ.Κ. Και χρόνο με το χρόνο τα τελευταία τέσσερα-πέντε χρόνια η σποροπαραγωγή διαλύεται και έχουμε φθάσει το 70% και 80% των σπόρων να εισάγονται από το εξωτερικό. Τι φταίει; Η 



 

  

Σελίδα 2398 

διάλυση της ΚΥΔΕΠ; Ας λειτουργούσε και η ΣΠΙΑ, η οποία υπάρχει. 

Είπατε επίσης ότι τα συστήματα εμπορίας διαλύθηκαν. Βεβαίως διαλύθηκαν και έχει και ένα ενδιαφέρον άρθρο σήμερα η εφημερίδα "ΕΞΟΥΣΙΑ". Γιατί διαλύθηκαν τα συστήματα εμπορίας; Διότι επί πολλά χρόνια καταργήσατε τους κανόνες ανταγωνισμού, βάλατε ό,τι κρατικοδίαιτο και παρωχημένο υπήρχε στα μυαλά και στις καρδιές του συνεταιριστικού κινήματος και βγήκαν απέξω οι έμποροι, όπου κατασυκοφαντήθηκαν και αυτοί. Δεν λέω ότι όλοι ήταν άγγελοι, αλλά σίγουρα όλοι δεν ήταν και αυτοί που έπρεπε να πάνε στα σπίτια τους, για να λειτουργούν οι "συνεταιριστάδες". 

Λοιπόν, δεν υπάρχει εμπορικό κλίμα. Υπάρχουν πάρα πολλά, τα οποία πρέπει να γίνουν. 

Πρέπει να το ξεκαθαρίσουμε ότι για όσον καιρό θα είστε Κυβέρνηση -δεν ξέρω πότε θα αποφασίσετε ότι θα πάτε σε εκλογές, γιατί πολλά σενάρια υπάρχουν- εάν συμφωνήσουμε στα βασικά και στην ολοκληρωμένη ανάπτυξη της υπαίθρου, από εμάς θα βρείτε πλήρη στήριξη. Τη θέση μας την είπαμε άλλωστε και ως Νέα Δημοκρατία, για το τι πρέπει να γίνει, διά του Προέδρου, του κ. Καραμανλή, και στην επανεθνικοποίηση και στο δημοσιονομικό πλαίσιο της ευρωπαϊκής επιτροπής. Θα έχετε όση στήριξη χρειάζεστε. 

Εκμεταλλευθείτε το διάστημα ανοχής, την περίοδο χάριτος την οποία σας δείχνουν οι αγρότες σε όλη τη χώρα, η οποία θα περάσει πολύ γρήγορα, αν συνεχιστεί αυτή η κατάσταση, δηλαδή τα στοιχειώδη να μη γίνονται. 

Πρέπει να πληρώνονται έγκαιρα οι επιδοτήσεις. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Θέλετε να πείτε κάτι, κύριε Υπουργέ; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Μόνο μία κουβέντα. Σίγουρα βρισκόμαστε μπροστά σε ένα καινούριο πλαίσιο, που διαμορφώνεται από τους κανόνες του Παγκόσμιου Οργανισμού Εμπορίου, που διαμορφώνεται από τη νέα Κοινή Αγροτική Πολιτική, που διαμορφώνεται από τις ανάγκες στήριξης της ελληνικής γεωργίας μέσα από ένα τρίτο Κοινοτικό Πλαίσιο Στήριξης. Πιστεύω ότι προς αυτή την κατεύθυνση και η Κυβέρνηση, αλλά και όλοι οι φορείς του αγροτικού κόσμου, πολύ περισσότερο τα πολιτικά κόμματα, που είναι κορυφαίοι θεσμοί, θα βρούμε τον τρόπο συνεννόησης, ώστε τουλάχιστον προς τα έξω να έχουμε μία κοινή πορεία. 

Και σωστά τέθηκε προηγουμένα: Εγώ δηλώνω πως σε όποια θέματα συμφωνήσουμε, σε όποια θέματα συνθέσουμε θέσεις για την αντιμετώπιση θεμάτων προϊόντων μέσα στα κοινοτικά όργανα, αυτές τις θέσεις θα τις πολεμήσουμε, θα τις στηρίξουμε και θα βρεθουμε κοντά στους αγρότες και στα όργανά τους. Σε καμία περίπτωση, όμως, δεν πρόκειται να δεχθούμε λογικές που ανατρέπουν τη στρατηγική πορεία της χώρας, γιατί δεν μπορούμε να αναμειγνύουμε π.χ. το βαμβάκι με την εθνική μας στρατηγική, για να είμαστε πλήρες μέλος της Ευρωπαϊκής 'Ενωσης μέσα στα πλαίσια της ΟΝΕ το 2000. 

Είμαστε ανοιχτοί προς τις αγροτικές ιδιαίτερα οργανώσεις για κάθε συζήτηση και ο βασικός μας στόχος δεν είναι να εκμεταλλευθούμε περιόδους χάριτος, γιατί συνηθως οι περίοδοι αυτές περνάνε γρήγορα. Το θέμα είναι να δημιουργήσουμε εκείνες τις υποδομές και τις διαρθρώσεις, για να λύσουμε τουλάχιστον τα προβλήματα. Ανέφερα το διεθνές περιβάλλον, αλλά υπάρχει και ένα εθνικό περιβάλλον. Σε αυτό το εθνικό περιβάλλον μπορούμε να τρέξουμε πιο γρήγορα. Και είμαι βέβαιος ότι θα το κάνουμε στους επόμενους μήνες. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Μου θυμίσατε, κύριε Υπουργέ, αυτό που είπατε στη Λαμία "ακούμε, συζητάμε, διαπραγματευόμαστε". 

Κύριοι συνάδελφοι, κηρύσσεται περαιωμένη η συζήτηση επί της υπ' αριθμόν 17/1.12.98 επερωτήσεως Βουλευτών της Νέας Δημοκρατίας προς τον Υπουργό Γεωργίας, σχετικά με την πολιτική της Κυβέρνησης στον τομέα επιδοτήσεων και αποζημιώσεων των αγροτών. 

'Εχουν διανεμηθεί τα Πρακτικά της Τετάρτης 2 Δεκεμβρίου 1998 (πρωί) και ερωτάται το Σώμα, αν τα επικυρώνει. 

ΠΟΛΛΟΙ ΒΟΥΛΕΥΤΕΣ: Mάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά της Τετάρτης 2 Δεκεμβρίου 1998 (πρωί) επικυρώθηκαν. 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Mάλιστα, μάλιστα. 

Με τη συναίνεση του Σώματος και ώρα 15.05' λύεται η συνεδρίαση για τη προσεχή Δευτέρα 14 Δεκεμβρίου 1998 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ' αριθμόν 18/2.12.98 επερώτησης των Βουλευτών της Νέας Δημοκρατίας κυρίων Ι. Τζωάννου, Δ. Κωστόπουλου, Α. Ρεγκούζα, Θ. Σκρέκα, Γ. Βουλγαράκη, Ε. Κεφαλογιάννη, Ι. Παπαδημόπουλου και Ν. Νικολόπουλου, προς τον Υπουργό Εθνικής Οικονομίας και Οικονομικών, σχετικά με την αποτυχία ιδιωτικοποιήσεως των Καταστημάτων Αφορολογήτων Ειδών (ΚΑΕ). 

Ο ΠΡΟΕΔΡΟΣ                                                                                          ΟΙ ΓΡΑΜΜΑΤΕΙΣ

  
