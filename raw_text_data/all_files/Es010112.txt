
ΣΥΝΕΔΡΙΑΣΗ ΠΣΤ' 
Παρασκευή 12 Ιανουαρίου 2001 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ

1. Ανακοινώνεται ότι τη συνεδρίαση παρακολουθούν μαθητές από το Β'
Τεχνικό Επαγγελματικό Εκπαιδευτήριο Ιλίου Αττικής, το 35ο Δημοτικό Σχολείο Πατρών Αχαϊας, το 24ο Δημοτικό Σχολείο Καλαμάτας και μαθητές από τη Σίκινο και την Κέα,
2. Συζήτηση επί του Κανονισμού,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Δευτέρας 15
Ιανουαρίου 2001,
4. Συζήτηση επικαίρων ερωτήσεων:
α) Προς τον Πρωθυπουργό:
i) σχετικά με δημοσιεύματα του Τύπου αναφερόμενα στις διαφωνίες κυβερνητικών στελεχών σχετικά με την αποστολή ελληνικής στρατιωτικής δύναμης στο Κοσσυφοπέδιο,
ii) σχετικά με τις επιπτώσεις από τους βομβαρδισμούς του ΝΑΤΟ στη
Γιουγκοσλαβία, τη λήψη μέτρων προστασίας των πληθυσμών κλπ.,
β) Προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου για μεταγραφή των φοιτητών που σπουδάζουν σε πανεπιστήμια της Γιουγκοσλαβίας κλπ.,
γ) Προς τον Υπουργό Υγείας και Πρόνοιας σχετικά με τις προθέσεις του Υπουργείου να εγκρίνει τη λειτουργία τμήματος ακτινοθεραπείας στο Νοσοκομείο Λάρισας,
δ) Προς τον Υπουργό Δικαιοσύνης, σχετικά με την ίδρυση Εφετείου και
Πρωτοδικείων στο Νομό Εύβοιας,
5) Συζήτηση επερώτησης προς τον Υπουργό Εθνικής Οικονομίας σχετικά με την πορεία του Χρηματιστηρίου Αξιών Αθηνών,
ΟΜΙΛΗΤΕΣ
Α. Επί του Κανονισμού:
ΑΛΟΓΟΣΚΟΥΦΗΣ Γ.,
Β. Επί των επικαίρων ερωτήσεων
α) Προς τον Πρωθυπουργό:
ΕΒΕΡΤ Μ.,
ΚΩΝΣΤΑΝΤΟΠΟΥΛΟΣ Ν.,
ΣΗΜΙΤΗΣ Κ.,
β) Προς τους Υπουργούς:
ΕΥΘΥΜΙΟΥ Π.,
ΚΑΝΕΛΛΗ Λ.,
ΚΕΔΙΚΟΓΛΟΥ Β.,
ΠΑΤΑΚΗΣ Ι.,
ΣΠΥΡΑΚΗ Χ.,
ΣΤΑΘΟΠΟΥΛΟΣ Μ.,
Γ. Επί της επερώτησης
ΑΚΡΙΒΑΚΗΣ Α.,
ΑΛΟΓΟΣΚΟΥΦΗΣ Γ.,
ΔΑΙΛΑΚΗΣ Σ.,
ΚΑΛΛΙΩΡΑΣ Η.,
ΚΩΣΤΟΠΟΥΛΟΣ Δ.,
ΛΑΦΑΖΑΝΗΣ Π.,
ΜΗΤΣΟΤΑΚΗΣ Κ.,
ΝΙΚΟΛΟΠΟΥΛΟΣ Ν.,
ΠΑΧΤΑΣ Χ.,
ΣΚΡΕΚΑΣ Θ.,
ΣΚΥΛΛΑΚΟΣ Α.
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΠΣΤ'
Παρασκευή 12 Ιανουαρίου 2001
-------------
Αθήνα, σήμερα στις 12 Ιανουαρίου 2001, ημέρα Παρασκευή και ώρα 11.03' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Παναγιώτη Φωτιάδη, Βουλευτή Περιφέρειας Αττικής, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω
την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 15 Ιανουαρίου 2001.
"Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 1. Η με αριθμό 452/10.1.2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υφυπουργό Πολιτισμού (Αρμόδιο για θέματα Αθλητισμού), σχετικώς με τη δημιουργία νέων αθλητικών εγκαταστάσεων στην περιοχή του Πειραιά.
2. Η με αριθμό 457/10.1.2001 επίκαιρη ερώτηση του Βουλευτή της Νέας
Δημοκρατίας κ. Ελευθέριου Παπανικολάου προς τον Υπουργό Υγείας Πρόνοιας, σχετικώς με τη λήψη των αναγκαίων μέτρων για την αντιμετώπιση της μόλυνσης που προκάλεσαν οι βομβαρδισμοί του ΝΑΤΟ στη Γιουγκοσλαβία. 
3. Η με αριθμό 461/10.1.2001 επίκαιρη ερώτηση του Βουλευτή του
Κομμουνιστικού Κόμματος Ελλάδος κ. Αντωνίου Σκυλλάκου προς τους Υπουργούς Μεταφορών και Επικοινωνιών, Εθνικής Οικονομίας, σχετικώς με τις προθέσεις της Κυβέρνησης για ιδιωτικοποίηση του Ταχυδρομικού Ταμιευτηρίου κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν.Βουλής) 1. Η με αριθμό 454/10.1.2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υφυπουργό Πολιτισμού (Αρμόδιο για θέματα Αθλητισμού), σχετικώς με τη λήψη μέτρων βελτίωσης του Εθνικού Αθλητικού Κέντρου Αγρινίου κλπ.
2. Η με αριθμό 451/10.1.2001 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Εθνικής Παιδείας και Θρησκευμάτων, σχετικώς με τη λειτουργία του Πανεπιστημίου Πελοποννήσου, την ίδρυση τμημάτων στο Νομό Λακωνίας κλπ.
3. Η με αριθμό 462/10.1.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ιωάννη Πατάκη προς τον Υπουργό Γεωργίας, σχετικώς με τις προθέσεις της Κυβέρνησης να μειώσει τις καλλιεργούμενες εκτάσεις με ζαχαρότευτλα, τις επιπτώσεις στο εισόδημα των αγροτών κλπ."
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμεθα στη
συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη με αριθμό 449/10.1.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστάσιου Μαντέλη προς τον Υπουργό Ανάπτυξης, σχετικώς με τον έλεγχο παρατυπιών στην εταιρεία τσιμέντων "ΑΓΕΤ-ΗΡΑΚΛΗΣ", διαγράφεται λόγω κωλύματος του αρμοδίου Υφυπουργού.
Δεύτερη είναι η με αριθμό 448/18/9.1.2001 επίκαιρη ερώτηση του Βουλευτή της Νέας Δημοκρατίας κ. Μιλτιάδη 'Εβερτ προς τον κύριο Πρωθυπουργό, σχετικώς με δημοσιεύματα του Τύπου αναφερόμενα στις διαφωνίες κυβερνητικών στελεχών σχετικά με την αποστολή ελληνικής στρατιωτικής δύναμης στο Κοσσυφοπέδιο.
'Εχει επίσης καταθέσει ο Πρόεδρος του Συνασπισμού της Αριστεράς και
της Προόδου κ. Νικόλαος Κωνσταντόπουλος την τέταρτη με αριθμό 438/17/8.1.2001 επίκαιρη ερώτηση προς τον κύριο Πρωθυπουργό, σχετικώς με
τις επιπτώσεις από τους βομβαρδισμούς του ΝΑΤΟ στη Γιουγκοσλαβία, τη λήψη μέτρων προστασίας των πληθυσμών κλπ.
Οι δύο αυτές ερωτήσεις λόγω της συνάφειας του αντικειμένου τους θα
συζητηθούν, σύμφωνα με τον Κανονισμό, από κοινού. Κάθε ένας από τους ομιλητές δικαιούται το χρόνο που ορίζεται από τον Κανονισμό για τις δύο ερωτήσεις. Αυτό αφορά κυρίως τον κύριο Πρωθυπουργό.
Η επίκαιρη ερώτηση του κ. 'Εβερτ έχει ως εξής:
"Στα Μ.Μ.Ε. αναγράφηκε ότι οι κύριοι Γεώργιος Παπανδρέου και Κωνσταντίνος Λαλιώτης σε σύσκεψη της περασμένης Πέμπτης φάνηκε να διαφωνούν συνολικά με την αποστολή ελληνικής ή στρατιωτικής δύναμης στην περιοχή του Κοσσυφοπεδίου.
Γίνεται αντιληπτό ότι οι πληροφορίες για διχογνωμία των μελών της Κυβέρνησης σε ένα τόσο σοβαρό θέμα αποτελεί πρόβλημα για τον τρόπο με τον οποίο λειτουργεί η Κυβέρνηση και λαμβάνονται οι αποφάσεις.
Κατόπιν τούτων ερωτάται ο Πρωθυπουργός:
Επιβεβαιώνει ή διαψεύδει το γεγονός: Διαφώνησαν ή όχι οι συγκεκριμένοι Υπουργοί με την αποστολή ελληνικής στρατιωτικής στρατιωτικής δύναμης στην περιοχή του Κοσσυφοπεδίου και με ποιο αιτιολογικό; Γιατί οι δύο Υπουργοί, Εξωτερικών και ΠΕ.ΧΩ.Δ.Ε., δεν διέψευσαν οι ίδιοι τα δημοσιεύματα;
Πώς ζητείται από τους 'Ελληνες στρατιώτες που υπηρετούν στις επικίνδυνες περιοχές να μην ανησυχούν, όταν μέλη της Κυβέρνησης εμφανίζονται να έχουν εκ διαμέτρου αντίθετες θέσεις για το συγκεκριμένο σοβαρότατο θέμα;
Ποιων τελικά την άποψη υιοθετεί ο κύριος Πρωθυπουργός, του Υπουργού Εθνικής 'Αμυνας κ. Τσοχατζόπουλου ή των Υπουργών Εξωτερικών κ. Γεωργίου Παπανδρέου και ΠΕ.ΧΩ.Δ.Ε. κ. Κωνσταντίνου Λαλιώτη!!;
Η επίκαιρη ερώτηση του κ. Κωνσταντόπουλου συνοπτικώς έχει ως εξής: "Θέμα: Οι συνέπειες του πολέμου στο Κόσοβο και οι πολιτικές ευθύνες
της Κυβέρνησης.
Η ίδια η ζωή και η ιστορία δίνουν σήμερα απάντηση στη θεωρία των
ανθρωπιστικών πολέμων. Ο πόλεμος στο Κόσοβο φύτεψε στην καρδιά των Βαλκανίων ένα νέο Τσέρνομπιλ. Οι όροι για "έξυπνα όπλα και παράπλευρες συνέπειες", κρύβουν ένα ακόμα έγκλημα κατά της ανθρωπότητας.
Οι άμαχοι και οι στρατιώτες, οι γονείς και τα παιδιά, οι ζωντανοί και 
οι αγέννητοι, στις περιοχές που χρησιμοποιήθηκαν, διερωτώνται εάν θα πάψει κάποτε η πολιτική ταχυδακτυλουργία της σύγχρονης βαρβαρότητας να
εμφανίζει την καταστροφή ως ευεργεσία, εάν θα υπάρξει δικαιοσύνη.
Είναι καιρός να σταματήσει η υποκρισία. 'Ολοι ήξεραν και συμφώνησαν. 'Ολοι ξέρουν πια ότι το σύνδρομο του ΝΑΤΟ αποτελεί ένα μεγάλο και διαρκή κίνδυνο κατά της ανθρωπότητας και του πλανήτη.
Ερωτάται ο κύριος Πρωθυπουργός:
Γιατί δεν ενημέρωσε τον ελληνικό λαό και αγνόησε προειδοποιήσεις Ελλήνων και ξένων, όταν αποφάσισε την αποστολή δυνάμεων στην περιοχή; 
Γιατί προσυπέγραψε την απόφαση του ΝΑΤΟ για τη χρήση όπλων
επικίνδυνων για τη δημόσια υγεία και το περιβάλλον, μολονότι γνώριζε ποια όπλα διαθέτει και χρησιμοποιεί το ΝΑΤΟ με ραδιενεργές και τοξικές συνέπειες;
Θα ζητήσει η ελληνική Κυβέρνηση απαγόρευση της χρήσης και καταστροφή
αυτών των όπλων από το ΝΑΤΟ και τις χώρες μέλη του και θα καταστρέψει όσα όπλα με ραδιενεργό ή χημική γόμωση και τοξικές συνέπειες έχει προμηθευθεί η χώρα;
Θα αποσύρει τους 'Ελληνες στρατιώτες και θα αποφασίσει την
απομάκρυνση των φοιτητών από τις επικίνδυνες περιοχές;"

Ο Πρωθυπουργός κ. Κωνσταντίνος Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, είναι γνωστό σε όλους μας ότι η Ελλάδα είναι μία δύναμη ειρήνης στα Βαλκάνια και καθ'όλη τη διάρκεια της βαλκανικής κρίσης πρωτοστάτησε σε ενέργειες για συνεργασία και ειρήνη.
Η Ελλάδα ήταν η μόνη χώρα του ΝΑΤΟ η οποία δεν έλαβε μέρος στις αεροπορικές επιχειρήσεις και τους βομβαρδισμούς. Επίσης η Ελλάδα είχε θέσει με επιμονή στους διεθνείς οργανισμούς τον Απρίλιο και το Μάιο του 1999 την ανάγκη να γίνουν ουσιαστικές και συστηματικές έρευνες για τυχόν επιπτώσεις των βομβαρδισμών, τόσο στον πληθυσμό ο οποίος κατοικεί εκεί όσο και στο περιβάλλον.
Η Ελλάδα θεωρεί ότι το πρόβλημα των επιπτώσεων των βομβαρδισμών δεν

είναι μόνο στρατιωτικό και θεωρεί επίσης ότι η παρουσία της στα Βαλκάνια είναι αναγκαία, η παρουσία της στην πρώην Γιουγκοσλαβία είναι ένα μέσο για να ελέγξουμε τις εξελίξεις, να προλάβουμε εξελίξεις οι οποίες θα έχουν αρνητικές επιπτώσεις. Είναι προς το συμφέρον της χώρας.
Η πολιτική της Κυβέρνησης όσον αφορά το θέμα των επιπτώσεων ήταν μία πολιτική πρόληψης, παρά το γεγονός ότι δεν υπήρχε τεκμηρίωση, η οποία θα οδηγούσε σε συγκεκριμένα συμπεράσματα. Το ΝΑΤΟ δεν έδωσε τις πληροφορίες που όφειλε να δώσει και δεν έχει δώσει ακόμα τις πληροφορίες τις οποίες επιζητεί η ελληνική Κυβέρνηση και άλλες κυβερνήσεις.
Παρ'όλα αυτά, όμως, η ελληνική Κυβέρνηση πήρε τα μέτρα εκείνα τα οποία έκρινε απαραίτητα και τα οποία ήταν εν πολλοίς επαρκή για την προστασία των στρατευμένων, οι οποίοι πήγαν στη Γιουγκοσλαβία.
Θέλω να αναφέρω ότι κατά την ανάπτυξη των ελληνικών δυνάμεων που έγιναν, βέβαια, με συμφωνία όλων των Υπουργών -ο κ. 'Εβερτ έχει λάθος πληροφορίες- δόθηκαν προς το προσωπικό οδηγίες να αποφύγει οποιαδήποτε επαφή με καταστραμμένο υλικό. Οι ελληνικές δυνάμεις δεν συμμετείχαν σε δράσεις για τη συγκέντρωση καταστραμμένου υλικού. Τα ελληνικά τμήματα στη Βοσνία και στο Κόσοβο εφοδιάζονταν από τη Θεσσαλονίκη με τρόφιμα και
νερό πόσιμο. Στο στρατόπεδο του νοτιανατολικού Ουρόσεβατς όπου υπήρχε χώμα αντικαταστάθηκε το χώμα αυτό με άλλο σε ύψος σαράντα έως εξήντα εκατοστά.
Θέλω, επίσης, να σημειώσω ότι όσον αφορά στην περιοχή του Ουρόσεβατς οι βομβαρδισμοί δεν έγιναν εκεί όπου βρίσκεται το ελληνικό στρατιωτικό προσωπικό, έγιναν πολύ νοτιότερα.
Από τις 8 έως 10 Μαρτίου του 2000 επιστημονική ομάδα του Γενικού Επιτελείου Στρατού διενήργησε στο Κόσοβο μετρήσεις. Δεν διαπιστώθηκαν ενδείξεις ραδιενεργού ακτινοβολίας.
Το Νοέμβριο του 2000 η EUNEC, το περιβαλλοντικό πρόγραμμα των
Ηνωμένων Εθνών, διενήργησε μετρήσεις στις περιοχές όπου χρησιμοποιήθηκαν οι βόμβες με ουράνιο και δεν διαπίστωσε ειδικό κίνδυνο. Τα επίσημα αποτελέσματα της έρευνας πρόκειται να δοθούν στη δημοσιότητα το Φεβρουάριο και το Μάρτιο του 2001.
Βρίσκονται σε εξέλιξη έρευνες της Παγκόσμιας Οργάνωσης Υγείας, της Διεθνούς Ατομικής Ενέργειας και άλλων διεθνών οργανισμών, μεταξύ των οποίων και ευρωπαϊκών οργανισμών. Δεν έχουν δοθεί μέχρι στιγμής τα αποτελέσματα στη δημοσιότητα.
'Οσον αφορά στον ελληνικό χώρο, η Ελληνική Επιτροπή Ατομικής
Ενέργειας πραγματοποιεί με εικοσιπέντε σταθμούς όλο το εικοσιτετράωρο μετρήσεις και από τις μετρήσεις αυτές δεν έχουν προκύψει στοιχεία, τα οποία δείχνουν οποιαδήποτε επιβάρυνση στην Ελλάδα.
Κυρίες και κύριοι, όπως ξέρετε, χθες συνεδρίασε η Κυβερνητική
Επιτροπή και αποφάσισε μια σειρά από ενέργειες σε σχέση με το θέμα αυτό. Πρώτα απ' όλα ανέθεσε στην Ελληνική Επιτροπή Ατομικής Ενέργειας την
παρακολούθηση και των στρατιωτικών εγκαταστάσεων και των πεδίων βολής και τον έλεγχο στην ξηρά και στη θάλασσα όσον αφορά τυχόν ραδιενέργεια, έλεγχο τον οποίο δεν είχε όσον αφορά στις στρατιωτικές εγκαταστάσεις μέχρι τώρα η Ελληνική Επιτροπή Ατομικής Ενέργειας.
Η ελληνική Κυβέρνηση υποστήριξε στο ΝΑΤΟ και θεωρεί αναγκαία την
αναστολή της χρήσης των πυρομαχικών απεμπλουτισμένου ουρανίου για ασκήσεις. Θεωρεί ότι το ΝΑΤΟ πρέπει να δώσει όλες τις δυνατές πληροφορίες και πιέζει γι' αυτό, όπως και οι χώρες που συμμετέχουν στο ΝΑΤΟ. Θεωρεί ότι πρέπει να συνεχιστούν οι έρευνες απ' όλους τους διεθνείς οργανισμούς και ιδίως από την Επιτροπή Περιβάλλοντος των Ηνωμένων Εθνών, η οποία νομίζω ότι έχει μια αυξημένη αξιοπιστία στον κόσμο. Με βάση τις σχετικές έρευνες και τα πορίσματα θα προσδιοριστούν οι επόμενες ενέργειες και δράσεις.
Θεωρεί ότι θα πρέπει και στα πλαίσια της Ευρωπαϊκής 'Ενωσης να
υπάρξουν έρευνες και η Ευρωπαϊκή 'Ενωση θα πρέπει να ασχοληθεί όχι μονάχα με τις στρατιωτικές πλευρές, που αφορούν στο ΝΑΤΟ, αλλά θα πρέπει να ασχοληθεί ιδίως με το πρόβλημα των επιπτώσεων και στον πληθυσμό και στο περιβάλλον.
Η Ελλάδα, για την πραγματοποίση των ανωτέρω από την Ευρωπαϊκή 'Ενωση, έχει κάνει ενέργειες και προς τη Σουηδική Προεδρία και προς την Επιτροπή και προς τους άλλους υπεύθυνους της κοινής εξωτερικής πολιτικής.

Τέλος, θέλω να αναφέρω ότι στη διαβαλκανική συνάντηση στο τέλος
Φεβρουαρίου στη Σύνοδο Κορυφής των Βαλκανίων, θα προτείνουμε να υπάρξει

από τις βαλκανικές χώρες ένα ειδικό πρόγραμμα για το θέμα στα Βαλκάνια. Πιστεύουμε ότι με τις πρωτοβουλίες που ανέφερα, θα συγκεντρώσουμε όλα
τα απαραίτητα στοιχεία, τα οποία θα μας επιτρέψουν να καθορίσουμε μελλοντικά δράσεις και ενέργειες, οι οποίες θα οδηγήσουν και στην απόλυτη προστασία του ελληνικού πληθυσμού και των Ελλήνων στρατιωτών και στην προστασία όλων των πληθυσμών της Βαλκανικής και στην προστασία του περιβάλλοντος.
ΠΡΟΕΔΡΟΣ (Απόστολος Κακλαμάνης): Ο κ. 'Εβερτ έχει το λόγο.
ΜΙΛΤΙΑΔΗΣ ΕΒΕΡΤ: Κύριε Πρόεδρε, έμεινα κατάπληκτος -φαντάζομαι και το Σώμα- με την απάντηση του κυρίου Πρωθυπουργού. Αντί ο κύριος Πρωθυπουργός να καθησυχάσει με αυτά που είπε το Κοινοβούλιο και τον ελληνικό λαό, ενέτεινε τη σύγχυση. Ευτυχώς εσείς είχατε την πρόνοια να διαβάσετε όλο το κείμενο της επίκαιρης ερωτήσεώς μου.
ΠΡΟΕΔΡΟΣ (Απόστολος Κακλαμάνης): Μου το επιβάλλει ο Κανονισμός. ΜΙΛΤΙΑΔΗΣ ΕΒΕΡΤ: Βεβαίως. Ευτυχώς και σεβαστήκατε τον Κανονισμό. Ο
κύριος Πρωθυπουργός προσποιείται ότι δεν γνωρίζει το κείμενο και απήντησε άλλα αντ'άλλων. Με άλλα λόγια ν'αγαπιόμαστε.
Εγώ, κύριε Σημίτη, σας ρώτησα για συγκεκριμένο θέμα. Σας είπα ότι
υπήρξαν δημοσιεύματα σε όλες τις εφημερίδες ...
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Σας απάντησα. Ομόφωνα πάρθηκε απόφαση.
ΜΙΛΤΙΑΔΗΣ ΕΒΕΡΤ: 'Αλλο αν ομόφωνα, λάθη ...
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Ρωτάτε με βάση
δημοσιεύματα. Μα, μη ρωτάτε με βάση δημοσιεύματα.
ΜΙΛΤΙΑΔΗΣ ΕΒΕΡΤ: Κατ'αρχήν, μην εξάπτεσθε και μην ανησυχείτε τόσο πολύ. Εγώ δεν σας ρώτησα εάν ελήφθη ομόφωνη απόφαση. Εγώ σας ρώτησα εάν τα όργανα είχαν διχογνωμίες. Δηλαδή, εάν συμφώνησαν και ο κ. Λαλιώτης και ο κ. Παπανδρέου εξ υπαρχής. Θα σας διαβάσω δημοσιεύματα των "ΝΕΩΝ" -θα τα 
καταθέσω- δημοσιεύματα της "ΕΛΕΥΘΕΡΟΤΥΠΙΑΣ", του "ΒΗΜΑΤΟΣ", του "ΕΘΝΟΥΣ". Αυτά τα κείμενα είναι κοινά και προφανώς δόθηκαν από κυβερνητικά στελέχη. Δεν διαψεύστηκαν. Καλέσαμε τους Υπουργούς να τα διαψεύσουν.
Αυτή τη στιγμή εμφανίζεται το Υπουργείο Εθνικής 'Αμυνας να έχει παρασύρει όλη την Κυβέρνηση στο να στείλει Ελληνόπαιδες σε επικίνδυνες περιοχές. Υπήρξαν δύο Υπουργοί οι οποίοι αντέδρασαν. Σ'αυτό αποφύγατε επιμελώς να απαντήσετε. Κάτι θέλετε να αποκρύψετε. Το ίδιο ισχύει όχι

μόνο για τους στρατευσίμους αλλά και για τους δημοσιογράφους, διότι βρέθηκαν σ'αυτές τις περιοχές δημοσιογράφοι και οπερατέρ κάνοντας το καθήκον τους. Δεν καταβάλατε όμως την παραμικρή προσπάθεια για να τους ενημερώσετε για τους κινδύνους τους οποίους διέτρεχαν μετά τις εγκυκλίους που διένειμε το ΝΑΤΟ.
Δώστε μας ευθέως απάντηση. Υπήρξε διχογνωμία πριν από τη λήψη της απόφασης; Πού εστήριζαν ο κ. Λαλιώτης και ο Υπουργός Εξωτερικών τις αντιδράσεις τους στο να πάνε 'Ελληνες στρατιώτες σ'αυτές τις περιοχές; Δεν θελήσατε να απαντήσετε. 'Αρα, υπάρχει διχογνωμία.
Καταθέτω τα στοιχεία από τις εφημερίδες, για να μην υπάρχει καμία
παρεξήγηση. Διαψεύστε τις εφημερίδες ή επιβεβαιώστε τις.
(Στο σημείο αυτό ο Βουλευτής κ. Μιλτιάδης 'Εβερτ καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της
Αριστεράς και της Προόδου κ. Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, περίμενα πιο ειλικρινή στάση, πιο ανοικτή στάση από την Κυβέρνηση και από τον κύριο Πρωθυπουργό. 'Επρεπε να πείτε κύριοι της Κυβέρνησης διά του κ. Πρωθυπουργού τουλάχιστον αυτό που είπε ο Πορτογάλος Πρωθυπουργός έστω εκ των υστέρων. Δηλαδή, ότι δεν πρέπει να έχουμε πια εμπιστοσύνη σε ό,τι μας λένε κάθε φορά οι ΗΠΑ και το ΝΑΤΟ. 
Ακόμα και τώρα, κύριε Πρωθυπουργέ που η κοινή γνώμη της Ευρώπης
αναστατώνεται, η δική σας Κυβέρνηση μένει πίσω. Η Ιταλία ζήτησε συνάντηση Υπουργών του ΝΑΤΟ. Η ηγεσία του ΝΑΤΟ την αρνήθηκε. Η Ελλάδα πήγε με την ηγεσία του ΝΑΤΟ και άφησε την Ιταλία μόνη. Γιατί; Ο κόσμος έχει καταλάβει αυτό που εσείς δεν θέλετε να πείτε με τ'όνομά του. Η βόμβα είναι βόμβα, 
που σημαίνει καταστροφή ανθρώπων και φύσης. Το ουράνιο είναι επικίνδυνο. Δεν είναι τσιγάρο. Καταστρέφει το παρόν και το μέλλον. Καταστρέφει τους ζωντανούς και τους αγέννητους.

Τολμήστε να πείτε αυτό που φωνάζει η ίδια η πραγματικότητα. Λάθος ο πόλεμος. Είναι έγκλημα κατά της ανθρωπότητας. Ζητήστε, έστω και τώρα, συγγνώμη για όλους εκείνους, οι οποίοι χτυπήθηκαν με τον τρόπο που χτυπήθηκαν. Πείτε έστω και τώρα, ως εδώ η χειραγώγηση από τις ηγεσίες του ΝΑΤΟ και των ΗΠΑ. Η Ευρώπη πρέπει να αναλάβει δική της πολιτική για να αποκαταστήσει, να θεραπεύσει, να επανορθώσει ό,τι χτυπήθηκε ή καταστράφηκε.
Λέτε: "δεν θέλουμε τον πόλεμο, αλλά τι να κάνουμε, συναινέσαμε. Δεν θέλουμε τα επικίνδυνα όπλα, αλλά τι να κάνουμε, δεν τα καταστρέφουμε. Δεν 
πήραμε μέρος στις επιδρομές, αλλά διευκολύναμε σε ό,τι μας ζητήθηκε. Πρέπει να ερευνηθεί το θέμα, αλλά να ερευνηθεί μέσα στο ΝΑΤΟ", παρά το

γεγονός ότι, ήδη, αναγνωρίζετε ότι δεν σας έδωσε το ΝΑΤΟ την πληρέστερη ενημέρωση που χρειαζόσαστε.
Είναι προφανής η αδυναμία της Κυβέρνησης. Η εσωστρέφειά της είναι ενοχλητική και προκαλεί την ευαισθησία της κοινής γνώμης. Γι'αυτό και εμείς ζητάμε απερίφραστα συγκεκριμένα πράγματα. Καταστρέψτε όσα επικίνδυνα όπλα έχετε.
Μην αγοράσετε άλλα. Μην τα χρησιμοποιείτε στα πεδία βολής. Να συγκροτηθεί διεπιστημονική επιτροπή από τη Βουλή, για να ελέγχει, πριν από κάθε προμήθεια, την επικινδυνότητά τους. Ζητήστε καταστροφή και απαγόρευση της χρήσης αυτών των όπλων, στο ΝΑΤΟ και στην Ευρωπαϊκή 'Ενωση! Αποφασίστε την επάνοδο των στρατιωτών και φροντίστε να επανέλθουν οι φοιτητές που βρίσκονται εκεί.
Είναι φανερό ότι δεν θέλετε, δεν τολμάτε. Γι'αυτό κι εγώ απευθύνομαι στη Βουλή. Να κάνουμε αυτό που έκανε η Ιταλική Γερουσία, να υπογράψουμε οι 'Ελληνες Βουλευτές ψήφισμα, διακήρυξη διαμαρτυρίας. Και μην αναζητάτε, κύριε Πρωθυπουργέ, τεκμήρια. Μέχρις ότου ολοκληρώσετε τη δική σας τεκμηρίωση, το τεκμήριο της ζωής είναι μπροστά σας, θα είναι μπροστά σας και θα φωνάζει, με τρόπο τραγικό, ότι εκεί έγινε ένα έγκλημα κατά της ανθρωπότητας. Μην αγνοείτε το τεκμήριο της ζωής!
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι
συνάδελφοι, τα όσα ανέφερε ο κ. Κωνσταντόπουλος σε σχέση με την στάση της Ελλάδας στη συζήτηση για το ΝΑΤΟ και το ότι δεν υποστήριξε την Ιταλία, είναι ανακριβέστατα. Για να μη χάνουμε ώρα, θα παρακαλούσα τον κ. Κωνσταντόπουλο να πληροφορηθεί πώς ακριβώς έχει το θέμα και να μην αναφέρει ανακρίβειες σ' αυτήν την Αίθουσα!
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δύο αιτήματα, κύριε Πρωθυπουργέ!
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Λέτε ανακρίβειες! ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και
της Προόδου): Και στα δύο αιτήματα!
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Η Ελλάδα υποστήριξε
την Ιταλία σε όλα τα θέματα. Δεν ξέρετε πώς έγινε η συζήτηση.
ΜΙΛΤΙΑΔΗΣ 'ΕΒΕΡΤ: Αντί να υποστηρίζει, να παίρνει πρωτοβουλίες η
Ελλάδα!
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Εδώ ορισμένοι θέλουν να επαναφέρουν τη συζήτηση για τον πόλεμο του Κοσόβου. Και θέλουν να επαναφέρουν την άποψη ότι η Ελλάδα θα έπρεπε να υποβάλει ενστάσεις και να σταματήσει αυτή τον πόλεμο του Κοσόβου.
Είχαμε πει τότε ότι ο πόλεμος του Κοσόβου ξεκίνησε μετά από διάφορες ενέργειες και συζητήσεις που έγιναν στα Ηνωμένα 'Εθνη. Και αν η Ελλάδα πρόβαλλε το βέτο, θα γινόταν ο πόλεμος παρά τη θέληση της Ελλάδας. Η Ελλάδα θα ήταν αποδυναμωμένη και δεν θα μπορούσε να επηρεάσει τις εξελίξεις.
Ποιος θα μπορούσε να αμφισβητήσει ότι η Ελλάδα επηρέασε τις εξελίξεις, ότι συνέβαλε στην ειρήνη, ότι ήταν η χώρα εκείνη η οποία έστειλε την περισσότερη ανθρωπιστική βοήθεια, ότι πρώτοι οι 'Ελληνες πήγαν στο Κόσοβο και ότι η Ελλάδα μετά συνεργάστηκε για τη λύση στη Γιουγκοσλαβία και ότι αν υπάρχει αυτή τη στιγμή ειρήνη στη Γιουγκοσλαβία οφείλεται και στην Ελλάδα, η οποία έδρασε αποτελεσματικά; Και επειδή μας συμφέρει να υπάρχει ειρήνη και συνεργασία στα Βαλκάνια, γι' αυτό πρέπει και η Ελλάδα να έχει παρουσία στην πρώην Γιουγκοσλαβία. Υπερασπιζόμαστε το δικό μας συμφέρον, το συμφέρον του ελληνικού πληθυσμού. Και αυτό έχουμε υποχρέωση να το υπερασπιστούμε.
'Οσον αφορά τώρα τα ερωτήματά σας, κύριε Κωνσταντόπουλε, λέτε ότι το

γνωρίζαμε; Σας ανέφερα ότι η Ελλάδα πήρε πρωτοβουλίες. Πήγε στα Ηνωμένα 'Εθνη και ανέφερε το θέμα. Αλλά από εκεί και πέρα ακόμη σήμερα ούτε ο Οργανισμός των Ηνωμένων Εθνών, η Επιτροπή Περιβάλλοντος, ο Διεθνής Οργανισμός Υγείας, δεν έχουν καταθέσει στοιχεία τα οποία κατά κάποιον τρόπο τεκμηριώνουν διάφορους ισχυρισμούς. Εμείς δεν μπορούμε να ακολουθούμε τους ισχυρισμούς ή τις επιστημονικές απόψεις, τις θεωρίες του ενός και του άλλου. Γιατί εδώ πρέπει να υπάρχει μια συγκροτημένη λειτουργία της πολιτείας. Και η πολιτεία, για να έχει συγκροτημένη λειτουργία, έχει τους συμβούλους της.
Αμφιβάλλετε εσείς ότι η Εθνική Επιτροπή Ατομικής Ενέργειας στην οποία συνεργάζονται όλα τα πανεπιστήμια και ο "ΔΗΜΟΚΡΙΤΟΣ" είναι το ενδεδειγμένο όργανο για να μας πει, αν πρέπει να λάβουμε υπόψη μας ορισμένους ισχυρισμούς ή όχι, ποιες πρέπει να είναι οι ενέργειές μας, αν υπάρχει ραδιενέργεια ή όχι; Εμείς δεν πρόκειται να είμαστε έρμαιο του ενός ή του άλλου, που είτε για λόγους πεποιθήσεων είτε για λόγους δημοσίων σχέσεων είτε για λόγους προβολής είτε γιατί θέλει να βλέπει

τον εαυτό του στις τηλεοράσεις, λέει την άλφα και την βήτα άποψη. Πρέπει να ενεργήσουμε προγραμματισμένα και με σχέδιο. Αυτή είναι η ευθύνη της Κυβέρνησης και γι' αυτό απευθύνεται στην Επιτροπή Ατομικής Ενέργειας. Από εκεί και πέρα υπάρχουν υποψίες, δεδομένα, τα οποία είναι ανησυχητικά. Και εμείς ανησυχούμε. Και εμείς δεν θέλουμε να υπάρχει πρόβλημα. Γι' αυτό φροντίσαμε από πριν. Και γι' αυτό, πριν πει καν το ΝΑΤΟ, εξοπλίσαμε τους 'Ελληνες στρατιώτες με τα απαραίτητα μέσα, για το αν υπάρχει κίνδυνος, να αντιμετωπίσουν την κατάσταση.
'Οσον αφορά τον ισχυρισμό που είχατε στην ερώτηση ότι εμείς θα έπρεπε να κρίνουμε και να αποφασίσουμε ποια όπλα θα χρησιμοποιήσει το ΝΑΤΟ, μα, κύριε Κωνσταντόπουλε, εμείς δεν πήραμε μέρος στους βομβαρδισμούς. Εμείς, που δεν παίρναμε μέρος στους βομβαρδισμούς, θα λέγαμε σε αυτούς ποια όπλα θα χρησιμοποιήσουν; Μα, αυτό είναι αστείο.
ΜΙΛΤΙΑΔΗΣ ΕΒΕΡΤ: Στείλατε ανθρώπους στην περιοχή. Στείλατε 'Ελληνες
στρατιώτες.
ΠΡΟΕΔΡΟΣ (Απόστολος Κακλαμάνης): Να μην καταγράφονται οι διακοπές στα Πρακτικά από εδώ και πέρα.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Στείλαμε γιατί το επέβαλε το συμφέρον της χώρας. Και εσείς, κύριε 'Εβερτ, που ήσαστε στη Βουλή έπρεπε τότε εφόσον τώρα διαμαρτύρεστε και μεγαλόφωνα να φέρετε όλα αυτά τα στοιχεία. Ούτε τώρα δεν μπορείτε να φέρετε τίποτε.
ΜΙΛΤΙΑΔΗΣ ΕΒΕΡΤ: ...
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Φέρατε τα στοιχεία; 'Οχι. Καταθέσατε απλώς διάφορες δημοσιογραφικές πληροφορίες για το ότι δήθεν διαφώνησαν οι Υπουργοί.
ΜΙΛΤΙΑΔΗΣ ΕΒΕΡΤ: ...
ΠΡΟΕΔΡΟΣ (Απόστολος Κακλαμάνης): Παρακαλώ, χωρίς διακοπές και με
ηρεμία.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Αυτή είναι η μόνη συνεισφορά σας. Η συνεισφορά σας, κύριε 'Εβερτ, στην ουσία ήταν μηδαμινή. 
ΜΙΛΤΙΑΔΗΣ ΕΒΕΡΤ: ...
ΠΡΟΕΔΡΟΣ (Απόστολος Κακλαμάνης): Κύριε συνάδελφε, παρακαλώ, μη
διακόπτετε.
Να μην καταγράφονται, επαναλαμβάνω, οι διακοπές στα Πρακτικά. ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Θέλω λοιπόν πάλι να
τονίσω ότι η Ελλάδα παρακολουθεί τις εξελίξεις για να πάρει, εφόσον χρειαστεί, όλες τις αναγκαίες αποφάσεις. Η Ελλάδα ενεργεί για να υπάρχουν τα στοιχεία. Η Ελλάδα έχει πάρει πρωτοβουλίες και στο ΝΑΤΟ και στην 
Ευρωπαϊκή 'Ενωση. Η Ελλάδα δεν δέχεται ό,τι της λένε. Η Ελλάδα ερευνά. Αλλά η Ελλάδα ερευνά υπεύθυνα, η Ελλάδα δρα υπεύθυνα και γι' αυτό δεν
μπορεί μονάχα με φήμες, δεν μπορεί μονάχα με στοιχεία, τα οποία δεν είναι τεκμηριωμένα και δεν μπορεί κυρίως κάτω από πίεση και πολιτικές κορόνες,

να δρα.
(Χειροκροτήματα από την πτέρυγα του ΠΑ.ΣΟ.Κ.)
ΜΙΛΤΙΑΔΗΣ ΕΒΕΡΤ: ...
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, μιλάτε χωρίς να το
δικαιούστε από τον Κανονισμό.
ΜΙΛΤΙΑΔΗΣ ΕΒΕΡΤ: ...
ΠΡΟΕΔΡΟΣ (Απόστολος Κακλαμάνης): Ακολουθεί η τρίτη επίκαιρη ερώτηση με αριθμό 459/10.1.2001 της Βουλευτού του Κομμουνιστικού Κόμματος Ελλάδας

κ. Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου για μεταγραφή των φοιτητών που σπουδάζουν σε πανεπιστήμια της Γιουγκοσλαβίας κλπ.
Η επίκαιρη ερώτηση της κ. Κανέλλη έχει ως εξής:
"Το τελευταίο διάστημα επιβεβαιώνονται οι φόβοι για τους κινδύνους
που υπάρχουν για την υγεία των Ελλήνων φοιτητών που σπουδάζουν σε πανεπιστήμια της Γιουγκοσλαβίας και οι οποίοι μαζί με τους γονείς τους μετά τους βομβαρδισμούς του ΝΑΤΟ ζητούσαν να τους δοθεί η δυνατότητα να μεταγραφούν σε πανεπιστήμια της χώρας.
Μετά τα τελευταία δεδομένα ερωτάται ο κύριος Υπουργός, αν η Κυβέρνηση για την προστασία της υγείας και της ζωής τους θα ικανοποιήσει το ανθρώπινο και δίκαιο αίτημα να μεταγραφούν σε πανεπιστήμια της χώρας μας οι φοιτητές που σπουδάζουν στη Γιουγκοσλαβία".
Ο Υπουργός Εθνικής Παιδείας και Θρησκευμάτων ο κ. Ευθυμίου έχει το
λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κυρίες και κύριοι Βουλευτές, είναι φανερό -άλλωστε ο Πρωθυπουργός της χώρας έδωσε προ ολίγου, με πληρότητα τη δράση της Κυβέρνησης και το σχεδιασμό της- ότι όλη η Κυβέρνηση, με όλα τα μέσα που διαθέτει, έχει αναλάβει πρωτοβουλίες σε ευρωπαϊκό, σε διεθνές επίπεδο και μέσα στο ΝΑΤΟ, ώστε να υπάρξει η πληρέστερη δυνατή μελέτη και αποσαφήνιση των προβλημάτων που δημιούργησαν οι αεροπορικοί βομβαρδισμοί και η επέμβαση στην πρώην Γιουγκοσλαβική Δημοκρατία.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Κομμάτι αυτού του προβλήματος είναι και η εκεί παρουσία Ελλήνων φοιτητών, όπως και για την Κυβέρνηση κομμάτι του προβλήματος είναι το σύνολο των Ελλήνων πολιτών, μέλη μη κυβερνητικών οργανώσεων ή άλλοι, οι οποίοι καθ' οιονδήποτε τρόπο βρίσκονται αυτή τη στιγμή στη Σερβία.
'Ολα τα μέτρα που ανακοινώσαμε χθες αφορούν και τους φοιτητές μας στις διαδικασίες της πρόληψης, στις διαδικασίες της διαρκούς πρόσβασης στο Ελληνικό Σύστημα Υγείας για οποιαδήποτε ιατρική μελέτη, για οποιαδήποτε ιατρική εξέταση και όλη η πρόνοιά μας επεκτείνεται στους διεθνείς οργανισμούς, ώστε οι μετρήσεις και οι έλεγχοι να επεκταθούν όχι μόνο στις βομβαρδισμένες περιοχές, αλλά και στη Νις και στο Βελιγράδι και στο Νόβισαντ, όπου κατοικεί η συντριπτική πλειοψηφία των Ελλήνων φοιτητών.
'Οπως είναι αυτονόητο, καμία κυβερνητική δράση που δημιουργεί όρους εξαίρεσης και όρους προνομίων δεν μπορεί παρά να υπάγεται σε μία αρχή ότι μείζονα στοιχεία, στοιχειοθέτηση κινδύνων, στοιχειοθέτηση δυσμενών προοπτικών μπορούν να επιτρέψουν την αντιμετώπιση ενός τέτοιου θέματος. 
Επομένως δεν θα υπάρξει μονομερής πρωτοβουλία του Υπουργείου Παιδείας
για μετεγγραφές των Ελλήνων φοιτητών πριν ολοκληρωθεί και αποτυπωθεί η πραγματικότητα με τους αυστηρούς επιστημονικούς όρους και από τις ελληνικές επιτροπές κύρους, όπως η Επιτροπή Ατομικής Ενέργειας, και τις διεθνείς επιτροπές κύρους και αυτονόητης αξιοπιστίας που αναφέρθηκαν, ώστε να μπορεί κανείς να αναλάβει πολιτική πρωτοβουλία με βάση αυτή την αξιοπιστία.
ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Οφείλω να ομολογήσω ότι απεθαρρύνθην πλήρως από την ωμή δήλωση του
Υπουργού Παιδείας ότι δεν πρόκειται να αναλάβει καμία μονομερή πρωτοβουλία.
Δεν μου αφήνετε περιθώρια, κύριε Υπουργέ -λυπούμαι- παρά να απευθυνθώ σε καθαρά προσωπικό επίπεδο σε σας, γιατί πολιτικά το ξεκαθαρίσατε. 'Εχετε σπουδάσει στο ελληνικό πανεπιστήμιο. Ο Πρωθυπουργός έχει σπουδάσει και σε πανεπιστήμιο του εξωτερικού. 'Εχετε δύο παιδιά, αν δεν κάνω λάθος. Το ένα είναι και πολύ μικρό. Kαι έρχεστε και μου μιλάτε για προνόμια σήμερα εδώ, όχι σε μένα, στον ελληνικό λαό, δι' εμού και διά της απαντήσεώς σας. Είναι προνόμιο;
Αν δεν κάνω λάθος, παγία τακτική της Κυβέρνησης είναι ακόμα και για
ζητήματα υγείας η πρόληψη. Είναι εκπαιδευτικής αξίας η πρόληψη. Δεν μπορείτε να μου μιλάτε για καταστολή. Δεν μπορείτε να μου λέτε ότι είναι προνόμιο αυτό το οποίο παρέχετε, να μπορούν να εξετάζονται εδώ.

'Εχετε υπάρξει φοιτητής. Πείτε μου, λοιπόν, τα παιδιά που
ανεβοκατεβαίνουν υπό αυτάς τας συνθήκας και κυρίως με κινδύνους που

κρέμονται πάνω από το κεφάλι τους ως δαμόκλειος σπάθη -ας σας πω ότι δεν τους γνωρίζουμε, είναι όμως δεδομένοι πιθανολογικώς και στατιστικώς το λιγότερο- αν ξέρετε τι τρώνε, από ποιο χώρο περνάνε και πώς αναπνέουν. Δεν μπορείτε να μου πείτε ότι υπάρχει γυάλινο, ελληνικής κατασκευής, αμυντικό σύστημα μεταξύ Κοσόβου και Νις. Η Νις βομβαρδίστηκε. Τα παιδιά εισπνέουν και αναπνέουν.
'Εχουν το προνόμιο σε σχέση με τους Σέρβους να μπορούν να έλθουν στην πατρίδα τους να σπουδάσουν. Τι θα μου πείτε; 'Οτι δεν χωράνε στα πανεπιστήμια, να τους φέρετε; Είναι προνόμιο να παίξετε με την πιθανότητα έστω και ένας απ' αυτούς να αρρωστήσει; Δεν τους χωράει η ελληνική πολιτεία; Είναι αντικείμενο της ελληνικής δημοκρατίας και της εκπαιδευτικής διαδικασίας να αφήσετε τα παιδιά για να μην απολαύσουν του προνομίου της εξαιρετικής μεταχείρισης; Το δυσμενές προνόμιο να βρεθούν σε βαλκανική χώρα με πόλεμο, αυτό ποιος το υπέγραψε;
(Στο σημείο αυτό κτυπάει το κουδούνι λήξεως του χρόνου ομιλίας της
κυρίας Βουλευτού)
Κατά το 1/16 η ελληνική Κυβέρνηση, κατά το 1/19 στο ΝΑΤΟ. Κοιτάξτε,
ακόμα και ο πρώην Υπουργός Παιδείας του ΠΑ.ΣΟ.Κ....
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ολοκληρώστε.
ΛΙΑΝΑ ΚΑΝΕΛΛΗ: Τελειώνω αμέσως, κύριε Πρόεδρε.
Ο κ. Αρσένης έφθασε να διαφοροποιήσει τη θέση του. Εσείς μπορείτε να διαφοροποιείτε τη θέση της μεταρρύθμισης του κ. Αρσένη και να το θεωρείτε πολιτικώς θεμιτό. Πολιτικώς θεμιτό και ανθρώπινα θεμιτό είναι να έχετε και να παράσχετε τη δυνατότητα, εξετάζοντας ενδεχομένως το επίπεδο των σπουδών των παιδιών που βρίσκονται εκεί. Δεν έχετε την πολυτέλεια -δεν την επιτρέπουμε αυτήν την πολυτέλεια- να μην υπογράψετε επτακόσια πενήντα παιδιά να συνεχίσουν τις σπουδές τους και έστω και ένα απ' αυτά να μπαίνει σε κίνδυνο.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώσατε, κυρία Κανέλλη,
ευχαριστώ.
ΛΙΑΝΑ ΚΑΝΕΛΛΗ: Απορώ πώς δεν κατανοείτε τι σημαίνει να πηγαινοέρχεσαι με βομβαρδισμό, να διαβάζεις σε πόλεμο, να επιμένεις για τις σπουδές σου, να μην είσαι προνομιούχος και να έρχεται η Κυβέρνηση να σου λέει ότι είναι προνόμιο να σου επιτρέψω να ζήσεις χωρίς καρκίνο.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κυρία
Κανέλλη, φαντάζομαι ότι όλοι συμφωνούμε πως κύρια μέριμνα της πολιτείας είναι να διασφαλίζει την ισότητα των πολιτών της. 'Οταν εκατομμύρια παιδιά καλούνται να τεθούν σε μια διαδικασία ισότητας μέσα στη διαδικασία της πρόσβασης στην Ανώτατη Εκπαίδευση, πρόκειται για μια διαδικασία που πρέπει να κατοχυρώνει την προσπάθεια, την αγωνία και την επένδυση ζωής των γονέων και των ίδιων των παιδιών σ' αυτήν την ιστορία.
Μία λοιπόν πλευρά της ισότητας είναι η πρόσβαση στα Ανώτατα Ιδρύματα που γίνεται με αυτή τη διαδικασία, που κρύβει πολύ κόπο, κρύβει πολλή προσπάθεια, κρύβει αγωνία, κρύβει χρήμα. Η δεύτερη πλευρά είναι ότι οι 'Ελληνες φοιτητές βρίσκονται σε όλο το εξωτερικό, είναι στη Ρουμανία, πολυπληθέστεροι από ό,τι είναι στη Γιουγκοσλαβία, είναι στη Βουλγαρία, είναι στην Τσεχία, είναι στην Ουγγαρία, είναι στη Λευκορωσία, είναι στη Ρωσία, είναι στην Αγγλία, είναι παντού.
ΛΙΑΝΑ ΚΑΝΕΛΛΗ: Το σύστημα τους έστειλε.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων):' Αρα η πολιτεία οφείλει απολύτως -και αυτή είναι η ευθύνη της- να εξασφαλίζει όρους ισότητας σε όλους τους 'Ελληνες πολίτες. Πότε η πολιτεία οφείλει να δράσει; 'Οταν αποδειχθεί ότι για έκτακτες συνθήκες, για έκτακτες περιστάσεις, ένα κομμάτι των πολιτών της βρίσκεται σε μία έκθεση κινδύνου, που να επιτρέπει να υπάρξει ειδική μεταχείριση. Το νόημα όλης της κυβερνητικής προσπάθειας και το νόημα της παρέμβασης σε όλους τους ευρωπαϊκούς και διεθνείς οργανισμούς είναι να εξετασθεί το πρόβλημα στη Γιουγκοσλαβία ως πρόβλημα συνολικό. Αυτό είπε ο κύριος Πρωθυπουργός, ότι δεν είναι για μας στρατιωτικό το πρόβλημα, ότι αφορά όλον τον πληθυσμό της Γιουγκοσλαβίας, αφορά όλους τους ανθρώπους και όλο το περιβάλλον της Γιουγκοσλαβίας. Γι' αυτό και ζητάμε απο τους διεθνείς οργανισμούς να επεκταθουν οι μετρήσεις όχι μόνο στους τόπους βομβαρδισμού, αλλά στο σύνολο της Γιουγκοσλαβίας, με την ένδειξη από μεριάς μας την ιδιαίτερη κατεύθυνση ερευνών για τη Νις, το Νόβισαντ και το Βελιγράδι όπου είναι
οι 'Ελληνες φοιτητές.
ΛΙΑΝΑ ΚΑΝΕΛΛΗ: Εξισώστε τους με τη Βοσνία.
ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, σας παρακαλώ! ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Αν,
λοιπόν, επαναλαμβάνω, με το σύνολο αυτών των δράσεων των ελληνικών επιτροπών, που εμείς τις θεωρούμε αδιάβλητες και τις περιβάλλουμε με κύρος και αξιοπιστία και με τους διεθνείς οργανισμούς που δεν είναι ελεγχόμενοι από την πηγή του προβλήματος, που είναι το ΝΑΤΟ, εκτός αν θεωρήσουμε ότι η Παγκόσμια Οργάνωση Υγείας...
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Με βάση λοιπόν αυτά τα δεδομένα, τότε είπαμε ότι ως Κυβέρνηση συνολικά θα μελετήσουμε και θα αναλάβουμε τις πρωτοβουλίες μας.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου
κύκλου:
Πρώτη είναι η με αριθμό 450/10.1.2001 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Γεωργίας, σχετικώς με τη λήψη των αναγκαίων μέτρων, ώστε οι δικαιούχοι αγρότες να τυγχάνουν απρόσκοπτα της έκπτωσης της ασφαλιστικής εισφοράς προς το 'Ιδρυμα Κοινωνικών Ασφαλίσεων για αγροτικές κατασκευές κλπ.
Η ερώτηση αυτή δεν θα συζητηθεί λόγω κωλύματος του κυρίου Βουλευτή
και διαγράφεται.
Δεύτερη είναι η με αριθμό 458/10.1.2001 επίκαιρη ερώτηση του Βουλευτή της Νεας Δημοκρατίας κ. Αθηναίου Φλωρίνη προς τον Υπουργό Μεταφορών και Επικοινωνιών, σχετικώς με την επιχειρησιακή λειτουργία και εκμετάλλευση του νέου ραντάρ προσέγγισης στο αεροδρόμιο "ΜΑΚΕΔΟΝΙΑ" της Θεσσαλονίκης. 
Η ερώτηση αυτή δεν θα συζητηθεί λόγω κωλύματος του κυρίου Υπουργού
και διαγράφεται.
Τρίτη είναι η με αριθμό 460/10.1.2001 επίκαιρη ερώτηση του Βουλευτή
του Κομμουνιστικού Κόμματος Ελλάδας κ. Ιωάννη Πατάκη προς τους Υπουργούς Υγείας και Πρόνοιας, Οικονομικών, σχετικώς με τις προθέσεις του Υπουργείου να εγκρίνει τη λειτουργία τμήματος ακτινοθεραπείας στο Νοσοκομείο Λάρισας.
Η επίκαιρη ερώτηση του κυρίου συναδέλφου έχει ως εξής:
"Αρκετοί κάτοικοι της Θεσσαλίας που υποφέρουν από νεοπλασίες ταλαιπωρούνται καθημερινά μετακινούμενοι προς Θεσσαλονίκη και Αθήνα, προκειμένου να υποβληθούν σε ακτινοθεραπεία. 'Ομως στο Πανεπιστημιακό Νοσοκομείο Λάρισας, αν και επενδύθηκαν περί τα 2 δισεκατομμύρια δραχμές για τη λειτουργία του ακτινοθεραπευτικού εργαστηρίου, ελλείψει σχεδιασμού, το Υπουργείο Υγείας ακόμη δεν έχει εγκρίνει την τοποθέτηση του τμήματος στο νοσοκομείο.
Για να μπορέσει να λειτουργήσει το ακτινοθεραπευτικό τμήμα σε πρώτη
φάση χρειάζεται, εφόσον βέβαια υπογραφεί η εγκατάστασή του, η κάλυψη δέκα-δεκαπέντε θέσεων νοσηλευτικού, βοηθητικού και τεχνικού προσωπικού (ακτινοφυσικοί, τεχνολόγοι, ακτινολόγοι, νοσηλευτές κλπ.)
Ερωτώνται οι κύριοι Υπουργοί: αν είναι στις προθέσεις τους να
εγκρίνουν τη λειτουργία του τμήματος και να προβούν άμεσα στην πρόσληψη του απαραίτητου προσωπικού".
Η Υφυπουργός Υγείας και Πρόνοιας κα Χριστίνα Σπυράκη έχει το λόγο. ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Πράγματι υπάρχει
πρόβλημα γενικά όχι μόνο με τη Λάρισα αλλά με όλη την επαρχία στην ελληνική επικράτεια, σχετικά με τα άτομα τα οποία χρειάζονται ακτινοθεραπεία και έχει αναπτυχθεί μία πολιτική στο Υπουργείο Υγείας, ούτως ώστε να ενισχυθούν οι περιφέρειες με εξοπλισμό και με το στελεχιακό δυναμικό, ούτως ώστε να σταματήσει η ροή προς την Αθήνα, όπου οι αναμονές και οι λίστες είναι αρκετά μεγάλες.
Σχετικά με το θέμα του Νοσοκομείου της Λάρισας, υπάρχει ο εξοπλισμός, ο οποίος έχει δοθεί μέσω της ΔΕΠΑΝΟΜ και τώρα παραλαμβάνεται και είναι ένας καταπληκτικός εξοπλισμός με δύο γραμμικούς επιταχυντές, με ένα σύστημα βραχυθεραπείας, με έναν εξομοιωτή και σύστημα ποιοτικού ελέγχου. 
Επίσης έχουμε ξεκινήσει τη στελέχωση αυτού του τμήματος. Το πρόβλημα
της καθυστέρησης οφείλεται στο γεγονός ότι το νοσοκομείο αυτό, το οποίο είναι πανεπιστημιακό, αναπτύσσεται με ρυθμό τον οποίον τον κρίνει η Ιατρική Σχολή. Και ενώ οι αρχικές κλινικές είχαν προγραμματιστεί και είχαν προκύψει τα απαραίτητα προεδρικά διατάγματα, η αίτηση σχετικά με το
τμήμα της ακτινοθεραπείας, όπως και με άλλο τμήμα, ήλθε αργότερα σχετικά με τις άλλες. Οι διαδικασίες όμως, σε επίπεδο ιατρικού τμήματος και Υπουργείου Παιδείας έχουν τελειώσει.
Το αίτημα βρίσκεται στο Υπουργείο Υγείας και συγκεκριμένα στο ΚΕΣΥ, απ'όπου περιμένουμε την απάντηση, ούτως ώστε σύντομα να εκδοθεί η σχετική διϋπουργική απόφαση από τα Υπουργεία Παιδείας και Υγείας, που θα μας δώσει την άνεση ώστε να λειτουργήσει σύντομα το τμήμα ακτινοθεραπείας. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Πατάκης έχει το λόγο. ΓΙΑΝΝΗΣ ΠΑΤΑΚΗΣ: Ευχαριστώ, κύριε Πρόεδρε.
Κυρία Υφυπουργέ, δυστυχώς στην προσπάθειά σας να δώσετε μία απάντηση, δεν τη δώσατε και με αυτά που είπατε καμία επιβεβαίωση ή διαβεβαίωση δεν υπήρξε ότι θα προχωρήσουν όλα αυτά τα οποία αναφέρονται στην ερώτησή μου. 
Δυστυχώς η έλλειψη σχεδιασμού από το Υπουργείο Υγείας για να
λειτουργήσει το ακτινοθεραπευτικό εργαστήριο είναι αποτέλεσμα των μειωμένων δαπανών για την υγεία και ανοίγει δρόμους στον ιδιωτικό και επιχειρηματικό τομέα που δείχνει μεγάλο ενδιαφέρον, γιατί είναι μεγάλα τα κέρδη.
Αυτήν την πολιτική σας την πληρώνουν οι εργαζόμενοι και τα άλλα λαϊκά στρώματα άμεσα από την τσέπη τους ή έμμεσα από τα ταμεία, που είναι πάλι δικά τους χρήματα. Παρ' όλο που πληρώνουν αδρά, δεν έχουν σωστή παροχή υπηρεσιών. Θα ήταν βέβαια καλύτερη και σίγουρη από έναν οργανωμένο δημόσιο τομέα, εσείς όμως προχωράτε στην υποβάθμιση των δημοσίων νοσοκομείων καθώς και στη συγχώνευση, όπως ετοιμάζετε τώρα και τη συγχώνευση του Νοσοκομείου της Λάρισας με το Πανεπιστημιακό Νοσοκομείο Θεσσαλίας. Σας προειδοποιώ όμως, χωρίς βέβαια να απειλώ, ότι ο λαός της Θεσσαλίας δεν θα σας επιτρέψει να κάνετε αυτή την υποβάθμιση.
'Οσον αφορά το θέμα που συζητάμε, οι ασθενείς πάσχουν από σοβαρά νοσήματα και δυστυχώς αναγκάζονται να πηγαίνουν στην Αθήνα ή στη Θεσσαλονίκη, κουβαλώντας μαζί και τους οικείους τους, πράγμα που έχει ως συνέπεια μεγάλη ταλαιπωρία. Ξέρετε ότι πολλοί από αυτούς πεθαίνουν στο 
δρόμο ή μένουν ανάπηροι. Υπάρχει όμως και το μεγάλο οικονομικό πρόβλημα. Και μιλάμε για τα λαϊκά στρώματα που αναγκάζονται να πουλάνε τα υπάρχοντά τους, για να βρουν την υγειά τους.
Σας ερωτώ, κυρία Υφυπουργέ, και θέλω μία συγκεκριμένη απάντηση. 
Είπατε για τα δύο δισεκατομμύρια που δώσατε για να πάρετε τα μηχανήματα. Υπάρχει διευθυντής, επίκουρος καθηγητής και αυτοί περιμένουν πότε θα πάρετε την κοινή υπουργική απόφαση για την εγκατάσταση, πότε θα αποφασίσετε για σύσταση θέσεων των γιατρών του ΕΣΥ, πότε θα προσλάβετε το απαραίτητο νοσηλευτικό και παραϊατρικό προσωπικό, για να λειτουργήσει, τέλος πάντων, και να μην έχουμε αυτές τις ταλαιπωρίες.
Θέλουμε μία συγκεκριμένη απάντηση. Ο Θεσσαλικός λαός ρωτάει "πότε",
με μεγάλο και κεφαλαίο το "Πότε" .
ΠΡΟΕΔΡΕΥΩΝ (Κωνσταντίνος Γείτονας): Η κα Σπυράκη έχει το λόγο. ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Η συγκεκριμένη
ερώτησή σας, κύριε Παττάκη, είναι εάν είναι στις προθέσεις μας να εγκρίνουμε τη λειτουργία του τμήματος και να προβούμε άμεσα στην πρόσληψη του απαραίτητου προσωπικού.
Θεωρώ ότι η πρώτη απάντησή μου ήταν σαφής. Είπα ότι όχι απλώς είναι
στις προθέσεις μας, αλλά έχουν γίνει όλες οι απαραίτητες ενέργειες, έχουν προκηρυχθεί και οι θέσεις τεχνικών και, όπως εσείς ο ίδιος αναφέρατε, υπάρχει το προσωπικό από το πανεπιστήμιο. Σας είπα ότι περιμένουμε, διότι έτσι επιβάλλει η νομοθεσία, την απάντηση από το ΚΕΣΥ. Την περιμένουμε, ελπίζω, εντός των ημερών ...
ΓΙΑΝΝΗΣ ΠΑΤΑΚΗΣ: Πείτε μας μία ημερομηνία.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Δεν μπορώ να μιλάω
για ημερομηνίες. Λυπάμαι πάρα πολύ, αλλά νομίζω ότι γνωρίζετε από τη Δημόσια Διοίκηση.
ΓΙΑΝΝΗΣ ΠΑΤΑΚΗΣ: Δύο χρόνια λειτουργεί αυτό το νοσοκομείο.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Πατάκη, μη
διακόπτετε.
Συνεχίστε, κυρία Σπυράκη.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Σας εξήγησα, κύριε Πατάκη, και ελπίζω να γνωρίζετε ότι η εγκατάσταση ενός ακτινοθεραπευτικού τμήματος είναι μια ιδιαίτερα χρονοβόρα διαδιακασία και οφείλετε να παραδεχθείτε -άλλωστε φαίνεται μέσα στο σκεπτικό της ερώτησής σας- ότι η πολιτεία έχει διαθέσει τα απαραίτητα χρήματα και έχει πάρει τον

εξοπλισμό, που είναι και το κυριότερο πρόβλημα.
Επίσης υπάρχει προσωπικό από το Πανεπιστήμιο και το Υπουργείο Υγείας έχει δώσει προσωπικό σε επίπεδο τεχνικών και νοσηλευτών. 'Εχουν γίνει όλα, είναι θέμα διαδικασιών και εντός κάποιων μηνών θα ξεκινήσει η λειτουργία του.
ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 455/10.1.2001 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Δικαιοσύνης, σχετικώς με την ίδρυση Εφετείου και Πρωτοδικείων στο Νομό Εύβοιας.
Η επίκαιρη ερώτηση του κ. Κεδίκογλου έχει ως εξής:
"Στο πλαίσιο της αναγκαιότητας προς αποκεντρωτική λειτουργία της Δικαιοσύνης, με την ίδρυση στις περιφέρειες και στους νομούς Εφετείων και Πρωτοδικείων, απαιτούνται: ίδρυση τακτικού πολυμελούς Εφετείου στη Χαλκίδα για την υπόλοιπη περιοχή της Στερεάς Ελλάδος, που δεν υπάγεται στη Λαμία και Πολυμελή Πρωτοδικεία στις ευρύτερες ενότητες των δήμων του Νομού Εύβοιας, δηλαδή στην Ιστιαία, την Κάρυστο και την Κύμη, πλην της Χαλκίδας. Χρειάζεται ομοίως επιτακτικώς η ίδρυση θέσεων συμβολαιογράφων σε όλους τους δήμους και η λειτουργία σε όλους Ειρηνοδικείων.
Η ίδρυση επιβάλλεται και για τον εκσυγχρονισμό της χωροταξικής οργάνωσής μας και την αποφυγή περιττών για την εθνική οικονομία δαπανών, 
όπως κυκλοφορίας, διαμετακομιστικών πληρωμών αλλά και της ταλαιπωρίας των πολιτών, ειδικότερα για την Εύβοια, λόγω μεγάλων αποστάσεων των οικισμών από τη Χαλκίδα. Ο νομός παρουσιάζει μεγάλες γεωγραφικές δυσχέρειες.
Η αποφυγή κυκλοφοριακής συμφόρησης στην πρωτεύουσα και οι εξ αυτής
επιβλαβείς συνέπειες κάθε φύσεως προϋποθέτει την μείωση των αιτιών μετάβασης των πολιτών εις αυτήν, όπως οι δικαστικές υποθέσεις.
Είναι αδιανόητο δήμοι όπως των Ληναντίων με πληθυσμό 13.972 ή της
Αρτάκης με πληθυσμό 7.394 να στερούνται συμβολαιογράφων ή Ειρηνοδικείου. Το αίτημα έχει απασχολήσει τη Βουλή και παρά την αναγνώρισή του ως
δικαίου, αναγκαίου και ευλόγου και τη θετική, τότε, τοποθέτηση του Υπουργού Δικαιοσύνης εκκρεμεί.
Ερωτάται ο κύριος Υπουργός: πότε προβλέπεται να ικανοποιηθεί το
αίτημα."
Ο Υπουργός Δικαιοσύνης κ. Σταθόπουλος έχει το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Το αίτημα της ίδρυσης Εφετείου στη Χαλκίδα αλλά και άλλων δικαστηρίων, Πρωτοδικείων και Ειρηνοδικείων, στο Νομό Εύβοιας, είναι παλαιό. Μου έχει τεθεί και εμένα από την αρχή της θητείας μου στο Υπουργείο Δικαιοσύνης από τον κ. Κεδίκογλου αλλά και από τοπικές αρχές του Νομού Εύβοιας, με πολύ σοβαρά -αναγνωρίζω- επιχειρήματα.
Υπάρχουν πράγματι γεωγραφικά προβλήματα. Είναι μεγάλες οι αποστάσεις, είναι οι ορεινές διαδρομές και υπάρχει επίσης και αυξημένη δικαστηριακή κίνηση στο Νομό της Εύβοιας, που συνηγορούν υπέρ της αποδοχής αυτών των αιτημάτων.
Από την άλλη μεριά η ίδρυση ενός νέου δικαστηρίου δεν μπορεί να γίνει με βάση μεμονωμένα αιτήματα, αλλά πρέπει να στηρίζεται σε ένα σχεδιασμό πανελλαδικό, για λόγους ίσης μεταχείρισης. Πρέπει να στηρίζεται σε στοιχεία τα οποία να τεκμηριώνονται με βάση όλα τα κρίσιμα κριτήρια,
όπως είναι ο πληθυσμός, η δικαστηριακή κίνηση, τα γεωγραφικά προβλήματα και πολλοί άλλοι παράγοντες.
Για το λόγο αυτόν εδώ και δύο μήνες έχουμε συστήσει μια επιτροπή στο Υπουργείο Δικαιοσύνης, που απαρτίζεται από δικαστές και δικηγόρους και προεδρεύεται από το Γενικό Γραμματέα του Υπουργείου Δικαιοσύνης και η οποία συλλέγει και μελετά τα κρίσιμα στοιχεία. Θα είναι έτοιμη μέσα στις προσεχείς λίγες εβδομάδες, το πολύ σε δύο-τρεις εβδομάδες, να μου υποβάλει την εισήγηση.
Ως τότε νομίζω ότι δεν μπορώ να ανακοινώσω κάποια απόφαση, αλλά μπορώ να διευκρινίσω το εξής: Εκτός από την ίδρυση, όπου υπάρχουν ανάγκες νέου δικαστηρίου, η οποία οπωσδήποτε είναι μια σημαντική απόφαση και πολύ δαπανηρή, γιατί ιδρύουμε μια μονάδα η οποία πρέπει να στελεχωθεί με προσωπικό, όχι μόνο με δικαστές αλλά και με υπαλληλικό προσωπικό, εκτός από αυτήν τη δυνατότητα, λοιπόν, υπάρχει και μια άλλη εναλλακτική λύση, η οποία εξυπηρετεί πολλές από τις ανάγκες. Είναι η ίδρυση μεταβατικής έδρας δικαστηρίου στον τόπο όπου υπάρχουν οι ανάγκες και αυτή η λύση ίσως συνδυάσει την ικανοποίηση πολλών αντιτιθέμενων συμφερόντων. Αυτό το λέω σαν μια δυνατότητα και όχι σαν απόφαση.
Ως προς τις θέσεις των συμβολαιογράφων θα ήθελα, κύριε Κεδίκογλου, να σας ενημερώσω ότι με βάση το Συμβολαιογραφικό Κώδικα, ο οποίος ψηφίστηκε το Μάρτιο του 2000 από την προηγούμενη Βουλή, η αυξομείωση των θέσεων
των συμβολαιογράφων γίνεται κάθε τέσσερα χρόνια. Ο τελευταίος καθορισμός θέσεων συμβολαιογράφων είχε γίνει το Δεκέμβριο του '97.
Η διαδικασία για την αύξηση ή μείωση ή παραμονή στις ίδιες θέσεις των συμβολαιογράφων ξεκινάει από το Μάρτιο κάθε τέταρτου έτους. Θα ξεκινήσουμε πράγματι το πρώτο δεκαπενθήμερο του Μαρτίου του 2001 τη διαδικασία, η οποία απαιτεί κάποιους μήνες, γιατί παραπέμπεται στους εισαγγελείς, σε επιτροπή από δικαστές κλπ., που θα μας εισηγηθούν αν υπάρχουν οι ανάγκες για την αύξηση των θέσεων. Η πλήρωση δε, γίνεται τον Ιανουάριο του επόμενου έτους. Επομένως, αν πράγματι υπάρχουν οι ανάγκες που θα στηριχθούν σε στοιχεία και σε επίσημους παράγοντες, θα γίνει μέσα στο έτος αυτό και επομένως ο διορισμός νέων συμβολαιογράφων, εάν πράγματι είναι θετικές οι εισηγήσεις, θα γίνει τον Ιανουάριο του 2002.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
Ο κύριος Υπουργός Δικαιοσύνης θύμισε τον καθηγητή Σταθόπουλο, ο οποίος είχε γεμάτα αμφιθέατρα. Ο τύπος και ο τρόπος της ανάπτυξής του δικαιολογεί γιατί τα αμφιθέατρα ήταν γεμάτα γι' αυτόν.
Κύριε Υπουργέ, θα μπορούσα να πω ότι μερικώς με ικανοποιήσατε, αλλά
το ζήτημα είναι να συμφωνήσουμε επί της αρχής αν πράγματι με τη νέα περιφερειακή δομή της χώρας πρέπει να έχουμε και περιφερειακή δομή των Εφετείων και σ'αυτό δεν πήρα απάντηση.
Αυτή η υπόθεση της επιτροπής ταλαιπωρεί τη Βουλή από τετραετίας με
τους εκάστοτε Υπουργούς. Δεν μπορώ να αντιληφθώ γιατί πρέπει εναλλασσομένων των Υπουργών να εναλλάσσονται και οι επιτροπές.
Πάμε λοιπόν στο πρώτο θέμα του Εφετείου. Αυτό που είπατε για
μεταβατικό Εφετείο, αν το λέτε ως προσωρινή λύση μέχρι να βρούμε την κατάλληλη δομή ή την εμπειρία ή τα κτήρια, θα μπορούσα να το δεχθώ, διαφορετικά δεν νομίζω ότι είναι λύση, όταν μάλιστα από τα στατιστικά στοιχεία, τα οποία εσείς προσκομίσατε, οι δικαστηριακές υποθέσεις είναι πάρα πάρα πολλές και οι γεωγραφικές ιδιομορφίες του νομού εξαιρετικά διαφορετικές.
Δεύτερον, θα μπορούσαν μεταβατικά πρωτοδικεία να λειτουργήσουν και μέσα στο Νομό της Εύβοιας. Δεν είναι νοητό να κατεβαίνει εκατόν σαράντα χιλιόμετρα από την Ιστιαία, εκατόν ογδόντα από τα άκρα του νομού, στη Χαλκίδα κάποιος για μια μικρή υπόθεση πρωτοδικείου. Κάντε μεταβατικά πρωτοδικεία τουλάχιστον στις επαρχίες.
Εσείς μου δώσατε τα στοιχεία, ανοίξτε τα και δείτε τα. Οι υποθέσεις
στο Ειρηνοδικείο Ιστιαίας αλλά και οι υποθέσεις της Χαλκίδος, της επαρχίας Ιστιαίας αλλά και της Κύμης και της Καρύστου είναι πάρα πολλές. Νομίζω ότι έχετε την ευχέρεια να κάνετε μεταβατικές έδρες Τριμελούς Πρωτοδικείου. Δεν υπάρχει καν μονομελές. Σ'αυτό θα παρακαλέσω πολύ την προσοχή σας.
Τέλος, στο θέμα των συμβολαιογράφων να συμφωνήσουμε επί της αρχής. 
Νομίζω ότι δεν είναι παράλογο το αίτημα σε κάθε δήμο να υπάρχει τουλάχιστον μια έδρα συμβολαιογράφου. Επιτρέπεται ο Δήμος Ληλαντίων με δεκατρείς χιλιάδες κατοίκους, ο Δήμος Ψαχνών με δεκατρείς χιλιάδες κατοίκους, να μην έχουν μια θέση συμβολαιογράφου, να μην έχουν μια θέση μεταβατικού Ειρηνοδικείου;
Θα σας παρακαλέσω πάρα πολύ στο πνεύμα που είδα να σας διακρίνει,
αφού και εσείς βλέπετε ότι πρέπει η δικαιοσύνη να αποκτήσει μια περιφερειακή δομή, στο πνεύμα της ταχείας απόδοσης των αποφάσεων, γιατί αυτό σημαίνει ταχύτητα κίνησης της οικονομίας -δεν είναι μόνο εξυπηρέτηση των πολιτών, είναι γενικότερο θέμα- να το ξαναδείτε και να μας απαντήσετε το ταχύτερο. Η Χαλκίδα πρέπει να αποκτήσει το ταχύτερο το δικό της Εφετείο για το υπόλοιπο κομμάτι της Στερεάς που δεν ικανοποιείται από τη Λαμία, γιατί θα δείτε ότι και τώρα που λειτουργεί η Λαμία έχει πολύ λιγότερες υποθέσεις απ'ό,τι θα έχει στο μέλλον η Λαμία σε σχέση με την υπόλοιπη Στερεά Ελλάδα.
Κύριε Πρόεδρε, μερικώς ικανοποιήθηκα, θα παρακαλέσω με όσα είπα να
έχω την τελική θέση του κυρίου Υπουργού.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Δικαιοσύνης
κ. Σταθόπουλος έχει το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Την τελική θέση ως προς τα

δικαστήρια, κύριε Κεδίκογλου, θα την έχετε σε λίγες εβδομάδες, γιατί πριν ολοκληρώσει τις εργασίες της η επιτροπή, δεν μπορώ να ανακοινώσω τίποτε. Δεν νομίζω ότι προηγούμενες επιτροπές είχαν ασχοληθεί με τον πανελλαδικό σχεδιασμό συλλογής στοιχείων με βάση συγκεκριμένα τεκμήρια. Γνωρίζω μια
εισήγηση προηγούμενης παλαιότερης επιτροπής, η οποία είχε έκταση πέντε ή δέκα σειρών. Κατέληγε στο διά ταύτα χωρίς όμως τεκμηρίωση. Επομένως είχαμε λόγους να συστήσουμε την επιτροπή αυτή.
Ως προς τη λύση των μεταβατικών δικαστηρίων, αυτή αφορά όχι μόνο τα
Εφετεία αλλά και τα Ειρηνοδικεία.
ΒΑΣΙΛΗΣ ΚΕΔΙΚΟΓΛΟΥ: Και τα Πρωτοδικεία.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Και πρέπει, πράγματι, ειδικά για τα Ειρηνοδικεία να μην υπάρχει η γεωγραφική δυσχέρεια. Υπάρχουν όμως Ειρηνοδικεία υποαπασχολούμενα, που εκδίδουν αποφάσεις είκοσι το χρόνο. Προβλέπουμε και απόσπαση Ειρηνοδικών στα μεγάλα Ειρηνοδικεία και εκείνα τα οποία δεν θα έχουν διορισμένο Ειρηνοδίκη θα λειτουργούν ως μεταβατικές έδρες των Ειρηνοδικείων.

ΒΑΣΙΛΗΣ ΚΕΔΙΚΟΓΛΟΥ: Για τα συμβολαιογραφεία;
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ως προς τους συμβολαιογράφους ....
ΑΝΔΡΕΑΣ ΜΑΚΡΥΠΙΔΗΣ: Με την Αιτωλοακαρνανία τι γίνεται, κύριε Υπουργέ; ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, μην επεκταθούμε
τώρα σε όλη την Ελλάδα. Αφήστε τον Υπουργό να ολοκληρώσει.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Υπάρχουν πράγματι αιτήματα
από όλη την Ελλάδα. Δεν είναι μόνο η Εύβοια.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, απαντήστε στην
ερώτηση μόνο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Γι' αυτό ακριβώς είπα ότι
η λύση θα δοθεί με βάση πανελλαδικό σχεδιασμό, για λόγους ίσης μεταχείρισης. 'Εχουμε αιτήματα για εφετεία ειδικά απ' όλες τις περιοχές της χώρας.
ΒΑΣΙΛΗΣ ΚΕΔΙΚΟΓΛΟΥ: Για τα συμβολαιογραφεία;
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ειδικά για τους συμβολαιογράφους σας επαναλαμβάνω ότι υπάρχει μια διαδικασία που περνάει από τα εφετεία, από τους εισαγγελείς...
ΒΑΣΙΛΗΣ ΚΕΔΙΚΟΓΛΟΥ: Συμφωνούμε. Σε κάθε δήμο, ένας.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, παρακαλώ.
Κύριε Υπουργέ, ολοκληρώστε παρακαλώ.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ο Υπουργός δεν δεσμεύεται βέβαια από την εισήγηση της επιτροπής, αλλά δεν μπορεί να αποφασίσει πριν του εισηγηθούν οι επιτροπές από δικαστές, αφού έχουν και αυτοί εκθέσεις από εισαγγελείς κλπ. Πρέπει να τελειώσει αυτή η διαδικασία.
ΒΑΣΙΛΗΣ ΚΕΔΙΚΟΓΛΟΥ: Μερικώς ικανοποιημένος. Περιμένουμε, κύριε
Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, τα χαμόγελα του κυρίου Υπουργού δείχνουν ότι δείχνει ολικώς ικανοποιημένος από τη μερική ικανοποίηση τη δική σας, γιατί είναι σπάνιο εσείς να ικανοποιείσθε έστω και μερικώς.
Κυρίες και κύριοι συνάδελφοι, ολοκληρώθηκε η συζήτηση των επικαίρων
ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμ. 29/20.11.2000 επερώτηση των Βουλευτών της
Νέας Δημοκρατίας κυρίων Δημητρίου Κωστόπουλου, Θεόδωρου Σκρέκα, Ηλία Καλλιώρα, Σταύρου Δαϊλάκη, Νικολάου Νικολοπούλου, Αδάμ Ρεγκούζα,
Αριστείδη Τσιπλάκου, Ευγένιου Χαϊτίδη, Εμμανουήλ Κεφαλογιάννη, Γεωργίου Βουλγαράκη και Γεωργίου Αλογοσκούφη προς τον Υπουργό Εθνικής Οικονομίας και Οικονομικών, σχετικά με την πορεία του Χρηματιστηρίου Αξιών Αθηνών κλπ.
Από τη Νέα Δημοκρατία για τη σημερινή συζήτηση της επερώτησης ορίζεται ως Κοινοβουλευτικός Εκπρόσωπος ο Βουλευτής Α' Αθηνών κ. Γεώργιος Αλογοσκούφης.
Και από το Συνασπισμό της Αριστεράς και της Προόδου ορίζεται ως
Κοινοβουλευτικός Εκπρόσωπος ο Βουλευτής κ. Παναγιώτης Λαφαζάνης.

Ο πρώτος επερωτών κ. Δημήτριος Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κυρία και κύριοι συνάδελφοι, βέβαια η επερώτηση υπεβλήθη στις 20 Νοεμβρίου και συζητείται σήμερα, διότι μετά ακολούθησε ουσιαστικά το φορολογικό νομοσχέδιο και ο προϋπολογισμός, αλλά, όπως είναι γνωστό, τη σειρά των επερωτήσεων την προσδιορίζει ο Πρόεδρος της Βουλής.
Και τα λέω αυτά διότι σε κάποια άλλη συζήτησή μας εδώ ο κ. Φωτιάδης, Υφυπουργός Οικονομικών, είχε πει ότι εμείς την πήγαμε πίσω.
'Ομως το θέμα του χρηματιστηρίου τον τελευταίο ενάμιση χρόνο είναι θέμα συνεχώς επίκαιρο και γίνεται ακόμα περισσότερο αναγκαία η συζήτηση μια και τα πράγματα δυσκολεύουν.
Είναι γνωστό ότι το χρηματιστήριο αποτελεί ένα σωστό θεσμό των φιλελεύθερων οικονομιών, διότι αποτελεί μοχλό ανάπτυξης, γιατί μέσα από αυτόν αντλούνται χρήματα τα οποία αποτελούν και την πηγή των επενδύσεων που τόσο έχει ανάγκη η σύγχρονη κοινωνία.
Το ελληνικό χρηματιστήριο σήμερα, δυστυχώς, βρίσκεται στη χειρότερη
κατάσταση από ιδρύσεώς του. Με λίγες λέξεις θα πω ποια είναι η σημερινή κατάσταση.
'Εχουν χαθεί τριάντα πέντε και πλέον τρισεκατομμύρια δραχμές, που αντιπροσωπεύει περίπου το 80% του ετήσιου ΑΕΠ. 'Εχει γίνει, δηλαδή, μία ανακατανομή του εθνικού πλούτου για πρώτη φορά στην ιστορία...

ΒΑΣΙΛΗΣ ΚΕΔΙΚΟΓΛΟΥ: 'Οχι ανακατανομή, υπερσυγκέντρωση πλούτου.
ΠΡΟΕΔΡΕΥΩΝ (Κωνσταντίνος Γείτονας): Υπάρχει και Προεδρείο... Για τις διακοπές ερωτάται...
ΔΗΜΗΤΡΙΟΣ Ν, ΚΩΣΤΟΠΟΥΛΟΣ: Συμφωνώ, κύριε Κεδίκογλου, και υπογράφω. Βεβαίως, υπερσυγκέντρωση του πλούτου. Τα πήραν όμως από όλους τους 'Ελληνες. Τα μαζέψανε από τους μεσαίους, τους φτωχούς 'Ελληνες και τα πήραν μερικές εκατοντάδες επώνυμοι.
Δεύτερον, οι ελληνικές οικογένειες έχασαν όλες τις αποταμιεύσεις μιας γενιάς. 'Ο,τι μάζεψαν με τον ιδρώτα του προσώπου τους τα έχασαν τους τελευταίους δεκαέξι μήνες.
Τρίτον, χάθηκε η αξιοπιστία του χρηματιστηρίου και κατ' επέκταση
χάθηκε πλέον η εμπιστοσύνη των επενδυτών.
Τέταρτον, ο δείκτης κινείται περίπου στις τρεις χιλιάδες μονάδες, όταν πέρυσι είχε φθάσει στις έξι τετρακόσιες τριάντα. Ο τζίρος είχε φθάσει και στα εξακόσια πενήντα δισεκατομμύρια και αυτές τις τελευταίες ημέρες εκινείτο γύρω στα τριάντα δισεκατομμύρια την ημέρα.
Ευτυχώς που υπάρχει βέβαια και η επερώτηση η δική μας, για να γίνει
και μια παρέμβαση μετά από καμιά δεκαριά μήνες για άνοδο του xρηματιστηρίου.
Αυτή η κατάσταση οφείλεται απόλυτα στην Κυβέρνηση, στα στελέχη της,
για τους εξής λόγους.
Πρώτον, διότι παρ' όλο ότι έφερε δώδεκα νομοσχέδια, που έγιναν δώδεκα νόμοι του κράτους σε αυτήν την Αίθουσα, δεν έγινε ουσιαστική θεσμοθέτηση του χρηματιστηρίου. Δηλαδή η Επιτροπή Κεφαλαιαγοράς, που εποπτεύει το χρηματιστήριο, εξακολουθεί να αποτελείται από δημόσιους υπαλλήλους, να διορίζονται από τον Υπουργό Εθνικής Οικονομίας, επομένως εντέλλονται και εκτελούν.
Δεύτερον, στον τομέα της αντικειμενικής εισαγωγής των μετοχών στο χρηματιστήριο και του αντικειμενικού κατά κάποιον τρόπο προσδιορισμού της τιμής εισόδου δεν υπάρχει θεσμοθέτηση. Ο ανάδοχος προσδιορίζει την τιμή και καταλαβαίνετε, ο ανάδοχος ο οποίος έχει συμφέροντα μαζί με την εταιρεία η οποία εισάγεται στο χρηματιστήριο, τι τιμές προσδιόρισαν μέχρι σήμερα. Δεν προσδιορίστηκε, επαναλαμβάνω, ένας αντικειμενικός τρόπος προσδιορισμού της τιμής των μετοχών, ένα book building.
Τρίτον, και σπουδαιότερο, δεν υπάρχει νόμος να ελέγχονται πού πάνε τα κεφάλαια, με αποτέλεσμα -και είναι γνωστό σε όλους- όπως μας είπαν διά στόματος του προέδρου της Επιτροπής Κεφαλαιαγοράς, τους τελευταίους δεκαοκτώ μήνες μέχρι 30 Ιουνίου που υπήρχαν τα στοιχεία, μέχρι πρότινος, -δηλαδή 1-1-1999 μέχρι 30-6-2000- να έχουμε αυξήσεις μετοχικών κεφαλαίων της τάξεως του 5,3 τρισεκατομμυρίων δραχμές και να έχουν επενδυθεί μόνο 1,2 τρισεκατομμύρια. Σε επενδύσεις πραγματικές μόνο αυτά τα χρήματα πήγαν. Για τα υπόλοιπα υπάρχουν διάφορες δικαιολογίες. Μια σωστή δικαιολογία είναι η μείωση ή η εξόφληση, των υποχρεώσεων στις τράπεζες. 'Αλλωστε και αυτός είναι και ο στόχος του χρηματιστηρίου. Τα υπόλοιπα είναι έπεα πτερόεντα.
Αυτό βέβαια δεν ισχύει για όλους τους επιχειρηματίες, αλλά ισχύει για πάρα πολλούς. Εξαγοράστηκαν ημέτερες επιχειρήσεις, των παιδιών μας, των γυναικών μας, των φίλων μας, επιχειρήσεις που συστήσαμε γι' αυτόν το σκοπό και πάρα πολλά άλλα κεφάλαια οδηγήθηκαν σε άλλες επικερδείς επενδύσεις και ας ελπίσουμε στην Ελλάδα και όχι στο εξωτερικό. Πολλά από αυτά τα κεφάλαια καταναλώθηκαν για το ευ ζην, για βίλες, για κότερα και για πολυτελή τρόπο ζωής.
'Ενα άλλο κομμάτι είναι ότι η Κυβέρνηση δεν προχώρησε τον εκσυγχρονισμό της οικονομίας. Πώς είναι δυνατόν να προχωρήσει το χρηματιστήριο με μια οικονομία, η οποία βρίσκεται καθηλωμένη από πλευράς εκσυγχρονισμού, όπως ήταν εδώ και επτά-οκτώ χρόνια.
Η Κυβέρνηση μας λέει ότι προχώρησε σε εκσυγχρονισμό, αλλά κάθε φορά
μόνο διά λόγων γίνεται αυτό. Αναγγέλλονται αποκρατικοποιήσεις και διαρθρωτικές αλλαγές, ματαιώνονται για να ξαναναγγελθούν όποτε η Κυβέρνηση πιέζεται, είτε από το εσωτερικό είτε από τους διεθνείς οργανισμούς.
Με άλλα λόγια στον τομέα του εκσυγχρονισμού για ανάκαμψη και ανάπτυξη της πραγματικής οικονομίας δεν έχει γίνει τίποτα μέχρι σήμερα. Εκτός από κάποιες μετοχοποιήσεις και μία, αν δεν απατώμαι, πλήρη αποκρατικοποίηση της Ιονικής Λαϊκής, τα υπόλοιπα είναι ημίμετρα, ιμιτασιόν, για τον εκσυγχρονισμό της οικονομίας.
Για απελευθερώσεις αγορών ακούμε κάθε μέρα. Το βλέπουμε; Συνεστήθησαν πράγματι οι ανεξάρτητες αρχές για να προωθήσουν αυτήν την κατάσταση, αλλά και στον ΟΤΕ και στη ΔΕΗ και στα Μέσα Μαζικής Ενημέρωσης εξακολουθούμε να περιμένουμε. "Θα" μας λέει συνεχώς η Κυβέρνηση.
Το τρίτο που συνεισέφερε στην κακή, στην καταστροφική πορεία του χρηματιστηρίου -το καθένα κατά δικό του ποσοστό συνεισέφερε- είναι οι παρεμβάσεις της Κυβέρνησης. Ακούσαμε μόλις προ εικοσιτετραώρου τον Κυβερνητικό Εκπρόσωπο που μας είπε ότι δεν έκανε και δεν κάνει η Κυβέρνηση παρεμβάσεις στο χρηματιστήριο. Μακάρι να ήταν έτσι. Τα
ιστορικά πλέον γεγονότα είναι καταγεγραμμένα και λένε τελείως διαφορετικά πράγματα.
Θα αναφερθώ σε αυτά: Παραμονές ευρωεκλογών η Κυβέρνηση μας είπε ότι ο κόσμος, οι επενδυτές που είναι στο χρηματιστήριο είναι ένα κόμμα, το κόμμα των επενδυτών και ταυτίζεται με το κόμμα του ΠΑ.ΣΟ.Κ. Μάλιστα και με σποτ στην τηλεόραση και με αφίσες που γέμισαν όλη την Ελλάδα κινδυνολογούσαν λέγοντας: "Ψηφίστε μας, αν θέλετε να δείτε καλύτερες ημέρες".
Αντ' αυτού βέβαια δεν τους ψήφισαν, τους κατεψήφισαν, αλλά το χρηματιστήριο εις πείσμα της Κυβέρνησης πήγε καλύτερα, τουλάχιστον για ένα χρονικό διάστημα. Για να είμαστε ειλικρινείς, μετά από λίγο βοήθησε πολύ και η Κυβέρνηση και να σας πω το γιατί.
Ας θυμηθούμε λίγο το καλοκαίρι του '99. Κάθε πρωί ξύπναγε κανείς με το κελάηδημα κάποιων "παπαγαλακίων", τα οποία μιλούσαν για το πόσο θα κερδίσουν σήμερα οι 'Ελληνες στο χρηματιστήριο. Μετά από λίγο ακούγαμε τους διοικητές των ελληνικών τραπεζών, να λένε τι; Επενδύστε στο ελληνικό χρηματιστήριο, εδώ είναι τα κέρδη. Παρότρυναν τους 'Ελληνες όχι μόνο να βγάλουν τις αποταμιεύσεις αλλά πολλοί να πουλήσουν και περιουσιακά στοιχεία για να επενδύσουν στο χρηματιστήριο. Και δεν έφθανε μόνο αυτό. 'Ηρθε και ο Πρωθυπουργός στην 'Εκθεση Θεσσαλονίκης και ο κ. Παπαντωνίου πίσω από αυτόν μετά από δύο -τρεις ημέρες, όταν μίλησε πάλι στην 'Εκθεση Θεσσαλονίκης, όπου έλεγε: 'Ελληνες, ο δείκτης του χρηματιστηρίου θα υπερβεί τις 7.000 μονάδες. Και δεν φθάνει μόνο αυτό, ο διοικητής της Τράπεζας της Ελλάδος μετά από ελάχιστες ώρες ανήγγειλε και το δικαίωμα αντλήσεως κεφαλαίων δανεισμού από τις τράπεζες για αγορά μετοχών. Πότε; 'Οταν το χρηματιστήριο είχε πάει πάρα πολύ ψηλά. Θα μου πείτε, γιατί το έκανε αυτό. Η δική μου αιτιολογία -και δεν νομίζω ότι είναι παράλογη-είναι ότι πράγματι είχε αποφασίσει να κάνει εκλογές τον Οκτώβριο ο κ. Σημίτης. Σου λέει, με ένα χρηματιστήριο των 7.000 μονάδων θα κάνω περίπατο -γιατί πράγματι είχαν επηρεαστεί οι 'Ελληνες- στις εκλογές. 'Ελα, όμως, που ήρθε δυστυχώς, ο σεισμός τη 7ης Σεπτεμβρίου και έτσι φαίνεται ότι αποφάσισαν να σταματήσει αυτή η ανοδική πορεία, η οποία θα ήταν και καταστροφική. Διότι πράγματι τότε το χρηματιστήριο μ' αυτήν την πίεση, μ' αυτήν την παρακίνηση, που έκανε η Κυβέρνηση, είχε μία φοβερή ανοδική πορεία.
'Ηρθε, λοιπόν, ο κύριος διοικητής της Τράπεζας της Ελλάδος σε μία
συνέντευξη, εάν θυμάμαι καλά στην "ΚΑΘΗΜΕΡΙΝΗ", στις 17 Σεπτεμβρίου, και μίλησε για κουφάρια μετοχές και για φούσκες μετοχές και από εκεί άρχισε η κατρακύλα. Εδώ πρέπει να κάνω μία παρένθεση. Επειδή και στα κανάλια αλλά και εδώ ακούμε καμιά φορά ότι φταίει η Νέα Δημοκρατία, η οποία δεν ειδοποίησε την περίοδο εκείνη, πρέπει να πω, κύριοι συνάδελφοι, ότι τις τελευταίες μέρες του Ιουνίου και αρχές του Ιουλίου του 1999, πριν έρθει σ' αυτήν εδώ την Αίθουσα, στη Διαρκή Επιτροπή συζητήθηκε ένα από τα πολλά νομοσχέδια για το χρηματιστήριο. Είχαμε καλέσει να ακροαστούμε και τον διοικητή της Τράπεζας της Ελλάδος και τον πρόεδρο της Επιτροπής Κεφαλαιαγοράς και το διοικητή του χρηματιστηρίου και τον πρόεδρο του ΣΜΕΧΑ, όλους τους παράγοντες. Τότε η Νέα Δημοκρατία επεσήμανε και τους είπε, προσέξτε, διότι στις μετοχές, οι οποίες ανεβαίνουν και παροτρύνετε τον κόσμο να επενδύουν, υπάρχουν και μετοχές φούσκες. Υπάρχουν μετοχές που δεν αντιπροσωπεύουν πραγματική αξία επιχειρήσεων, υπάρχουν μετοχές που αντιπροσωπεύουν επιχειρήσεις που έχουν μόνο τσίγγους. Υπάρχουν τεχνικές εταιρείες που έχουν μόνο ένα τηλέφωνο και μία μπολντόζα. Προσοχή λοιπόν. Μας λοιδορούσαν, κύριοι συνάδελφοι, τότε οι καθ' ύλην αρμόδιοι και μας ειρωνεύοντο. 'Επρεπε να περάσουν οι τρεις μήνες, να βάλει ο ελληνικός λαός ό,τι είχε και δεν είχε στο χρηματιστήριο και να έρθει η 17η Σεπτεμβρίου, αποφράς ημέρα για το χρηματιστήριο και φοβάμαι και για την πορεία της ελληνικής οικονομίας.
'Εκτοτε το χρηματιστήριο είχε καθοδική πορεία. 'Ελα όμως που έφθασε 
και ο Δεκέμβριος και αποφασίστηκαν εκλογές στους πρώτους μήνες του 2000. Πάλι τα ίδια. Διεδίδετο δήθεν παραπολιτικά ότι θα εφαρμοστεί το σχέδιο "ΣΟΦΟΚΛΗΣ". Δεν ξέρω αν υπήρχε, αλλά αυτοί το έφτιαξαν. Είναι μαέστροι στην Κυβέρνηση. Η Κυβέρνηση έχει μια μεγάλη δυνατότητα στην 
παραπληροφόρηση. 'Ελεγε τότε ότι με επικεφαλής τον μετρ του είδους τον κ. Λάμπρου, διοικητή της Αγροτικής Τράπεζας, θα μεριμνήσει ώστε το
χρηματιστήριο να ανεβαίνει και άρχισε αυτή η πορεία πραγματικά. Βέβαια

δεν κατάφεραν πολλά και μπήκαμε στο τελευταίο εκλογικό στάδιο. Εκεί λοιπόν πάση θυσία έπρεπε να κρατηθεί ο δείκτης.
Για να θυμηθούμε τι έγινε; Πρώτα-πρώτα μας κατηγόρησαν όταν ο δείκτης έπεφτε. Την ώρα που ανήγγειλε ο κύριος Πρωθυπουργός ότι κάνει την αίτηση για να συμμετάσχουμε στην ΟΝΕ, ένα μήνα ακριβώς πριν από τις εκλογές στις 9 Μαρτίου, ο δείκτης έπεφτε. Και βγήκε επίσημα η Κυβέρνηση και κατήγγειλε ότι αυτό το παιχνίδι το έπαιξε η Νέα Δημοκρατία.
Είναι ντροπή, κύριοι συνάδελφοι, διότι η Νέα Δημοκρατία πάντοτε αντιμετωπίζει με μεγάλη σοβαρότητα τα εθνικά θέματα. Και το χρηματιστήριο είναι εθνικό θέμα. Και απεδείχθη εκ του πορίσματος ότι καμία ανάμειξη δεν είχαμε, αλλά δεν είχε τη λεβεντιά η Κυβέρνηση να βγάλει το πόρισμα πριν από τις εκλογές. Το έβγαλε μετά τις εκλογές.
'Αλλο θέμα, η ΔΕΚΑ. Τη "ΔΕΚΑ" κάποτε την κάναμε για άλλους λόγους,
δεν την κάναμε για να στηρίζει το χρηματιστήριο. Σαράντα μέρες λοιπόν η "ΔΕΚΑ", η Επιτροπή Κινητών Αξιών, αγόραζε επιλεκτικά χαρτιά.
Είπε κάποιος συνάδελφος χθες ότι δεν είχε η "ΔΕΚΑ" τη δυνατότητα να
πάει το χρηματιστήριο πάνω. Δεν είχε λεφτά είπε. Διέθεσε περίπου 700 δισεκατομμύρια και μάλιστα δεν τα είχε όλα. Και αν θυμάμαι καλά τα 180 δισεκατομμύρια τα δανείστηκε και μας έφερε μια διάταξη προχθές για να πουλήσει κάποιες μετοχές, που έχει, πιθανόν για να πληρώσει το δάνειο. Και ευτυχώς με τη δική μας αντίδραση πήρε πίσω η Κυβέρνηση αυτή την τροπολογία. Αγόρασε λοιπόν μερικές εκατοντάδες δισεκατομμύρια και ποιες μετοχές; Θα σας πω ποιες. Του ΟΤΕ, της Εθνικής Τράπεζας των "ΕΛ.ΠΕ." και της Εμπορικής. Ξέρετε γιατί; Θα λέγατε, δικαίωμά της είναι. Ναι, αλλά αυτές οι τέσσερις μετοχές έχουν συμμετοχή στο δείκτη του χρηματιστηρίου κατά 35,86% για την ακρίβεια. Να, γιατί τις αγόρασε.
Και να τελειώσω με τις παρεμβάσεις που χονδρικά τις αναφέρω, γιατί είναι χιλιάδες. Μια άλλη παρέμβαση. Ο κ. Σημίτης σε ομιλία του όταν ήταν υποψήφιος Πρωθυπουργός, έλεγε: "'Ελληνες, το χρηματιστήριο είναι υποτιμημένο. Οι μετοχές θα πάνε πάνω". Και συνεπικουρούμενος από τον κύριο Υπουργό Εθνικής Οικονομίας έλεγε ότι αυτές οι διακυμάνσεις του χρηματιστηρίου τελειώνουν την 9η Απριλίου το βράδυ, δηλαδή την ημέρα των εκλογών. 'Ολα αυτά, κύριοι συνάδελφοι, δεν είναι παρεμβάσεις; Και, εν
πάση περιπτώσει, θα μου πείτε μπορεί να είναι νόμιμο να κάνει παρεμβάσεις, αλλά είναι νόμιμο πάντα προεκλογικά; Την επομένη γιατί το εγκατέλειψε το χρηματιστήριο; Γιατί από την 9η Απριλίου μέχρι σήμερα, διάβαζα στατιστικά χθες ότι έχουμε χάσει νομίζω κατά μέσο όρο το 50% του δείκτη του χρηματιστηρίου.
Συνεπώς μόνο γιά προεκλογικούς, για κομματικούς λόγους, καιροσκοπικά έκαναν τις παρεμβάσεις. Οι παρεμβάσεις αυτές δεν ήταν μόνο για εκλογικούς λόγους. Υπήρξαν και άλλες παρεβάσεις. Οι έχοντες λόγο και οι περί αυτούς με συγχωρείτε, κύριοι συνάδελφοι, θα μου επιτραπεί η έκφραση, "τα κονόμισαν".
Πολλοί έφυγαν πάμπλουτοι από το χρηματιστήριο. Ξέρανε πότε θα αγοράσουν και πότε θα πουλήσουν. Και σε ποια χαρτιά; Στα κρατικά χαρτιά, όχι στα ιδιωτικά. Αποτέλεσμα είναι ότι χάθηκε η εμπιστοσύνη, η αξιοπιστία του χρηματιστηρίου και είναι πολύ δύσκολο να επαναφέρουμε τους επενδυτές στο χρηματιστήριο.
Κύριες και κύριοι συνάδελφοι, η Νέα Δημοκρατία καθ' όλη αυτήν την
περίοδο έπραξε το καθήκον της και νομίζω ότι το έπραξε με πλήρη συνείδηση χωρίς κανένα λάθος. Μας καταμαρτυρούν ότι και μεις φταίμε κατά ένα μικρό ποσοστό και κάτι είπατε και κάτι κάνατε. Ο κ. Μητσοτάκης είπε προ ημερών ότι σας τη χαρίσαμε προεκλογικά. Αν θέλετε, δεν διαφωνώ εκ του αποτελέσματος, αλλά ήταν πολύ δύσκολο να βγούμε και να σας "τσακίσουμε" προεκλογικά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το είπε και ο κ. Καραμανλής αυτό, κάνοντας
αυτοκριτική.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Βεβαίως, κύριε Πρόεδρε. Συμφωνώ μαζί σας.
Απλώς οι ώρες ήταν δύσκολες.
ΠΡΟΕΔΡΕΥΩΝ (Κωνσταντίνος Γείτονας): Προσέξτε τις εκφράσεις σας, κύριε συνάδελφε. Αλλάξτε τη λέξη "τσακίσουμε".
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Αφήστε την κύριε Γείτονα. Κάποτε τα
πράγματα πρέπει να λέγονται με το όνομά τους.
ΠΡΟΕΔΡΕΥΩΝ (Κωνσταντίνος Γείτονας): Υπάρχουν και άλλες λέξεις στο
ελληνικό λεξιλόγιο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Βεβαίως.
Η Νέα Δημοκρατία λοιπόν ζήτησε να θεσμοθετηθεί το Χρηματιστήριο και
κυρίως να γίνει η Επιτροπή Κεφαλαιαγοράς ανεξάρτητη. Αγρόν ηγόρασε η Κυβέρνηση. Ζήτησε η Νέα Δημοκρατία να θεσμοθετηθεί ο τρόπος εισαγωγής, ο αντικειμενικός τρόπος κάποιοι να ελέγχουν και τις εταιρείες που μπαίνουν και την τιμή. Αυτό επαφίεται στον πατριωτισμό των αναδόχων και των επιχειρήσεων. Ζήτησε αυτό που ζητάει όλος ο ελληνικός λαός. Πάντοτε το ζήταγε. Να υπάρχει τρόπος ελέγχου. Να ελέγχονται πού πάνε τα κεφάλαια και να μην επαφιέμεθα στην τρίμηνη ανακοίνωση των επιχειρήσεων ότ εκεί επενδύθηκαν ή κάπου αλλού τα χρήματα. Ζήτησε επίσης και άλλα επί μέρους θέματα, να λειτουργήσει η ΝΕ.ΧΑ., να εφαρμοστεί το λογιστικό σχέδιο το διεθνές. Αντ' αυτών πήραμε την απάντηση της σιωπής. Καμία απάντηση.

Τώρα πληροφορήθηκα ότι συζητάει η Κυβέρνηση με όλη αυτήν την πίεση τον τρόπο αλλαγής, δηλαδή να γίνει -πιθανόν να γίνει, ίσως να είνα και ημίμετρο- η Επιτροπή Κεφαλαιαγοράς ανεξάρτητη, αφού κατεστράφη το χρηματιστήριο και η ψυχολογία των επενδυτών.
ΒΑΣΙΛΗΣ ΚΕΔΙΚΟΓΛΟΥ: Απαλλάσσετε τους αναδόχους έτσι.

ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, σας
παρακαλώ. Μη διακόπτετε. Ακόμη και αν επιτρέπονται οι διακοπές από τον ομιλούντα, θα πρέπει να ζητάτε την άδεια του Προεδρείου. Θα σας παρακαλέσω να αφήσετε να διεξαχθεί ομαλά η συζήτηση. Επερωτά η Νέα Δημοκρατία σήμερα.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Κεδίκογλου, δεν απαλλάσσω τους αναδόχους. Είμαι σαφής. Αναφέρομαι σαφώς ότι υπάρχει θεσμοθετημένο κενό και οι ανάδοχοι σε συνεργασία με τους επιχειρηματίες έκαναν κατεστραμμένη πολιτική.
ΒΑΣΙΛΗΣ ΚΕΔΙΚΟΓΛΟΥ: Οι ανάδοχοι κάλυψαν επισφαλείς απαιτήσεις. ΠΡΟΕΔΡΕΥΩΝ (Κωνσταντίνος Γείτονας): Παρακαλώ, να μη γράφεται στο εξής
καμία διακοπή του κ. Κεδίκογλου.

Συνεχίστε, κύριε Κωστόπουλε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Προχωρώ, κύριε Πρόεδρε.
Ζήτηθηκε, κύριοι συνάδελφοι, να απομακρυνθούν όσοι συμμετείχαν στη δημιουργία της κακής πορείας του χρηματιστηρίου με πράξεις ή με παραλείψεις, να τιμωρηθούν διοικητικά και βεβαίως και η δικαιοσύνη να

κάνει το καθήκον της, όπου βρει ποινικές παραβάσεις.
Πρέπει να θυμίσω εδώ -και να μην ξεχνάμε- ότι ο εισαγγελέας αυτεπαγγέλτως εδώ και ενάμιση χρονο αν ενθυμούμαι έχει ασκήσει ποινική δίωξη σε βαθμό κακουργήματος και για τον πρόεδρο της Επιτροπής Κεφαλαιαγοράς και για τον τέως πρόεδρο του χρηματιστηρίου. Βεβαίως, ούτε παραίτηση υπήρξε αλλά ούτε και αποπομπή. Εξακολούθησαν να παραμένουν στη θέση τους. Και αν έφυγε ο κ. Κουνιάκης φαντάζομαι ότι έφυγε υπό την πίεση της βάσεως και όχι λόγω της άσκησης της ποινικής διώξεως.
Για όλα αυτά η Νέα Δημοκρατία πιστεύει απόλυτα ότι την ευθύνη για το κατάντημα του χρηματιστηρίου, που δεν είναι μόνο καταστροφή των ελληνικών οικογενειών, αλλά είναι και καταστροφή για την ανάπτυξη της χώρας, διότι μέσα από κει περιμέναμε τις επενδύσεις των ιδιωτικών επιχειρήσεων, την έχει η Κυβέρνηση. Ως εκ τούτου η Νέα Δημοκρατία ζητά την παραίτηση του Υπουργού Εθνικής Οικονομίας...
ΚΩΝΣΤΑΝΤΙΝΟΣ Ν. ΜΗΤΣΟΤΑΚΗΣ: Του απόντος Υπουργού.
ΔΗΜΗΤΡΙΟΣ ΚΩΣΤΟΠΟΥΛΟΣ: ...διότι ως καθ' ύλην αρμόδιος Υπουργός
ευθύνεται για όλες τις πράξεις και παραλείψεις, από τον Πρωθυπουργό μέχρι και το τελευταίο στέλεχος της Κυβέρνησης. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, τριάντα μαθητές και μαθήτριες, καθώς και τρεις συνοδοί-καθηγητές από το Β' Τεχνικό Επαγγελματικό Εκπαιδευτήριο Ιλίου Αττικής.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Ο κ. Σκρέκας έχει το λόγο.
ΘΕΟΔΩΡΟΣ ΣΚΡΕΚΑΣ: Κυρίες και κύριοι συνάδελφοι, ο εισηγητής μας με περιεκτικότητα και σε βάθος ανέλυσε το μέγα πρόβλημα που δημιούργησε το χρηματιστήριο, η πολιτική της Κυβέρνησης μέσω του χρηματιστηρίου σε χιλιάδες 'Ελληνες πολίτες.
Ο αιώνας που πέρασε έκλεισε με το μεγαλυτερο έγκλημα που διεπράχθη
στον τομέα της οικονομίας από υπάρξεως του ελληνικού κράτους, με την αφαίμαξη όλων των οικονομιών των Ελλήνων αποταμιευτών μέσω του χρηματιστηρίου.
Υπεύθυνοι για το στυγερό αυτό έγκλημα είναι το οικονομικό επιτελείο του Υπουργείου Οικονομικών, ο Πρωθυπουργός κ. Σημίτης και η Κυβέρνησή του.
Χιλιάδες άνθρωποι, οι οποίοι το υστέρημά τους, τις οικονομίες μιας ζωής ή πουλώντας τη σοδειά, τα κτήματά τους, τα χωράφιά τους, τα πρόβατά τους, επένδυσαν τα χρήματά τους στο χρηματιστήριο, βλέπουν σήμερα -παρακολουθώντας με αγωνία και απόγνωση την πορεία του δείκτη του χρηματιστηρίου- να εξανεμίζεται μέσω αυτού ό,τι έμεινε ακόμη σε μετοχές από τα χρήματά τους.
Η καταλήστευση των Ελλήνων αποταμιευτών μέσω του χρηματιστηρίου αποτελεί, κυρίες και κύριοι συνάδελφοι, τη μεγαλύτερη ιστορικά αναδιανομή του πλούτου από τους πολλούς στους ελάχιστους. Αυτό είναι έργο της Κυβέρνησης του ΠΑΣΟΚ, η οποία εμπαίζει εδώ και χρόνια τον ελληνικό λαό, υποτιμά τη νοημοσύνη του και αδιαφορεί για τα μεγάλα δράματα που συντελούνται σε κάθε οικογένεια.
Καλείται σήμερα η Κυβέρνηση δια του Υφυπουργού κ. Πάχτα να απαντήσει στην Ελληνική Αντιπροσωπεία, αλλά και στον ελληνικό λαό: Χρησιμοποίησε ή όχι το xρηματιστήριο για προεκλογικά oφέλη και για τις ευρωεκλογές αλλά και για τις εθνικές εκλογές; Αν όχι, πώς εξηγείται η γνωστή διαφήμιση μέσω σποτ προεκλογικά τον Ιούνιο μήνα να διαφημίζεται η ευρωστία της ελληνικής οικονομίας, η οποία αντικατοπτριζόταν από την καλή πορεία του δείκτη του χρηματιστηρίου, λέγοντας ότι παρέλαβε η Κυβέρνηση το δείκτη στις χίλιες μονάδες και τον είχε φθάσει στις τέσσερεις χιλιάδες μονάδες; Επίσης, την περίοδο των εθνικών εκλογών χρησιμοποιήσε ή δεν χρησιμοποιήσε τη ΔΕΚΑ και τις κρατικές τράπεζες για να κρατήσει το δείκτη ψηλά για να μην έχει πολιτικό κόστος;
Φταίει ή δεν φταίει το οικονομικό επιτελείο και τα θεσμικά όργανα του χρηματιστηρίου για την κακή λειτουργία του χρηματιστηρίου και για τη ζημιά που προκάλεσαν στον ελληνικό λαό; Θεωρεί η Κυβέρνηση θεσμικά
επαρκώς θωρακισμένο το χρηματιστήριο, για να προστατεύσει το χρήμα που συγκεντρωνεται εκεί και τους 'Ελληνες αποταμιευτές που επενδύουν τα χρήματά τους στο χρηματιστήριο; Αν, ναι, πώς εξηγείται ότι επετρέπη η είσοδος στο χρηματιστήριο επιχειρήσεων, οι οποίες δεν είχαν τη δυνατότητα να μπουν στο χρηματιστήριο, επιχειρήσεις όπως και ο εισηγητής μας κ. Κωστόπουλος είπε, εκ των οποίων οι περισσότερες ήταν κλειστές, ήταν χρεοκοπημένες, δεν είχαν εμπορεύματα, δεν λειτουργούσαν και όμως μπήκαν στο χρηματιστήριο, απλώθηκαν οι μετοχές τους στην αγορά, τις αγόρασαν οι αποταμιευτές, ήρθαν, ζήτησαν αύξηση κεφαλαίου, εγκρίθηκε η αύξηση, πολλαπλασιάστηκαν αυτές οι μετοχές, διατέθηκαν και αυτές στην αγορά και σήμερα έχουμε τους 'Ελληνες, κατά χιλιάδες, να ζουν το οικογενειακό πρόβλημα, το πρόβλημα επιβίωσης;
Πρέπει η Κυβέρνηση σ' αυτό το έγκλημα που διέπραξε και να απολογηθεί, αλλά και, τέλος, να προχωρήσει στα μέτρα εκείνα που απαιτούνται ώστε το χρηματιστήριο σωστά να θωρακιστεί και οι επενδυτές να προστατευθούν. Ακόμα, η δικαιοσύνη να προχωρήσει στην κάθαρση που απαιτείται σε πλάτος και σε βάθος και να αποδώσει ευθύνες εκεί που υπάρχουν.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καλλιώρας έχει το λόγο.
ΗΛΙΑΣ ΚΑΛΛΙΩΡΑΣ: Κύριε Πρόεδρε, είναι κοινοτοπία νομίζω να πω ότι το χρηματιστήριο αποτελεί θεσμό και μοχλό ανάπτυξης της οικονομίας. Βεβαίως για το ΠΑΣΟΚ δεν ισχύει κάτι τέτοιο κατά τα φαινόμενα. Τα δύο τελευταία χρόνια αποδεικνύουν ότι για το ΠΑΣΟΚ αποτέλεσε όχημα κυρίως για την κατάκτηση και νομή της εξουσίας. Και ο κ. Κωστόπουλος ανέφερε συγκεκριμένα στοιχεία και οι εφημερίδες βοούν ότι όλοι περίπου στην περιφέρεια ξέρουμε την αλήθεια, αλλά απλά δεν τη λέμε. Το Χρηματιστήριο Αξιών Αθηνών επί ΠΑΣΟΚ έγινε κόμμα στις ευρωεκλογές, έγινε μηχανισμός για τους υμέτερους για να κερδοσκοπήσουν, έγινε καζίνο για άλλους, έγινε ιμάντας για να ξεπλυθεί χρήμα -παντού το διαβάζουμε κάτι τέτοιο- και φθάσαμε σήμερα τα δύο τελευταία χρόνια και ειδικότερα τους τελευταίους δεκαπέντε μήνες να έχουμε τη μεγαλύτερη αναδιανομή εισοδήματος που έχει γίνει ποτέ και μάλιστα με βίαιο τρόπο στην οικονομία.
Αλλάξανε τσέπες πάνω από είκοσι τρισεκατομμύρια (20.000.000.000.000) δραχμές. Και δεν μιλάω για αυξομειώσεις του δείκτη με θετικό και αρνητικό πρόσημο. Μιλάω για πεντοχίλιαρα που αλλάξανε τσέπες.
Απ' αυτά, περίπου τα δεκαπέντε τρισεκατομμύρια (15.000.000.000.000), κύριε Πρόεδρε, τα πήραν οι επιτήδειοι, οι οποίοι δεν είναι παρά περίπου τριακόσιοι με τετρακόσιοι άνθρωποι. Και φυσικά αυτοί πλούτισαν σε βάρος των μη εχόντων και κατεχόντων.
Θυμάστε φαντάζομαι ότι πριν από λίγα χρόνια όλοι μας διαβάζαμε και είχαμε επιδείξει ταυτόχρονα ιδιαίτερο ενδιαφέρον για το τι γίνεται στις "πυραμίδες" ιδιαίτερα της Αλβανίας. Και φθάσαμε τους τελευταίους δεκαπέντε μήνες εκείνο το γεγονός του υπόκοσμου της διπλανής χώρας να συμβαίνει σήμερα στο δικό μας το επίσημο κράτος με τον κ. Παπαντωνίου -να λέμε και ονόματα- τον κ. Καρατζά και τον κ. Λάμπρου κατά κύριο λόγο, κατά την άποψή μου, να φέρουν το βάρος αυτής της μεγαλύτερης αναδιανομής του εισοδήματος.
ΒΑΣΙΛΗΣ ΚΕΔΙΚΟΓΛΟΥ: ...
ΗΛΙΑΣ ΚΑΛΛΙΩΡΑΣ: Σας παρακαλώ, κύριε Κεδίκογλου! Σήμερα μιλάει η Νέα Δημοκρατία, όχι εσείς.
Φθάσαμε, λοιπόν, σήμερα να έχουμε αναδιανομή εισοδήματος και υπερσυγκέντρωση -για να ικανοποιήσω και τον κ. Κεδίκογλου- που αυτήν τη στιγμή είναι δεκαπέντε με είκοσι φορές το εθνικό προϊόν της Αλβανίας, για να καταλάβετε το μέγεθος, του τι μπορούν να γράψουν οι αλβανικές εφημερίδες πλέον για τη νέα σύγχρονη Ελλάδα.
Κύριε Πρόεδρε, πάνω σ' όλα αυτά βρέθηκα κι εγώ να είμαι ο ίδιος θύμα αυτής της κατάστασης, διότι ο δικαστικός κλητήρας, όταν έφερα στη Βουλή μία συγκεκριμένη εταιρεία, μου έφερε στο γραφείο μία αγωγή των δύο δισεκατομμυρίων (2.000.000.000) δραχμών και δύο εφημερίδες ταυτόχρονα να με χλευάζουν και να με λένε "σπουδαρχίδη", "Ο Λιάκος από το Αυλάκι της 
Φθιώτιδας", να λένε ότι συνδέομαι με οικογένεια του Σικάγου και όλ' αυτά. Εγώ έκανα το καθήκον μου και βρέθηκα λοιπόν να είμαι κι εγώ στριμωγμένος στα στενά, κύριε Πρόεδρε.
Και σας ρωτάω, όχι εσάς, κύριε Πρόεδρε, αλλά όλους τους 'Ελληνες:
Είναι δυνατόν μετοχή της 1ης Ιανουαρίου 1999 που έκλεισε εκείνη την ημέρα στις εκατόν τριάντα έξι δραχμές, να φθάσει στις οχτώ χιλιάδες εννιακόσιες

το Νοέμβριο του ίδιου έτους και σήμερα να είναι στις τετρακόσιες περίπου δραχμές; Δηλαδή να έχουμε αύξηση 6.544% και μετά μείωση πάνω από 80% αυτής της μετοχής;
Σας λέω λοιπόν -γιατί πρέπει να λέμε και τα πράγματα με το όνομά
τους-και το χρηματιστηριο συγκεκριμένα -γιατί έχετε ευθύνες και θα σας πω δύο παραδείγματα γιατί δεν έχω χρόνο, βέβαια στη δευτερολογία μου θα πω περισσότερα- ότι η απόφαση 19 του χρηματιστηρίου λέει, ότι η απορροφώμενη εταιρεία πρέπει να έχει ελεγχθεί φορολογικά από τις αρμόδιες ΔΟΥ για τις ανέλεγκτες χρήσεις και ότι τα πορίσματα των ελέγχων που προβλέπονται στα προηγούμενα εδάφια περιλαμβάνονται υποχρεωτικά στο ενημερωτικό δελτίο. 
Ρωτάω, λοιπόν, γι' αυτό το θέμα και παίρνω απάντηση από τον κ. 
Φωτιάδη με ημερομηνία 27 Δεκεμβρίου ότι πρώτον, για τη μία εταιρεία -δεν θέλω να πω τα ονόματα- από τα ΠΕΚ Αθηνών διενεργήθηκε φορολογικός έλεγχος για τις χρήσεις '89 έως '97 και καταλογίστηκαν οι φόροι που προέκυψαν. Για την άλλη εταιρεία λέει ότι συστάθηκε το 1997 και υπέβαλε δηλώσεις φορολογίας εισοδήματος για τα οικονομικά έτη 1999-2000 στην αρμόδια ΔΟΥ, οι οποίες είναι ανέλεγκτες. 'Εχουμε δηλαδή κατάφωρη και ευθεία παραβίαση της απόφασης του Δ.Σ. του Χρηματιστηρίου Αξιών Αθηνών.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Πρόεδρε, αν μου επιτρέπετε να μιλήσω για δύο λεπτά. Δεν θέλω τη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Βεβαίως, κύριε Καλλιώρα.
ΗΛΙΑΣ ΚΑΛΛΙΩΡΑΣ: Ευχαριστώ.
Αναφέρει, δεύτερον, η απόφαση του Χρηματιστηρίου Αθηνών στο σημείο 1α ότι για να εισαχθεί μια εταιρεία θα πρέπει να ληφθούν υπόψη το α1, α2, α3 και α4 του συγκεκριμένου κομματιού -δεν έχει νόημα να αναφέρω λεπτομέρειες-που θα πιστοποιούν ότι οι εταιρείες αυτές λειτουργούν τα τελευταία τρία χρόνια και θέλει ισολογισμούς και καταστάσεις αποτελεσμάτων χρήσεως. Εδώ έχουμε μία υπερδωδεκάμηνη ανέλεγκτη και όταν ρώτησα συγκεκριμένα τον κύριο Υπουργό μου απαντάει ο κ. Πάχτας για τη συγκεκριμένη μετοχή, ότι η Επιτροπή Κεφαλαιαγοράς όλα όσα έκανε ήταν νόμιμα.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Εγώ δεν τον ρώτησα για τη νομιμότητα στην προκειμένη περίπτωση, γιατί αυτή η απόφαση, για τη συγκεκριμένη εταιρεία, πάρθηκε τρεις μέρες πριν τις εκλογές. Και δεν μου απαντάει καθόλου στο σκεπτικό για τη σκοπιμότητα αυτής της πράξης. Πως είναι δυνατόν δηλαδή, με άλλα λόγια, για μία συγκεκριμένη εταιρεία να μην λαμβάνονται υπόψη οι αποφάσεις του Χρηματιστηρίου Αξιών Αθηνών; Για ποιο λόγο; Επειδή, όπως σας είπα πριν, δεν είχε ούτε καν φορολογικό έλεγχο; Μία σελίδα αν είχε στα χέρια ο κύριος Υπουργός, θα καταλάβαινε ότι οι συγκεκριμένες εταιρείες είχαν αρνητικά κεφάλαια και το 1997 και το 1998 και ήταν με τριάντα έξι περίπου εκατομμύρια το 1999. Δηλαδή έχουμε μία εταιρεία η οποία επί τρία χρόνια έχει αρνητικά ή ίδια κεφάλαια. Και μόνο αυτό το γεγονός θα έπρεπε να σταματήσει την όλη διαδικασία. Κάτι τέτοιο, όμως, δεν έγινε.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Και έρχεται -και κλείνω με αυτό, κύριε Πρόεδρε- η ίδια η εταιρεία -και έχω από την εταιρεία ένα χαρτί στα χέρια μου- που λέει ότι πρώτη φορά στα χρονικά της χώρας μας εταιρεία ζητάει να κάνει αύξηση κεφαλαίου με δύο αποφάσεις. Ξεκίνησε περίπου από πενήντα δισεκατομμύρια και είπε ότι θα πάει τελικά στα 21,6 δισεκατομμύρια αύξηση μετοχικού κεφαλαίου με απόφαση της 7ης Ιουλίου 1999. Και τελικά -ακούστε- λέει ότι το διοικητικό συμβούλιο με το υπ' αριθμ. τάδε πρακτικό και μετά τη διαπίστωση περί μη καταβολής χρηματικών ποσών στο ταμείο της εταιρείας αποφάσισε την οριστική ματαίωση της εγκριθείσας από 26 Ιουνίου και 10 Ιουλίου -αποφάσεις της τακτικής γενικής συνέλευσης των κοινών και προνομιούχων μετοχών αντίστοιχα- αύξησης του μετοχικού κεφαλαίου της εταιρείας. Δηλαδή αυτά τα δισεκατομμύρια που θα πηγαίνουν;
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ ολοκληρώστε, κύριε
συνάδελφε.
ΗΛΙΑΣ ΚΑΛΛΙΩΡΑΣ: Δηλαδή, κύριε Πρόεδρε -και κλείνω με αυτό- είναι ποτέ δυνατόν να θες να αναπτύξεις την εταιρεία σου και να μην βάλεις χρήματα για να αναπτύξεις τη δική σου εταιρεία; 'Η περίμενες των άλλων
για να κάνεις τη μοιρασιά στο μέλλον;
Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Ο κ. Σταύρος Δαϊλάκης έχει το
λόγο.
ΣΤΑΥΡΟΣ ΔΑΙΛΑΚΗΣ: Κύριε Πρόεδρε, αν είναι το ελληνικό χρηματιστήριο να ανεβαίνει όταν υπάρχει επερώτηση της Νέας Δημοκρατίας, να έχουμε μία μόνιμη και διαρκή επερώτηση ούτως ώστε να δει φως το χρηματιστήριο.
Κύριε Υπουργέ, χορεύοντας με το κραχ. Αυτή είναι η ελληνική πραγματικότητα στο χρηματιστήριο. Και πως φθάσαμε εδώ πέρα; Ακόμα και οι Αλβανοί που έπαιξαν επί Μπερίσα και στο ελληνικό χρηματιστήριο, συγκρίνοντας τα δύο χρηματιστήρια λένε ότι πιο κερδισμένοι ήταν στην Αλβανία παρά εδώ.
Εδώ έχετε κατορθώσει να κάνετε το εξής: Να διαβάζουν κάποιοι χωρίς να μάθουν πρώτα το αλφάβητο. Και βάλατε τον ελληνικό λαό να παίξει στο χρηματιστήριο χωρίς να ξέρει τι είναι χρηματιστήριο. Και νομίζω ότι ήταν λάθος που δεν ενημερώσατε τον ελληνικό λαό. Και μέσα από τη διαδικασία αυτή είναι γνωστό τοις πάσι, όπως είπαν και οι προλαλήσαντες, ότι το χρήμα άλλαξε χέρια. Και άλλαξε χέρια σε δικούς σας ειδικούς ανθρώπους που τους είχατε μέσα στο παιχνίδι.
Αυτό είχε σαν αποτέλεσμα να χαθεί το χαμόγελο από τον 'Ελληνα πολίτη που πόνταρε στο ελληνικό χρηματιστήριο, ένα χρηματιστήριο που μέσα από διαδικασία ξεπλύματος βρώμικου χρήματος είχε μία κινητικότητα. Και αυτήν τη στιγμή είναι σε αναμονή άλλα εξακόσια δισεκατομμύρια μόνο στην Αθήνα για ξέπλυμα. Αλβανοί πηγαίνουν στις τράπεζες με δύο εκατομμύρια δολάρια για να κάνουν καταθέσεις και όλα αυτά σαν να μην συμβαίνει τίποτα σε απόσταση πενήντα μέτρων από τη Βουλή.
Νομίζω ότι τα βασικά στοιχεία της κρίσης ήταν ότι δεν έπρεπε να μπουν τόσες επιχειρήσεις. Επίσης δεν υπήρξε έλεγχος των προς εισαγωγή επιχειρήσεων. Τρίτον, υπήρξε τρομερή αύξηση των ΕΛΔΕ. Λάθος κατ' εμέ ότι πήγαμε στις 6.500 μονάδες ξαφνικά και, όπως είπα πριν, ότι δεν υπήρξε καμμία ενημέρωση στον ελληνικό λαό.
Τι χρειάζεται, όμως, να γίνει τώρα για να μην κλαίμε μόνο: Χρειάζεται περισσότερη αποφασιστικότητα κυρίως στις ιδιωτικοποιήσεις χοντρών χαρτιών, ΔΕΗ, ΟΤΕ.
Μείωση της φορολογίας των εισηγμένων επιχειρήσεων από 35% σε 30%.
Ενίσχυση της επιχειρηματικότητας. Από δω και πέρα είμαστε με το ευρώ σε μικροσκόπιο καθημερινά των Ευρωπαίων εταίρων. Νομίζω, όμως, ότι χρειάζεται πολύ σοβαρότητα, δηλαδή συγχωνεύσεις, εξαγορές, για τα μεγάλα σχήματα που θα επικρατήσουν και κυρίως λιγότερα λόγια από εσάς που είσαστε Κυβέρνηση.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Νικόλαος Νικολόπουλος έχει το λόγο.
ΝΙΚΟΛΑΟΣ ΝΙΚΟΛΟΠΟΥΛΟΣ: Δυστυχώς, έχουμε να κάνουμε με μία χοντρόπετση Κυβέρνηση που δεν αντιλαμβάνεται τις ευθύνες της. Σήμερα απουσιάζει ο Υπουργός Εθνικής Οικονομίας κ. Γιάννος Παπαντωνίου. 'Ενα μεγάλο μέρος των ημερήσιων εφημερίδων Αθηνών, αλλά και του επαρχιακού Τύπου προαναγγέλλουν ότι σήμερα πολλοί εκ των ομιλητών της Νέας Δημοκρατίας ζητούν για λόγους τέτοιας ευαισθησίας -που λείπει- την παραίτηση αυτού, αλλά και εκείνων των διοικητών των κρατικών τραπεζών, οργανισμών ή και μελών της ελληνικής κεφαλαιαγοράς που οδήγησαν ένα εκατομμύριο 'Ελληνες σήμερα τουλάχιστον να είναι εγκλωβισμένοι, να είναι νεόπτωχοι και να νιώθουν ότι πήραν μέρος σε ένα παιχνίδι που θύμιζε τη ληστεία του πλοίου.
Κύριε Υπουργέ, δεν περίμεναν σήμερα οι 'Ελληνες μικροεπενδυτές τις παρεμβάσεις εκείνες που δεν έφερναν κανένα αποτέλεσμα, που ξόδεψαν και από τα κρατικά ταμεία εκατοντάδες δισεκατομμύρια, που υστέρησαν από το σύνολο του ελληνικού λαού το μισό σχεδόν του Α.Ε.Π. και που εν τέλει, έκαναν αυτούς τους γνωστούς πια σε όλους με ευκολία να πλουτίσουν και να συγκεντρώσουν, όπως επανειλημμένως γεγωνυία τη φωνή ο κ. Κεδίκογλου σήμερα θέλησε να τονίσει, να υπερσυγκεντρώσουν τα χρήματα των ανυποψίαστων Ελλήλων πολιτών που νόμιζαν ότι έχει αντιληφθεί η Κυβέρνηση ότι είναι ευθύνη της να επιτηρεί τη λειτουργία των κανόνων της ελεύθερης οικονομίας, της ελεύθερης αγοράς, που πίστεψαν δηλαδή ότι υπάρχει το κράτος ακριβώς για να τους διασφαλίζει ότι όσα υπόσχεται το χρηματιστήριο σε όλες τις χώρες του κόσμου μπορεί να συμβαίνουν και στην Ελλάδα, ότι ο

επενδυτής ζητάει λεφτά για να κάνει επενδύσεις και πως αυτό το παρακολουθούν κάποιοι. Δεν το παρακολουθεί ο γεωργός ή ο συνταξιούχος. Δεν έχει και δεν θα έχει ποτέ αυτήν τη δυνατότητα μόνος αυτός.
'Ομως είδε να παίζεται ένα παιχνίδι. Και ο πιο δύσπιστος δεν μπορούσε
να πιστέψει ότι θα έπαιρνε μέρος, για όποιους λόγους, ο καθένας για διαφορετικούς, σε αυτό το παιχνίδι του εύκολου πλουτισμού. Και ο ίδιος ο Πρωθυπουργός και ο ίδιος ο Υπουργός Εθνικής Οικονομίας που θα τους έλεγαν ότι είναι φτηνές οι μετοχές -μετοχές των εκατό δραχμών που πήγαν εννέα χιλιάδες- μην σας προβληματίζουν. Υπάρχουν μετοχές κρατικών εταιρειών και οργανισμών που έφταναν σε τέτοια ύψη που έπρεπε να σπάσουν στα τέσσερα, στα έξι, στα οκτώ, στα δεκάξι. 'Ετσι ο ένας έλεγε στον άλλον, ότι
πράγματι όλοι οι 'Ελληνες με κάτι άλλο θα πρέπει πια να ασχολούνται.
Η Κυβέρνηση ακόμη και σήμερα δείχνει να μην αναλαμβάνει τις ευθύνες της, να μην συμμερίζεται την κραυγή αγωνίας των χιλιάδων Ελλήνων πολιτών. 
Εννοώ όχι μόνο αυτούς που βλέπουμε στους τηλεοπτικούς δέκτες μας έξω
από τη Σοφοκλέους, αλλά τους χιλιάδες, τα εκατομμύρια εκείνων των πολιτών που πίστεψαν ότι ο τόπος έχει μια σοβαρή Κυβέρνηση και έναν Πρωθυπουργό, που δεν θα επέτρεπε σε όλους εκείνους αυτή η Κυβέρνηση που εμφανίσθηκε πριν πολλά χρόνια ως Κυβέρνηση των μη προνομιούχων, να έχει εν τέλει καταστεί η Κυβέρνηση των μεταπρατών, η Κυβέρνηση των μεσαζόντων, η Κυβέρνηση που επευλογεί με την απουσία της, με την αδιαφορία της, όλες εκείνες τις πράξεις και τις παραλείψεις των οργάνων της διοίκησης.

Κύριε Υπουργέ, πιστεύουμε ότι σήμερα έχετε μια μοναδική δυνατότητα να κάνετε την αυτοκριτική σας. Τη σημερινή συζήτηση, όπως σας πληροφόρησα και στην αρχή, εάν ενδεχομένως δεν προλάβατε να το δείτε, με εξαιρετικό 
ενδιαφέρον την παρακολουθούν από τα μέσα ενημέρωσης εκατομμύρια 'Ελληνες. Τι περιμένουν από σας, το επανέλαβαν και οι προηγούμενοι ρήτορες. Περιμένουν να συνειδητοποιήσετε τις σοβαρές ευθύνες σας και να

προχωρήσετε σ' ένα τέτοιο δείγμα δημοκρατικής ευαισθησίας με τις παραιτήσεις, τουλάχιστον των πρωταγωνιστών αυτού του δράματος. 
Σας ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Εθνικής Οικονομίας κ.
Χρήστος Πάχτας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Σας ευχαριστώ, κύριε Πρόεδρε.
Αγαπητοί συνάδελφοι, προ την κρισιμότητα των στιγμών και την αγωνία και την ανησυχία του συνόλου του ελληνικού λαού, αλλά και της αγοράς, θεωρώ -επιτρέψτε μου να το πω με κάθε ειλικρίνεια- ότι είναι καιρός να μάθουμε οι πολιτικοί το ρόλο μας. Είναι καιρός να μάθουμε να κρατάμε τους θεσμούς στο ύψος τους.
Θα ήθελα, λοιπόν, κατ' αρχην να εκφράσω τη λύπη μου που αναγκάζομαι
σήμερα να μιλήσω στο Κοινοβούλιο σε επερώτηση με θέμα την πορεία του χρηματιστηρίου. Λυπάμαι, γιατί πιστεύω ότι τέτοιες συζητήσεις, όσο καλόπιστες και αν είναι -δεν θέλω καθόλου να αμφισβητήσω αυτήν την
πτυχή- βλάπτουν εξ ορισμού και το θεσμό του Κοινοβουλίου και το θεσμό του χρηματιστηρίου.
Είναι αδιανόητο σε μία χώρα με σύγχρονους δημοκρατικούς θεσμούς, όπως η Ελλάδα, σε μία χώρα μέλος της ΟΝΕ, ένα κόμμα και μάλιστα η Αξιωματική Αντιπολίτευση της χώρας μας να εγκαλεί την Κυβέρνηση στην Αίθουσα του Κοινοβουλίου για την πορεία του δείκτη του χρηματιστηρίου.
Σε καμία προηγμένη χώρα του κόσμου δεν διανοήθηκε κανείς να αναγάγει την πορεία του δείκτη τιμών σε αντικείμενο πολιτικής αντιπαράθεσης, επειδή σημείωσε πτώση κατά 20%, 40% ακόμα και 60%. Φαντάζεσθε στο αμερικανικό Κοινοβουλιο και στη Γερουσία να εγκαλεί κανείς την κυβέρνηση Κλίντον για την πτώση του NASDAQ κατά 40% το έτος 2000; Αυτήν την πρωτιά την οφείλουμε στη Νέα Δημοκρατία.
ΝΙΚΟΛΑΟΣ ΝΙΚΟΛΟΠΟΥΛΟΣ: Από όλες τις ερωτήσεις αυτό καταλάβατε; 'Ηταν δέκα συγκεκριμένες ερωτήσεις.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Βέβαια αυτό δεν μας εκπλήσσει. 'Εχουμε συνηθίσει τα τελευταία χρόνια η Νέα Δημοκρατία να στέκεται εμπόδιο σε κάθε προσπάθεια εκσυγχρονισμού, αναβάθμισης και προόδου της χώρας. Είδαμε συχνά τη Νέα Δημοκρατία να δυσφημεί και να ευτελίζει τους θεσμούς της χώρας στις προσπάθειες που κάνουμε.
Η Νέα Δημοκρατία -το γνωρίσαμε πολλές φορές- και στο εξωτερικό δεν στήριξε την πορεία της χώρας μας προς την ΟΝΕ. Στην αρχή έλεγε ότι δεν θα
τα καταφέρουμε. Ευτυχώς, οι προσπάθειες της Κυβέρνησης και του συνόλου του λαού μας τη διέψευσαν. 'Οταν άρχισε να αντιλαμβάνεται ότι πετυχαίνουμε το στόχο μας ως λαός, ισχυρίσθηκε ότι κοροϊδεύουμε τους ασθενείς εταίρους μας, δυσφημίζοντας την ίδια τη χώρα μας. Στο τέλος υποβάθμισε την επιτυχία της χώρας μας να ενταχθεί στη ζώνη του ευρώ. Δεν χάρηκε μαζί με το σύνολο του ελληνικού λαού.
Το ίδιο έκανε και με το Β' Κοινοτικό Πλαίσιο Στήριξης λέγοντας επί πολλά χρόνια μέσα σ' αυτήν την Αίθουσα ότι χάνουμε πόρους απ' αυτό. Δεν χάθηκε ούτε μία δραχμή. Την ίδια τακτική δυσφήμισης και απαξίωσης ακολουθεί το τελευταίο διάστημα και για το xρηματιστήριο. Το αποτέλεσμα αυτής της στάσης ήταν να καλλιεργηθεί σύγχυση και πανικός στον μικροεπενδυτή. Αποθαρρύνεται η αποκατάσταση της εμπιστοσύνης και της σύνεσης που τόσο χρειάζεται το ελληνικό xρηματιστήριο σ' αυτήν την περίοδο. Συμβάλλει στη δημιουργία μιας απαξιωτικής εικόνας της ελληνικής κεφαλαιαγοράς στο εσωτερικό και κυρίως στο εξωτερικό. Ακούσαμε επιχειρήματα περί Αλβανίας σήμερα εδώ.
Φαντάζεσθε την εικόνα της χώρας μας προς τις ξένες αγορές, όταν διαπιστώνουν ότι το ελληνικό xρηματιστήριο αποτελεί αντικείμενο κομματικής αντιπαράθεσης; Δεν αποτελεί αυτό ουσιαστική τροχοπέδη στην εμπιστοσύνη των ξένων αγορών, προκειμένου να επενδύσουν στην Ελλάδα; Δεν γνωρίζει η Νέα Δημοκρατία ότι το Χρηματιστήριο Αξιών Αθηνών οδεύει προς την αναβάθμισή του από τους διεθνείς οίκους τους προσεχείς μήνες;
Είναι δυνατόν να μην αντιλαμβάνεται η Νέα Δημοκατία ότι όλη αυτή η φιλολογία που συντηρεί δεν συμβάλλει σ' αυτήν την προσπάθεια; Τι άλλο κάνει η Νέα Δημοκρατία; Στελέχη της επιδιώκουν συστηματικά την ποινικοποίηση της επιχειρηματικής ζωής με συστηματική σκανδαλολογία και με την επίκληση της παρέμβασης της δικαιοσύνης.
ΗΛΙΑΣ ΚΑΛΛΙΩΡΑΣ: Και ο κ. Πάγκαλος την ποινικοποίησε.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Οσοι έχουν έννομο συμφέρον, μπορούν να το προστατεύσουν προσφεύγοντας στη δικαιοσύνη. Δεν έχουν ανάγκη της προστασίας της Νέας Δημοκρατίας. Είναι χρήσιμο να ακούσουμε εδώ σήμερα, αν υιοθετεί η Νέα Δημοκρατία τη στάση του κ. 'Εβερτ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί ρωτάτε για τον κ. 'Εβερτ και όχι για
τον κ. Πάγκαλο;
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Πρέπει να καταλάβουμε επιτέλους όλοι μας και η Νέα Δημοκρατία ότι η αντιπολιτευτική της τακτική συντηρεί και τη νευρικότητα και την αρρυθμία της κεφαλαιαγοράς. Πρέπει να καταλάβετε, συνάδελφοι της Αξιωματικής Αντιπολίτευσης, ότι δεν είναι δυνατόν να βασίζετε την αντιπολιτευτική σας τακτική στο χρηματιστήριο. Δεν είναι δυνατόν η Αξιωματική Αντιπολίτευση να μετατρέπεται σε καταστροφολάγνο που περιμένει σεισμούς, ναυάγια, πλημμύρες και πυρκαγιές ή ακόμα και την πτώση του χρηματιστηρίου για να αναζητά στη δυστυχία του άλλου την πολιτική της δικαίωση.
Για το καλό της χώρας, για το καλό των θεσμών οφείλουμε όλοι
επιτέλους να αντιληφθούμε και ιδιαίτερα η Αξιωματική Αντιπολίτευση, ότι έχουμε ένα θετικό και εποικοδομητικό ρόλο να παίξουμε. Ιδιαίτερα η ίδια η Αξιωματική Αντιπολίτευση οφείλει να αφήσει ήσυχο το χρηματιστήριο για να ξαναβρεί την πορεία του. Υπάρχουν θεσμοί και πρέπει να τους αφήσουμε να λειτουργήσουν.
Ελπίδα και συμφέρον του επενδυτή είναι να λειτουργεί απρόσκοπτα η αγορά από πολιτικές παρεμβάσεις. Να λειτουργεί ήρεμα και ομαλά. Σας καλούμε να συμβάλετε σ' αυτό κι εσείς αγαπητοί συνάδελφοι της Νέας Δημοκρατίας.
Ο Πρόεδρος της Νέας Δημοκρατίας κ. Καραμανλής κατά τη διάρκεια της ομιλίας του στον προϋπολογισμό, μίλησε για μία μετακύληση πόρων τριάντα τριών τρισεκατομμυρίων (33.000.000.000.000) δραχμών. Σεις, στην επερώτησή σας, μιλήσατε για είκοσι τρισεκατομμύρια (20.000.000.000.000) δραχμές. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Και πλέον.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ο κύριος εισηγητής της Νέας Δημοκρατίας έκανε αναφορά για τριάντα πέντε τρισεκατομμύρια (35.000.000.000.000) δραχμές. Διαβάζουμε στην επερώτησή σας ότι είκοσι ή τελικά τριάντα πέντε τρισεκατομμύρια δραχμές χάθηκαν το 2000 ή μεταφέρθηκαν σε ορισμένους "ημέτερους" για να χρησιμοποιήσω την έκφρασή σας. Ακούσαμε και από τον Πρόεδρό σας ότι ήταν τριάντα τρία τρισεκατομμύρια.

Κατ' αρχήν είναι χρήσιμο για σας να μας αποσαφηνίσετε ποιο είναι το τελικό ποσό, γιατί μεταξύ των είκοσι τρισεκατομμυρίων και των τριάντα πέντε τρισεκατομμυρίων...
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν λέει είκοσι τρισεκατομμύρια.

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Είκοσι λέει η
επερώτησή σας, κύριε συνάδελφε.
Υπάρχει, λοιπόν, μεταξύ αυτών μια διαφορά δεκαπέντε τρισεκατομμυρίων. Θέλω, λοιπόν, να σας υπενθυμίσω ότι δεκαπέντε τρισεκατομμύρια είναι

σχεδόν ολόκληρο το Γ' Κοινοτικό Πλαίσιο Στήριξης. Είναι πέντε φορές όλο το Α' Κοινοτικό Πλαίσιο Στήριξης που ο αξιότιμος επίτιμος Πρόεδρος της Νέας Δημοκρατίας, ως Πρωθυπουργός τότε, είχε υλοποιήσει. Είναι πολύ πιο πάνω από το Β' Κοινοτικό Πλαίσιο Στήριξης.
Αυτή η τεράστια απώλεια αποτελεί τελικά ένα τεράστιο ψέμα αλλά και
φεδρό όχι μόνο για οικονομολόγους αλλά και για μαθητές του λυκείου, αγαπητοί συνάδελφοι της Νέας Δημοκρατίας. Θα ήταν χρήσιμο να έχουμε μία ανάλυση από σας στη συνέχεια.
Είναι κατ' αρχήν δυνατό σε ένα χρόνο να χάθηκε πλέον του μισού του ακαθάριστου εγχώριου παραγομένου προϊόντος της χώρας μας; Είμαστε κοντά στις σαράντα τρεις. Μιλάτε περίπου για μία ολόκληρη προσπάθεια παραγωγής πλούτου της χώρας μας σε ετήσια βάση. Είναι λοιπόν δυνατόν σε ένα χρόνο να χάθηκε αυτό το προϊόν της χώρας μας, χωρίς η χώρα να υποστεί ταυτόχρονα μία πλήρη οικονομική κατάρρευση;
KΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν χάθηκε. Μεταφορά κεφαλαίων έγινε.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Ολοι γνωρίζουν πως η αξία της μετοχής αντανακλά μία προσδοκία τιμής πώλησης. 'Οταν πέφτει η τιμή μιας μετοχής, μειώνεται η προσδοκία τιμής πώλησης της μετοχής. Δεν σημαίνει αυτομάτως πως κάποιος πήρε το αντίστοιχο ποσό από την τσέπη μας και το έβαλε στη δική του τσέπη αποκομίζοντας αντίστοιχο κέρδος. Απαξιώθηκε δηλαδή το σύνολο της ελληνικής βιομηχανίας μέσα σε ένα χρόνο; Κατέρρευσαν όλες οι ελληνικές επιχειρήσεις σε ένα χρόνο; Εάν δεν πουληθεί η μετοχή, κύριοι συνάδελφοι, κανένα ποσό δεν αλλάζει τσέπη.
Σκεφθείτε την κτηματαγορά. Ας πάμε εκεί, που είναι και πιο γνωστό
στον κόσμο μας και στον πολίτη μας.
Αν αυξηθεί η τιμή των οικοπέδων κατά 10%, σημαίνει ότι δεκάδες
τρισεκατομμύρια δραχμές άλλαξαν χέρια; Κάποιοι έχασαν δεκάδες τρισεκατομμύρια και κάποιοι κέρδισαν δεκάδες τρισεκατομμύρια έτσι σε μία μέρα; Σαφώς όχι. Γιατί η τιμή αντανακλά μια προσδοκία, την προσδοκία της αξίας την ώρα της πώλησης. Το ίδιο ακριβώς ισχύει και στην κεφαλαιαγορά. 
Σχετικά, λοιπόν, με αυτά τα περίφημα τριάντα τρία ή τριάντα πέντε ή
τελικά είκοσι τρισεκατομμύρια δραχμές που χάθηκαν, το επιχείρημα αυτό είναι απόλυτα αναληθές και αποπροσανατολιστικό. Στηρίζεται σε μία απλή αφαίρεση μεταξύ της μέσης κεφαλαιοποίησης του χρηματιστηρίου κατά το 1999 και της αντίστοιχης μέσης κεφαλαιοποίησης το 2000. Και είναι αναληθές και αποπροσανατολιστικό γιατί υποθέτει δύο πράγματα αυτό.
Το πρώτο είναι ότι άλλαξαν χέρια, κατ'επέκταση ιδιοκτήτες μεταξύ του 1999 και του 2000, όλες οι εισηγμένες μετοχές, όλες οι εισηγμένες εταιρείες. Δηλαδή δεκάδες εκατομμύρια κομμάτια άλλαξαν χέρια μέσα στο 1999-2000.
Η δεύτερη υπόθεση είναι ότι οι νέοι ιδιοκτήτες πλήρωσαν τις μετοχές
αυτές στους παλαιούς με τις τιμές βεβαίως που ίσχυσαν κατά το 1999.
Είναι προφανές σε όλον τον κόσμο ότι κάτι τέτοιο δεν έγινε. Αλλαγή του ιδιοκτησιακού καθεστώτος στο διάστημα αυτό δεν έγινε σε μεγάλη κλίμακα και αποδείχτηκε περίτρανα από τα στοιχεία που δημοσιοποιεί πλέον από το Σεπτέμβιο του 2000 το χρηματιστήριο, γεγονός που έγινε αποδεκτό από όλους τους χρηματιστηριακούς αναλυτές και δεν αμφισβητήθηκε βεβαίως και από τη Νέα Δημοκρατία.
Είναι γνωστό ότι σε όλα τα μήκη και πλάτη της γης όπου υπάρχει χρηματιστήριο, ότι αυτά τα ποσά που επικαλείται η Νέα Δημοκρατία αντιστοιχούν σε θεωρητικές ζημιές, οι οποίες παραμένουν θεωρητικές όσο ο μέτοχος κρατάει τις μετοχές στα χέρια του. Δηλαδή, το 1999 που αυξήθηκε η χρηματιστηριακή αξία κατά πενήντα τρισεκατομμύρια δραχμές ή το 1998 που αυξήθηκε κατά δεκαπέντε τρισεκατομμύρια δραχμές, από ποιόν κερδίθηκε το ποσό αυτό και από ποιον χάθηκαν αντίστοιχα αυτά τα πενήντα τρισεκατομμύρια δραχμές το 1999 και από ποιον χάθηκαν αντίστοιχα τα υπόλοιπα δεκαπέντε τρισεκατομμύρια το 1998, για να κερδηθούν από κάποιους;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να τα πείτε σε αυτούς που κλαίνε!
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Σε σχέση τώρα με το
φαινόμενο που ζήσαμε και στην Ελλάδα το 2000, είναι μοναδικό στον πλανήτη, στον κόσμο της αγοράς;
Ασφαλώς οι εξελίξεις των τελευταίων μηνών στο χρηματιστήριο καθ'όλη
τη διάρκεια σχεδόν του 2000 είναι ευχάριστες.
Πρέπει όλοι να προσπαθήσουμε να κάνουμε ό,τι είναι δυνατόν ως αγορά και ως θεσμός και ως πολιτική για να βοηθήσουμε να κινηθεί απερίσπαστα η αγορά και να βρει το δρόμο που πρέπει. Δεν αποτελεί όμως μοναδικό φαινόμενο στον κόσμο και στην ιστορία των κεφαλαιαγορών, ώστε να αποτελέσει αφορμή εκστρατείας δυσφήμισης του ελληνικού χρηματιστηρίου και να ταυτίζεται το Ελληνικό Χρηματιστήριο Αθηνών που στις 31 Μαϊου αναβαθμίζεται, με την πυραμίδα της Αλβανίας, αγαπητοί συνάδελφοι.
'Ισως ο μικροεπενδυτής να μη γνωρίζει ότι ακόμη και στις πιο ώριμες
αγορές του κόσμου το 2000 ήταν μια δύσκολη χρονιά με σημαντικές απώλειες στη μεγάλη πλειοψηφία των ξένων χρηματιστηρίων. Ενδεικτικά αναφέρω το δείκτη Νάζντακ, που, παρά την ευρωστία της αμερικανικής οικονομίας, σημείωσε πτώση κατά 40%, ίσα βάρκα ίσα νερά δηλαδή με την απώλεια που είχαμε εμείς στην Ελλάδα το 2000.
Ο δείκτης Νίκει στο Τόκιο της δεύτερης δηλαδή οικονομίας του κόσμου μετά τις Ηνωμένες Πολιτείες της Αμερικής, σημείωσε απώλεια της τάξεως του 30%. Αυτά συνέβησαν σε ώριμες αγορές με μεγάλο βάθος. Στις αναδυόμενες αγορές, όπως είμαστε και εμείς, μέχρι σήμερα οι απώλειες ήταν πολλαπλάσιες, έφθασε μέχρι και το 50% και το 60% έναντι του 1999. Δεν αποτελεί κατά συνέπεια εξαιρετικό για τα διεθνή δεδομένα γεγονός το ότι ο δείκτης του χρηματιστηρίου Αθηνών σημείωσε πτώση κατά 42% το 2000 όταν μάλιστα σημειώθηκε συνεχής αλματώδης αύξηση επί πολλά χρόνια. Θα καταθέσω αμέσως τα στοιχεία για τους συναδέλφους, αλλά και για τον πολίτη της χώρας μας.
Θέλω να δούμε εδώ ότι πράγματι το Χρηματιστήριο της Αθήνας είναι ίσα βάρκα ίσα νερά με το Νάζντακ στις Ηνωμένες Πολιτείες της Αμερικής και πολύ κοντά έρχεται ο Νικέι στη συνέχεια.
Στο σημείο αυτό, ο Υφυπουργός Εθνικής Οικονομίας κ. Χρ. Πάχτας καταθέτει για τα Πρακτικά τα προαναφερθέντα στοιχεία τα οποία έχουν ως εξής:
(Ο σχετικός πίνακας υπάρχει στο τεύχος των Πρακτικών της Βουλής)
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θέλω να υπενθυμίσω πως το 1998 το Χρηματιστήριο Αξιών Αθηνών, σημείωσε αύξηση κατά 85% μία από τις μεγαλύτερες παγκοσμίως και το 1999 κατά 102% που ήταν η απολύτως μεγαλύτερη παγκοσμίως αύξηση.
Η πορεία του ελληνικού χρηματιστηρίου, αγαπητοί συνάδελφοι, δεν είναι αποκομμένη από τη διεθνή οικονομική συγκυρία. Στη διάρκεια του 2000 επιδεινώθηκε το επενδυτικό κλίμα ιδιαίτερα στην αμερικανική οικονομία. Διαδοχικές αυξήσεις επιτοκίων από το 5,3% στο 6,5% από την ομοσπονδιακή τράπεζα εντός του 2000 και φόβοι για μη ελεγχόμενη ύφεση σε συνδυασμό με τα αρνητικά αποτελέσματα και τη διάψευση των προσδοκιών ανάπτυξης και κερδοφορίας των επιχειρήσεων της νέας οικονομίας, οδήγησαν τα μεγαλύτερα χρηματιστήρια του κόσμου σε πτωτική πορεία.
Η Νέα Δημοκρατία στην πρότασή της ισχυρίζεται επίσης ότι μειώθηκε ο
τζίρος κατά το 2000 στο 1/10 της τιμής του τζίρου του 1999. 'Εχετε και εδώ λάθος και εδώ ψεύδεσθε.
Αντίθετα με τις παραπάνω εξελίξεις που ανέφερα η άντληση κεφαλαίων από το χρηματιστήριο Αθηνών διαμορφώθηκε σε σημαντικά υψηλότερο επίπεδο κατά το 2000 έναντι του 1999. Το ποσό που αντλήθηκε το 2000 φθάνει τα 4,7 τρισεκατομμύρια δραχμές έναντι τεσσάρων τρισεκατομμυρίων δραχμών το 1999, χρονιά η οποία σημειωτέον ήταν ιδιαίτερα ευνοϊκή με εξαπλασιασμό των αντληθέντων κεφαλαίων έναντι του 1998. Τα κεφάλαια αυτά αντλήθηκαν από εκατόν έξι εταιρείες έναντι ενενήντα έξι εταιρειών του 1999 και πενήντα εταιρειών του 1998. Επίσης, διπλασιάστηκε σχεδόν ο αριθμός των εταιρειών που εισήγαγαν για πρώτη φορά τις μετοχές στο χρηματιστήριο φθάνοντας σε σαράντα τέσσερα τον αριθμό έναντι είκοσι πέντε εταιρειών του 1999 και εικοσιτεσσάρων εταιρειών το 1998.
Οι διακυμάνσεις του δείκτη, αγαπητοί συνάδελφοι, αντανακλούν σε μεγάλο βαθμό τις εσωτερικές δυνάμεις προσφοράς και ζήτησης της αγοράς, αλλά βεβαίως και τη διεθνή συγκυρία. Η ταχύτατη εισροή κεφαλαίων από τους
μικροεπενδυτές και τους θεσμικούς επενδυτές κατά το 1998 και 1999 δημιούργησαν μια δυναμική ανόδου όπως σε όλες τις αγορές παγκοσμίως. Επισημαίνω την παρόμοια συμπεριφορά του χρηματιστηρίου της Λισαβόνας κατά το 1998 ή και του Νάζντακ κατά το 1999.
Πάγια πολιτική της Κυβέρνησης και των εποπτικών αρχών ήταν η ορθή πληροφόρηση των επενδυτών για τις τοποθετήσεις στο χρηματιστήριο. Και επειδή πολλά ακούστηκαν εδώ γι' αυτήν την ενημέρωση, θέλω, αγαπητοί συναδελφοι, να σας καταθέσω κατ' αρχήν τις δηλώσεις του Υπουργού Εθνικής Οικονομίας, κ. Παπαντωνίου, σε συνέντευξή του σε αθηναϊκή εφημερίδα και μάλιστα με πρωτοσέλιδο τίτλο. Εκεί με τις δηλώσεις του προσπαθούσε να αναδείξει ακριβώς αυτήν την αγωνία του που είχε εκείνη την ώρα, ώστε να προσέχουν οι επενδυτές τις επιλογές τους και να μην προσδοκούν τον εύκολο πλουτισμό. Είναι χρήσιμο να διαβάσουμε επί λέξει τι είπε ο κύριος Υπουργός εκείνη την ημέρα.
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν χρειάζεται. Ας ήταν εδώ ο κύριος Υπουργός, κύριε Υφυπουργέ.
ΧΡΗΣΤΟΣ ΠΑΧΤΑΣ(Υφυπουργός Εθνικής Οικονομίας): Η Επιτροπή Κεφαλαιαγοράς -και θα το καταθέσω για τα Πρακτικά της Βουλής ...
ΓΕΩΡΓΙΟΣ ΑΛΟΓΟΣΚΟΥΦΗΣ: Ας ήταν εδώ. Ας δείχνει κάποιο σεβασμό στη
Βουλή η Κυβέρνηση.
ΠΡΟΕΔΡΕΥΩΝ (Κωνσταντίνος Βρεττός): Η Κυβέρνηση είναι εδώ, κύριε
Αλογοσκούφη. Σας παρακαλώ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Οι δηλώσεις έγιναν 7 Φεβρουαρίου του 1999.
(Στο σημείο αυτό ο Υφυπουργός Εθνικής Οικονομίας κ. Χρ. Πάχτας
καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Καταθέστε και τι είπε το Φεβρουάριο του 2000, καταθέστε και τα του Σεπτεμβρίου 2000, καταθέστε και τα άλλα, να δούμε τι έλεγε.
ΠΡΟΕΔΡΕΥΩΝ (Κωνσταντίνος Βρεττός): Κύριε Κεφαλογιάννη, παρακωλύετε
την διαδικασία.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Γιατί κραυγάζετε, κύριε Κεφαλογιάννη; Να πάρετε το λόγο και να μιλήσετε. Υπάρχουν θεσμοί και λειτουργίες των θεσμών. Αυτό ισχύει και για εσάς, κύριε συνάδελφε.
Η Επιτροπή Κεφαλαιαγοράς έχει κυκλοφορήσει ειδικό έντυπο για την ενημέρωση των επενδυτών, το οποίο διανεμήθηκε σε χιλιάδες αντίτυπα μέσω των εφημερίδων. Θέλω και αυτό να το καταθέσω, για τα Πρακτικά γιατί μοιράστηκε σε εκατοντάδες χιλιάδες αντίτυπα σε όλη την Ελλάδα.
Θέλω να κάνω μια και μόνο αναφορά. 'Ηταν οι κατευθύνσεις προς τους επενδυτές για να μην επενδύουν με τα μάτια κλειστά: "Πρέπει να λαμβάνετε υπόψη ότι οι αγορές δεν κινούνται πάντοτε ανοδικά. Κινούνται και καθοδικά. Σε κάθε περίπτωση πρέπει να διατηρείτε την ψυχραιμία σας και να μην ενεργείτε παρορμητικά. Μην βιαστείτε να πουλήσετε όταν πέφτει η τιμή μιας μετοχής ή να αγοράσετε όταν ανεβαίνει, αλλά αναλύστε τα δεδομένα προσεκτικά. Πρέπει να λαμβάνετε υπόψη ότι γενικά η πείρα έχει δείξει ότι στα χρηματιστήρια κερδίζουν όσοι πραγματοποιούν μεσοπρόθεσμες και μακροπρόθεσμες τοποθετήσεις. Αυτό ισχύει ιδιαίτερα για τους νέους επενδυτές. Αντίθετα, συνήθως ζημιώνονται όσοι επιδίδονται χωρίς επαρκή ενημέρωση σε συχνές συναλλαγές, επιδιώκοντας να αποκομίσουν βραχυπρόθεσμα κέρδη".
Θέλω και αυτό να το καταθέσω για τα Πρακτικά της Βουλής. 'Ηταν
φυλλάδιο από την Επιτροπή Κεφαλαιαγοράς.
(Στο σημείο αυτό ο Υφυπουργός Εθνικής Οικονομίας κ. Χρ. Πάχτας
καταθέτει για τα Πρακτικά το προαναφερθέν έντυπο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΗΛΙΑΣ ΚΑΛΛΙΩΡΑΣ: Τι ημερομηνία έχει, κύριε Υπουργέ;
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Ηταν τέλος του 1999. ΓΕΩΡΓΙΟΣ ΑΛΟΓΟΣΚΟΥΦΗΣ: Τηλεοπτικώς πότε ήταν;
ΠΡΟΕΔΡΕΥΩΝ (Κωνσταντίνος Βρεττός): Μην απαντάτε, κύριε Υφυπουργέ,
διότι θα συνεχίσουμε επ' άπειρον.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Το Μάρτιο του 1999 σε μια δήλωσή μου σε αθηναϊκή εφημερίδα αναφέρω ότι "Το τελευταίο διάστημα γινόμαστε μάρτυρες μιας μεγάλης στροφής των αποταμιευτικών κεφαλαίων προς

το χρηματιστήριο. Η εξήγηση είναι απλή. Αφ' ενός τα επιτόκια καταθέσεων ακολουθούν πτωτική πορεία αφ' ετέρου η ελληνική κεφαλαιαγορά προσφέρει πλέον υψηλές αποδόσεις.
Ωστόσο, θα ήθελα να επισημάνω ότι το ευρύ κοινό θα πρέπει να
επιδεικνύει ιδιαίτερη σύνεση και προσοχή, όταν τοποθετεί τα χρήματά του στο χρηματιστήριο. Ο απλός πολίτης που επενδύει στο χρηματιστήριο, θα πρέπει να εκπαιδευτεί και να αναπτύξει επενδυτική συνείδηση, κυρίως για λόγους αυτοπροστασίας. 'Οσο μάλιστα συνεχίζεται η ανοδική πορεία του χρημτιστηρίου ο μέσος 'Ελληνας επενδυτής θα πρέπει να είναι περισσότερο επιλεκτικός στις τοποθετήσεις του διασφαλίζοντας πάντα μία ικανοποιητική διασπορά.
Οι επιλογές θα πρέπει να στηρίζονται στις προοπτικές ανάπτυξης και περαιτέρω βελτίωσης της κερδοφορίας των επιχειρήσεων. Σίγουρες μετοχές δεν υπάρχουν. Εξ' ορισμού όλα τα χρηματιστήρια του κόσμου εμπεριέχουν ένα μίνιμουμ ρίσκο. Γι' αυτό και οι τοποθετήσεις πρέπει να γίνονται επί τη βάσει των παραπάνω προοπτικών σε επιχειρήσεις που εξυγιαίνονται και εκσυγχρονίζονται, που έχουν εξαγωγικό προσανατολισμό προς την Ευρώπη και τις γειτονικές μας χώρες των Βαλκανίων.

Το χρηματιστήριο μπορεί να αναδειχθεί σε ισχυρό πόλο ανάπτυξης και να οδηγήσει σε μία καλύτερη αξιοποίηση των αποταμιεύσεων των νοικοκυριών. Απαιτείται όμως μεγάλη προσοχή για να μην παρασυρθεί ο ιδιώτης από τη μανία της κερδοσκοπίας, που μπορεί να αποδειχθεί ολέθρια ειδικά για τους μικροεπενδυτές". Αυτά τα έλεγα το Μάρτιο του 1999.
Η ελληνική κεφαλαιαγορά τα τελευταία επτά χρόνια έχει διανύσει μία σημαντική πορεία μεγέθυνσης και ωρίμανσης. Στα χρόνια αυτά θεσπίστηκαν πολλά νέα μέτρα θεσμικού χαρακτήρα. Ενισχύθηκε η υποδομή της χώρας, βεβαίως, γιατί θέλουμε να βελτιώσουμε και να προσεγγίσουμε όλες τις ελλείψεις που έχουμε, υλοποιώντας την πραγματική σύγκλιση με τις πιο ανεπτυγμένες χώρες του κόσμου.

Αλλά η υποδομή της αγοράς επίσης ενισχύθηκε με συστήματα ηλεκτρονικά. Πραγματοποιήθηκε μια πρωτόγνωρη αναβάθμισή της με την είσοδο εταιρειών μεγάλης κεφαλαιοποίησης και ισχυροποιήθηκε η διεθνής της παρουσία. Δεκάδες θεσμικοί επενδυτές απ' όλες τις ανεπτυγμένες οικονομίες πραγματοποίησαν τοποθετήσεις στην ελληνική αγορά, ιδιαίτερα στις
τράπεζες και στις μεγάλες επιχειρήσεις κοινής ωφέλειας που μετοχοποιήθηκαν.
Η πορεία του χρηματιστηρίου ακριβώς όπως η πορεία των μεμονομένων μετοχών πρέπει να αξιολογείται σε βάθος χρόνου και όχι σε μεμονομένες περιόδους.
'Εχουμε πει κατ' επανάληψη πως δεν αντιλαμβανόμαστε το χρηματιστήριο ως ένα μηχανισμό δημιουργίας πρόσκαιρου πλουτισμού. Αποτελεί θεσμό μεσομακροπρόθεσμης επένδυσης.
Είναι κοινά αποδεκτό, ότι το χρηματιστήριο, αν και βραχυπρόθεσμα, μπορεί να παρουσιάζει σημαντικές μεταβολές, διαχρονικά προσφέρει τις υψηλότερες αποδόσεις σε όσους ξέρουν να περιμένουν. Απαιτεί από κάθε επενδυτή μια στρατηγική σε βάθος χρόνου με τοποθέτηση κεφαλαίων για μεγάλο χρονικό διάστημα. Οι απότομες μεταβολές δεν επηρεάζουν αρνητικά όσους τις αντιμετωπίζουν με ψυχραιμία και μακροπρόθεσμο σχεδιασμό.
Δεν πρέπει κανείς να βλέπει το χθες ούτε το σήμερα. Πρέπει κυρίως να κοιτάει μακριά.
Αν αποτιμήσουμε συνολικά την πορεία του χρηματιστηρίου τα τελευταία
έτη, διαπιστώνουμε πως κατά την πτώση του 2000 ο δείκτης σημείωσε σωρευτική αύξηση κατά 400% το 1993 προσφέροντας σημαντικά υψηλότερες αποδόσεις από άλλες τοποθετήσεις. Το ταμιευτήριο κατά την ίδια περίοδο απέδωσε 136% Το δε ετήσιο έντοκο γραμμάτειο του δημοσίου κατά 190%.
Εδώ θα ήθελα να καταθέσω αυτό το διάγραμμα που δείχνει πράγματι πως όταν κανείς προγραμματίζει σε βάθος, με μια μεσομακροπρόθεσμη πολιτική μπορεί να κερδίσει από το 1993 μέχρι το 2000 400% σε σχέση με την απόδοση που είχε το έντοκο γραμμάτειο του δημοσίου και το ταμιευτήριο.

Θέλω να το καταθέσω για τους κυρίους συναδέλφους και την ενημέρωση του ελληνικού λαού.
Στο σημείο αυτό ο Υφυπουργός Εθνικής Οικονομίας κ. Χ. Πάχτας καταθέτει για τα Πρακτικά το προαναφερθέν διάγραμμα το οποίο έχει ως εξής:
(Το σχετικό διάγραμμα υπάρχει στο τεύχος των Πρακτικών της Βουλής)
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Επίσης, επειδή δεν πρέπει να κοιτάμε μόνο το σήμερα και το χθες αλλά κυρίως το αύριο, πρέπει να δούμε πως εξελίχθηκε σε όλη αυτή τη διάρκεια η χρηματιστηριακή αξία στο ελληνικό χρηματιστήριο σε μια συνεχή ανοδική πορεία, με εξαίρεση το 1999 σε όλους τους τομείς. Και βεβαίως είχαμε εισηγμένες επιχειρήσεις που συνεχώς αυξανόταν καθ' όλην τη διάρκεια αυτής της περιόδου.
Θέλω και αυτό να το καταθέσω για τους κυρίους συναδέλφους.
Στο σημείο αυτό ο Υφυπουργός Εθνικής Οικονομίας κ. Χ. Πάχτας
καταθέτει για τα Πρακτικά τα προαναφερθέντα διαγράμματα τα οποία έχουν ως εξής:
(Τα σχετικά διαγράμματα υπάρχουν στο τεύχος των Πρακτικών της
Βουλής)
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Αρα, πράγματι πρέπει να βλέπουμε με μεσομακροπρόθεσμο στόχο όλη αυτή την προσπάθεια. 
Τα στοιχεία αυτά επιβεβαιώνουν αυτά που πάντα ισχυριζόμασταν. Το
χρηματιστήριο απαιτεί μια επενδυτική αντίληψη σε βάθος χρόνου που στηρίζεται σε αυστηρή επιλογή και αξιολόγηση των προσφερομένων επενδυτικών ευκαιριών με μετοχές που προσφέρουν τις υψηλότερες αποδόσεις σε αυτούς που επενδύουν μακροπρόθεσμα και δεν βιάζονται. Γιατί το χρηματιστήριο ανταμείβει αυτούς που επιλέγουν σωστά και ξέρουν να περιμένουν.

Θα έρθω τώρα αμέσως στο επόμενο κεφάλαιο και θα μου επιτρέψετε, κύριε Πρόεδρε, ει δυνατόν, να έχω λίγο χρόνο ίσως και από τη δευτερολογία μου και από την τριτολογία μου για να παραθέσω αυτά που αυτές τις ημέρες συντελούνται από το Χρηματιστήριο Αξιών Αθηνών, στη χώρα μας.
ΓΕΩΡΓΙΟΣ ΑΛΟΓΟΣΚΟΥΦΗΣ: Kύριε Πρόεδρε, θα παρακαλέσω να τηρήσουμε τον Κανονισμό.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Το Χρηματιστήριο Αξιών Αθηνών σε αυτό το διάστημα έχει διαμορφώσει μια ολοκληρωμένη στρατηγική ανάπτυξης την οποία και υλοποιεί με συνέπεια και προς αυτή την κατεύθυνση έχει εξαγγείλει σειρά μέτρων για την προώθηση νέων προϊόντων και μέτρων στήριξης της αγοράς καθώς και της διαφάνειας στις χρηματιστηριακές συναλλαγές και εργάζεται διαρκώς προς την κατεύθυνση αυτή.
Πολύ επιγραμματικά θέλω να παραθέσω πάνω από είκοσι περίπου μέτρα που αυτή τη στιγμή είναι σε εξέλιξη.
Με επιδίωξη κατ' αρχήν τη βελτίωση της διαφάνειας, της αξιοπιστίας και της αποτελεσματικότητας της αγοράς, προωθείται και βρίσκεται στο 
στάδιο της προετοιμασίας η δημιουργία ηλεκτρονικού επικοινωνιακού κόμβου. Στόχος είναι η οποιαδήποτε παρεχόμενη πληροφόρηση από την πλευρά των ενισχυμένων ευκαιριών, να διανέμονται στο επενδυτικό κοινό μέσω κόμβου

στο χρηματιστήριο, ώστε να είναι έγκυρη και αξιόπιστη, ώστε να διαχέεται ισότιμα σε όλους 'Ελληνες και ξένους επενδυτές. 'Ετσι θα αποφεύγεται η μεμονομένη παροχή πληροφόρησης που πολλές φορές δημιουργεί προβλήματα. Ευνοεί συγκεκριμένους, εκνευρίζει τους επενδυτές και συχνά είναι φήμη και όχι πραγματικότητα. Eμείς θέλουμε να είναι πραγματικότητα και όχι φήμη και από το Μάρτιο θα τεθεί σε πλήρη λειτουργία αυτό το σύστημα.
'Ενα νέο τμήμα, το Τμήμα Υποστήριξης του Επενδυτικού Κοινού, βρίσκεται υπό προετοιμασία και θα ξεκινήσει τη λειτουργία του στις 31 Ιανουαρίου του 2001. Μέσα από δεκαπενταμελή ομάδα στελεχών ο στόχος του είναι να προάγει τη χρηματιστηριακή ιδέα στους 'Ελληνες επενδυτές. Θέλουμε να βοηθήσουμε το μικρό 'Ελληνα επενδυτή. Γιατί στην Ελλάδα το 70% περίπου των επενδυτών είναι ιδιώτες, οι περισσότεροι από τους οποίους εισήλθαν μόλις πρόσφατα στην αγορά και δεν γνωρίζουν τον τρόπο λειτουργίας της ή την ορθή επενδυτική συμπεριφορά.
'Ετσι, αυτή η νέα μονάδα επιδιώκει να εμφυσήσει το μακροπρόθεσμο
ορίζοντα στους ιδιώτες επενδυτές στους οποίους αναφέρθηκα προηγουμένως. Ισχυρό μέσο, λοιπόν, για τη σωστή πληροφόρηση των μικρών επενδυτών, των ιδιωτών επενδυτών, για την αγορά θέλουμε να κατοχυρώσουμε μέσω δωρεάν τετραψήφιου τηλεφωνικού αριθμού επικοινωνίας. Θέλουμε οι μικροί μας επενδυτές να μπορούν να βλέπουν μακριά και όχι το σήμερα.
Ξεκινάμε, λοιπόν, μια εκστρατεία ενημέρωσης των επενδυτών. Ο στόχος είναι να κατανοήσει ο 'Ελληνας επενδυτής πώς θα τοποθετείται στην αγορά, πώς να επιλέγει τις προς τοποθέτηση μετοχές, να συμβουλεύεται επαγγελματίες και όταν δεν μπορεί μόνος του να προχωρήσει όπως πρέπει τότε και μόνο να εμπιστεύεται τις αποταμιεύσεις τους σε διαχειριστές συλλογικών επενδύσεων.
Τρίτον, μια νέα πρωτοβουλία δημιουργήθηκε τον τελευταίο μήνα στη Διεύθυνση Πωλήσεων του χρηματιστηρίου. Στόχος είναι η προώθηση των πωλήσεων και η ρευστότητα της αγοράς σε βάθος χρόνου. Εδώ η έμφαση είναι προς τα μέλη του χρηματιστηρίου, ώστε τα μέλη να προωθούν τις εργασίες τους. Επίσης, δημιουργήθηκε ειδικό τμήμα για την απόκτηση στο χρηματιστήριο μελών εξ αποστάσεως, remote members, όπως γίνεται σε άλλα προηγμένα χρηματιστήρια της Ευρωπαϊκής 'Ενωσης, καθώς και την ένταξη του χρηματιστηρίου σε ηλεκτρονικά δίκτυα επικοινωνίας, έτσι ώστε να αυξηθεί η ρευστότητα της αγοράς.
Ταυτόχρονα, η ίδια διεύθυνση θα έχει ως στόχο να πληροφορεί τους μεγάλους θεσμικούς επενδυτές, 'Ελληνες και ξένους, του χρηματιστηρίου Αθηνών...
(Στο σημείο αυτό κτυπάει το κουδούνι ληξεως του χρόνου ομιλίας του
κυρίου Υφυπουργού).
Αν μου επιτρέπετε, κύριε Πρόεδρε, να μου δώσετε λίγο χρόνο από τη
δευτερολογία μου, όπως και σε άλλους συναδέλφους.
ΓΕΩΡΓΙΟΣ ΑΛΟΓΟΣΚΟΥΦΗΣ: 'Οχι, κύριε Πρόεδρε, να τηρήσουμε τον
Κανονισμό. Θα τα πείτε, κύριε Υπουργέ, στη δευτερολογία σας.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός ζήτησε να πάρουμε κάποιο χρόνο από τη δευτερολογία του. Είναι μια πρακτική την οποία χρησιμοποιήσαμε ήδη με τον κ. Καλλιώρα. Σας παρακαλώ πολύ, θέλει να ολοκληρώσει την πρότασή του και νομίζω ότι έχουμε υποχρέωση να το αποδεχθούμε αυτό.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Αν πάρει από τη δευτερολογία του, εντάξει. ΓΕΩΡΓΙΟΣ ΑΛΟΓΟΣΚΟΥΦΗΣ: Να κάνει καλύτερη κατανομή του χρόνου άλλη
φορά.
ΠΡΟΕΔΡΕΥΩΝ (Κωνσταντίνος Βρεττός): Συνεχίστε, κύριε Υπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Η ίδια διεύθυνση, λοιπόν θα έχει ως στόχο να πληροφορεί τους μεγάλους θεσμικούς επενδυτές, 'Ελληνες και ξένους, του χρηματιστηρίου ώστε να παραμένουν στην αγορά και να τους υποστηρίζει γενικώς, όπως και τις εισηγμένες εταιρείες, τις οποίες παρακολουθεί και θα παροτρύνει να έχουν αναπτυξιακή πολιτική, καλή μερισματική πολιτική και τμήμα σχέσεων με τους επενδυτές και τους αναλυτές προς τους οποίους θα μεταφέρουν ισότιμα και έγκαιρα πληροφόρηση για την εταιρεία τους. 'Εχει ξεκινήσει η διαδικασία εδώ και ένα μήνα περίπου.
Από το Μάρτιο του 2001 δημιουργείται και το Τμήμα 'Ερευνας και Ανάπτυξης που έχει ως στόχο την έρευνα και ανάπτυξη προϊόντων νέων δεικτών, τα οποία θα είναι ελκυστικά για τους επενδυτές και θα αναπτύσσουν τη ρευστότητα του χρηματιστηρίου, καθώς και τη συνεχή παρακολούθηση της ανταγωνιστικότητας της αγοράς του χρηματιστηρίου σε σχέση με τα άλλα ευρωπαϊκά χρηματιστήρια.
'Οπως γνωρίζετε, σήμερα υπάρχει ο δείκτης των είκοσι μετοχών υψηλής κεφαλαιοποίησης. Υπάρχει και ένας δεύτερος δείκτης των σαράντα μετοχών μεσαίας κεφαλαιοποίησης και δημιουργείται και ένας τρίτος δείκτης τώρα των από εξήντα έως ογδόντα μετοχών μικρής κεφαλαιοποίησης.

Ταυτόχρονα στο χρηματιστήριο ο στόχος μας είναι να υπάρχει εύρυθμη λειτουργία και να μην παρατηρούνται συμπεριφορές από τους βασικούς συντελεστές της αγοράς, οι οποίες αποθαρρύνουν τους επενδυτές, μειώνουν την εμπιστοσύνη τους στο χρηματιστήριο και συντελούν ώστε το χρηματιστήριο να φαίνεται αναξιόπιστο.
Στο πλαίσιο αυτό για τη βελτίωση της διαφάνειας και αξιοπιστίας του
χρηματιστηρίου, πρώτον, το χρηματιστήριο ξεκίνησε την on line real time παρακολούθηση της αγοράς, δηλαδή τη συνεχή παρακολούθηση της αγοράς ηλεκτρονικά, μέσα από την οποία επιδιώκει σε συνεργασία με την Επιτροπή Κεφαλαιαγοράς να ελέγχει αλλά και να σταματά ανεπιθύμητες συμπεριφορές από την πλευρά των χρηματιστηριακών εταιρειών-μελών, όπως για παράδειγμα την αγορά ή πώληση λίγων κομματιών μιας μετοχής σε ακραία τιμή, στην 8%, 10% ή 12% που δημιουργούν αποσταθεροποιητική εικόνα στην αγορά ή την αγορά και πώληση μεγάλων ποσοτήτων μιας μετοχής από λίγους επενδυτές, δίνοντας την αίσθηση της χειραγώγησης ή την πώληση ή αγορά μετοχών σε εξωπραγματικές τιμές από τα μέλη που επιδιώκουν έτσι να κρύψουν το βάθος της αγοράς.
Στο ίδιο πλαίσιο έχει δρομολογηθεί η εκπαίδευση από το χρηματιστήριο των εσωτερικών ελεγκτών των ανωνύμων χρηματιστηριακών εταιρειών, η εγκατάσταση στα γραφεία τους με δαπάνη του χρηματιστηρίου τερματικού μόνο λήψης από το οποίο οι εσωτερικοί ελεγκτές θα παρακολουθούν ...
ΠΡΟΕΔΡΕΥΩΝ (Κωνσταντίνος Βρεττός): Κύριε Υφυπουργέ, με συγχωρείτε για τη διακοπή, αλλά δεν θα ήθελα να φύγουν τα παιδιά έτσι, χωρίς να τα χαιρετίσουμε.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Είναι γεμάτα χρώματα και γεμάτα χαμόγελο.
ΠΡΟΕΔΡΕΥΩΝ (Κωνσταντίνος Βρεττός): Θα ήθελα να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Ογδόντα χρόνια από την ενσωμάτωση της Θράκης στην Ελλάδα", σαράντα τέσσερις μαθητές και τρεις συνοδοί δάσκαλοι από το 35ο Δημοτικό Σχολείο Πατρών Αχαϊας.
Η Βουλή τους καλωσορίζει και τους χαιρετά επειδή φεύγουν. (Χειροκροτήματα από όλες τις πτέρυγες)
Συνεχίστε παρακαλώ, κύριε Υπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Αυτοί οι εσωτερικοί ελεγκτές θα παρακολουθούν τη συμπεριφορά των traders της χρηματιστηριακής εταιρείας και θα φροντίζουν, ώστε να αποφεύγουν οι traders ανεπιθύμητες συμπεριφορές.
'Ογδοον, προωθείται ο έλεγχος για μεταφορές που πρέπει να εισαχθούν σε καθεστώς επιτήρησης. 'Ηδη υπάρχουν οκτώ εταιρείες και δέκα μετοχές σε επιτήρηση.
'Ενατον, αποφασίστηκε η κατάργηση του χώρου διεξαγωγής συναλλαγών στο χρηματιστήριο, το λεγόμενο floor. Ο λόγος βρίσκεται στο γεγονός ότι πρώτον, ο χώρος δεν επαρκεί για τις ανάγκες των ΑΧΕ, οι οποίες συνεχώς αυξάνονται και πραγματοποιούν πλέον μόνο το 15% των συναλλαγών τους. Το υπόλοιπο πραγματοποιείται από το γραφείο τους. Δεύτερον, το floor έχει καταστεί πλέον πηγή φήμης και front running και έχει συχνά θεωρηθεί από ξένους και 'Ελληνες επενδυτές ως σημείο που μειώνει την αξιοπιστία της αγοράς. Το floor προγραμματίζεται να καταργηθεί έως το Φεβρουάριο του 2001.
Δέκατον, η βελτίωση της παροχής πληροφόρησης της αγοράς είναι μία από τις τρεις βασικές λειτουργίες του χρηματιστηρίου. 'Ηδη αναφερθήκαμε στη δημιουργία του κόμβου επικοινωνίας. Σε αυτόν προστίθεται η συνεχής μέσω webside πληροφόρηση του επενδυτικού κοινού για την πορεία της συμμετοχής των βασικών μετόχων στην κάθε εισηγμένη εταιρεία του χρηματιστηρίου και επίσης η παρακολούθηση και η δημοσίευση των μεταβαλομένων ποσοστών. Αυτή η υπηρεσία ήδη ξεκίνησε από τον Οκτώβριο του 2000.
Ενδέκατον, στο ίδιο πλαίσιο βρίσκεται σε εξέλιξη η εργασία για τη
συνεχή παρακολούθηση της χρήσης των αντληθέντων κεφαλαίων των εισηγμένων εταιρειών από το χρηματιστήριο, με την έννοια ότι για κάθε εταιρεία που αντλεί κεφάλαια από το χρηματιστήριο θα καταγράφεται το ποσό που της ενεκρίθη, καθώς και ο χρονικός ορίζοντας της αξιοποίησής του ανά επιμέρους ποσό, δραστηριότητα και χρόνο.
Το χρηματιστήριο θα καταγράφει κατά πόσο η εταιρεία τηρεί αυτό το χρονοδιάγραμμα. Το αργότερο μέχρι το τέλος Φεβρουαρίου του 2001 θα έχει
δημιουργηθεί ο μηχανισμός συνεχούς παρακολούθησης της χρήσης των αντληθέντων κεφαλαίων και ταυτόχρονα θα υπάρχει συνεχής πληροφόρηση για το επενδυτικό κοινό μέσω της ιστοσελίδας του INTERNET του Xρηματιστηρίου. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Τώρα τι κάνετε;
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ακόμα και τώρα, στο πλαίσιο της αποτελεσματικότητας της λειτουργίας της αγοράς, προχώρησαν ορισμένα θέματα που συντελούν στη βελτίωση του λειτουργικού πλαισίου. 'Ετσι απελευθερώθηκε η διακύμανση της τιμής των δικαιωμάτων, ενώ ολοκληρώνεται σε λίγες ημέρες η απλοποίησή τους.
Εισάγεται ο δανεισμός των πελατών από τις ανώνυμες χρηματιστηριακές
εταιρείες, το margin accounts, προβλέπεται να αρχίσει η εφαρμογή του μέτρου στις αρχές του 2001. Η Επιτροπή Κεφαλαιαγοράς αναμένεται να εκδώσει τη σχετική απόφαση ενεργοποίησης του θεσμού στα τέλη του Γενάρη. 
Προβλέπεται επίσης η σταδιακή, αλλά ελεγχόμενη απελευθέρωση του ορίου
διακύμανσης των μετοχών από το συν 12 που είμαστε σήμερα. Θα κινηθούμε σιγά-σιγά ως το συν 18, ως την ώρα της ωρίμανσης της αγοράς, που τοποθετείται για το Μάϊο του 2001.
Προγραμματίζεται επίσης η σταδιακή αύξηση του ορίου λειτουργίας του Χρηματιστηρίου κατά το πρότυπο άλλων χρηματιστηρίων. Μέσα στο 2001 θα υπάρξει μία σημαντική διεύρυνση κατά τις μεσημεριανές και απογευματινές ώρες.
Προγραμματίζεται η εισαγωγή των διεθνών λογιστικών προτύπων σε συνεργασία με την Επιτροπή Κεφαλαιαγοράς. Προωθείται επίσης από το Υπουργείο Εθνικής Οικονομίας και το Υπουργείο Ανάπτυξης μείωση του ποσοστού απαρτίας της γενικής συνέλευσης, προκειμένου μία εταιρεία να αποφασίσει επαναγορά μετοχών της εταιρείας.
'Ηδη αναμένεται σε λίγες ημέρες η ψήφιση τροπολογίας στο νομοσχέδιο
του Υπουργείου Οικονομικών για τη φορολογία κεφαλαίων. Αυτό ουσιαστικά θα περάσει το σχετικό ποσοστό από το 75% στο 25%. 'Εχουμε μία μείωση αυτού του απαραίτητου ποσοστού της γενικής συνέλευσης.
Αυτό προχωρά άμεσα μέσα στη εβδομάδα. Προωθείται επίσης, η ίδρυση και λειτουργία ερευνητικού μελετητικού κέντρου, του Κέντρου Ερευνών Κεφαλαιαγοράς. Το κέντρο αυτό αποβλέπει στην εκπόνηση ερευνών, μελετών για την κεφαλαιαγορά και αποτελεί αξιόπιστο ερευνητικό φορέα, ο οποίος εκφράζει έγκαιρα τις απόψεις του για την πορεία και τις προοπτικές της χώρας.
Θέλω να τονίσω πολύ σύντομα ένα δέκατο ένατο μέτρο που αποφασίστηκε και αφορά την υλοποίηση μιας πολιτικής κατηγοροποίησης στις εισαγωγές εταιρειών στο χρηματιστήριο, όπου οι αιτήσεις εισαγωγής νέων εταιρειών κατατάσσονται κατά ορισμένες κατηγορίες, οι οποίες εξετάζονται παράλληλα από το χρηματιστήριο. Κατηγορίες νέας οικονομίας, κατηγορίες υψηλής κεφαλοποίησης, εξαγωγικού προσανατολισμού, εταιρείες "ΔΕΛΤΑ ΑΝΑΠΤΥΞΙΑΚΗΣ ΖΩΝΗΣ", εταιρείες "ΝΕΧΑ", εταιρείες Αναδόχου.
Ο νέος κατά κατηγορίες κατάλογος των προς εισαγωγή εταιρειών υπάρχει πάντοτε δημοσιευμένος και είναι στο ΙΝΤΕRΝΕΤ, έτσι ώστε όλοι να γνωρίζουν τη σειρά τους από την οποία δεν θα υπάρχει καμία εξαίρεση.
Για τις εισαγωγές εταιρειών αποφασίστηκε επίσης, ότι οι βασικοί μέτοχοι να μην πωλούν τις μετοχές τους για έξι μήνες μετά την εισαγωγή της μετοχής -να υπάρχει ένα lock up- αλλά και να εκφράζουν και την πρόθεση για αγορά ή πώληση της εν λόγω μετοχής για ένα ακόμα εξάμηνο. 
Επιπροσθέτως, ισχύει πρόσφατος νόμος που απαγορεύει στους βασικούς
μετόχους με ποσοστό άνω του 20% να πωλούν μετοχές άνω του 10% τον πρώτο χρόνο και άνω του 20% κατά το δεύτερο χρόνο.
Και βεβαίως -για να κλείσω αυτήν την ενότητα- για τις αυξήσεις μετοχικού κεφαλαίου εισηγμένων εταιρειών, προκειμένου να αποφευχθούν κερδοσκοπικά φαινόμενα, αποφασίστηκε πλέον οι βασικοί μέτοχοι να αναφέρουν στη γενική συνέλευση, που αποφασίζει για την αύξηση του μετοχικού κεφαλαίου, το ποσοστό που θα έχουν στην εταιρεία αμέσως μετά την αύξηση του μετοχικού κεφαλαίου και όχι απλώς να αναφέρουν εάν θα συμμετάσχουν στην αύξηση του μετοχικού κεφαλαίου που ίσχυε ως πρόσφατα. 'Ετσι γίνεται ξεκάθαρη η δέσμευση των βασικών μετόχων στην εταιρεία.
Η Κυβέρνηση βεβαίως, αγαπητοί συνάδελφοι, δεν αρκείται στην παρακολούθηση των χρηματιστηριακών εξελίξεων και στην προώθηση θεσμικών μέτρων.
Πριν από ένα μήνα διαμορφώσαμε ένα ολοκληρωμένο πακέτο μέτρων για την ενίσχυση της χρηματιστηριακής αγοράς. Μειώσαμε το φόρο επί των
συναλλαγών, διευκολύναμε τις επιχειρήσεις και τις εταιρείες επενδύσεων να απορροφήσουν με ορθολογικότερο τρόπο τις ζημιές που προέκυψαν από τις αρνητικές υπεραξίες και με φορολογικά κίνητρα στρέψαμε τους μικροεπενδυτές σε μακροχρόνιες τοποθετήσεις μόνο θεσμικών επενδυτών.
Τα μεγάλα βήματα προόδου της ελληνικής κεφαλαιαγοράς αναγνωρίζονται
διεθνώς.
H "Morgan Stanley" στην ανακοίνωση αναβάθμισης του ελληνικού
χρηματιστηρίου επισημαίνει ότι η μετάταξη από αναδυόμενη σε αναπτυγμένη αγορά οφείλεται στο υψηλό επίπεδο ανάπτυξης της οικονομίας και της χρηματιστηριακής αγοράς. Ενώ τονίζει επίσης, και τη σημαντική βελτίωση στην αποτελεσματικότητα της αγοράς με ιδιαίτερη αναφορά στην αποϋλοποίηση.
Στην ίδια ανακοίνωση επισημαίνει επίσης, ότι η Ελλάδα εφήρμοσε υγιείς οικονομικές δραστηριότητες και νομισματικές πολιτικές διασφαλίζοντας τη συμμετοχή της στην Οικονομική και Νομισματική 'Ενωση.
Θα ήθελα να καταθέσω αυτήν την έκθεση της "MORGAN STANLEY" για τους
κυρίους συναδέλφους και για τα Πρακτικά.
Στο σημείο αυτό ο Υφυπουργός Εθνικής Οικονομίας κ. Χρήστος Πάχτας, καταθέτει για τα Πρακτικά της Βουλής την προαναφερθείσα έκθεση, η οποία έχει ως εξής:
(Η σχετική έκθεση υπάρχει στο τεύχος των Πρακτικών της Βουλής)
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Βεβαίως, υπάρχουν και αρκετοί άλλοι οίκοι που μας έχουν κατατάξει στις ώριμες αγορές, αλλά νομίζω ότι η πιο σημαντική αφορά την ωρίμανση που θα έρθει στις 31 Μαϊου από την Morgan Stanley.
Είναι επίσης απόδειξη της αυξημένης αξιοπιστίας του ελληνικού
χρηματιστηρίου ...
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, γίνεται παραβίαση του Κανονισμού.
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, δεν παραβιάζουμε τον Κανονισμό. Ο κύριος Υπουργός εξαντλεί και τη δευτερολογία του. 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): ... η προσέγγισή του
από μεγάλα διεθνή χρηματιστήρια για τη συγκρότηση συνεργασιών. Αυτή την περίοδο το χρηματιστήριο Αθηνών ...
ΠΡΟΕΔΡΕΥΩΝ (Κωνσταντίνος Βρεττός): Δεν μπορώ να διακόψω τον κύριο
Υπουργό.
ΓΕΩΡΓΙΟΣ ΑΛΟΓΟΣΚΟΥΦΗΣ: 'Οταν δεν συμφωνεί η Βουλή δεν μπορεί να
συνεχίζει ο κύριος Υπουργός.
ΠΡΟΕΔΡΕΥΩΝ (Κωνσταντίνος Βρεττός): Συμφωνήσαμε, νομίζω, και είναι
φανερό.
ΓΕΩΡΓΙΟΣ ΑΛΟΓΟΣΚΟΥΦΗΣ: Η Νέα Δημοκρατία δεν συμφωνεί να γίνεται αυτή η πρακτική. Δεν μπορεί ο κύριος Υπουργός ...
ΧΡΗΣΤΟΣ ΠΑΧΤΑΣ (Υφυπουργός ΕΘνικής Οικονομίας): Δεν θέλετε να
συνεχίσω, κύριε Αλογοσκούφη;
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, ο κύριος Υπουργός έχει
δικαίωμα δευτερολογίας και τριτολογίας. Το λέει σαφώς ο Κανονισμός. ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ. Προηγουμένως το
είπαμε και το συμφωνήσαμε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν μπορεί να υπερβάλει όμως.
ΠΡΟΕΔΡΕΥΩΝ (Κωνσταντίνος Βρεττός): Παρακαλώ τον κύριο Υπουργό να
ολοκληρώσει.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θα ολοκληρώσω, κύριε Πρόεδρε, γιατί βλέπω ότι δεν ακούγονται καλά ίσως για μερικούς αυτά που λέμε ...
ΓΕΩΡΓΙΟΣ ΑΛΟΓΟΣΚΟΥΦΗΣ: Καταλαβαίνουμε μία λογική παραβίαση, αλλά εδώ έχει ξεπεράσει το χρόνο του ο κύριος Υπουργός. 'Εχει περάσει δώδεκα λεπτά και δεν λέει και τίποτα το ουσιαστικό.
ΧΡΗΣΤΟΣ ΠΑΧΤΑΣ(Υφυπουργός Εθνικής Οικονομίας): Είναι επίσης, απόδειξη της αυξημένης αξιοπιστίας του ελληνικού χρηματιστηρίου η προσέγγισή του από τα μεγάλα διεθνή χρηματιστήρια για τη συγκρότηση συνεργασιών.
Αυτήν την περίοδο το χρηματιστήριο εξετάζει το ενδεχόμενο συνεργασίας με το "EURONEXT", τα Xρηματιστήρια Γαλλίας, Βελγίου, Ολλανδίας και Λουξεμβούργου και το New York Stock Exchange μετά από σχετική πρόταση. 
Ταυτόχρονα υπάρχει ενδιαφέρον και από πολλά άλλα μεγάλα χρηματιστήρια
για συνεργασία, όπως είναι αυτό του London stock exchange, αλλά ταυτόχρονα και το χρηματιστήριο της Φραγκφούρτης.
Στόχος μας από αυτές τις συνεργασίες είναι πρώτον, να βελτιώσουμε τη ρευστότητα της αγοράς μας και δεύτερον, να διαχειριστεί το χρηματιστήριο το τμήμα της αγοράς, το οποίο συνδέεται με εισαγωγή εταιρειών από την περιοχή της Νοτιοανατολικής Ευρώπης και Μεσογείου, λειτουργώντας ως κόμβος για την περιοχή και εξασφαλίζοντας έτσι τη χρηματοδότηση των ελληνικών εταιρειών και των εταιρειών της περιοχής, αλλά και εργασίες και δραστηριότητα για τον χρηματοπιστωτικό τομέα της χώρας μας.
Εντός του 2001 το χρηματιστήριο Αθηνών θα έχει αποφασίσει αυτές τις
συμμαχίες του. Πιστεύω ότι κάτι αντίστοιχο θα κάνει και με το χρηματιστήριο στην Αλβανία κύριοι συνάδελφοι της Νέας Δημοκρατίας. 
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, νομίζω ότι πρέπει
να τελειώσετε. Θα έχουμε πρόβλημα μετά στη δευτερολογία.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Ηδη υπάρχει υπογραφή μνημονίου συνεργασίας με χώρες, όπως η Βουλγαρία, η Γιουγκοσλαβία, η Ρουμανία, ενώ με την Κύπρο έχουν ξεκινήσει συζητήσεις για σταδιακή ενοποίηση των δύο αγορών, για να μην πω περισσότερα πάνω στο σημείο αυτό. 
Θέλω λοιπόν για να κλείσω αυτήν την ενότητα..
ΠΡΟΕΔΡΕΥΩΝ (Κωνσταντίνος Βρεττός): 'Οχι την ενότητα, την ομιλία να
κλείσετε.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θα πρέπει να πω,
αγαπητοί συνάδελφοι, ότι το ελληνικό χρηματιστήριο αναδείχθηκε πρώτη φορά 
στη μακρόχρονη ιστορία του σε μοχλό ανάπτυξης της ελληνικής επιχείρησης. Ας θυμηθούμε σε ποια κατάσταση ήταν το χρηματιστήριο στο τέλος της
δεκαετίας του 1980 ή στις αρχές της δεκαετίας του 1990. Οι συναλλαγές δεν ξεπερνούσαν ορισμένες δεκάδες εκατομμύρια, ενώ οι περισσότερες εισηγμένες εταιρείες δεν είχαν τη δυνατότητα άντλησης κεφαλαίων.
'Ενα επίτευγμα της τελευταίας επταετίας είναι η μεγάλη αύξηση του
χρηματιστηρίου.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού)
Ολοκληρώνω, κύριε Πρόεδρε.
Από την αγορά αντλήθηκαν εκατοντάδες δισεκατομμύρια δραχμές, τα οποία
χρηματοδότησαν σημαντικές επενδύσεις σε κρίσιμους τομείς της ελληνικής οικονομίας.
Επίσης πραγματοποιήθηκαν μεγάλες συγχωνεύσεις και εξαγορές, ιδιαίτερα στον τραπεζικό τομέα, που οδήγησαν σε ισχυρότατα επιχειρηματικά σχήματα, ικανά να αντιμετωπίζουν τις νέες συνθήκες εντός της ΟΝΕ.
Πιστεύω ότι γι' αυτήν την κοινή πορεία θα αγωνιστούμε όλοι μαζί σε
όποιο κόμμα και να ανήκουμε, όποια πολιτική παράταξη θέλουμε να υπηρετήσουμε, γιατί θέλουμε πάνω από όλα να υπηρετήσουμε το καλό του τόπου, το καλό του λαού μας. Ευχαριστώ κύριοι συνάδελφοι.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι θα ήθελα να χαιρετήσουμε τριάντα τρεις μαθητές και τέσσερις συνοδούς καθηγητές από δύο πολύ ωραία νησιά της χώρας μας, συγκεκριμένα των Κυκλάδων, τη Σίκινο και την Κέα.
Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες)
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, παρακαλώ το λόγο επί του
Κανονισμού.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Αλογοσκούφη, έχετε
το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, για να μην θεωρηθεί ότι κάνουμε φασαρία για τη φασαρία, γιατί εγώ δεν το συνηθίζω αυτό, θα ήθελα να πω τα εξής.
'Εχει μια λογική ο Κανονισμός. 'Οταν δίνει στον Υπουργό μια πρωτολογία, μια δευτερολογία και μια τριτολογία είναι για να αναπτυχθεί ο διάλογος. 'Οταν, λοιπόν, ο κύριος Υφυπουργός λέει "θα πάρω τη
δευτερολογία μου τώρα" στην ουσία αγνοεί την ανάγκη αυτή του διαλόγου. Διότι πως θα μου απαντήσει εμένα μετά όταν έχει εξαντλήσει όλο του το χρόνο; Δυστυχώς εξάντλησε και το χρόνο της δευτερολογίας του πλέον. Δεν έχει δευτερολογία. 'Εχει πάρει ήδη δεκαπέντε λεπτά. Πάει η δευτερολογία 
σας, κύριε Υπουργέ, δεν έχετε. Αυτή είναι η έννοια αυτού που κάνατε. Δευτερολογία επομένως δεν έχετε. Θα μιλήσουμε, λοιπόν, δύο φορές εμείς

για να έχετε τριτολογία; Δεν θα δεχθούμε πάντως να έχετε τον τελευταίο λόγο. Σας το λέω, κύριε Πρόεδρε.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ποιος θα έχει τον

τελευταίο λόγο;
ΠΡΟΕΔΡΕΥΩΝ (Κωνσταντίνος Βρεττός): Κύριε Αλογοσκούφη, να σας απαντήσω επί του Κανονισμού. Βεβαίως εξάντλησε ο κύριος Υπουργός τη δευτερολογία του, του δίνει όμως ο Κανονισμός το δικαίωμα των ολιγόλεπτων παρεμβάσεων. Αυτό δεν μπορείτε να το αμφισβητήσετε, διότι έχει το δικαίωμα από τον Κανονισμό.
ΓΕΩΡΓΙΟΣ ΑΛΟΓΟΣΚΟΥΦΗΣ: Είδατε ότι παραβιάζετε εσείς τον Κανονισμό;
ΠΡΟΕΔΡΕΥΩΝ (Κωνσταντίνος Βρεττός): 'Οχι, δεν τον παραβιάζουμε.
ΑΝΤΩΝΗΣ ΣΚΥΛΛΑΚΟΣ: Στην επερώτηση δεν έχει πεντάλεπτο παρέμβασης.
'Εχει πρωτολογία, δευτερολογία και τριτολογία, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): 'Εχει και δικαίωμα ολιγόλεπτων
παρεμβάσεων.
ΑΝΤΩΝΗΣ ΣΚΥΛΛΑΚΟΣ: Δεν υπάρχει πεντάλεπτο στην επερώτηση.

ΠΡΟΕΔΡΕΥΩΝ (Κωνσταντίνος Βρεττός): Αυτή είναι η πρακτική.
Εν πάση περιπτώσει εγώ έδωσα τη δυνατότητα στον κύριο Υπουργό να
υπερβεί λίγο το χρόνο. Βεβαίως έγινε μια κατάχρηση, θα πρέπει να το παραδεχθούμε. Θα μπορούσε να μιλήσει πέντε λεπτά, επτά λεπτά για να ολοκληρώσει τις προτάσεις του. Το έκανε δεκαπέντε λεπτά. Ελπίζω να μην ξαναγίνει και σε άλλη επερώτηση, γιατί πράγματι εδώ καταστρατηγείται το πνεύμα της διαδικασίας.
Θα πάρω εγώ την ευθύνη αυτής της παράκαμψης του Κανονισμού.

Ο Πρόεδρος κ. Μητσοτάκης έχει το λόγο ως πρώην Πρωθυπουργός.
Δέκα λεπτά είναι αρκετά, κύριε Πρόεδρε;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεκαπέντε λεπτά δικαιούμαι, κύριε Πρόεδρε,
αλλά μπορεί να μιλήσω και λιγότερο. Θα είμαι σύντομος.
ΠΡΟΕΔΡΕΥΩΝ (Κωνσταντίνος Βρεττός): Εντάξει.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρίες και κύριοι συνάδελφοι, δεν υπάρχει
καμία αμφιβολία ότι το πρόβλημα του χρηματιστηρίου είναι μεγάλο κοινωνικό και πολιτικό πρόβλημα στην Ελλάδα σήμερα. Απασχολεί εκατοντάδες χιλιάδες Ελλήνων. Πάρα πολλοί 'Ελληνες είναι εγκλωβισμένοι, όπως συνηθίζεται να λέγεται στο χρηματιστήριο σήμερα και κλαίνε για τα λεφτά που έχασαν. Δεν έχει συμβεί τα τελευταία χρόνια, τις τελευταίες δεκαετίες μια τόση
μεγάλη μεταφορά πλούτου, κύριε Υφυπουργέ, όσο συνέβη τα τελευταία χρόνια επί των ημερών του εκσυγχρονιστικού ΠΑ.ΣΟ.Κ., εις βάρος των πολλών και προς όφελος των ολίγων, των έξυπνων, αυτών οι οποίοι έπαιξαν τα γνωστά παιχνίδια.
Είναι κατά συνέπεια απαράδεκτο αυτό που γίνεται σήμερα, κύριοι συνάδελφοι. Και το λέω για τους ολίγους παριστάμενους συναδέλφους του ΠΑ.ΣΟ.Κ. και για να το ακούσει και ο ελληνικός λαός. 'Ενα τέτοιο θέμα το φέρνει η Αξιωματική Αντιπολίτευση, όπως έχει χρέος και να μη μας λέτε ότι ευτελίζουμε τους θεσμούς, επειδή φέρνουμε ένα θέμα που καίει τον ελληνικό λαό. Το φέρνει στη Βουλή και ο αρμόδιος Υπουργός απουσιάζει και είναι περίπου άδεια η Αίθουσα. Είναι σημάδια παρακμής του πολιτικού μας βίου για τον οποίο έχει απόλυτη ευθύνη η Κυβέρνησή σας και ο Πρωθυπουργός, κύριε Υφυπουργέ. Εγώ, όπως γνωρίζετε έχω και συμπάθεια και εκτίμηση προς το πρόσωπό σας, αλλά φέρνετε αμαρτίες άλλων στους ώμους σας που δεν φτάνουν οι ώμοι σας να τις σηκώσουν. Και θα σας πω και κάτι άλλο ακόμη. 
Με κατέπληξε ο τόνος της απάντησης του κυρίου Υφυπουργού. Αντί να
απαντήσει σε κατηγορίες που επιτέλους η Νέα Δημοκρατία τις διετύπωσε με απαράδεκτη κατά την προσωπική μου αντίληψη επιείκεια απέναντι της Κυβερνήσεως, διότι ακριβώς είχε υψηλό αίσθημα ευθύνης και δεν ήθελε να κατηγορηθεί ότι ζημιώνει την πορεία του χρηματιστηρίου στην κρίσιμη προεκλογική περίοδο, αντί να απαντήσετε επί της ουσίας, ήρθατε εδώ να μας κάνετε αντεπίθεση, να μας πείτε ότι διασύρουμε και ευτελίζουμε θεσμούς, να μας πείτε ότι εμείς δήθεν θέλαμε να εμποδίσουμε την πορεία της Ελλάδος προς την Ο.Ν.Ε. Ξεχνάμε, κύριε Υπουργέ, ποια παράταξη αντιπροσωπεύετε και προς ποια παράταξη απευθύνεσθε; Ξεχνάτε τους αγώνες που έχει δώσει η Νέα Δημοκρατία την εποχή που εσείς περί άλλων τυρβάζατε και προς άλλας ατραπούς βαδίζατε; Δεν θα έβλαπτε περισσότερη σεμνότητα. Το μόνο που σας απαλλάσσει είναι ότι αναγνώσατε κείμενο και είναι προφανές άλλου ήτο η φωνή, τουλάχιστον στο πρώτο κομμάτι της απαντήσεώς σας που ήταν επιθετικό και προσβλητικό, άλλου όμως, ο οποίος δεν ετόλμησε να έρθει εδώ για να μας τα πει ενώπιος ενωπίω.
Τα λέω αυτά, κύριοι συνάδελφοι του ΠΑ.ΣΟ.Κ., γιατί λυπάμαι ως παλαιός πολιτικός για τα χάλια του Κοινοβουλίου μας σήμερα και θέλω να το ακούσει και ο Πρόεδρος της Βουλής και ο Πρόεδρος της Κυβερνήσεως. 'Ετσι δεν
γίνεται πολιτικός διάλογος, έτσι δεν αναβαθμίζεται ο πολιτικός μας βίος. Δεν θέλω να θυμίσω παλαιότερα περιστατικά τα οποία βεβαίως εσείς οι
νεότεροι δεν γνωρίζετε, όταν υπήρχε ευαισθησία στον τόπο μας, όταν υπήρχε πολιτική ευαισθησία την οποία οι σημερινοί κύριοι που κυβερνούν τη χώρα την έχουν προ πολλού ξεχάσει και έχουν καταληφθεί από μια απαράδεκτη και επικίνδυνη ίηση της εξουσίας. Νομίζετε ότι εκ Θεού είστε δεδομένοι για να κυβερνάτε αυτόν τον άτυχο τόπο.
Τώρα, επί της ουσίας, εγώ δεν θα πω πολλά, κύριοι συνάδελφοι. Θα
περιοριστώ σε δύο διαπιστώσεις, διότι οι κύριοι συνάδελφοι του Κόμματός μου τα είπαν και θα τα ξαναπούν -είμαι βέβαιος- κατά τρόπο πλήρη.
Το πρώτο που θέλω να πω είναι ότι το πιο σωστό πράγμα που ελέχθη από την Κυβέρνηση είναι, ότι το χρηματιστήριο είναι ο καθρέπτης της οικονομίας και όντως εξ αντικειμένου είναι καθρέπτης της οικονομίας. Πηγαίνει καλά το χρηματιστήριο, όταν πηγαίνει καλά η οικονομία, αυτό είναι αυτονόητο και είναι και γενικά παραδεκτό. 'Ηταν καθρέπτης της οικονομίας, όταν ανέβαινε για τον κ.Σημίτη, δεν είναι όμως, όταν καταρρέει. Γιατί πέφτει το χρηματιστήριο; Γιατί πέφτει; Γιατί, αυτή η απότομη και υπερβολική κατάρρευση του χρηματιστηρίου του τελευταίου καιρού; Δεν είναι οι συνήθεις χρηματιστηριακές διακυμάνσεις, όπως προσπάθησε να μας το παρουσιάσει ο κ.Πάχτας.
Είναι μια απότομη και αδικαιολόγητη αύξηση -το "αδικαιολόγητη" είναι δική τους λέξη- και είναι και μια απότομη -δεν ξέρω αδικαιολόγηση, με ερωτηματικό- πτώση η οποία σημειώνεται τον τελευταίο καιρό. Είναι διότι έχει πρόβλημα η ελληνική οικονομία κύριοι συνάδελφοι. Διότι τα πράγματα δεν είναι όπως μας τα παρουσιάζει ο γελαστός κύριος Υπουργός Εθνικής Οικονομίας ο πάντοτε αισιόδοξος, διότι σήμερα περνούμε μια περίοδο δεινής δοκιμασίας, διότι μπήκαμε στην ΟΝΕ ανέτοιμοι. Και τώρα έρχεται η ώρα της αληθείας.
Είναι διότι οι διαρθρωτικές αλλαγές δεν πραγματοποιήθηκαν. Η λύση που δόθηκε στο πρόβλημα της αγοράς της εργασίας ήταν η χειρότερη δυνατή. Τα έκαναν ακόμα χειρότερα απ' ό,τι ήταν. Αποκρατικοποιήσεις δεν έγιναν. Οι μετοχοποιήσεις δεν αποτελούν λύση, διότι μετοχοποίηση με κρατικό μάνατζμεντ, με κρατική διοίκηση των επιχειρήσεων καταλαβαίνετε ότι μπορεί να περάσει μόνο σε περιόδους ανωμάλους, όπως ήταν αυτή, της υπερβολικής ανόδου του χρηματιστηρίου. Σήμερα όμως, δεν μπορούμε να πωλούμε μετοχές χωρίς πληρη ιδιωτικοποίηση, όταν η όποια εταιρεία παραμένει υπό κρατική διοίκηση, υπό κρατικό μάνατζμεντ.
Τώρα αντιλαμβανόμαστε ότι χάσαμε όλα αυτά τα πολύτιμα χρόνια σε μια προσπάθεια να συγκαλύψουμε τα πράγματα, να μην πούμε τα πράγματα με το όνομά τους, να μην πάρουμε μέτρα τα οποία πράγματι θα ήσαν οδυνηρά και θα είχαν πολιτικό κόστος. Αλλά δεν κυβερνάται μια χώρα χωρίς να αναλαμβάνει η κυβέρνηση και πολιτικό κόστος, διότι η ζωή δεν είναι πάντοτε ευχάριστος, δεν πατάμε πάνω σε ροδοπέταλα.
Τώρα έρχεται η ώρα της αληθείας και το χρηματιστήριο το γνωρίζει αυτό κύριοι συνάδελφοι και κύριε Υπουργέ, η αγορά και η αγορά αντιδρά. Αυτό είναι το πρόβλημα του χρηματιστηρίου.
Αλλά, ήθελα να πω και κάτι άλλο πιο συγκεκριμένο το οποίο έχω στη καρδιά μου. Δεν υπάρχει καμιά αμφιβολία, κύριοι συναδέλφοι, ότι και οι εισαγωγές εταιρειών έγιναν κατά τρόπο άτακτο. Το ακούσαμε προηγουμένως από τους κυρίους συναδέλφους. Και οι αυξήσεις του εταιρικού κεφαλαίου έγιναν κατά τρόπο εντελώς αδικαιολόγητο. Θα σας πω ένα παράδειγμα. Εγώ ποτέ δεν μπόρεσα να καταλάβω γιατί η Εμπορική Κρατική Τράπεζα μόλις είχε πωλήσει την Ιονική Τράπεζα και είχε εισπράξει ένα τεράστιο ποσό μετρητά έκανε αύξηση του εταιρικού κεφαλαίου η οποία και ενεκρίθη. Γιατί; 'Ενα κεφάλαιο αυξήσεων συνολικώς πολλών τρισεκατομμυρίων τα οποία δεν πήγαν σε επενδύσεις και κανείς δεν ξέρει πού πήγαν. Και το ερώτημα τώρα που τίθεται είναι: Αυτά όλα τα χρήματα που μετακινήθηκαν προς ποίους πήγαν; 
Εδώ μπαίνει -παρένθεση - ένα πρόβλημα πολύ σημαντικό, κύριε Υπουργέ. 
Το λέω για σας, για τον απόντα κύριο Υπουργό Εθνικής Οικονομίας και
Οικονομικών.
'Οταν συζητούσαμε εδώ το νομοσχέδιο με το οποίο διπλασιάσατε την

εισφορά για τις χρηματιστηριακές πράξεις -εν παρενθέσει σας λέω ότι το φαιδρό είναι ότι είσθε ευτυχείς όταν το αυξάνετε, είσθε ευτυχείς και όταν το μειώνετε, τέλος πάντων να έχουμε και κάποια λογική- εγώ σας έκανα μια
πρόταση και σας είπα, αντί να επιβάλετε σε κάθε χρηματιστηριακή πράξη μια αυξημένη μάλιστα εισφορά, -που δεν είναι δίκαιο, διότι σε πολλές περιπτώσεις χάνει ο άλλος όταν πουλά, να πληρώνει εισφορά από πάνω;-γιατί δεν επιβάλλετε το φόρο επί του κέρδους ιδίως όταν αποκτάται σε σύντομο χρονικό διάστημα; Και η απάντηση που μου έδωσε ο κ. Παπαντωνίου, ήταν ότι δεν είσθε σε θέση τεχνικά να εφαρμόσετε αυτό το φόρο τον οποίο κρίνει σωστό.
Μετά πάροδο δύο τριών μηνών, όταν συζητούσαμε στην Επιτροπή Οικονομικών Υποθέσεων πάλι νόμο για το χρηματιστήριο -γιατί μας έχετε φέρει αν δεν κάνω λάθος πάνω από δώδεκα νόμους που αλλάζουν το καθεστώς του χρηματιστηρίου- και είχε έρθει ο πρόεδρος της χρηματαγοράς, του έθεσα το ερώτημα και του είπα: Είσθε σε θέση να επιβάλλετε αυτό το φόρο της υπεραξίας; Ο άνθρωπος μου απήντησε αδίστακτα, ναι. Ο κ. Παπαντωνίου άρα είχε πει ανακρίβεια. Και όταν συζητούσαμε κάποιο άλλο νόμο πάλι εδώ μέσα, αν δεν κάνω λάθος ο κ. Ακριβάκης, συνάδελφος του ΠΑΣΟΚ, πρότεινε να επιβληθεί αυτός ο φόρος.
Και πρότεινε μάλιστα κατά τρόπο πλήρη να πληρώνεται πολύ υψηλό
ποσοστό όταν το κέρδος αποκτάται μέσα σε σύντομο χρονικό διάστημα ωρών ή ημερών που να κατεβαίνει και να μηδενίζεται όταν παρέλθει πολύς χρόνος γιατί πράγματι η επένδυση στο χρηματιστήριο χρειάζεται υπομονή και χρειάζεται πάροδο χρόνου, σ' αυτό θα συμφωνήσω μαζί σας, κύριε Πάχτα.
Και η απάντηση ήταν πάλι όχι. Ενώ εδέχθη τότε πολλές τροπολογίες. 
Την τροπολογία του κ. Ακριβάκη την οποία υπεστήριξα και εγώ με πάθος δεν την εδέχθη η Κυβέρνηση. Και το ερώτημα τώρα είναι γιατί δεν δέχεστε αυτήν την τροπολογία. Εγώ θα σας πω για να ακούσει και η Βουλή και ο ελληνικός λαός γιατί δεν την δέχεστε; Δεν την δέχεστε, διότι αν την είχατε δεχθεί επειδή όλες οι μετοχές είναι ονομαστικές, θα είχαμε σήμερα ένα πλήρη κατάλογο ποιοι είναι οι έξυπνοι και ποιοί είναι τα κοροϊδα, ποιοι φάγανε τα λεφτά του ελληνικού λαού, ποιοί είναι εκείνοι οι οποίοι ωφελήθησαν. Γι' αυτό δεν το θέλει ο κ. Σημίτης και η Κυβέρνησή σας, κύριοι συνάδελφοι του ΠΑ.ΣΟ.Κ.
Και εγώ νομίζω ότι είναι ντροπή για το σύνολο του πολιτικού κόσμου
αυτό που γίνεται και επιτέλους έστω και τώρα, κάνω έκκληση στην Κυβέρνηση να επιβάλλει αυτήν τη φορολογία και να καταργήσει πλήρως την εισφορά η οποία επιβάλλεται σε όλες τις χρηματιστηριακές πράξεις, διότι έτσι και μόνο θα γνωρίζουμε τι γίνεται γύρω από την υπόθεση αυτή.
Κύριοι συνάδελφοι, εγώ δεν είμαι της γνώμης ότι η δικαιοσύνη αποτελεί πανάκεια, δεν είμαι της γνώμης ότι πρέπει πάντοτε τα πολιτικά προβλήματα να τα μεταθέτουμε στους εισαγγελείς ή στα δικαστήρια. Εν τούτοις είναι βέβαιο ότι τα δικαστήρια έχουν επιληφθεί διότι υπήρξαν χαρακτηριστικές περιπτώσεις, ακραίες, κερδών πολύ σημαντικών τα οποία απήλαυσαν ορισμένοι άνθρωποι οι οποίοι είναι επώνυμοι και τους οποίους μπορεί να αναζητήσει η δικαιοσύνη. Η δικαιοσύνη άλλωστε εκινήθη μόνη της, εκινήθη οίκοθεν με βάση τα δημοσιεύματα τα οποία έγιναν και πιστεύω ότι είναι ένα θέμα το οποίο ούτως ή άλλως πρέπει να ερευνηθεί και ούτως ή άλλως πρέπει να λήξει.
Αλλά επειδή ένας τόπος δεν ζει μόνο με το παρελθόν και με αναζήτηση ευθυνών, εμένα πολύ περισσότερο με ενδιαφέρει τι θα γίνει από τώρα και ύστερα. Και επειδή πράγματι τα μέτρα τα οποία ανακοινώσατε και σήμερα είναι προς τη σωστή κατεύθυνση με τραγική όμως καθυστέρηση, και αφού το κακό έγινε και το κακό δεν θα διορθωθεί δυστυχώς και δεν θα διορθωθεί τουλάχιστον για τα προσεχή χρόνια, τουλάχιστον τώρα φροντίστε να λύσετε και το θέμα το οποίο προηγουμένως έθεσα.
Και ακόμη κάνω και μια τελευταία ερώτηση και με αυτό τελειώνω; Aν υποθέσουμε ότι δεν θα ισχύσει αυτός ο ειδικός φόρος επί της υπεραξίας, έθεσα και ένα άλλο ερώτημα,κύριε Πάχτα -φοβούμαι ότι δεν είστε αρμόδιος να απαντήσετε, αλλά δεν μου απήντησε και ο παριστάμενος τότε Υφυπουργός των Οικονομικών- τα χρήματα τα οποία εκέρδισε αυτός ο οποίος έπαιξε στο χρηματιστήριο, ανέβασε τη μετοχή του και στη συνέχεια την πούλησε
αυτά τα χρήματα αποτελούν εισόδημα ή δεν αποτελούν; Και, άσχετα με την ειδική φορολογία την οποία εγώ πρότεινα, κλιμακωτή μάλιστα συνεπλήρωσε και βελτίωσε ο κ. Ακριβάκης, αποτελούν εισόδημα φορολογητέο ή δεν αποτελούν; Και αν απαλλάσσονται από τη φορολογία -διότι αδιαμφισβήτητα αποτελούν εισόδημα- αυτός ο οποίος κέρδισε τυχόν από το χρηματιστήριο

πενήντα δισεκατομμύρια (50.000.000.000) δραχμές. Και, αν δεν υπάρχει καμία ειδική διάταξη φορολογίας η οποία να τον απαλλάσσει, λογικό είναι να πληρώσει φόρο.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος της Βουλής κ. ΑΝΝΑ ΜΠΕΝΑΚΗ ΨΑΡΟΥΔΑ)
Ερωτώ άλλη μια φορά την Κυβέρνηση του κ. Σημίτη, την Κυβέρνηση του
ΠΑ.ΣΟ.Κ. αυτά τα κέρδη φορολογούνται και αν φορολογούνται θα τα φορολογήσετε; 'Η όποιος κέρδισε, κέρδισε και όποιος έχασε, έχασε; 
(Xειροκροτήματα από την πτέρυγα της Νέας Δημοκρατίας).

ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Αλογοσκούφης έχει το λόγο ως Κοινοβουλευτικός Εκπρόσωπος της Νέας Δημοκρατίας.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, θα ήθελα να πω στον παριστάμενο κύριο Υφυπουργό ότι ουκ εν τω πολλώ το ευ. Μας μίλησε σαράντα πέντε λεπτά και το μόνο που κατάφερε να αποδείξει είναι ότι η Κυβέρνηση δεν συναισθάνεται το μεγάλο κοινωνικό πρόβλημα που έχει δημιουργήσει με την πολιτική της σε μεγάλη μερίδα του ελληνικού λαού. Μ'αυτό θα ήθελα να ξεκινήσω. Δεν νιώθει το πρόβλημα.
'Ηρθε εδώ ο κύριος Υφυπουργός -ο οποίος αν δεν κάνω λάθος είναι
χημικός- ως αλχημιστής να προσπαθήσει με οικονομικά νούμερα, τα οποία δεν αντιλαμβάνεται, να μας αποδείξει ότι δεν υπήρξε απώλεια πλούτου μέσα από το χρηματιστήριο. Αρνήθηκε, δηλαδή, αυτό που συναισθάνεται και ο τελευταίος 'Ελληνας πολίτης που είχε την ατυχία να παρασυρθεί από τις κυβερνητικές προτροπές και να επενδύσει λίγα ή πολλά -δεν έχει σημασίαστο χρηματιστήριο.
'Ηρθε εδώ και προσπάθησε με διάφορες αριθμητικές ακροβασίες να μας πείσει ότι δεν υπάρχει πρόβλημα, ότι κακώς νιώθουν οι χιλιάδες 'Ελληνες που μετείχαν στο χρηματιστήριο ότι παρασύρθηκαν από την Κυβέρνηση κι έχασαν τα λεφτά τους. Το αρνείται ο κύριος Υφυπουργός. Ο δε κύριος Υπουργός της Εθνικής Οικονομίας, ο κύριος μοχλός αυτής της ανόητης -για να μην τη χαρακτηρίσω εγκληματική- πολιτικής που οδήγησε σ' αυτό το πρόβλημα ως καπετάνιος του γλυκού νερού, όποτε υπάρχει πρόβλημα και δυσκολία αποφεύγει να εμφανισθεί στη Βουλή. Ας παραιτηθεί ο κύριος Υπουργός Εθνικής Οικονομίας.
Η κατάσταση στην οικονομία δεν είναι πια ήρεμα νερά ούτε διεθνώς
ούτε εγχωρίως. Η εισπρακτική πολιτική που ακολούθησε τα τελευταία χρόνια έχει φθάσει στα όριά της. Για τις νέες προκλήσεις που έχουμε μπροστά μας δεν είναι επαρκής. Ας βρει ο Πρωθυπουργός, ο οποίος βέβαια είναι ο κύριος υπεύθυνος, κάποιον άλλον για να του αναθέσει το τιμόνι της οικονομίας ώστε να αποφύγουμε τα χειρότερα. Διότι έτσι όπως πάμε, πολύ φοβάμαι ότι δεν θα μπορέσουμε να αντιμετωπίσουμε τα χειρότερα. 'Οταν η Κυβέρνηση δεν συναισθάνεται το πρόβλημα, δεν μπορεί καν να αρχίσει να το αντιμετωπίζει. 
Κυρίες και κύριοι συνάδελφοι, θα ξεκινήσω με μερικά γενικότερα
ζητήματα γιατί ο κύριος Υπουργός έθεσε ορισμένα γενικότερα ζητήματα.
Για την οικονομική πολιτική: Εμείς εδώ και πολλά χρόνια τους τόνους στην αντιπαράθεση για την οικονομία τους κρατούσαμε χαμηλούς γιατί διαισθανόμαστε ότι αυτό που προέχει είναι να μπει η Ελλάδα στην ΟΝΕ. Είχε μεγάλη σημασία αυτό. Βεβαίως πάντα επισημαίναμε και τις καθυστερήσεις και τα λάθη της πολιτικής. Επισημαίναμε ήδη από το 1995-1996 ότι με τους ρυθμούς που πηγαίναμε η Ελλάδα δεν θα μπορέσει να μπει με το πρώτο κύμα των χωρών στην ΟΝΕ. Και επιβεβαιωθήκαμε.
'Ερχεται τώρα ο κύριος Υφυπουργός και λέει ότι εμείς λέγαμε ότι δεν θα μπει ποτέ στην ΟΝΕ. Εμείς δεν είπαμε αυτό, είπαμε ότι δεν θα μπούμε το 1998 έγκαιρα με το πρώτο κύμα των χωρών. Θεωρεί η Κυβέρνηση ότι είναι επιτυχία που μπήκαμε με δύο χρόνια καθυστέρηση. Βεβαίως είναι επιτυχία σε σχέση με το να μην μπαίναμε και ποτέ, το ότι μπήκαμε τώρα. Αλλά δεν ήταν χωρίς κόστος αυτά τα δύο χρόνια. Το πληρώσαμε με υψηλά επιτόκια, το πληρώσαμε με μία υποτίμηση, το πληρώσαμε με πληθωρισμό, το πληρώσαμε με 
φορολογία και με πολύ βραδύτερη ανάπτυξη απ'ό,τι θα μπορούσαμε να είχαμε. Τα πλήρωσε ο ελληνικός λαός. Στοίχισε στον ελληνικό λαό αυτή η
καθυστέρηση. Μπήκαμε καθυστερημένα. Γιατί το ζήτημα του ευρώ δεν είναι

μόνο να βάλουμε το ευρώ στην τσέπη μας το 2002. Δεν πρόκειται να μας λύσει τα προβλήματα μόνο το ευρώ. 'Αλλα είναι τα οφέλη από την Οικονομική και Νομισματική 'Ενωση.
Δεύτερο σημείο: Επιμέναμε και λέγαμε ότι η πολιτική της Κυβέρνησης είναι μια πολιτική καθαρά εισπρακτική: Φορολογία, η οποία τριπλασιάστηκε
τα τελευταία επτά χρόνια, και οι διαβόητες μετοχοποιήσεις, οι οποίες χρησιμοποίησαν το χρηματιστήριο όχι ως μοχλό ανάπτυξης της οικονομίας, όχι ως ένα θεσμό που μπορούσε να βοηθήσει τον απλό 'Ελληνα πολίτη στο να έχει και αυτός μερικά οφέλη από την οικονομική ανάπτυξη, αλλά ως μία εισπρακτική μηχανή που την άρμεγε η Κυβέρνηση επί μερικά χρόνια για να κλείσει τις τρύπες του προϋπολογισμού.
Και δυστυχώς, με την πολιτική της αυτή την κατέστρεψε αυτή τη μηχανή, το χρηματιστήριο. 'Ενα από τα προβλήματα αξιοπιστίας που έχει το χρηματιστήριο, έχει να κάνει και με την υπερεκμετάλλευση που προσπάθησε να του κάνει η Κυβέρνηση με τις μετοχοποιήσεις. 'Αντλησε ασύλληπτα ποσά μέσω του χρηματιστηρίου για να κλείσει τις τρύπες του προϋπολογισμού και βεβαίως στέρησε από το χρηματιστήριο και τη ρευστότητα, αλλά και την αναπτυξιακή του προοπτική. Διότι, όταν αντλείς κεφάλαια από το Χρηματιστήριο για να κλείσεις τις τρύπες του προϋπολογισμού, λογικό είναι ότι αυτά τα κεφάλαια δεν θα πάνε για την ανάπτυξη της χώρας, δεν θα πάνε στις ιδιωτικές επιχειρήσεις, δεν θα πάνε τελικά για να βελτιώσουν την ευημερία του ελληνικού λαού. Και αυτό ήταν ένα από τα μεγάλα προβλήματα, όχι το μοναδικό, υπάρχουν και άλλα και θα τα πούμε.
Και φτάσαμε τώρα στο σημείο να υπάρχουν μία σειρά από θετικά στοιχεία για το μέλλον και να μην μπορεί να βελτιωθεί το οικονομικό κλίμα στη χώρα. Διότι δεν μπορεί να πει κανείς ότι δεν έχουμε και θετικά στοιχεία για το μέλλον. 'Εχουμε το γεγονός ότι η Ευρωπαϊκή 'Ενωση για μία εξαετία ακόμη θα μας δώσει αρκετά χρήματα. Θα μας δώσει περίπου είκοσι επτά δισεκατομμύρια ευρώ που αντιστοιχούν στα εννέα περίπου τρισεκατομμύρια δραχμές για τα επόμενα έξι χρόνια, που οπωσδήποτε αν χρησιμοποιηθούν γιατί δεν χρησιμοποιήθηκαν σωστά τα χρήματα του Β' Κοινοτικού Πλαισίου Στήριξης- δίνουν μεγάλες ευκαιρίες να εκσυγχρονιστεί η Ελλάδα.
Θα πρέπει όμως εδώ να πω ότι αυτά τα εννέα τρισεκατομμύρια μπορεί να φαίνονται πολλά, αλλά μέσω του χρηματιστηρίου μόνο στους δεκατέσσερις τελευταίους μήνες έχουμε χάσει τα τριπλάσια ως πλούτο. Για να έχουμε και την τάξη μεγέθους, έχουμε χάσει πάνω από τριάντα τρισεκατομμύρια σε κεφαλαιοποίηση -και θα έρθω σε αυτά, γιατί πήγε να μας κάνει και διάλεξη ο κύριος Υφυπουργός για το τι είναι το χρηματιστήριο!- αλλά όταν έχουμε χάσει πάνω από τριάντα τρισεκατομμύρια έστω και λογιστικό πλούτο μέσω του χρηματιστηρίου, τα εννέα τρισεκατομμύρια που θα πάρουμε από την Ευρωπαϊκή 'Ενωση καταλαβαίνετε ότι φαντάζουν σχετικά λίγα. Γι' αυτό είναι τόσο εγκληματική αυτή η πολιτική με το Χρηματιστήριο. 'Ενας από τους λόγους είναι αυτός.
'Εχουμε και άλλες θετικές προοπτικές. 'Εχουμε μπροστά μας τους Ολυμπιακούς Αγώνες που είναι μία ευκαιρία για τη χώρα. Και τι κάνουμε με τους Ολυμπιακούς Αγώνες; Καθυστερούμε, χρόνια φωνάζουμε ότι δεν προχωρά η προετοιμασία. 'Ηρθε η Κυβέρνηση μετά τις εκλογές με καθυστέρηση να παραδεχθεί ότι έχασε δύο χρόνια στην ουσία και ξαναρχίζει τώρα από την αρχή. Και πάλι βεβαίως υπάρχει μία σειρά από προβλήματα. Και έχουμε και μία διεθνή οικονομία, η οποία δεν πηγαίνει όσο καλά πήγαινε την τελευταία επταετία, αλλά έχει σχετικά θετικές προοπτικές.
Γιατί, λοιπόν, στην Ελλάδα είναι τόσο απαισιόδοξο το κλίμα; 'Ενας είναι ο λόγος. Δεν υπάρχει εμπιστοσύνη στην οικονομική πολιτική της Κυβέρνησης. Σε όλες τις χώρες του κόσμου τα χρηματιστήρια πάνε καλά. Μίλησε για τον ΝASDAQ ο κύριος Υπουργός, θα του εξηγήσω μετά τις ιδιαιτερότητες που έχει, αλλά σε όλες τις χώρες της Ευρώπης και του κόσμου τα χρηματιστήρια πάνε καλά, οι οικονομίες πάνε καλά, η ανεργία πέφτει. Στην Ελλάδα και η ανεργία ανεβαίνει με μεγάλες κοινωνικές επιπτώσεις. Είδαμε και δημοσίευμα που δεν το διέψευσε η Κυβέρνηση ότι η ανεργία στο τέλος του 1999 είχε φτάσει στο 12,4%. Να μας πει στη δευτερολογία του ο κύριος Υπουργός αν η Κυβέρνηση πραγματικά έχει στοιχεία που δείχνουν ότι η ανεργία έχει φτάσει στο 12,4% το 1999. Διότι η Ελλάδα είναι η μεγάλη εξαίρεση σε όλη την Ευρωπαϊκή 'Ενωση, ως η χώρα που ενώ θα μπορούσε όπως όλες οι άλλες να μειώνει την ανεργία της, βλέπει την ανεργία να αυξάνεται αλματωδώς. Το χρηματιστήριο δεν πάει καλά. Η ανεργία ανεβαίνει. Τι να την κάνουμε την υπόλοιπη ανάπτυξη; Η υπόλοιπη ανάπτυξη δεν έχει παρά να κάνει με έστω και την κακά αξιοποιούμενη
βοήθεια από την Ευρωπαϊκή 'Ενωση.
Διότι, κύριε Πάχτα -επειδή σε αυτό τουλάχιστον είστε ειδικός και έχετε ασχοληθεί αρκετά χρόνια με αυτό το ζήτημα- δεν έχει καμιά σημασία το ότι ξοδέψαμε όλα τα χρήματα που μας έδωσε η Ευρωπαϊκή 'Ενωση. Τα σπαταλήσαμε δυστυχώς. Διότι τα έργα που έπρεπε να τελειώσουν δεν τελείωσαν, τα λεφτά ξοδεύτηκαν, ε, αυτό είναι ο ορισμός της σπατάλης. 'Οταν ξοδεύω πιο πολλά χρήματα από ό,τι πρέπει και κάνω λιγότερα έργα από ό,τι πρέπει, τότε είμαι σπάταλος, τότε είμαι αναποτελεσματικός. Και σπάταλος είστε και αναποτελεσματικός.
Αλλά σε αυτά που είσθε κατάλληλος να απολογηθείτε, θα απολογηθείτε σε επόμενη επερώτηση την οποία έχουμε καταθέσει.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Τώρα έχουμε το
χρηματιστήριο.
ΓΕΩΡΓΙΟΣ ΑΛΟΓΟΣΚΟΥΦΗΣ: Να έρθω τώρα στο χρηματιστήριο. Τι συνέβη στο χρηματιστήριο;
Κατ' αρχάς πρέπει να παραδεχθείτε -και περιμένω να το κάνετε έστω και αργά, έστω και στη δευτερολογία σας- ότι η κατάσταση στο χρηματιστήριο αποτελεί μείζον πολιτικό και κοινωνικό ζήτημα και ότι έχετε ευθύνες. Εάν δεν το παραδεχθείτε αυτό, στην ουσία υιοθετείτε την πολιτική του Πόντιου Πιλάτου. Νίπτετε τας χείρας σας. Και ο κύριος Υπουργός Εθνικής Οικονομίας δεν έχει το θάρρος ούτε εδώ να έρθει να νίψει τας χείρας του. Εσείς, όμως, που είσθε εδώ, θα πρέπει να δώσετε μία σαφή απάντηση σε αυτό. Διότι εάν δεν παραδεχθείτε ότι είναι κοινωνικό και πολιτικό ζήτημα, όπως δεν το παραδεχθήκατε στην πρωτολογία σας, τότε δεν μπορείτε να μας πείσετε ότι μπορείτε να κάνετε κάτι για να αντιμετωπίσετε αυτό το πρόβλημα.
ΙΩΑΝΝΗΣ ΚΕΦΑΛΟΓΙΑΝΝΗΣ: Χθες ανέβηκε, όμως, εν όψει της σημερινής
συζήτησης.
ΓΕΩΡΓΙΟΣ ΑΛΟΓΟΣΚΟΥΦΗΣ: Ναι, κύριε Κεφαλογιάννη, έχετε δίκιο. Θα
μιλήσουμε και γι' αυτό.
Είναι ή δεν είναι γεγονός ότι τους τελευταίους δεκατέσσερις μήνες έχει χάσει πάνω από τρεις χιλιάδες μονάδες το χρηματιστήριο; Είναι ή δεν είναι γεγονός ότι η συνολική κεφαλαιοποίηση του χρηματιστηρίου έχει πέσει κατά περισσότερο από τριάντα πέντε τρισεκατομμύρια δραχμές; Είναι ή δεν είναι γεγονός ότι πριν από δεκατέσσερις μήνες, το καλοκαίρι του 1999, μπήκαν στο χρηματιστήριο χιλιάδες συμπολίτες μας, καθυστερημένα, δεν έχει σημασία και αγόρασαν μετοχές -αυξήθηκε η διασπορά των μετοχών- και τελικά οι χαμένοι είναι ακριβώς αυτοί οι πολλοί που μπήκαν στο χρηματιστήριο καθυστερημένα, τους οποίους κανείς δεν προειδοποίησε και κανείς δεν προστάτευσε;
ΙΩΑΝΝΗΣ ΚΕΦΑΛΟΓΙΑΝΝΗΣ: Τους προέτρεψε η Κυβέρνηση.
ΓΕΩΡΓΙΟΣ ΑΛΟΓΟΣΚΟΥΦΗΣ: Τους προέτρεπε η Κυβέρνηση να μπουν στο χρηματιστήριο. Ξεφορτώθηκαν οι έξυπνοι τις μετοχές σε αυτούς και τελικά αυτοί βρέθηκαν να είναι οι χαμένοι. Και από αυτό το σύνολο των τριάντα πέντε τρισεκατομμυρίων που χάθηκαν, τα είκοσι τρισεκατομμύρια περίπου -μέσω και των αμοιβαίων κεφαλαίων βεβαίως- αντιστοιχούν σε μικροεπενδυτές. Γι' αυτό μιλάμε για είκοσι τρισεκατομμύρια στην επερώτηση. Διότι αυτά τα είκοσι τρισεκατομμύρια αντιστοιχούν σε μικροεπενδυτές.
Εάν δεχθώ -που υπάρχουν ορισμένες αμφιβολίες- ότι αυτοί οι μικροεπενδυτές είναι ένα εκατομμύριο συμπολίτες μας, αντιστοιχεί η απώλεια σε είκοσι εκατομμύρια δραχμές ανά μικροεπενδυτή. Αυτό τεκμηριώνει τον ισχυρισμό και του κ. Κωστόπουλου ότι τελικά χάθηκαν για πολλούς οι οικονομίες μιας ζωής. Και αυτό δεν μπορείτε να το αμφισβητήσετε.
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν τους ενδιαφέρει.
ΓΕΩΡΓΙΟΣ ΑΛΟΓΟΣΚΟΥΦΗΣ: Είναι ή δεν είναι γεγονός, κύριε Υφυπουργέ,
ότι η κατάσταση στο χρηματιστήριο δεν δημιουργεί μόνο κοινωνικά ζητήματα, αλλά δημιουργεί και ζητήματα στην ελληνική περιφέρεια; Διότι πολλά από αυτά τα χρήματα μέσω των ΕΛΔΕ, τις οποίες αφήσατε να αναπτυχθούν χωρίς έλεγχο και χωρίς προστασία και για τις ίδιες πλέον, ήρθαν από την ελληνική περιφέρεια. Και τώρα στην ελληνική περιφέρεια η ζημιά είναι πολύ μεγαλύτερη από ό,τι είναι στα αστικά κέντρα. Διότι πολλοί -και αναφέρθηκε και από συναδέλφους- πούλησαν τα χωράφια τους, έβαλαν τις οικονομίες τους, δανείστηκαν, υποθήκευσαν τα σπίτια τους για να παίξουν στο χρηματιστήριο και σήμερα βρίσκονται καταχρεωμένοι. Και μας δείξατε εδώ ένα φυλλάδιο της Επιτροπής Κεφαλαιαγοράς το οποίο αμφιβάλλω αν το διάβασε
ποτέ κανείς.
Τηλεοπτικό σποτ το κάνατε αυτό το φυλλάδιο; 'Οταν κάνατε τηλεοπτικά
σποτ και λέγατε πόσο καλά πηγαίνει το χρηματιστήριο, ότι είναι ο καθρέφτης της οικονομίας και ότι θα εξακολουθήσει να πηγαίνει καλά διότι το ΠΑ.ΣΟ.Κ. εγγυάται την ανοδική του πορεία, κάνατε φυλλάδιο, κάνατε σποτ όλες αυτές τις προειδοποιήσεις; 'Οχι! Ο κόσμος είχε μείνει με την εντύπωση -και λόγω των δηλώσεων του απόντος Υπουργού Εθνικής
Οικονομίας- ότι η Κυβέρνηση θα εξασφαλίσει ότι το χρηματιστήριο θα πηγαίνει για πάντα επάνω. Κανείς δεν τους προειδοποίησε για το αντίθετο. 'Οταν έφθασαν οι προειδοποιήσεις ήταν και πολύ αργά αλλά και τόσο άκομψες που τελικά οδήγησαν σε μεγαλύτερη ζημιά από το όφελος που θα μπορούσαν να είχαν.
ΘΕΟΔΩΡΟΣ ΣΚΡΕΚΑΣ: Προειδοποιήσεις ότι τους έφαγαν τα λεφτά.
ΓΕΩΡΓΙΟΣ ΑΛΟΓΟΣΚΟΥΦΗΣ: Η Κυβέρνηση δεν έμαθε από το καλοκαίρι του 1999. Επανέλαβε -και πολύ χειρότερα βεβαίως- τα ίδια σφάλματα και στην προεκλογική περίοδο.
Στην προεκλογική περίοδο χρησιμοποίησε τα λεφτά των φορολογουμένων
για να κάνει προεκλογικές παρεμβάσεις στο χρηματιστήριο. Συνήθως οι παρεμβάσεις αυτές γίνονταν τα τελευταία λεπτά της συνεδρίασης για να 
έχουν και μεγαλύτερο αποτέλεσμα ώστε να μη φαίνεται ότι πέφτει ο δείκτης. Ενώ οι μετοχές της περιφέρειας έπεφταν, γινόντουσαν παρεμβάσεις σε ορισμένες μετοχές που επηρέαζαν τον δείκτη για να φαίνεται τουλάχιστον

ότι ο δείκτης σταθεροποιείται. Χρησιμοποίησε, λοιπόν, τα χρήματα και έφθασε στο έσχατο σημείο, κατά πρώτο λόγο να προσπαθεί να εμπλέξει τη Νέα Δημοκρατία ως συνυπεύθυνη, διότι όταν τα πράγματα δεν πάνε καλά, πρέπει να βρούμε και συνυπεύθυνους.
Στο κενό έπεσε αυτή η προσπάθεια, αλλά δεν έχει σημασία, έγινε και
επικοινωνιακά επιχείρησε η Κυβέρνηση να τη χρησιμοποιήσει.
Κατά δεύτερο λόγο ήλθε ο Υπουργός Εθνικής Οικονομίας για να
σταματήσει τους επενδυτές από το να πωλούν -γιατί πολλοί φοβόντουσαν ότι μετά τις εκλογές θα έπεφτε το χρηματιστήριο- και να τους πει ότι η περίοδος νευρικότητας του χρηματιστηρίου θα λήξει με τις εκλογές, δηλαδή να τους πει, κρατήστε τις μετοχές σας κορόιδα -"κορόιδα" δεν είπε, αλλά το είχε στο πίσω μέρος του μυαλού του- μην τις πουλάτε τώρα και θα δούμε μετά τις εκλογές. 'Ετσι τους παρέσυρε να κρατήσουν τις μετοχές τους στην προεκλογική περίοδο, για να ωφεληθεί η Κυβέρνηση εκλογικά. 'Αφησε μετά το δείκτη να καταρρεύσει. Μέσα σε οκτώ ημέρες μετά τις εκλογές έχασε 20% ο δείκτης.
Και έρχεσθε εδώ να μας πείτε ότι δεν υπάρχει πρόβλημα, ότι είναι όλα καλά, να κρατήσουμε τις μετοχές και να περιμένουμε "του Αγίου ποτέ" να κερδίσουμε. Αυτό είπατε σήμερα. 'Οταν μιλούσατε, κύριε Υπουργέ, έπρεπε να δείτε τι διακύμανση είχε ο δείκτης του χρηματιστηρίου, που ανέβαινε και ξαφνικά έπεσε. Αυτό έγινε την ώρα που μιλούσατε, που είπατε ότι δεν μας ενδιαφέρει η βραχυχρόνια πορεία του χρηματιστηρίου. Υπό το βάρος της κατακραυγής και υπό το βάρος της σημερινής επερώτησης, και χθες και σε κάποιο διάστημα σήμερα, προσπαθήσατε τεχνητά να στηρίξετε το δείκτη για να είναι καλύτερο το κλίμα σήμερα στη συζήτηση. Αν είναι δυνατόν!

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Αν σας πω ότι
ανεβαίνει, τι θα απαντήσετε;
ΓΕΩΡΓΙΟΣ ΑΛΟΓΟΣΚΟΥΦΗΣ: Ξέρω ότι ανεβαίνει. Ξέρω πού είναι το χρηματιστήριο αυτήν τη στιγμή. Μην ανησυχείτε, το παρακολουθώ. 
ΙΩΑΝΝΗΣ ΚΕΦΑΛΟΓΙΑΝΝΗΣ: 'Οταν πέφτει ο δείκτης, γιατί δεν μιλάτε
καθόλου;

ΓΕΩΡΓΙΟΣ ΑΛΟΓΟΣΚΟΥΦΗΣ: Εμείς δεν κάνουμε την πολιτική μας κατ' αυτόν τον τρόπο. Τι σημαίνει ότι ανεβαίνει;
Κυρίες και κύριοι συνάδελφοι, δεν έχει καταλάβει η Κυβέρνηση ότι
εμείς την πολιτική μας δεν τη στηρίζουμε στις διακυμάνσεις του δείκτη του χρηματιστηρίου της μιας ημέρας ή των δύο ημερών. Την πολιτική μας τη στηρίζουμε στα πραγματικά προβλήματα και της οικονομίας και της κοινωνίας και της χώρας.
Εσείς στηρίξατε την πολιτική σας πάνω στις διακυμάνσεις του δείκτη και πάνω σ' αυτό το δείκτη γαντζωθήκατε. Τελικά κατέρρευσε ο δείκτης και τώρα να δούμε τι θα πάθετε κι εσείς.
Θα έλθω όμως στο διά ταύτα, γιατί δεν έχω πολύ χρόνο στη διάθεσή μου και δεν θέλω να πάρω χρόνο από τη δευτερολογία μου, γιατί η δευτερολογία έχει σημασία στη συζήτηση στη Βουλή και δεν μπορούμε να κάνουμε τον
Κανονισμό λάστιχο.
Για να αποτραπεί το δυσμενές αυτό κλίμα, πρέπει να γίνουν πράγματα,
αλλά τα πράγματα αυτά είναι δύσκολα. Δεν είναι αυτά που μας είπε ο Υπουργός. Δεν λύνεται με διάφορα διακοσμητικά μέτρα το πρόβλημα, ούτε με πυροσβεστικά μέτρα ούτε με παρεμβάσεις της τελευταίας στιγμής και ορισμένων ημερών. Θέλει δύσκολες αποφάσεις και νομίζω ότι το οικονομικό επιτελείο της Κυβέρνησης και ο επικεφαλής του κ. Παπαντωνίου έχει αποδείξει ότι δύσκολες αποφάσεις δεν μπορεί να πάρει.
Γι' αυτό ζητάμε την παραίτησή του. Δεν είναι προσωπικό το ζήτημα. Η παραίτησή του θα βοηθήσει στο να αποκατασταθεί κάποια αξιοπιστία ή κάποια ελπίδα τέλος πάντων για την οικονομική πολιτική. Είναι καιρός να φύγει. 
Δεύτερον, θα πρέπει να οδηγηθούν στη δικαιοσύνη αυτοί που κατέστησαν
αναξιόπιστο το χρηματιστήριο, διότι ο κόσμος που έχει χάσει τα χρήματά του και ξέρει ότι δεν υπάρχει η προοπτική της γρήγορης ανάκτησης των χαμένων σε ένα λογικό διάστημα, απαιτεί κάθαρση. 'Εχει σημασία για την αποκατάσταση της αξιοπιστίας να υπάρξει κάθαρση.
Τρίτον, θα πρέπει το χρηματιστήριο να θωρακιστεί μέσω της αναμόρφωσης του πλαισίου λειτουργίας της Επιτροπής Κεφαλαιαγοράς, η οποία έχει αποδειχθεί ότι είναι κατώτερη των περιστάσεων και δεν μπορεί να κάνει τη δουλειά της. Διότι με το υφιστάμενο πλαίσιο και με τις πολιτικές εξαρτήσεις που έχει η Επιτροπή Κεφαλαιαγοράς δεν μπορεί να λειτουργήσει και να ασκήσει τον εποπτικό της ρόλο. Πρέπει να τελειώνουμε με αυτό το ζήτημα. Χρειάζεται ένα καινούριο πλαίσιο και βεβαίως καινούρια πρόσωπα, τα οποία να πείθουν ότι είναι αντικειμενικά και ικανά να αποκαταστήσουν την αξιοπιστία του χρηματιστηρίου.
Τέταρτον, το σημαντικότερο είναι ότι πρέπει να προχωρήσουν οι διαρθρωτικές αλλαγές, η απελευθέρωση των αγορών, η άρση των αντικινήτρων για την επιχειρηματικότητα, μια φορολογική μεταρρύθμιση, ο περιορισμός των δημοσίων δαπανών. Επίσης, πρέπει να αξιοποιηθούν σωστά οι κοινοτικοί πόροι για τους οποίους έχουμε πολύ μεγάλες αμφιβολίες με το νέο πια αυστηρό καθεστώς, για να επιταχυνθεί η προετοιμασία για την Ολυμπιάδα. Μόνο έτσι θα δοθεί η αίσθηση στην οικονομία και την κοινωνία ότι κάτι αλλάζει και θα αντιστραφεί το κλίμα.
Και τέλος, έχει πολύ μεγάλη σημασία να περιοριστεί η άντληση
κεφαλαίων μέσω των μετοχοποιήσεων. Δεν μπορεί η πολιτική να στηρίζεται αποκλειστικά και μόνο στις μετοχοποιήσεις. Υπάρχουν και άλλοι τρόποι για να κάνεις αποκρατικοποίηση, υπάρχουν και άλλες αγορές, υπάρχουν και άλλα κεφάλαια που μπορούν να αντληθούν και όχι μέσω του ελληνικού χρηματιστηρίου.
Μπορεί να τα κάνει αυτά η Κυβέρνηση; Εγώ έχω πολύ μεγάλες αμφιβολίες, αλλά πιστεύω ότι στο διάστημα που αυτή η Κυβέρνηση θα εξακολουθεί να είναι "γαντζωμένη" στην εξουσία, θα πρέπει να πάρει όποιες πρωτοβουλίες γίνεται για να αποκατασταθεί έστω και ένα ελάχιστο όριο αξιοπιστίας που θα βοηθήσει και το χρηματιστήριο.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος κ. Σκυλλάκος.
ΑΝΤΩΝΗΣ ΣΚΥΛΛΑΚΟΣ: Πράγματι το χρηματιστήριο έγινε μεγάλο κοινωνικό και πολιτικό πρόβλημα. Αναπτύχθηκε με επάρκεια αυτό που είναι γνωστό, ότι, δηλαδή, εκατοντάδες χιλιάδες μικροεπενδυτές καταστράφηκαν. Αυτό έχει γενικότερες επιπτώσεις στην οικονομία και στην κίνηση της αγοράς. Είναι ευρύτερες οι επιπτώσεις.
Επίσης, αναπτύχθηκε με επάρκεια αυτό που όλοι γνωρίζουμε ότι, δηλαδή, ορισμένοι ημέτεροι κέρδισαν, ορισμένοι που γνωρίζουν πώς λειτουργεί το χρηματιστήριο, παίκτες του χρηματιστηρίου, τζογαδόροι, κέρδισαν.
Εκείνο που δεν αναπτύχθηκε επαρκώς και που σιωπά ιδιαίτερα η
Κυβέρνηση, αλλά σε μεγάλο βαθμό και η Νέα Δημοκρατία είναι ότι μια σειρά επιχειρηματίες -δεν μιλάω για τους απατεώνες που δεν είχαν καν επιχείρηση- των οποίων "περπατάνε" οι επιχειρήσεις, κερδοσκόπησαν και αυτοί. Πρέπει να συμπεριλάβουμε και τη μετάθεση πλούτου από τους φτωχούς στους πλούσιους. Τους πλούσιους πρέπει να τους συμπεριλάβουμε και αυτούς, οι οποίοι δεν επένδυσαν με την ανοχή της Κυβέρνησης.

Υπάρχει, λοιπόν, και αυτή η πλευρά: Μια σειρά από μεγαλοεπιχειρηματίες κέρδισαν σε βάρος φτωχών λαϊκών στρωμάτων. 
Δεύτερο ζήτημα: Η Νέα Δημοκρατία υποστηρίζει ότι το χρηματιστήριο

είναι κεντρικός θεσμός της ελεύθερης αγοράς, της ιδεολογίας της. Το ΠΑ.ΣΟ.Κ μιλάει για θεσμό ανάπτυξης.
Είναι έτσι τα πράγματα; Εγώ θα αναφερθώ σε μία ρήση του Μαρξ πριν από εκατό περίπου χρόνια. Χαρακτήρισε το χρηματιστήριο "το πορνείο του καπιταλισμού" και έτσι είναι στην πράξη. Αυτοί που μπαίνουν στο χρηματιστήριο επιδιώκουν, αντί να δανειστούν παραδείγματος χάρη από τράπεζα, φθηνότερο χρήμα με καλύτερους όρους, αποτεινόμενοι κυρίως στην πλατιά μάζα ελπίζοντας να πλουτίσουν ή να ζήσουν κάπως καλύτερα. Αυτή είναι η κατάσταση με το χρηματιστήριο.
Ευνοεί το Χρηματιστήριο ως θεσμός την κερδοσκοπία, τον τζόγο, βάζει σε κινδύνους τους μικροεπενδυτές κυρίως. Αυτό συμβαίνει και στην Ελλάδα, αυτό συμβαίνει και στις Ηνωμένες Πολιτείες, αυτό συμβαίνει παντού. 'Οσοι θέλουν να εξωραϊσουν το σύστημα που ζούμε, εξωραϊζουν και το χρηματιστήριο και μάλιστα σε συνθήκες καταστροφής για εκατοντάδες χιλιάδες 'Ελληνες.
Τώρα, εάν η Κυβέρνηση επιμένει ότι είναι θεσμός ανάπτυξης, πρέπει να μας εξηγήσει, γιατί δεν ελέχθη από τα αρμόδια όργανα εάν τα χρήματα που εισπράχθηκαν από τους επιχειρηματίες έγιναν επενδύσεις.
'Ερχομαι τώρα στις ιδιαίτερες ευθύνες που υπάρχουν. Το ζήτημα της ροής του κόσμου μικροεπενδυτών μικροεισοδηματιών στο χρηματιστήριο ξεκίνησε να παίρνει μαζικό χαρακτήρα, όταν έπεσαν τα επιτόκια καταθέσεων και τα επιτόκια στους τίτλους του δημοσίου. Δημιουργήθηκε μεγάλη ζήτηση, ανέβηκε ο τζίρος και έτσι πήραν την "ανηφόρα" οι τιμές στο χρηματιστήριο. 
Πού βρίσκονται οι τεράστιες ευθύνες της Κυβέρνησης; Βρίσκονται στο
ότι ενισχύσατε αυτήν την τάση, την ελπίδα και την προσδοκία για γρήγορο πλουτισμό, για γρήγορα κέρδη με τοποθετήσεις σας για να ευνοηθείτε πολιτικά σε ψήφους. Είναι βαρύτατες οι ευθύνες. Σε όσα είπε η Νέα Δημοκρατία γι' αυτό το ζήτημα έχει απολύτως δίκιο.
Και η Νέα Δημοκρατία έχει ευθύνες, η οποία εκ των υστέρων έρχεται και μιλάει για προτάσεις κατηγορώντας το ΠΑ.ΣΟ.Κ.
Πού ήταν η Νέα Δημοκρατία όταν ανέβαινε το χρηματιστήριο, να βγει και να πει, όχι μην καταθέτετε τα χρήματά σας, είναι "φούσκα" το χρηματιστήριο. Δεν είναι "φούσκες" μόνο κάποιες επιχειρήσεις πίσω από τις οποίες κρύβονται απατεώνες. "Φούσκα" ήταν ολόκληρο το χρηματιστήριο. Και όταν βγαίναμε εμείς στην τηλεόραση, γιατί πολλές συζητήσεις στο Κοινοβούλιο δεν γινόντουσαν και μιλούσαμε για "φούσκα" όλου του χρηματιστηρίου μας έλεγαν να μην τα λέμε αυτά γιατί χαλάμε το επενδυτικό κλίμα. Ποιο επενδυτικό κλίμα, αφού δεν έγιναν επενδύσεις;
Υπάρχουν, λοιπόν, περισσότερες ευθύνες στην Κυβέρνηση. 'Εχει όμως και η Νέα Δημοκρατία τις δικές της ευθύνες. Και δεν ήταν δυνατόν να γίνει διαφορετικά, διότι τα κόμματα που ορκίζονται στον καπιταλισμό και στο χρηματιστήριο αυτήν την πολιτική θα εφάρμοζαν. Αν ήταν η Νέα Δημοκρατία κυβέρνηση θα έλεγε τα ίδια που λέγατε και εσείς, δηλαδή, ότι πάει καλά η οικονομία και γι'αυτό ανεβαίνει το χρηματιστήριο. Απλώς αντιστρέφονται οι όροι κάθε φορά.
Τι μπορεί να γίνει εδώ που έχουμε φθάσει; Δεν νομίζω ότι με τις προτάσεις που ακούστηκαν μπορεί να διορθωθεί η κατάσταση. Αναφέρθηκαν κάποια μέτρα διαφάνειας. Αν αυτά τα μέτρα υπήρχαν στην περίοδο μαζικής ανόδου των τιμών θα είχε αλλάξει η κατάσταση, όταν ενισχύεται η ψυχολογία με συνεχείς κυβερνητικές δηλώσεις; Δεν θα είχε αλλάξει. Aπλώς θα φούσκωναν κάποιες μετοχές κάποιων άλλων επιχειρήσεων. Η τάση δεν θα ανεκόπτετο. Ούτε και τώρα θα διορθωθεί η κατάσταση με αυτά τα μέτρα.
Δεν άκουσα μέτρα ούτε από τη Νέα Δημοκρατία. Τα ουσιαστικά μέτρα στα οποία αναφέρεται η Νέα Δημοκρατία έχουν σχέση με την επιτάχυνση της ελευθερίας των αγορών, των ιδιωτικοποιήσεων και με την απελευθέρωση γενικότερα. Μόνο έτσι μπορούμε να έχουμε ελπίδα ότι θα ανακάμψει στο μέλλον το χρηματιστήριο. Αυτή είναι η θέση της Νέας Δημοκρατίας. Και ασκεί κριτική στο ΠΑ.ΣΟ.Κ. ότι πρέπει να επιταχύνει τις απελευθερώσεις και τις ιδιωτικοποιήσεις.
Είναι έτσι τα πράγματα; Ποιος μας βεβαιώνει ότι οι καπιταλιστικές επιχειρήσεις στη χώρα μας που είναι στο χρηματιστήριο ή αυτές που θα μπουν, θα αντέξουν αύριο μεθαύριο στον ανταγωνισμό; 'Ετσι όπως είναι η χώρα μας σε μέσο επίπεδο ανάπτυξης, με την πραγματική ψαλίδα ανάπτυξης ανάμεσα στη δική μας και στις άλλες χώρες όλο να μεγαλώνει, παρά τα νούμερα που εμφανίζετε, θα έχει σαν αποτέλεσμα πολλές επιχειρήσεις να μην
τα βγάλουν πέρα με τον ανταγωνισμό. 'Οσοι, λοιπόν, λένε ότι με την πολιτική της απελευθέρωσης των αγορών θα ξανακερδίσουν τα χρήματά τους οι εγκλωβισμένοι, λένε ψέματα συνειδητά.
Πρέπει να βγουν συμπεράσματα. Δεν περιμένω να βγουν συμπεράσματα ούτε από την Κυβέρνηση ούτε από τη Νέα Δημοκρατία. Τα συμπεράσματα πρέπει να βγουν από τον ελληνικό λαό. Δηλαδή, σε τι σύστημα ζούμε, ποιοι μας κυβερνούν, ποια είναι η Αξιωματική Αντιπολίτευση, τι είναι το χρηματιστήριο. Μόνο έτσι θα έχουμε αλλαγή του γενικότερου προσανατολισμού της χώρας μας.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Ακριβάκης, ως Κοινοβουλευτικός Εκπρόσωπος του ΠΑ.ΣΟ.Κ.
ΑΛΕΞΑΝΔΡΟΣ ΑΚΡΙΒΑΚΗΣ: Κυρία Πρόεδρε, το 1960 είχε επισκεφθεί την
Ελλάδα ο Χρουτσώφ επισήμως και ανεπισήμως. Αν δεν κάνω λάθος, κάθησε εδώ δεκαπέντε ημέρες. Γυρίζοντας στη Μόσχα τον ρώτησαν τι του έκανε εντύπωση από την Ελλάδα. Είπε ότι του έκανε εντύπωση το ότι οι μισοί πουλάνε λαχεία και ότι οι άλλοι μισοί τα αγοράζουν. Με αυτόν τον τρόπο έδωσε ανάγλυφα μια ροπή του 'Ελληνα προς τα τυχερά παιχνίδια, κάτι το οποίο δεν αμφισβητείται, απ'όλους τους πολίτες όλων των τάξεων και κατηγοριών.

Γι' αυτό θα μου επιτρέψετε να πω ότι η χρησιμοποιούμενη έκφραση, ο επενδυτής, ο μικροεπενδυτής, ο μεγαλοεπενδυτής του χρηματιστηρίου, βρίσκεται σε πλήρη αναντιστοιχία με τη νοοτροπία αυτών που παίζουν σήμερα στο χρηματιστήριο. Είναι λίγο αδόκιμη η έκφραση.
Εγώ πιστεύω ότι η συντριπτική πλειοψηφία αυτών που έχουν κωδικό αριθμό στο χρηματιστήριο είναι παίκτες και δεν είναι επενδυτές. Και 
μάλιστα είναι παίκτες με ελάχιστη χρηματιστηριακή παιδεία. Αυτή είναι μια δεύτερη παράμετρος, η έλλειψη χρηματιστηριακής παιδείας του ελληνικού λαού, που επηρέασε σε μεγάλο βαθμό και αυτήν την τροπή που πήραν τα πράγματα στο χρηματιστήριο.
Μια τρίτη παράμετρος θα έλεγα ότι είναι αυτό που μας χαρακτηρίζει
όλους εμάς τους 'Ελληνες, η υπερβολή, ο μεγάλος ενθουσιασμός, που σε κάποια στιγμή γίνεται η μεγάλη απογοήτευση.
Μέσα σε αυτές τις τρεις παραμέτρους ανεπτύχθη και λειτουργεί μέχρι σήμερα το ελληνικό χρηματιστήριο. Υπερβολή, έλλειψη χρηματιστηριακής παιδείας και θα έλεγα ακόμα και αυτό που είπα πριν, μια ροπή του 'Ελληνα προς τα τυχερά παιχνίδια.
Βεβαίως, κανείς δεν μπορεί να ισχυρισθεί ότι δεν είναι μεγάλο ζήτημα σήμερα η πορεία του χρηματιστηρίου και δεν απασχολεί εκατομμύρια του ελληνικού λαού. 'Οπως επίσης δεν μπορεί κανείς να είναι ιδιαιτέρως ευτυχής από την πορεία του χρηματιστηρίου. Και δεν εννοώ τη σημερινή ή την περσινή πορεία του χρηματιστηρίου, την πορεία καθόδου του δείκτη, αλλά εννοώ ότι δεν μπορούμε να είμαστε ιδιαίτερα ευτυχείς και κατά την περίοδο της μεγάλης ανόδου του δείκτη του χρηματιστηρίου. 'Οσο είμαστε δυστυχείς τώρα στην καθοδική πορεία, τόσο θα πρέπει να είμαστε και ακόμη περισσότερο δυστυχείς για την ανοδική πορεία του χρηματιστηρίου μέχρι το Σεπτέμβριο του 1999.
Γιατί το λέω αυτό; Γιατί απλούστατα, να μην κρυβόμαστε πίσω από το δάκτυλό μας, η αιφνίδια και απρόσμενη άνοδος του χρηματιστηρίου ήταν επόμενο να φέρει γι' αυτούς που έχουν στοιχειώδεις γνώσεις για το χρηματιστήριο -και αυτές δεν τις είχε ο ελληνικος λαός- τη μεγάλη πτώση του χρηματιστηρίου και αυτή η πτώση να γίνει αιτία να χάσουν αυτοί που δεν είχαν χρηματιστηριακή παιδεία τα λεφτά τους.
Η αιτία, κατά την άποψή μου, που το χρηματιστήριο ακολούθησε αυτήν τη καθοδική πορεία και πράγματι χάθηκαν χρήματα, χωρίς όμως να έχει ευθύνη η Κυβέρνηση, είναι το ότι αρκετά τρισεκατομμύρια την κρίσιμη περίοδο της ανόδου του χρηματιστηρίου, Αύγουστος και Σεπτέμβριος του 1999, βγήκαν από το χρηματιστήριο. Το είπε κάπως ο κ. Σκυλάκος. Eγώ θα τα πω με αριθμούς. 
Οκτώμισι τρισεκατομμύρια δραχμές έφυγαν από το χρηματιστήριο από την
πώληση μετοχών μεγαλοϊδιοκτητών εισηγμένων εταιρειών. Αυτά τα στοιχεία προκύπτουν από το τι μετοχές είχαν μέχρι τον Αύγουστο του 1999 κάποιοι μεγαλοϊδιοκτήτες στις εταιρείες τους και τι είχαν μετά το Σεπτέμβριο του 1999. Με μια μέση τιμή αυτά βγαίνουν οκτώμισι τρισεκατομμύρια δραχμές. 
Πεντέμισι τρισεκατομμύρια είναι οι αυξήσεις των μετοχικών κεφαλαίων
των εισηγμένων εταιρειών. Τεσσεράμισι τρισεκατομμύρια είναι οι φόροι και οι προμήθειες των χρηματιστηριακών εταιρειών και περίπου έξι τρισεκατομμύρια είναι κέρδη μεγάλων παικτών ξένων επενδυτών οι οποίοι
κέρδισαν και έφυγαν. Αυτά κάνουν 24,5 τρισεκατομμύρια. Αυτά τα λεφτά χάθηκαν. Και αυτή ήταν η βασική αιτία της έλλειψης ρευστότητος που παρατηρείται μέχρι σήμερα στο χρηματιστήριο. Αυτή η τρύπα, λοιπόν, έπρεπε να καλυφθεί, διότι τα λεφτά αυτά δεν ξαναμπήκαν στο χρηματιστήριο. 'Επρεπε επομένως το χρηματιστήριο να ακολουθήσει μία καθοδική πορεία, αυτή και την οποία ακολούθησε. Στο χρηματιστήριο δεν μπορεί να κερδίζουν όλοι. Κάποιοι κερδίζουν και κάποιοι χάνουν. Κάποιοι τα παίρνουν από άλλους. Και μάλιστα αυτά που χάνονται είναι περισσότερα από αυτά που κερδίζονται, αν συνυπολογίσει κανείς το φόρο και τις προμήθειες των χρηματιστηριακών εταιρειών. Αυτό είναι το παιγνίδι.
Τότε τον Αύγουστο και το Σεπτέμβριο του 1999 όλοι έλεγαν ότι κερδίζουμε. Μα, πώς ήταν δυνατόν! Λογιστικά κέρδιζαν. Είπε κάποιος προηγουμένως ότι "η Κυβέρνηση δεν προστάτευσε". Εγώ ενθυμούμαι -και το λέω μετά λόγου γνώσεως- που βγήκαν κάποιοι κυβερνητικοί παράγοντες, αν θυμάμαι καλά και ο Υπουργός Εθνικής Οικονομίας και ο κ. Παπαδήμος, δεν ξέρω, κάποιοι άλλοι. Μάλιστα χρησιμοποιήθηκε και ο όρος "φούσκες" από 
κυβερνητικούς παράγοντες. Και την άλλη ώρα έγινε θύελλα από τον Τύπο, αλλά και από τη Νέα Δημοκρατία που κατηγόρησαν τον Υπουργό Εθνικής Οικονομίας κ. Παπαντωνίου ή τον κ. Παπαδήμο και ο κ. Καρατζάς, αν ενθυμούμαι καλώς, βγήκαν και είπαν στους επενδυτές "προσέξτε τις φούσκες, αυτό που
συμβαίνει με το ελληνικό χρηματιστήριο δεν είναι φυσιολογικό". Και δεν ήταν φυσιολογικό. Και έγινε ορυμαγδός, ότι η Κυβέρνηση πάει να χειραγωγήσει το χρηματιστήριο. 'Εγινε από πλευράς Νέας Δημοκρατίας. 'Ετσι είναι.
Βεβαίως -θα το πω και αυτό, γιατί θέλω να είμαι αντικειμενικός-
σίγουρα όλοι αιφνιδιαστήκαμε από αυτήν την ιστορία της απότομης ανόδου

του χρηματιστηρίου. Και η πολιτεία -το έχω ξαναπεί αυτό- ήταν ανέτοιμη να δεχθεί αυτήν την έκρηξη. Αν όλα αυτά τα μέτρα που πάρθηκαν με γρήγορους ρυθμούς και σωστά μέτρα να θωρακιστεί το χρηματιστήριο προϋπήρχαν, ίσως να μην είχαμε φθάσει σε αυτήν την αφύσικη αύξηση της τιμής των μετοχών του χρηματιστηρίου και δεν θα είχαμε σήμερα τη σημερινή πτώση. Αλλά σε αυτό δεν μπορεί να μεμφθεί κανένας την Κυβέρνηση.
Μέχρι πρότινος, μέχρι πριν τρία χρόνια ήταν ένα χρηματιστήριο, την ύπαρξη του οποίου αγνοούσε το 99% του ελληνικού λαού. Και τι κάνει αυτό το χρηματιστήριο; Δεν το ξέρει κανείς, παρά ένας στενός κύκλος ανθρώπων και ούτε υπήρχε κανένα ενδιαφέρον για το χρηματιστήριο. Ξαφνικά, μέσα σε έξι μήνες έγινε μία έκρηξη, δημοσιογράφοι, χιλιάδες οικονομικές εφημερίδες, όλη η Ελλάδα ησχολείτο με το χρηματιστήριο και έγιναν αυτά που έγιναν. Και κάποιοι αν θέλετε μέσα σε αυτό το πανηγύρι γνώστες του παιγνιδιού που ήξεραν να παίξουν κέρδισαν. Και αυτοί που δεν ήξεραν έχασαν. Αυτή είναι η πραγματικότητα, μη γελιόμαστε. Αυτό έγινε εν προκειμένω.
Τελειώνοντας θέλω να πιστεύω ακράδαντα ότι οποιεσδήποτε συζητήσεις γύρω από το χρηματιστήριο από οπουδήποτε προερχόμενες κάνουν κακό στο χρηματιστήριο. Δηλαδή και αυτή η συζήτηση που γίνεται εδώ μέσα -το λέω τελείως καλοπροαίρετα- κάνει κακό στο χρηματιστήριο. Πρέπει το χρηματιστήριο να αποκτήσει πάλι την αξιοπιστία του. Και πρέπει γρήγορα να την αποκτήσει. Και αυτές οι βολές, οι συζητήσεις, οι δηλώσεις των διαφόρων από μας -δεν εξαιρώ ούτε τον εαυτό μου- κάνουν κακό στο χρηματιστήριο και βλάπτουν αυτούς τους μικρούς επενδυτές ή παίκτες, όπως θέλετε ονομάστε τους.
Τελειώνοντας θα ήθελα να πω και το εξής. Είχα την ευκαιρία σε ένα νομοσχέδιο να καταθέσω μία τροπολογία σχετικά με το χρηματιστήριο, με μέτρα που πρέπει να ληφθούν. Τα περισσότερα έχουν ήδη ληφθεί. Και με αυτά που είπε ο κύριος Υφυπουργός, εγώ θεωρώ εαυτόν πάρα πολύ ικανοποιημένο. 'Ομως θα μου επιτρέψετε, κύριε Υφυπουργέ, να σας πω ότι η αξιοπιστία του χρηματιστηρίου είναι άρρηκτα συνδεδεμένη με τους traders.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Ακριβάκη, σας επισημαίνω το χρόνο.
ΑΛΕΞΑΝΔΡΟΣ ΑΚΡΙΒΑΚΗΣ: Τελειώνω, κυρία Πρόεδρε. Δεν κάνω ποτέ
κατάχρηση.
Είχα πει και είχα υποστηρίξει ότι πρέπει οι traders, για την
αξιοπιστία του χρηματιστηρίου για να σταματήσουν να παίζουν, πρέπει να τους επιβληθεί φόρος επί των κερδών, δυσβάστακτος φόρος 50% γι'αυτούς που πουλάνε και αγοράζουν μέσα σε τρεις ημέρες. 'Ετσι μόνο θα φύγουν οι traders από το χρηματιστήριο, γιατί αυτοί πλήττουν την αξιοπιστία του
χρηματιστηρίου.
Σας λέω -και πιστέψτε με ότι είναι έτσι- ότι δύο είναι οι αιτίες του χρηματιστηρίου που φθάσαμε σε αυτό το σημείο. Πρώτον, έπρεπε να κλεισθεί η τρύπα των 24,5 τρισεκατομμυρίων δραχμών. Αυτή με την πάροδο του ενάμισι έτους, νομίζω ότι έκλεισε. Αν δεν έκλεισε, θα κλείσει εντός των ημερών. Το δεύτερο θέμα είναι η αξιοπιστία του χρηματιστηρίου. Αξιοπιστία χρηματιστηρίου με traders ανέλεγκτους δεν μπορεί να υπάρξει. Υιοθετείστε την άποψη που υποστήριξα πάντα για φορολόγηση των κερδών γι'αυτούς που παίζουν μέσα σε τρεις ημέρες.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Λαφαζάνης έχει το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Θέλω να πω κατ'αρχάς ότι χαίρομαι, διότι ο κ.
Ακριβάκης που μίλησε πριν από μένα είπε ορισμένες αλήθειες, πικρές αλήθειες, οι οποίες αφορούν την Κυβέρνηση.
ΑΛΕΞΑΝΔΡΟΣ ΑΚΡΙΒΑΚΗΣ: Δεν αφορούν την Κυβέρνηση. Είπα ότι η Κυβέρνηση έκανε ό,τι μπορούσε να κάνει.
ΠΑΝΑΓΙΩΤΗΣ ΛΑΦΑΖΑΝΗΣ: Δεν καταλαβαίνω γιατί το λέτε αυτό, εγώ
σημείωσα ακριβώς το τι είπατε.

ΑΛΕΞΑΝΔΡΟΣ ΑΚΡΙΒΑΚΗΣ: 'Οχι.
ΠΑΝΑΓΙΩΤΗΣ ΛΑΦΑΖΑΝΗΣ: Αλλά εν πάση περιπτώσει, αν δεν θέλετε να το αναγνωρίσω αυτό σας φέρνω σε δύσκολη θέση.
ΑΛΕΞΑΝΔΡΟΣ ΑΚΡΙΒΑΚΗΣ: Σε καμία δύσκολη θέση. Εγώ εδώ μέσα λέω πάντα το τι πιστεύω.
ΠΑΝΑΓΙΩΤΗΣ ΛΑΦΑΖΑΝΗΣ: Επιτρέψτε μου, λοιπόν, να έχω κατανοήσει αυτά που είπατε. Είπατε ότι καθυστέρησε να λάβει μέτρα ότι ήταν ανέτοιμη η Κυβέρνηση ότι έβλεπε τα πράγματα να τρέχουν στο χρηματιστήριο χωρίς να είναι προετοιμασμένη να τα αντιμετωπίσει.
ΑΛΕΞΑΝΔΡΟΣ ΑΚΡΙΒΑΚΗΣ: Είπα εγώ τέτοιο πράγμα; Είπα ότι αιφνιδιαστήκαμε όλοι.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Παρακαλώ, όχι διάλογο μεταξύ σας. Προχωρήστε, κύριε Λαφαζάνη.
ΑΛΕΞΑΝΔΡΟΣ ΑΚΡΙΒΑΚΗΣ: Κυρία Πρόεδρε, με συγχωρείτε, αλλά δεν μπορεί αυτά τα οποία είπα μέσα σε ένα λεπτό να διαμορφώνονται διαφορετικά. 
ΠΑΝΑΓΙΩΤΗΣ ΛΑΦΑΖΑΝΗΣ: Τα παίρνω πίσω, κύριε Ακριβάκη.

ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Τα παίρνει πίσω, κύριε
Ακριβάκη, και τελειώνει η ιστορία.
ΠΑΝΑΓΙΩΤΗΣ ΛΑΦΑΖΑΝΗΣ: Ο κύριος Υφυπουργός μας είπε περίπου ότι
είμαστε περίεργοι που καθόμαστε σε αυτήν την Αίθουσα και αποφασίζουμε να ασχοληθούμε με το χρηματιστήριο και κατηγόρησε και τη Νέα Δημοκρατία για την επερώτησή της. Νομίζω ότι εάν ένα πράγμα απασχολεί την Κυβέρνηση και την απασχολεί σχεδόν καθημερινά και της έχει γίνει πονοκέφαλος από πολιτική άποψη είναι το χρηματιστήριο, η πορεία του και η χρηματιστηριακές εξελίξεις. Και αυτό δεν είναι πρωτοτυπία δικιά σας. Δεν είστε η μόνη Κυβέρνηση που ασχολείστε με το χρηματιστήριο και σας έχει γίνει πονοκέφαλος, μάλλον ισχύει διεθνώς. 'Ισως εσείς επειδή αντιμετωπίζετε λίγο δυσχερείς καταστάσεις το τελευταίο διάστημα, αυτή η ασχολία να σας έχει φθάσει σε μορφές ιλίγγου πλέον. Αλλά αυτό γίνεται στην πράξη. Λοιπόν, δεν καταλαβαίνω, γιατί να μην μπορεί να συζητηθεί ένα τέτοιο θέμα στη Βουλή και να συζητηθεί επί της ουσίας και στη θεσμική του διάσταση, αλλά και από την άποψη των πρακτικών πολιτικών που ακολουθούνται σε σχέση με το χρηματιστήριο.
Και το λέω αυτό ότι δεν είναι τυχαίο πως ασχολούνται σήμερα οι Κυβερνήσεις διότι πάρα πολλά έχουν αλλάξει και έχουν αλλάξει προς το αρνητικότερο.
'Οταν μιλάμε για τα σημερινά χρηματιστήρια και όχι μόνο στην Ελλάδα
αλλά και στην Ευρώπη και στον κόσμο δεν μιλάμε για μια κατάσταση που ίσχυε πριν από δέκα, είκοσι, τριάντα χρόνια. Σήμερα τα χρηματιστήρια δυστυχώς παγκοσμίως αλλά και στη λογική της Κυβέρνησης έχουν γίνει οι οδηγοί της οικονομικής κούρσας. Αυτά ρυθμίζουν τις οικονομικές εξελίξεις και την οικονομική πορεία. Οι κεφαλαιαγορές σήμερα ασκούν πολιτικές και οι πολιτικοί που διαχειρίζονται αυτά τα συστήματα έρχονται ως υπάλληλοι να τις εφαρμόζουν καθυστερημένα έστω, αλλά να τις εφαρμόζουν. Αυτή είναι η οδυνηρή πραγματικότητα του σύγχρονου νεοφιλελεύθερου μετακεϊνσιανού αν θέλετε, όπως και να τον ονομάσετε, καπιταλισμού. Τη ζούμε σε όλο το μεγαλείο της παντού στον πλανήτη και ειδικά στη χώρα μας τα τελευταία τρία χρόνια με ένα δραματικό τραγικό τρόπο.

Δυστυχώς όλη η οικονομική πολιτική της Κυβέρνησης στηρίζεται στη χρηματιστηριακή διαχείριση, στη χρηματιστηριακή λογική. Γι' αυτό κιόλας επιτρέψτε μου την έκφραση, είναι λίγο υποκριτικό να λέγεται, γιατί συζητάει η πολιτική το χρηματιστήριο. Και αυτό άλλωστε θέλουν οι κεφαλαιαγορές. Μακριά λέει η πολιτική από τις κεφαλαιαγορές. Ψεύδος και υποκρισία. Το αντίθετο συμβαίνει. Οι κεφαλαιαγορές θέλουν να είναι ανεξέλεγκτες και να επιβάλλουν στην πολιτική τους όρους του παιχνιδιού και τους όρους της οικονομικής πορείας.
Δεν θα ασχοληθώ -γιατί το θεωρώ μάλλον ευφυολόγημα αυτό που είπε ο

κύριος Υπουργός- με το ότι είναι θεωρητικό ότι έχασαν κάποιοι λεφτά. Νομίζω ότι είναι τέτοια η πραγματικότητα γύρω μας η οποία το διαψεύδει
παταγωδώς. Διαψεύδεται αυτή η επιχειρηματολογία από εκατοντάδες χιλιάδες μικροεπενδυτές σήμερα οι οποίοι βλέπουν ότι έχουν χάσει τα λεφτά τους και τα έχουν χάσει στην πράξη όχι θεωρητικά. Και οι συγκρίσεις με την κτηματαγορά νομίζω ότι δεν είναι καθόλου λογικές συγκρίσεις.
Επομένως, αυτό είναι πλέον μια αδήριτη πραγματικότητα ότι μέσω του χρηματιστηρίου έχει γίνει μεταφορά πλούτου, συγκέντρωση πλούτου και αναδιανομή πλούτου σε όφελος των ολίγων και ότι σε αυτήν την υπόθεση η Κυβέρνηση δεν έπαιξε ένα ρόλο θεατή αλλά ήταν ο κεντρικός πρωταγωνιστής του δράματος. 'Ηταν αυτή η οποία ενθάρρυνε πολιτικά όλη αυτήν τη λογική, αυτή είναι η οποία πρωταγωνίστησε, αυτή ήταν που έστησε το χρηματιστήριο στο κέντρο πλέον της οικονομικής πολιτικής με ένα αδήριτο τρόπο. Αντί το χρηματιστήριο -για καπιταλισμό πάντοτε μιλάω- να είναι ένας θεσμός μέσα στο πλαίσιο του καπιταλισμού είναι ο κεντρικός θεσμός πλέον. Και σε αυτήν τη λογική υπακούει συνολικά η πολιτική της Κυβέρνησης.
Λέτε ότι δεν παρεμβαίνετε στο χρηματιστήριο. Την Επιτροπή Κεφαλαιαγοράς ποιος τη διορίζει; Τη διορίζει η Κυβέρνηση. Το διοικητικό συμβούλιο του χρηματιστηρίου το οποίο μάλιστα για χ, ψ λόγους -δεν τους αναφέρω αυτήν τη στιγμή- είναι ανώνυμη εταιρεία ποιος το διορίζει; Η Κυβέρνηση. Τι είναι η Επιτροπή Κεφαλαιαγοράς; Νομικό πρόσωπο δημοσίου δικαίου ελεγχόμενο εποπτευόμενο και κατευθυνόμενο από την Κυβέρνηση. Πώς δεν παρεμβαίνετε, λοιπόν, στη χρηματιστηριακή αγορά, όταν εσείς διορίζετε τα κύρια όργανα ελέγχου και διαχείρισης των χρηματιστηριακών εξελίξεων; Γιατί δεν κάνετε ανεξάρτητη επιτροπή την Επιτροπή Κεφαλαιαγοράς; Γιατί το Δ.Σ. του χρηματιστηρίου τουλάχιστον δεν εκλέγεται από τους μετόχους; Ανώνυμη εταιρεία είναι. Είναι πρωτοφανές σε ανώνυμη εταιρεία να διορίζετε το διοικητικό της συμβούλιο. Δεν είναι μηχανισμοί άμεσης κυβερνητικής πολιτικής παρέμβασης αυτά;
ΑΛΕΞΑΝΔΡΟΣ ΑΚΡΙΒΑΚΗΣ: Από τους εννέα της Επιτροπής Κεφαλαιαγοράς
τρεις είναι που διορίζονται. Οι άλλοι είναι...
ΠΑΝΑΓΙΩΤΗΣ ΛΑΦΑΖΑΝΗΣ: Αφήστε, κύριε Ακριβάκη, να ολοκληρώσω γιατί έχω και λίγο χρόνο.
Με ερώτησή μου είχα εκφράσει και την εξής απορία. Πώς είναι δυνατόν η 
πλειοψηφία των μελών της Επιτροπής Κεφαλαιαγοράς και των μελών του Δ.Σ. του Χρηματιστηρίου Αξιών Αθηνών να είναι ταυτόχρονα μέλη διοικητικών
συμβουλίων ή διευθυντικά στελέχη εισηγμένων εταιρειών;
Σχεδόν ούτε ένας δεν είναι μέσα στην Επιτροπή Κεφαλαιαγοράς που να

μην εκφράζει ταυτόχρονα συμφέροντα εισηγμένης εταιρείας. Πώς είναι δυνατόν οι τράπεζες να έχουν τον κύριο λόγο μέσα από διευθυντικά τους στελέχη και μέλη διοικητικών συμβουλίων στην Επιτροπή Κεφαλαιαγοράς; Οι τράπεζες ορίζουν το παιχνίδι μέσα από την Επιτροπή Κεφαλαιαγοράς, οι τράπεζες είναι οι ανάδοχοι που οδηγούν την κούρσα των εισηγμένων και των αυξήσεων μετοχικού κεφαλαίου και οι τράπεζες είναι αυτές οι οποίες κερδίζουν. Ποιοι ελέγχουν, λοιπόν, τα πράγματα; Ποιοι καθοδηγούν τις εξελίξεις; Ποιοι διαμορφώνουν το πλαίσιο της καθοδήγησης όλων αυτών των εξελίξεων;
Επομένως, μη λέτε ότι δεν παρεμβαίνετε στις χρηματιστηριακές
εξελίξεις. 'Οχι μόνο παρεμβαίνετε με δηλώσεις και διάφορες τοποθετήσεις που κατά καιρούς κάνετε, αλλά έχετε και ένα θεσμικό παρεμβατικό ρόλο στα δρώμενα του χρηματιστηρίου.
Θέλω να υπογραμμίσω μερικά πράγματα που δεν μπορεί να εξηγηθούν λογικά. Σωστά ελέχθη προηγουμένως ότι δεν έχετε καθιερώσει το φόρο υπεραξίας, όπως τόνισε ο Επίτιμος Πρόεδρος της Νέας Δημοκρατίας. Είναι ένα θέμα που από καιρό ανακινεί και ο Συνασπισμός. Γιατί δεν προχωράτε

στο φόρο υπεραξίας;
Γιατί δεν εφαρμόζετε το "πόθεν έσχες" για αγορά μετοχών και ομολόγων και αφήνετε επίσημα ως κράτος το μαύρο αφορολόγητο χρήμα να διαμορφώνει τις χρηματιστηριακές εξελίξεις; Γιατί αυτό τις διαμορφώνει! Πού ακούστηκε το ίδιο το κράτος επίσημα να είναι πλυντήριο του μαύρου αφορολόγητου χρήματος είτε με την αγορά ομολόγων είτε με την αγορά μετοχών. Επίσης, γιατί δεν κάνετε -όπως ελέχθη προηγουμένως- παρέμβαση για τις βραχυπρόθεσμες συναλλαγές, που γίνονται ακόμη και στη διάρκεια μιας ημέρας;
'Ολα αυτά είναι μέτρα τα οποία θα μπορούσαν να επιδράσουν θετικά στην
όλη χρηματιστηριακή εξέλιξη.
Κλείνω με το εξής: Δυστυχώς, εγκλωβισμένοι στη χρηματιστηριακή λογική διαχείρισης, στη λογική των κεφαλαιαγορών και εσείς και η Νέα Δημοκρατία θα πάτε τα πράγματα πολύ μακριά στο επόμενο διάστημα.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Τόσο μακριά που ο ελληνικός λαός θα κλάψει πικρά και με μαύρο δάκρυ. Διότι πρέπει πλέον να σηκώσετε το χρηματιστήριο και για να το κάνετε αυτό μέσα στη ζώνη του ευρώ, πρέπει να δώσετε αποδόσεις μεγαλύτερες των ευρωπαϊκών χρηματιστηρίων. Διότι δεν έχει κανένα νόημα κάποιος να έχει ευρώ και να επενδύει στη Σοφοκλέους, όταν στη Φρανκφούρτη ή στο Παρίσι μπορεί να έχει καλύτερες αποδόσεις. Για να το επιτύχετε αυτό ήδη σχεδιάζετε πολιτικές και μέτρα, τα οποία θα προκαλέσουν τρομακτική αγανάκτηση στον ελληνικό λαό.
Το πρώτο που σχεδιάζετε -και πολύ φοβάμαι ότι θα το πράξετε μέσα στο χρόνο- είναι η μείωση της φορολογίας των εισηγμένων επιχειρήσεων. Θα πάτε το συντελεστή από 35% που είναι σήμερα πολύ πιθανόν και στο 25%. Το είπα και στον προϋπολογισμό και σας παρακαλώ πολύ, εάν δεν είναι στις σκέψεις σας, να με διαψεύσετε.
(Στο σημείο αυτό κτυπάει το επαναληπτικό κουδούνι λήξεως του χρόνου
ομιλίας του κυρίου Βουλευτή)
Πολύ φοβάμαι ότι θα συνεχίσετε πολιτικές λιτότητας και κοινωνικής κατεδάφισης προκειμένου να στηρίξετε τα κέρδη και την αποδοτικότητα των κεφαλαίων.
Γι' αυτό, όπως τόνισα και στην αρχή, δυστυχώς έχουμε μπει σε μία άλλη φάση: Στην υπαλληλοποίηση της πολιτικής απέναντι στις κεφαλαιαγορές. Οι κεφαλαιαγορές πλέον οδηγούν τις οικονομικές εξελίξεις και μία συναινετική τάξη πραγμάτων αντί να αντιδράσει απέναντι σε αυτές τις καταστάσεις, δυστυχώς όλο και περισσότερο μπαίνει σε αυτήν τη λογική.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Λαφαζάνη, τελειώνετε σας
παρακαλώ.
ΠΑΝΑΓΙΩΤΗΣ ΛΑΦΑΖΑΝΗΣ: Πολύ φοβάμαι -και τελειώνω με αυτό- ότι οι κρίσεις θα έλθουν πολύ πιο σύντομα -και θα είναι μεγάλες- απ' ό,τι μπορεί να προφητεύσει κανείς.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Εισερχόμεθα στο στάδιο των
δευτερολογιών.
Το λόγο έχει ο κ. Δημήτριος Κωστόπουλος.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, είχα την εντύπωση ότι μετά από την κατά την άποψή μου τεκμηριωμένη ανάλυση την οποία έκανα και εγώ και οι συνάδελφοι και με την οποία αναφερθήκαμε σε συγκεκριμένα γεγονότα και περιστατικά για την πορεία του χρηματιστηρίου και στα αίτια της κακής πορείας του χρηματιστηρίου, θα παίρναμε κάποιες απαντήσεις.
Σας παρακολούθησα επί σαράντα πέντε λεπτά να αγορεύετε και το μόνο

στο οποίο μου απαντήσατε ή μάλλον δεν μου απαντήσατε, με ειρωνευτήκατε, ήταν ότι στην επερώτησή μας, που είναι από τις 20 Νοεμβρίου, αναφέρουμε ότι χάθηκαν περισσότερα από είκοσι τρισεκατομμύρια. Κατ' αρχήν για να κυριολεκτούμε, για να είμαστε ακριβείς με την ετυμολογία, όταν λέμε περισσότερα από είκοσι τρισεκατομμύρια, μπορεί να είναι βεβαίως και τριάντα.
Αλλά το πρόβλημά σας, κύριε Υφυπουργέ, είναι αν είναι τριάντα πέντε ή είκοσι πέντε τα τρισεκατομμύρια που χάθηκαν ή το πρόβλημα είναι ότι κατεστράφη η μεσαία τάξη των Ελλήνων;
Κάποτε, όταν ο Ανδρέας Παπανδρέου κυβερνούσε αυτήν την Ελλάδα, είπε μια μεγάλη κουβέντα και δεν σας αποκρύπτω ότι είχε απόλυτο δίκιο. Είπε ότι τούτο τον τόπο δεν μπορούν να τον κυβερνούν μερικές δεκάδες οικογένειες. Και μίλησε για προνομιούχους και μίλησε και για ανθρώπους μη
προνομιούχους, για τον ελληνικό λαό. Και τους έπεισε. Μήπως εσείς εξελισσόμενοι με το καινούριο ΠΑΣΟΚ, οι εκσυγχρονιστές, κάνατε αυτό που πολεμούσε ο Ανδρέας ο Παπανδρέου; Διότι αυτό κάνατε με το χρηματιστήριο. 
Λέτε και ισχυρίζεστε ότι φέρατε δώδεκα νόμους. Πράγματι. Είπατε και
ότι κάνατε κάποια βήματα. Πράγματι. Δεν κάνατε τα αναγκαία βήματα, κύριε Υφυπουργέ. Και δεν κάνατε τα αναγκαία βήματα, διότι δώσατε το δικαίωμα σε μερικούς μεγαλοσχήμονες να μαζέψουν τα χρήματα του κοσμάκη.
Και σ' αυτό φταίει η Κυβέρνηση γιατί τους συνεπικούρησε, γιατί τους βοήθησε μέσα από τους διοικητές των Τραπεζών, μέσα από τον πρόεδρο του χρηματιστηρίου, μέσα από την Επιτροπή Κεφαλαιαγοράς, η οποία δυστυχώς -θα το επαναλάβω για άλλη μία φορά- είναι καθαρά κομματική και κάνει ό,τι της λέτε.
Και εδώ πρέπει να κάνω μία παρένθεση. Ακόμη και στον έλεγχο των χρηματιστηριακών εταιρειών, με κομματικά κριτήρια βαδίζετε. Αλλού βάζετε πρόστιμα μερικών δεκάδων εκατομμυρίων με μεγαλύτερες παραλείψεις και αλλού με λιγότερες παρατηρήσεις και παραλείψεις επιβάλλετε κάποιες εκατοντάδες εκατομμύρια.
Τι κάνετε με το θέμα της θεσμοθέτησης του χρηματιστηρίου, κύριε Υφυπουργέ μια και μου λέτε ότι όλα τα πάτε καλά και σήμερα μας αραδιάσατε επί δεκαεννέα λεπτά το τι θα κάνετε; Δηλαδή δεν έχετε κάνει τίποτε μέχρι σήμερα; "Θα" τα κάνετε. 'Αρα, το χρηματιστήριο μέχρι σήμερα έχει φοβερές παραλείψεις και φοβερά κενά.
Τι κάνατε με τον καινούριο νόμο που ψηφίσαμε; Σας είπαμε, όταν ψηφίζαμε το margin accounts, τον καινούριο τρόπο με τον οποίο μπορούν να χρηματοδοτούνται καινούριες αγορές μετοχών, ότι αυτός ο νόμος μάλλον

ήταν εφεύρεση, όπως τον φτιάξατε, των τραπεζών, για να περιορίσουν τις χρηματιστηριακές εταιρείες και πιθανόν να κλείσουν και τις ΕΕΛΔΕ. Και το βλέπουμε κάθε μέρα.
Μάλιστα μου έλεγαν προ ημερών ότι είναι γραμμένο και σε πρακτικά
τράπεζας ότι στόχος των τραπεζών είναι να περιορίσουν τις χρηματιστηριακές και τις ΕΛΔΕ. Και δεν με ενδιαφέρει αν θα τις περιορίσουν από πλευράς θεωρίας, με ενδιαφέρει από πλευράς πράξεως.

Και πρέπει να υπάρχουν περισσότερες για να εξυπηρετείται ο κόσμος, αλλά κυρίως, κύριε Υπουργέ, είναι ένα θέμα απασχόλησης. Ξέρετε πού οδηγούμεθα, αν κλείσουν σήμερα αυτές οι εταιρείες; Σε περιορισμό κατά πέντε χιλιάδες περίπου άτομα, που είναι υπαλληλικό προσωπικό.
Είναι ένα κομμάτι που άνθισε στην ελληνική αγορά, η χρηματαγορά, η κεφαλαιαγορά και που όλοι μας είπαμε "μπράβο", είναι προς τη σωστή κατεύθυνση, για να ανοίξουν πλέον τα περιθώρια επενδύσεων, γιατί οι 
τράπεζες είχαν απομυζήσει με τα υψηλότατα επιτόκια και με τα πανωτόκια. Τα πανωτόκια είναι ένα μεγάλο θέμα, το οποίο δεν τολμήσατε ακόμα να το ακουμπήσετε, παρά το ότι είναι απαίτηση όλων των επιχειρηματιών και όλων

των πτερύγων της Βουλής.
Είπαμε, λοιπόν, να απελευθερωθούν αυτές οι επιχειρήσεις και να
μπορέσουν νέοι άνθρωποι μέσω χρηματιστηρίου να κάνουν καμιά επιχείρηση. Εξακολουθείτε ακόμα να τους κρατάτε εκεί, σιδηροδέσμιους, προς τα κάτω. 
'Ενα άλλο θέμα, κύριε Υπουργέ, το οποίο δεν βλέπω να θέλετε να το
καταλάβετε, είναι το θέμα των χρημάτων που χάθηκαν. Ο κ. Αλογοσκούφης έκανε μία πολύ καλή ανάλυση, αλλά θα ήθελα και εγώ να αναφερθώ σ' αυτό. Μας είπατε ότι δεν χάθηκαν λεφτά. Κανείς δεν θα είχε αντίρρηση, αν τις μετοχές αυτές μπορούσε ο καθένας να τις κρατάει.
Γιατί μην ξεχνάτε ότι ο κόσμος επένδυσε το υστέρημά του. Δεν επένδυσε το πλεόνασμά του. Χάθηκαν αυτά τα λεφτά. 'Εχουμε παραδείγματα σε μεγάλο ποσοστό πολλών εκατοντάδων χιλιάδων ανθρώπων, οι οποίοι έχασαν το 90% του αρχικού τους κεφαλαίου.
Ο συνάδελφος κ. Μανώλης Κεφαλογιάννης, που δεν είναι εδώ, έκανε έναν υπολογισμό, κατά τον οποίο για να επανακάμψει αυτή η μετοχή στην παλιά της τιμή, που έχει χάσει το 90%, πρέπει να ανέβει το χρηματιστήριο κατά 1100%. Ούτε θεωρητικά δεν μπορεί να γίνει αυτό το πράγμα.
Αυτά τα λεφτά, κύριε Υπουργέ, χάθηκαν και χάθηκαν, όπως σας είπα από το υστέρημα, αυτά τα λεφτά που είχαν μπει στις τράπεζες ως αποταμιεύσεις μιας ζωής, μιας γενιάς ολόκληρης. Δεν είναι μόνον εκείνοι που έχασαν τα εκατοντάδες εκατομμύρια ή τα δισεκατομμύρια και πιθανόν να τα ξαναβγάλουν. Είναι αυτοί που έβαλαν στην άκρη δραχμή-δραχμή την αποταμίευσή τους. Είναι αυτοί οι οποίοι πούλησαν κάποια περιουσιακά στοιχεία, διότι εσείς τους παροτρύνατε. Το καλοκαίρι του '99 -να μην τα
ξεχνάμε αυτά τα πράγματα- εσείς τους παροτρύνατε, το πρωί με τα "παπαγαλάκια" στις τηλεοράσεις, το μεσημέρι με τους Υπουργούς και το απόγευμα με τους διοικητές των τραπεζών. Και τους λέγατε "πάρτε". Και διαλύσατε τότε, κύριε Υπουργέ, και τη Δημόσια Διοίκηση και τον παραγωγικό ιστό της χώρας.
Συναντούσα στην πατρίδα μου στις έντεκα η ώρα δημοσίους υπαλλήλους και τους έλεγα "τράβα ρε στη δουλειά σου" και μου απαντούσαν "τι λες ρε Δημήτρη, εδώ με μια ζαριά -το ζαριά ήταν με μια παιξιά- κερδίζω το μισθό μου του μηνός και συ μου λές να πάω στη δουλειά μου;" Αλλάξανε αυτά, μου λέγανε τελειώσαν αυτά που ξέρατε. Δεν δημιουργήθηκε αυτή η ψυχολογία; Δεν τη δημιουργήσατε εσείς;
Κύριε Υπουργέ, έχετε βαρύτατη ευθύνη ως Κυβέρνηση και θα επαναλάβω
τους τρεις λόγους, γιατί δεν θέλω να απασχολήσω άλλο το ελληνικό Κοινοβούλιο. Ο πρώτος λόγος είναι ότι αφήσατε ανοικτές πόρτες στη θεσμοθέτηση και τον έλεγχο του χρηματιστηρίου. Εκεί ίσχυε το "μπάτε σκύλοι αλέστε και αλεστικά μη δίνετε". Επαναλαμβάνω ότι από τους οδηγούς των μεγαλοσχημόνων μέχρι τους αρμόδιους διοικητικούς παράγοντες -για να μην αναφέρω ονόματα- είχαν θησαυρίσει. Μας έδιναν πληροφορίες -είχαν σταματήσει και μένα- "πάρε αυτήν τη μετοχή" και αυτή η μετοχή πράγματι ανέβηκε και πήγε πάρα πολύ ψηλά. Και μιλάω πάντα κυρίως για τα κρατικά χαρτιά.
Διαπιστώσαμε μια πυραμίδα. Γιατί προηγουμένως εκνευριστήκατε υποτίθεται, κύριε Υπουργέ, επειδή ένας συνάδελφος σας είπε ότι εδώ έγινε Αλβανία. Βεβαίως έγινε Αλβανία.
Μπορείτε να μου εξηγήσετε τι έγινε με τη μετοχή των γενικών αποθηκών; Οι γενικές αποθήκες κάποτε είχαν και κάποιο αντικείμενο, τώρα το ξανααπέκτησαν. Πώς από χίλιες δραχμές έγιναν εκατόν δύο χιλιάδες κάποιες αποθήκες που ήταν μόνο αρουραίοι μέσα; Δεν χειραγωγήθηκαν, δεν βοηθήθηκαν; Είναι τοις πάσι γνωστό, το ξέρει και ο τελευταίος επενδυτής του χρηματιστηρίου.
Πάω παρακάτω. Τι έγινε με τις μετοχές της Μεγάλης Βρετάνιας, της ΛΑΜΨΑ; Τις αγόρασε η Εθνική για να έχει το 35%, είχε κάνει μια σύμβαση με έναν επιχειρηματία για να έχει την πλειοψηφία και το μάνατζμεντ και κάποια στιγμή διαπιστώθηκε ότι δεν υπήρχε μέτοχος να βγάλει διοικητικό συμβούλιο. Και όταν ρωτήσαμε "γιατί η Εθνική τις πούλησες;" μας είπε ότι ήταν συμφέρουσα η τιμή. Δεν κατάλαβα, σε τούτο τον τόπο μας είχε πιάσει η τρέλα του κέρδους, του απίθανου κέρδους; Γιατί δεν μιλάμε για το νόμιμο κέρδος -εμείς όπως ξέρετε πιστεύουμε στο κέρδος και πάνω σ'αυτό έχουμε στηρίξει και τη φιλοσοφία μας- που χωρίς αυτό δεν δημιουργεί ο άνθρωπος και ένας κέρδος το οποίο θα έχει σαν αποτέλεσμα να δημιουργήσει ανάπτυξη και περαιτέρω καλύτερο βιοτικό επίπεδο των Ελλήνων και απασχόληση.
Το δεύτερο, κύριε Υπουργέ, είναι το θέμα της μη καλής πορείας του
εκσυγχρονισμού της οικονομίας. Δεν κάνατε τίποτα. Σας ακούω από το πρωί μέχρι το βράδυ να αναγγέλλετε εκσυγχρονισμούς και διαρθρωτικές αλλαγές. Πού είναι το θέμα της παιδείας; Μίλαγα χθες με βασικό σας στέλεχος -δεν μου επιτρέπεται να αναφέρω το όνομά του- και μου έλεγε ότι είναι απαράδεκτη η θέση της Κυβέρνησης για την παιδεία. Πού είναι το θέμα της υγείας; Πού είναι το θέμα της απασχόλησης, της εργασίας;
Μας φέρατε ένα νομοσχέδιο κακής εφαρμογής και κακής υλοποίησης, χωρίς καμία προοπτική. Είναι δυνατόν να μιλάς για απασχόληση χωρίς να τη συνδέσεις με το γενικότερο πρόγραμμα της ανάπτυξης, του εκσυγχρονισμού της οικονομίας, των αποκρατικοποιήσεων και της απελευθέρωσης των αγορών; 
'Ακουσα τον κ. Αλογοσκούφη να σας ρωτά -σας το είπε πολύ σωστά και
επιμένω και εγώ σ'αυτό- υπάρχει λύση στον τομέα της οικονομίας μέσω των μετοχοποιήσεων; Βολεύεστε προσωρινά, καλύπτετε κάποιες τρύπες σε κάποια ελλείμματα και τελείωσε η υπόθεση. Αν δεν αλλάξεις μάνατζμεντ, αν δεν υπάρξει ιδιώτης να βάλει κεφάλαια που να τα πονάει, είναι δυνατόν να πάει μπροστά μια επιχείρηση που κατ' επέκταση αυτός ο τόπος; Αν δεν υπάρξει απελευθέρωση των αγορών και άμιλλα μπορεί να υπάρξει ανάπτυξη;
Και το τελευταίο όλων, κακά τα ψέματα, είναι οι παρεμβάσεις που κάνατε. Μπορεί να σταματήσετε, όπως είπα. Αν και χθες την κάνατε, όπως είπαμε και προηγουμένως, για λόγους καθαρά εντυπωσιασμού λόγω της σημερινής συζήτησης της επερώτησης. Αλλά, κύριε Υπουργέ, οι παρεμβάσεις οδήγησαν σε αναξιοπιστία του χρηματιστηρίου, οδήγησαν σε απώλεια,

δυστυχώς, της εμπιστοσύνης των επενδυτών.
Είναι πάρα πολύ δύσκολο να τους φέρουμε πίσω τους επενδυτές. Οι τιμές των μετοχών σήμερα είναι χαμηλές και υπάρχει και σχετική ρευστότητα. Υπάρχουν δεκαοκτώμισι τρισεκατομμύρια στις τράπεζες και πιστεύω ότι τα περισσότερα, αυτά του ταμιευτηρίου, ανήκουν στο λαό. 
Δεν έρχονται στο χρηματιστήριο να επενδυθούν και την ευθύνη την έχετε
εσείς. Μέσα από το χρηματιστήριο θα μπορούσαμε να έχουμε ανάπτυξη. 'Εξω από το χρηματιστήριο με τα υψηλά επιτόκια, που εξακολουθούν οι ελληνικές τράπεζες να έχουν τα υψηλότερα στην Ευρώπη, δε βλέπουμε τέτοια πορεία. 
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Σκρέκας. ΘΕΟΔΩΡΟΣ ΣΚΡΕΚΑΣ: Ευχαριστώ, κυρία Πρόεδρε.
Κυρία Πρόεδρε, κύριοι συνάδελφοι, στην πρωτολογία μου, όπως και στις τοποθετήσεις των συναδέλφων, θέσαμε συγκεκριμένα ερωτήματα στην Κυβέρνηση διά μέσου του Υφυπουργού, ο οποίος σήμερα την εκπροσωπεί. Και εκείνο που τελικά ακούσαμε από την αγόρευση του κυρίου Υφυπουργού είναι μία συμπεριφορά τυποποιημένη αυταρχικού χαρακτήρα, να μας εγκαλεί γιατί καταθέσαμε την ερώτηση για το χρηματιστήριο αφαιρώντας μας το συνταγματικό δικαίωμά μας να ελέγχουμε τις πράξεις της Κυβέρνησης και να προστατεύουμε μέσα από το ναό της Δημοκρατίας τους 'Ελληνες πολίτες. 
Ανάλωσε ο κύριος Υφυπουργός τον περισσότερο χρόνο του κατηγορώντας
τη Νέα Δημοκρατία γιατί την εγκαλεί και γιατί την ελέγχει για τις αδυναμίες της, για τις παραλείψεις της και για τα εγκλήματα, τα οποία διαπράττει με την πολιτική την οποία εφαρμόζει.
Αφιέρωσε όμως και αρκετό χρόνο, είκοσι περίπου λεπτά, για να μας πει το τι ετοιμάζεται να κάνει η Κυβέρνηση προκειμένου να προστατεύσει το χρηματιστήριο για να προστατευτούν οι επενδυτές και να βοηθηθεί η εθνική μας οικονομία.
Και μόνον αυτό, κυρία Πρόεδρε, επιβεβαιώνει αυτό που σήμερα εμείς κάνουμε, που ελέγχουμε την Κυβέρνηση. Το ότι, δηλαδή, δεν έκαναν τίποτα μέχρι τώρα για το χρηματιστήριο και ανακάλυψαν ξαφνικά αυτά που πρέπει να γίνουν.
Αυτό που είπα ότι "δεν έκαναν τίποτα" είναι σχήμα λόγου. 'Εκαναν τόσα που σήμερα έκαναν τον 'Ελληνα πολίτη να μην ξέρει τι να κάνει.
Τα προβλήματα που δημιούργησε, ο τρόπος που χρησιμοποίησε η Κυβέρνηση για το χρηματιστήριο ακόμα δεν έχουν δείξει τις παρενέργειές τους.
Θα τα βρείτε μπροστά σας στη διαδρομή του χρόνου, κύριε Υφυπουργέ.
Οι 'Ελληνες πολίτες που σήμερα είναι εγκλωβισμένοι και που έχουν γεμάτες τις τσέπες τους και τα μπαούλα τους με μετοχές, οι οποίες δεν έχουν κανένα αντίκρυσμα, ακόμα περιμένουν γιατί ακόμα παρασύρονται από το ψιλοδούλεμα -επιτρέψτε μου την έκφραση αυτή- που επιχειρείτε ακόμα και σήμερα μέσα από το Εθνικό Κοινοβούλιο να κάνετε στην επερώτησή μας και τους λέτε να κάνουν υπομονή.
Ξέρετε τι σημαίνει αυτό; Το είπε ο κ. Κωστόπουλος. Μία μετοχή η οποία υπέστη το 90% της απώλειάς της για να μπορέσει να ανακάμψει θέλει χίλια τα εκατό για να μπορέσει να αποκτήσει την αξία στην οποία την αγόρασε ο επενδυτής. Και εδώ δεν υπολογίζει ο κ. Κωστόπουλος την απώλεια της απόδοσης των χρημάτων που έχει ο επενδυτής από την ώρα εκείνη μέχρι την ώρα που η μετοχή θα φθάσει -αν θα φθάσει, που δεν θα φθάσει- εκεί που τελικά την αγόρασε. Και ξέρετε γιατί; Γιατί οι περισσότερες μετοχές και οι περισσότερες εταιρείες που επετράπη να μπουν στο χρηματιστήριο είναι προβληματικές, κύριε Υφυπουργέ. Αυτές οι επιχειρήσεις ούτε δραστηριότητα έχουν και βέβαια ούτε προοπτική να ανακάμψουν. Μπήκαν μέσα για να εξυγιάνουν τα χαρτοφυλάκια των εθνικών τραπεζών. Μπήκαν μέσα για να λύσουν τα οικονομικά προβλήματα αυτών των επιτήδειων, των έξυπνων, των πονηρών, όπως είπε και ο επίτιμος Πρόεδρός μας, σε βάρος των μικρών αποταμιευτών, των φτωχών ανθρώπων, που σήμερα τους έχετε οδηγήσει στην απόγνωση.
Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη -Ψαρούδα): Κύριε Υπουργέ, δεν έχετε
δικαίωμα δευτερολογίας. 'Εχετε μόνο δικαίωμα πενταλέπτου παρεμβάσεως, αν θέλετε, με τη διάταξη που ισχύει για τη νομοθετική εργασία.
Αν θέλετε αυτό το χρόνο χρησιμοποιήστε τον, αλλά θα είναι μόνο πέντε λεπτά.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κυρία
Πρόεδρε.
Κατ' αρχήν να πω γιατί, όσο λιγότερο μιλάμε για το χρηματιστήριο, το βοηθάμε.
Πιστεύω ειλικρινά, κύριοι συνάδελφοι, ότι όσο λιγότερο ασχολούμαστε εμείς οι πολιτικοί με το χρηματιστήριο, όσο απέχουμε από παρεμβάσεις στη λειτουργία της αγοράς, της κεφαλαιαγοράς και του χρηματιστηρίου, όσο λιγότερο πολιτικοποιούμε τη λειτουργία του χρηματιστηρίου, ή ποινικοποιούμε την επιχειρηματικότητα και την επιχειρηματική ζωή της χώρας, τόσο βοηθάμε την αγορά να λειτουργήσει ήρεμα και ομαλά.
Πιστεύω ότι οφείλουμε ως πολιτικοί να δημιουργούμε θεσμούς, ελεγκτικά όργανα, να θωρακίζουμε αυτούς τους θεσμούς και αυτά τα όργανα και να αφήσουμε επιτέλους αυτά τα όργανα να κάνουν τη δουλειά τους. Επίσης, οφείλουμε να διασφαλίσουμε μια σταθερή και υγιή οικονομική ανάπτυξη. 
Αλήθεια, από τη συζήτηση σήμερα, ποιον να πιστέψουν οι επενδυτές; Να
πιστέψουν τη Νέα Δημοκρατία, η οποία ταυτίζει το Χρηματιστήριο Αξιών Αθηνών με τις πυραμίδες της Αλβανίας ή να πιστέψουν οι επενδυτές, οι 'Ελληνες και οι ξένοι, τους διεθνείς οίκους που έχουν ήδη αναβαθμίσει ή που θα αναβαθμίσουν μέσα στους επόμενους μήνες το Χρηματιστήριο Αξιών Αθηνών και οι οποίοι τελικά μας εντάσσουν στις ώριμες αγορές;
Ελπίζω και εσείς, οι συνάδελφοι της Νέας Δημοκρατίας να θελήσετε,
αυτοί οι επενδυτές να μην πιστέψουν εσάς.
Γιατί το λέω αυτό; Γιατί στις 31 Μαϊου πάμε για αναβάθμιση. Το ξέρετε όλοι από την MORGAN STANLEY.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ξέρετε τι σημαίνει αυτό;
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Μέχρι το Μάϊο,
λοιπόν, πρέπει να ηρεμήσουμε και να αφήσουμε ήρεμα και ομαλά την αγορά να τρέξει από μόνη της.
Και για να απαντήσω και στον κύριο συνάδελφο και να μάθει και
εκείνος, τι σημαίνει αυτό, θα πω ότι μπαίνουμε στο κλαμπ των ανεπτυγμένων και πρέπει να αφήσουμε, λοιπόν, τις πολιτικές παρεμβάσεις, να αφήσουμε την ποινικοποίηση, γιατί όποιος υποδαυλίζει την πορεία της αγοράς, πιστεύω ότι έχει τεράστιες ευθύνες.
Για μια ακόμα φορά στη δευτερολογία, κύριοι συνάδελφοι, ακούστηκε ότι παρότρυνε με δηλώσεις της η Κυβέρνηση στις κρίσιμες περιόδους και χρονικές στιγμές του 1999 την προσέλκυση των επενδυτών στο
χρηματιστήριο.
Νομίζω ότι είναι χρήσιμο για μια ακόμα φορά να σας ανακοινώσω -όχι το Φλεβάρη του 1999, αλλά το Σεπτέμβρη του 1999- τη δήλωση του αρμόδιου Υπουργού κ. Παπαντωνίου, σε ερώτηση δημοσιογράφου.
Είπε: "Η σύστασή μου στους μετόχους και ιδιαίτερα στους μικρομετόχους είναι σταθερή. Χρειάζεται μεγάλη προσοχή. Το χρηματιστήριο περικλύει και κινδύνους και πρέπει ο καθένας να σταθμίζει πολύ καλά αυτούς τους κινδύνους πριν επενδύσει. Επίσης να σημειώσω το θέμα της σωστής επιλογής των μετοχών, την επιλογή εταιρειών που έχουν ισχυρή οικονομική βάση και αποδεδειγμένες θετικές τάσεις κερδοφορίας".
Θέλω να θυμίσω όμως, κύριοι συνάδελφοι, ότι λοιδωρήθηκε ο κύριος Υπουργός, λοιδωρήθηκαν διοικητές τραπεζών, όταν με αντίστοιχες, αν θέλετε, εκφράσεις προσπάθησαν να κατευθύνουν στις υγιείς επιχειρηματικές δραστηριότητες τους επενδυτές του χρηματιστηρίου.
'Ετσι λοιπόν, η δουλειά μας δεν είναι αυτή που εσείς αναδεικνύετε
εδώ. Θέλω να τονίσω ότι θα προχωρήσουμε αυτήν την προσπάθεια που ξεκινήσαμε, θα προχωρήσουμε τη δημιουργία μιας ισχυρής βάσης της ελληνικής οικονομίας, με την απελευθέρωση των αγορών που θα συμβάλουν ουσιαστικά στη βελτίωση της ανταγωνιστικότητας της οικονομίας μας.
Η αγορά των τηλεπικοινωνιών βρίσκεται ήδη σε τροχιά υγιούς και
ταχείας απελευθέρωσης, η αγορά της ενέργειας ανοίγει για πρώτη φορά στον ιδιωτικό τομέα στις 17 Φεβρουαρίου του 2001, δηλαδή σε ένα μήνα από σήμερα.
Το 30% της παραγωγής μπορεί να παράγεται από ιδιώτες. Η αγορά της ακτοπλοϊας απελευθερώνεται το 2002, δύο χρόνια νωρίτερα απ'ό,τι επιτρέπει η σχετική εξαίρεση από την Ευρωπαϊκή 'Ενωση. Η επιτάχυνση και η εμβάθυνση των ιδιωτικοποιήσεων προωθεί τον ίδιο στόχο και τον προωθούμε αυτόν με μια σταθερή πυξίδα, γιατί πιστεύουμε ότι διευκολύνει την ταχύτερη προσαρμογή των επιχειρήσεων κοινής ωφέλειας και των τραπεζών στις νέες ανταγωνιστικές συνθήκες και αναβαθμίζει τις υπηρεσίες που προσφέρουν στον πολίτη.
Από το 1998 -διότι ακούστηκε και αυτό, ότι δεν έγινε τίποτα- έχουμε επιτελέσει ένα πρωτοφανές έργο στον τομέα των διαρθρωτικών αλλαγών και ιδιαίτερα των ιδιωτικοποιήσεων. Πραγματοποιήσαμε είκοσι μετοχοποιήσεις και ιδιωτικοποιήσεις. Τα συνολικά έσοδα από ιδιωτικοποιήσεις ξεπερνούν τα τρία τρισεκατομμύρια δραχμές και θα ήθελα τώρα που θα πάρει το λόγο ο Κοινοβουλευτικός Εκπρόσωπος της Νέας Δημοκρατίας, να μας θυμίσει κάτι αντίστοιχο όταν κυβερνούσε τη χώρα η Νέα Δημοκρατία. Ποιες ιδιωτικοποιήσεις έκανε; Να θυμίσω την αποτυχία αλλά και την πτώση της ίδιας της κυβέρνησής σας;
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας ο κ. Αλογοσκούφης για να δευτερολογήσει. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, δεν έχει ιδιαίτερο νόημα να
δευτερολογήσουμε, διότι δεν νομίζω ότι προσέθεσε τίποτα στη συζήτηση ο κύριος Υφυπουργός. Αυτό που θα ήθελα να του θυμίσω είναι μια λαϊκή παροιμία: "Δάσκαλε που δίδασκες και νόμο δεν εκράτεις". Μας έκανε πάλι μια προσπάθεια διάλεξης αναφορικά με το τι σημαίνει παρέμβαση στο χρηματιστήριο, αλλά είναι γνωστό ότι η Κυβέρνηση δεν παρεμβαίνει απλώς θεσμικά, όπως είπε ο κ. Λαφαζάνης, εγώ και άλλοι συνάδελφοι προηγουμένως, αλλά παρεμβαίνει και αντιδεοντολογικά στο χρηματιστήριο. Παρεμβαίνει με δηλώσεις, και να θυμίσω επειδή ανέλαβε και το ρόλο του συνηγόρου του Υπουργού Εθνικής Οικονομίας, ο οποίος προφανώς δεν μπορεί να υπερασπιστεί τον εαυτό του, ότι το Σεπτέμβριο του 1999 έκανε δηλώσεις στους δημοσιογράφους ο κ. Παπαντωνίου, λέγοντας ότι το χρηματιστήριο θα φθάσει στις επτά χιλιάδες μονάδες. Δεν ήταν απλώς ότι παρενέβη ως μη όφειλε αρμόδιος Υπουργός με λόγο ο οποίος έχει βαρύτητα, αλλά έπαιξε και το ρόλο του επενδυτικού συμβούλου. Με δημόσιες δηλώσεις του, αυτοπρόσωπες δηλώσεις του είπε στην προεκλογική περίοδο ότι η νευρικότητα έχει ημερομηνία λήξεως που είναι η 9η Απριλίου. Στις 13 Φεβρουαρίου έδωσε σήμα στις αγορές για αγορές στα κρατικά χαρτοφυλάκια. Είναι γνωστό και γράφτηκε και στις εφημερίδες εκείνες τις μέρες, ότι ανώτατος παράγων του Υπουργείου Εθνικής Οικονομίας -στενός σύμβουλος του Υπουργού Εθνικής Οικονομίας και σήμερα ανταμείφθηκε γι' αυτό- έδωσε εντολή ότι σήμερα αγοράζουμε και μπήκαν σωρηδόν τα κρατικά χαρτοφυλάκια και η ΔΕΚΑ να αγοράσουν στο χρηματιστήριο, παρασύροντας επαναλαμβάνω, τα "κορόιδα". Και τα "κορόιδα" εγώ το βάζω σε εισαγωγικά, γι' αυτούς που η Κυβέρνηση θεωρούσε "κορόιδα". Αυτούς που σήμερα είναι εγκλωβισμένοι και που κλαίνε τη μοίρα τους γιατί πίστεψαν ακριβώς αυτές τις δηλώσεις και αυτές τις παρεμβάσεις της Κυβέρνησης. Και ούτε στη δευτερολογία του δείχνει να συναισθάνεται ο κύριος Υφυπουργός το μείζον πρόβλημα που έχει 
δημιουργήσει με την πολιτική της και με τις παραλείψεις της η Κυβέρνηση. Και αυτό είναι το λυπηρό. Διότι, όταν δεν αντιλαμβάνεσθε την κατάσταση, πως είναι δυνατόν να μπορέσεις να παρέμβεις στην πραγματικότητα και να βελτιώσεις την κατάσταση; Γιατί είναι τακτική Πόντιου Πιλάτου αυτό όπου από την ημέρα που άρχισε η πτώση άρχισε να λέει η Κυβέρνηση, ότι εμείς

δεν παρεμβαίνουμε στο χρηματιστήριο, νίπτουμε τας χείρας μας. Κακώς. Δεν παρεμβαίνουμε με δηλώσεις, δεν παρεμβαίνουμε χρησιμοποιώντας τα χρήματα του ελληνικού λαού, δεν κάνουμε προβλέψεις, αυτά είναι που δεν πρέπει να γίνονται, δεν εξαρτάται η πολιτική μας από την πορεία του δείκτη, αλλά από εκεί και έπειτα έχουμε ως συντεταγμένη πολιτεία υποχρέωση, να παρεμβαίνουμε θεσμικά, να επισημαίνουμε τις αδυναμίες του θεσμικού πλαισίου, τις αδυναμίες της οικονομικής πολιτικής και αυτό κάνουμε εμείς ως Νέα Δημοκρατία. Δεν κάνουμε ποτέ πρόβλεψη για το πού θα πάει ο δείκτης. Προειδοποιήσαμε το κοινό για τους κινδύνους που έχει το χρηματιστήριο. Αυτή μας την αρμοδιότητα και την ευθύνη, θα έλεγα, δεν μπορούμε να την απεμπολήσουμε. 'Ολα τα άλλα, είναι εκ του πονηρού. 
Πιστεύω ότι και η σημερινή συζήτηση απέδειξε ότι η Κυβέρνηση αυτή δεν
είναι σε θέση να χειριστεί τα ευαίσθητα ζητήματα της οικονομίας. Μπαίνουμε σε μια πολύ πιο δύσκολη περίοδο μετά την ένταξη της Ελλάδας στην ΟΝΕ, η εισπρακτική πολιτική που ακολούθησε μέχρι σήμερα η Κυβέρνηση δεν αρκεί πλέον, η πολιτική των πυροσβεστικών μέτρων και των πυροτεχνημάτων αναφορικά με το χρηματιστήριο δεν αρκεί, χρειάζεται μια
διαφορετική πολιτική, που μπορεί να την ακολουθήσει δυστυχώς, μόνο μια άλλη κυβέρνηση, οι εκλογές δεν είναι ορατές αυτήν τη στιγμή, άρα ας γίνει το έλασσον, που είναι να αποδεχθεί ο κύριος Υπουργός Εθνικής Οικονομίας ή ο Πρωθυπουργός που στο τέλος αυτός έχει και τη μεγάλη ευθύνη, ότι δεν είναι δυνατόν με το σημερινό επιτελείο το οποίο προφανώς απέτυχε να υπάρξει αποκατάσταση της αξιοπιστίας ούτε της οικονομικής πολιτικής ούτε του χρηματιστηρίου, ας στείλει τον Υπουργό Εθνικής Οικονομίας σε κάποιο άλλο πόστο που θα κάνει λιγότερη ζημιά και ας αλλάξει και το επιτελείο και η πολιτική, διότι δεν έχει την πολυτέλεια ο ελληνικός λαός να περιμένει πότε θα δεήσει ο κ. Παπαντωνίου να βρει την άλλη θέση μέσα στο Υπουργικό Συμβούλιο που περιμένει.
ΠΡΟΕΔΡΕΥΟΥΣΑ ('Αννα Μπενάκη -Ψαρούδα): Κύριοι συνάδελφοι, τη
συνεδρίασή μας παρακαλουθούν από τα δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, πενήντα πέντε μαθητές και τρεις συνοδοί δάσκαλοι από το 24ο Δημοτικό Σχολείο Καλαμάτας. 
Η Βουλή τους καλωσορίζει.
(Χειροκροτήματα από όλες τις πτέρυγες)
Ο κύριος Υπουργός έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριοι συνάδελφοι, μια που είναι εδώ και ο συνάδελφος του Συνασπισμού, θα ήθελα να απαντήσω σ' αυτό που έθεσε και ο ίδιος σε σχέση με την Επιτροπή Κεφαλαιαγοράς ως ανεξάρτητη αρχή. Η Επιτροπή Κεφαλαιαγοράς λειτουργεί ήδη ως ανεξάρτητη διοικητική αρχή με τη μορφή του ΝΠΔΔ. Εκδίδει κανονιστικές αποφάσεις χωρίς καμία ανάμειξη του Υπουργείου. Παρέχει και αφαιρεί άδειες και 
επιβάλλει κυρώσεις χωρίς την ανάμειξη του Υπουργείου Εθνικής Οικονομίας. 'Εχει ιδίους πόρους και δεν επιβαρύνει τον κρατικό προϋπολογισμό. 'Ομως και πέρα απ' αυτές τις κινήσεις που έχουμε κάνει, θέλω να θυμίσω ότι το 1994 η Επιτροπή Κεφαλαιαγοράς ήταν τρεις απεσπασμένοι υπάλληλοι του Υπουργείου Εθνικής Οικονομίας και βεβαίως δεν θα μπορούσε να κάνει ούτε ελέγχους ούτε να ασκήσει τα καθήκοντά της.
Κατά το φετινό έτος η Κυβέρνηση θα ενισχύσει την ανεξαρτησία της Επιτροπής Κεφαλαιαγοράς με συγκέντρωση εποπτικών αρμοδιοτήτων που ακόμη είναι διάσπαρτες σε φορείς όπως το Υπουργείο Εθνικής Οικονομίας και το Χρηματιστήριο Αθηνών. Η μεγάλη πρόκληση είναι μπροστά μας για όλους. Και νομίζω ότι η καρδιά της οικονομικής μας πολιτικής είναι η αταλάντευτη

θέση μας για την ολοκλήρωση όλων αυτών των ιδιωτικοποιήσεων που έχουμε εξαγγείλει. Και θέλω στο σημείο αυτό, επειδή προηγουμένως η κυρία Πρόεδρος, με παρακάλεσε να σταματήσω στο σημείο εκείνο την τοποθέτησή μου, να συνεχίσω με δυο σημεία όσον αφορά τις ιδιωτικοποιήσεις.
'Οσον αφορά τον τραπεζικό τομέα, ολοκληρώθηκε η διαδικασία επιλογής
στρατηγικού εταίρου από την Εμπορική Τράπεζα, ενώ η Αγροτική Τράπεζα εισάγεται στο χρηματιστήριο. Παράλληλα πραγματοποιούμε το επόμενο βήμα για την πλήρη απελευθέρωση των δύο ισχυρότερων υπό κρατικό έλεγχο τραπεζών, της Εθνικής Τράπεζας και της Εμπορικής Τράπεζας. Είναι πλέον ελεύθερες να συμμετάσχουν στο νέο κύμα αναδιάρθρωσης του τραπεζικού συστήματος εν όψει της εισαγωγής του ευρω και στην ελληνική οικονομία. 
Στις τηλεπικοινωνίες και στις ταχυδρομικές υπηρεσίες, ακολουθούμε μια
δυναμική στρατηγική με συνεργασία με τον ΟΤΕ και τα ΕΛΤΑ εν όψει της απελευθέρωσης των αγορών. Και οι ιδιωτικοποιήσεις δεν περιορίζονται σ' αυτούς τους τομείς. Οι διαδικασίες για τη μετοχοποίηση των οργανισμών

των δυο μεγαλύτερων λιμανιών της χώρας μας του Πειραιά και της Θεσσαλονίκης αλλά και της ΔΕΗ καθώς και η ιδιωτικοποίηση της Ολυμπιακής Αεροπορίας βρίσκονται σε εξέλιξη. Και εμείς θα πετύχουμε αυτούς τους στόχους, όπως τους πετύχαμε κατά τη διετία '99 και 2000, γιατί έχουμε διαμορφώσει μια άλλη αντίληψη, μια άλλη νοοτροπία που ήταν χρήσιμη για να γίνουν αποδεκτές αυτές οι πολιτικές από την ελληνική κοινωνία.
Μια νοοτροπία και μια αντίληψη, μια προσέγγιση και μια κουλτούρα που
δεν υπήρχε όταν κυβερνούσαν άλλοι αυτήν τη χώρα.
Και έρχομαι σε ένα επόμενο σημείο. Ακούσαμε εδώ από τη Νέα Δημοκρατία ότι υπάρχει κρίση εμπιστοσύνης στην οικονομική πολιτική. Θέλω να τονίσω ότι η ελληνική οικονομία έχει αποδείξει ότι έχει ισχυρές αντοχές και
ακόμη καλύτερες προοπτικές. Το ΔΝΤ στην πλέον πρόσφατη έκθεσή του αναφέρει

ότι οι βραχυπρόθεσμες προοπτικές της ελληνικής οικονομίας είναι οι
καλύτερες των τελευταίων δεκαετιών.
Αλήθεια, κύριοι συνάδελφοι, αμφισβητείτε ότι πλέον μπήκαμε στην
ευρωζώνη, στις ισχυρότερες οικονομίες της Ευρώπης και του πλανήτη μας. Αμφισβητείτε ότι έχουμε από τους υψηλότερους ρυθμούς ανάπτυξης της χώρας

μας; Πότε ξανά η χώρα μας είχε ρυθμούς ανάπτυξης της τάξης του 5% ή του 5,2% που θα έχουμε κατά μέσο όρο τα επόμενα χρόνια; Αμφισβητείτε τα πλεονάσματα του προϋπολογισμού μας, τον πληθωρισμό του 2,3%, τη μείωση του δημοσίου χρέους;
Είπα και προηγουμένως και θέλω να κλείσω την παρέμβασή μου, αγαπητοί συνάδελφοι, ότι οφείλουμε να διασφαλίσουμε αυτήν τη σταθερή και υγιή οικονομική ανάπτυξη, διότι αυτή είναι η μόνη και ουσιαστική βάση πάνω στην οποία μπορεί να στηριχθεί η περαιτέρω ανάπτυξη και άνθιση της κεφαλαιαγοράς. Και στο θέμα αυτό είμαστε ιδιαίτερα αισιόδοξοι. Και με έκπληξη άκουσα προηγουμένως τον κ. Αλογοσκούφη, να αναρωτιέται, μα, τι να την κάνουμε την ανάπτυξη. Και είναι πρωτάκουστο πράγματι αυτό.
Η ελληνική οικονομία -πιστεύω όλοι το νιώθουμε αυτό- βιώνει μία ευρωστία και δυναμική μοναδική στην πρόσφατη ιστορία της. Τα οφέλη της ένταξής μας στην οικονομική και νομισματική ένωση, η υλοποίηση του Γ' Κοινοτικού Πλαισίου Στήριξης, των 17,5 τρισεκατομμυρίων δραχμών κάτω από τις καλύτερες δυνατές προϋποθέσεις, η διοργάνωση των Ολυμπιακών Αγώνων
το 2004, θα αποτελέσουν τις κινητήριες δυνάμεις για μια δυναμική ανάπτυξη της ελληνικής οικονομίας κατά την τρέχουσα δεκαετία.
Ποτέ άλλοτε η χώρα μας δεν είχε μία τέτοια τριπλή χρυσή ευκαιρία. Και εγώ σας καλώ όλους να μη γυρίσουμε για μία ακόμη φορά την πλάτη απέναντι σ' αυτήν την προσπάθεια, την προσδοκία και την ελπίδα, αλλά να κινηθούμε δημιουργικά μαζί διότι το οφείλουμε στη χώρα και στις γενιές που θέλουμε να υπηρετήσουμε.
Σας ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Αλογοσκούφης έχει το λόγο για να τριτολογήσει.
ΓΕΩΡΓΙΟΣ ΑΛΟΓΟΣΚΟΥΦΗΣ: Είχα σκοπό να μην τριτολογήσω, κυρία Πρόεδρε, αλλά με προκάλεσε και πάλι ο κύριος Υφυπουργός. Νόμιζε ότι δεν θα έχει απάντηση.
Πρώτα-πρώτα είπε μία ανακρίβεια, ότι είπα εγώ ότι, τι να την κάνουμε την ανάπτυξη. Δεν είπα εγώ ποτέ, "τι να την κάνουμε την ανάπτυξη". Η ανάπτυξη έχει σημασία, όταν οδηγεί σε αύξηση της απασχόλησης και σε βελτίωση του βιοτικού επιπέδου. Η ανάπτυξη δεν είναι αυτοσκοπός, όπως και η πολιτική δεν είναι αυτοσκοπός, κύριε Υφυπουργέ. Ούτε η αντιπολίτευση για μας είναι αυτοσκοπός.
Εδώ υπάρχουν ορισμένα συγκεκριμένα γεγονότα. Εκατόν πενήντα εταιρείες από τις τριακόσιες πενήντα εισηγμένες στο χρηματιστήριο τον τελευταίο χρόνο έχουν χάσει μεταξύ 80% και 95% της αξίας τους. 'Αλλες εκατόν πενήντα έχουν χάσει μεταξύ 60% και 80% της αξίας τους. Αυτά είναι χρήματα που τα έχουν χάσει πραγματικοί άνθρωποι. Είναι πλούτος που έχει χαθεί από τις τσέπες ανθρώπων που έχουν κάνει οικονομίες μιας ζωής και θεώρησαν ότι το χρηματιστήριο θα τους έδινε μια ευκαιρία να τις τοποθετήσουν καλύτερα αυτές τις οικονομίες. Και αυτή η εξέλιξη είναι μία εξέλιξη για την οποία έχει πολύ μεγάλη ευθύνη η Κυβέρνηση.
Θεωρείτε εσείς με όλα αυτά που μας είπατε, ότι δίνετε κάποια
προοπτική να πάρουν πίσω τα χρήματά τους αυτοί οι άνθρωποι; Διότι όταν μία μετοχή πέφτει 80%, για να φτάσει στην τιμή που ήταν πριν θα πρέπει να ανέβει 800%. 'Ετσι είναι η αριθμητική.
Θεωρείτε λοιπόν, ότι δίνετε κάποια προοπτική; Θεωρείτε ότι δεν έχει ευθύνη η Κυβέρνηση γι' αυτήν την κατάσταση που δημιουργήθηκε; Και πώς θα δώσετε αυτήν την προοπτική;
Το γεγονός ότι έχουμε την προοπτική των Ολυμπιακών Αγώνων μπροστά μας ή ότι μπήκαμε στην ΟΝΕ, αυτά είναι τα αυτονόητα. Το ότι μπήκαμε στην ΟΝΕ, μπήκαμε διότι όλος ο πολιτικός κόσμος -ήδη από το 1990 η δικιά μας παράταξη πρώτα και αργότερα συρθήκατε και σείς σ' αυτήν την επιλογήομονόησε στο ότι έπρεπε να μπούμε στην ΟΝΕ.
Αλλά μπήκαμε με έναν τέτοιο τρόπο που σήμερα έχει δημιουργήσει τα προβλήματα που όλοι βιώνουμε, την ανεργία, τη μεγάλη μείωση του πλούτου μέσω του χρηματιστηρίου, των πολλών -γιατί για τους πολλούς ενδιαφερόμαστε στην πολιτική, οι λίγοι, οι έξυπνοι και οι ισχυροί μπορούν
να προστατεύσουν τον εαυτό τους, η πολιτική έχει πολύ μεγαλύτερη σημασία για τους πολλούς. Και αυτό θα έπρεπε να σας απασχολεί, όχι το τι έγιναν οι λίγοι που πλούτισαν μέσα από αυτές τις διαδικασίες. Και βεβαίως μπήκαμε με μία οικονομία που βλέπουμε τώρα ότι δεν είναι έτοιμη να αντιμετωπίσει τις προκλήσεις της νέας εποχής. 'Ολοι έχουν απελευθερώσει τις τηλεπικοινωνίες. Εμάς, ο ΟΤΕ έρχεται σήμερα ως μονοπώλιο και με την αλαζονεία του μονοπωλίου και αυξάνει πάλι τα τηλεπικοινωνιακά τέλη, επιβαρύνοντας τους πελάτες του, γιατί εξακολουθεί και είναι μονοπώλιο. Εσείς τον έχετε κρατήσει μονοπώλιο. 'Οταν οι άλλοι απελευθέρωναν τις τηλεπικοινωνίες, εσείς απλώς μετοχοποιούσατε τον ΟΤΕ για να πάρετε χρήματα στον κρατικό προϋπολογισμό, να κλείσετε τις τρύπες. Και δεν κάνατε τίποτε για να βελτιώσετε την κατάσταση στις τηλεπικοινωνίες. Και μας λέτε για πολιτική και για νέο πνεύμα; Αυτό είναι το νέο πνεύμα, το εισπρακτικό; Η ΔΕΗ δεν είναι έτοιμη ούτε να μετοχοποιηθεί καν, γιατί έχει προβλήματα. Και ξέρουμε ότι ενώ έχει ανακοινώσει η Κυβέρνηση ότι θα υπήρχε μετοχοποίηση της ΔΕΗ το Μάρτιο, δεν πρόκειται να δούμε το Μάρτιο μετοχοποίηση της ΔΕΗ. Τα χρονοδιαγράμματα συνεχώς πάνε προς τα πίσω και οι πολιτικές συνεχώς αναβάλλονται. Αυτή είναι η πολιτική για την οποία είσθε υπερήφανος; Και απορείτε γιατί το χρηματιστηριο έρχεται και τιμωρεί σήμερα αυτήν την έλλειψη αξιοπιστίας; Προσγειωθείτε στην πραγματικότητα. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, αν θέλετε να
κλείσετε για δύο λεπτά.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κυρία
Πρόεδρε.
Αυτονόητο δεν είναι η ανάπτυξη, κύριοι συνάδελφοι. Η ανάπτυξη ούτε
αυτονόητη είναι ούτε διατάσσεται ούτε δεδομένη είναι. Και δεν
διατάσσεται βεβαίως όπως πολλοί από σας ίσως να πιστεύουν γι' αυτό και δεν ανέχονται να την κατακτήσουμε. Θα θυμίσω ρυθμούς ανάπτυξης κατά τη διάρκεια της διακυβέρνησης της χώρας από τη Νέα Δημοκρατία, 0,5% μέσο όρο. Να θυμίσω ρυθμούς ανάπτυξης κατά τη διάρκεια της δεκαετίας του '80 , 1%.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πείτε μας και το 1970 που ήταν 4,7%, το 1960 που ήταν 6,8% και το 1950 που ήταν 7,5%. 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κυρία Πρόεδρε, θα
μιλήσει ο κύριος συνάδελφος ή θα μιλήσουμε εμείς;
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Παρακαλώ, κύριε Κεφαλογιάννη,
μη διακόπτετε.
(Κωδωνοκρουσίες)
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Λοιπόν, καταλαβαίνουμε την ανησυχία σας. Το 1993 οι ρυθμοί ανάπτυξης στη χώρας μας ήταν -1,6%. Και σήμερα ο ρυθμός ανάπτυξης έχει ξεπεράσει το 4%. Θα κινηθούμε με ρυθμούς ανάπτυξης της τάξης των 5% και 6% τα επόμενα

χρόνια, πρωτόγνωρους για τη χώρα μας και από τους μεγαλύτερους και υψηλότερους στην Ευρωπαϊκή 'Ενωση. Και αυτή είναι η προσφορά της Κυβέρνησής μας στη χώρα μας, γιατί έτσι επιτυγχάνεται η πραγματική σύγκλιση. 'Ετσι θα φθάσουμε σε όλους τους τομείς της πολιτικής μας, να πετύχουμε τους στόχους μας, αλλά και την κοινωνική συνοχή μας.
Θέλω, λοιπόν, επειδή βλέπω ότι δεν έχω χρόνο, κυρία Πρόεδρε, να κλείσω λέγοντας ότι αυτή η ισχυρή αναπτυξιακή δυναμική που έχει ήδη δημιουργηθεί στη χώρα μας, θα έχει την αντανάκλασή της και στη χρηματιστηριακή αγορά, μακροπρόθεσμα μεσοπρόθεσμα, δεν μπορεί να γίνει αλλιώς. Τα μέτρα θωράκισης της αγοράς με την ενίσχυση των μηχανισμών διαφάνειας και ελέγχου, καθώς και η ολοκλήρωση των διαρθρωτικών αλλαγών και να είσθε βέβαιοι ότι εμείς θα ολοκληρώσουμε τις διαρθρωτικές αλλαγές που έχουμε ανακοινώσει, όπως και η επικείμενη αναβάθμιση της αγοράς το Μάιο φέτος, πιστεύω ότι θα δημιουργήσουν ένα πράγματι ισχυρό υπόβαθρο ανάπτυξης του ελληνικού χρηματιστηρίου.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού)
Βλέπω, κυρία Πρόεδρε, ούτε τις διακοπές δεν μου χαρίζετε. Ευχαριστώ
πολύ πάντως.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Για τις εκατόν πενήντα μετοχές που σας είπε ο κ. Αλογοσκούφης...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, κηρύσσεται
περαιωμένη η συζήτηση επί της υπ' αριθμόν 29/20.11.2000 επερωτήσεως Βουλευτών της Νέας Δημοκρατίας προς τον Υπουργό Εθνικής Οικονομίας και Οικονομικών σχετικά με την πορεία του Χρηματιστηρίου Αξιών Αθηνών.
Στο σημείο αυτό δέχεσθε, κύριοι συνάδελφοι, να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.23' λύεται η συνεδρίαση για τη Δευτέρα 15 Ιανουαρίου 2001 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως σύμφωνα με την ημερήσια διάταξη που θα διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ


