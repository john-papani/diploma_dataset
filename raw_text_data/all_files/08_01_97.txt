Σελίδα 2377 

Π Ρ Α Κ Τ Ι Κ Α Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α'

ΣΥΝΕΔΡΙΑΣΗ ΝΓ'

Τετάρτη 8 Ιανουαρίου 1997

Αθήνα, σήμερα στις 8 Ιανουαρίου 1997, ημέρα Τετάρτη και ώρα 18.25, συνήλθε στην Αίθουσα Συνεδριάσεων του Βουλευτηρίου η Βουλή σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 7-1-1997 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΝΒ' συνεδριάσεώς του, της 7ης Ιανουαρίου 1997 σε ό,τι αφορά την ψήφιση στο σύνολο του σχεδίου νόμου "Κύρωση Πράξεων Νομοθετικού Περιεχομένου").

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από το Γραμματέα της Βουλής κ. Δημήτριο Κουτσόγιωργα τα ακόλουθα):

Α. ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία οι Ελαιοπαραγωγοί του χωριού Σιάμου Μεσσηνίας ζητούν αποζημίωση για τις καταστροφές που υπέστησαν οι καλλιέργειές τους από τις χαλαζοπτώσεις της 15ης, 18ης και 27ης Δεκεμβρίου 1996.

2) Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί την επίλυση συνταξιοδοτικών και ασφαλιστικών θεμάτων των μελών του.

3) Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί να μη χαρακτηρισθεί κτήμα του Ταμείου του, στη Νέα Ερυθραία Αττικής, χώρος πρασίνου.

4) Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία το Σωματείο Εργαζομένων στο Νομαρχιακό Γενικό Νοσοκομείο - Κέντρο Υγείας Λήμνου ζητεί την άμεση λειτουργία μονάδας τεχνητού νεφρού και Σταθμού αιμοδοσίας στο Νοσοκομείο Λήμνου.

5) Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η 'Ενωσις Αναπήρων και Θυμάτων Πολέμου Επαρχίας Ελασσόνας ζητεί να δοθεί αύξηση 15% στις συντάξεις των αναπήρων πολέμου.

6) Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία ο Σύνδεσμος Υπαλλήλων Ξενοδοχείων - Εστιατορίων - Μπαρ και Νυκτερινών Κέντρων Νομού Λασιθίου Λευκών Ορέων ζητεί να μη συγχωνευτεί το Ταμείο των μελών του με άλλο ασφαλιστικό φορέα.

7) Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία το Γεωτεχνικό Επιμελητήριο Ελλάδας ζητεί την αύξηση των αποδοχών των Γεωτεχνικών του Δημοσίου Τομέα.

8) Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία το Συνδικάτο Οικοδόμων και Συναφών Επαγγελμάτων Νομού Ηρακλείου ζητεί την αύξηση των κρατικών επιχορηγήσεων για το Νομό Ηρακλείου.

9) Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η Ελληνική Κοινότητα Νυρεμβέργης ζητεί να μην καταργηθεί το μέτρο της απαλλαγής από τον ειδικό φόρο κατανάλωσης για τα εισαγώμενα ΙΧ αυτοκίνητα των επαναπατριζόμενων μεταναστών.

10) Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία το Επιμελητήριο Φθιώτιδας - Ευρυτανίας, η Ομοσπονδία Επαγγελματιών - Βιοτεχνών Φθιώτιδας, η Ομοσπονδία Εμπορικών Συλλόγων Ανατολικής Στερεάς Ελλάδας και ο Εμπορικός Σύλλογος Λαμίας ζητούν η φορολόγηση των μελών τους να γίνεται σύμφωνα με τα βιβλία τους και όχι με αντικειμενικά κριτήρια.

11) Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η 'Ενωση Αγροτικών Συνεταιρισμών Ορεστιάδας ζητεί τη λήψη μέτρων για την απορρόφηση της παραγωγής καλαμποκιού της περιοχής της.

12) Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία ο Αγροτικός Συνεταιρισμός Παπαδιάνικων Λακωνίας ζητεί να αλλάξει ο θεσμός της απόσυρσης αγροτικών προϊόντων.

13) Ο Βουλευτής Θεσπρωτίας κ. ΗΛΙΑΣ ΒΕΖΔΡΕΒΑΝΗΣ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων ΙΚΑ και ο Πανελλήνιος Σύλλογος Εργαστηριακών Υπαλλήλων ΙΚΑ διαμαρτύρεται για την έλλειψη ακτινοπροστασίας στα ακτινοδιαγνωστικά και πυρηνικής ιατρικής εργαστήρια του ΙΚΑ.

14) Οι Βουλευτές κ.κ. ΓΕΩΡΓΙΟΣ ΣΟΥΡΛΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία Κάτοικοι της Κοινότητας Τρίκερι Μαγνησίας ζητούν το διορισμό αγροφύλακα στην Κοινότητά τους.

Σελίδα 2378 

 

15) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία Συμβασιούχοι Γεωπόνοι Τεχνολόγοι Γεωπονίας και Χειριστές Η/Υ εργαζόμενοι στην υλοποίηση του προγράμματος φυλλοξήρας ζητούν την τροποποίηση των συμβάσεών τους σε αορίστου χρόνου.

16) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Κοινότητα Ζήρου Λασιθίου ζητεί τηλεοπτική κάλυψη του οικισμού Ξεροκάμπου Ζήρου.

17) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Συνεταιρισμός Καβουσίου Λασιθίου ζητεί τη ρύθμιση των χρεών του προς την ΑΤΕ.

18) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία ο Δήμος Αυλώνα Μεσσηνίας ζητεί την ολοκλήρωση της κατασκευής της 29ης επαρχιακής οδού Μεσσηνίας κ.λπ.

19) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία το Συμβούλιο Περιοχής 14ης Εδαφικής Περιφέρειας Νομού Μεσσηνίας ζητεί η Αγροφυλακή και η 3η ΔΕΚΕ να αναλάβουν τον καθαρισμό των εθνικών οδών.

20) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία οι Κοινότητες Λυκουδεσίου και Τριπύλας Μεσσηνίας διαμαρτύρονται για τον συγκοινωνιακό αποκλεισμό τους, λόγω της μη βατότητας της 8ης Επαρχιακής οδού Ραφτόπουλου - Λυκουδεσίου.

21) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία η Κοινότητα Σιάμου Μεσσηνίας ζητεί την εκτίμηση των ζημιών που υπέστη η ελαιοπαραγωγή της περιοχής της από χαλαζόπτωση.

22) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Δήμος Μοιρών Ηρακλείου διαμαρτύρεται για την καθυστέρηση έγκρισης του Σχεδίου Πόλεως Μοιρών.

23) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Δημόσια Οικονομική Υπηρεσία Τυμπακίου της Νομαρχιακής Αυτοδιοίκησης Ηρακλείου διαμαρτύρεται για την αδυναμία πληρωμής χρηματικών ενταλμάτων λόγω έλλειψης χρημάτων.

24) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Κοινότητα Σταυροχωρίου Λασιθίου ζητεί την κατασκευή αρδευτικού έργου στην περιοχή της.

25) Οι Βουλευτές κ.κ. ΣΤΡΑΤΗΣ ΚΟΡΑΚΑΣ, ΣΤΑΥΡΟΣ ΠΑΝΑΓΙΩΤΟΥ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Νομαρχιακό Τμήμα Λέσβου της ΑΔΕΔΥ ζητεί τη θέσπιση κινήτρου παραμονής και προσέλκυσης υπαλλήλων σε προβληματικές και παραμεθόριες περιοχές.

26) Οι Βουλευτές κ.κ. ΟΡΕΣΤΗΣ ΚΟΛΟΖΩΦ και ΛΕΩΝ ΑΥΔΗΣ κατέθεσαν αναφορά με την οποία Αγωνιστές της Εθνικής Αντίστασης και Συνεργαζόμενες ΕΑΜογενείς Ενώσεις ζητούν την ηθική και υλική αποκατάσταση των Αγωνιστών της ΕΑΜικής Εθνικής Αντίστασης.

27) Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Παράρτημα Βέροιας Ημαθίας της ΠΕΑΕΑ ζητεί την ηθική και υλική αποκατάσταση των αγωνιστών της ΕΘνικής Αντίστασης και του Δημοκρατικού Στρατού.

28) Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Πανελλήνια Ομοσπονδία Εστιατορικών και Συναφών Επαγγελμάτων (Π.Ο.Ε.Σ.Ε.) ζητεί την κατάργηση του Δημοτικού Φόρου 5% για τα μέλη της.

29) Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Εργατοϋπαλληλικό Κέντρο Νομού Φωκίδας ζητεί την εφαρμογή της τιμαριθμοποίησης για τη φορολογική κλίμακα.

30) Οι Βουλευτές κ.κ. ΟΡΕΣΤΗΣ ΚΟΛΟΖΩΦ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία Γονείς στρατιωτών που σκοτώθηκαν ενώ υπηρετούσαν τη στρατιωτική τους θητεία, από το 1993 έως σήμερα ζητούν την τροποποίηση του Ν. 2084/1992 ώστε να δικαιούνται και πάλι συνταξιοδότησης οι γονείς στρατιωτών που σκοτώθηκαν κατά τη διάρκεια υπηρεσίας και εξαιτίας αυτής.

31) Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία Εργαζόμενοι Αγρότες και Συνταξιούχοι Αγρινίου ζητούν την αύξηση των μισθών και των συντάξεων.

32) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία το Δημοτικό Συμβούλιο του Δήμου Σαλαμίνας δηλώνει τη συμπαράστασή του στους αγώνες των εργαζομένων μετά την εξαγγελία των οικονομικών μέτρων από την κυβέρνηση.

33) Οι Βουλευτές κ.κ. ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία Πτυχιούχοι Τμημάτων Τουριστικών Επιχειρήσεων ΤΕΙ και ΣΕΛΕΤΕ Λάρισας ζητούν τη δημιουργία τμημάτων τουριστικής κατεύθυνσης σε όλα τα ΤΕΛ και Λύκεια.

34) Οι Βουλευτές κ.κ. ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Κοινότητα Ζάρκου Τρικάλων ζητεί να χρηματοδοτηθεί άμεσα το πρόγραμμα ΕΑΠΤΑ για τη χρονιά 1996, ώστε να προχωρήσει έργο οδοποιίας στην περιοχή της.

35) Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία Μεταταγέντες Υπάλληλοι που υπηρετούν σε υπηρεσίες του Δημοσίου και Ν.Π.Δ.Δ. ασφαλισμένοι στο ΤΕΑΠΟΚΑ αναφέρονται στο πρόβλημα που αντιμετωπίζουν με το να καταβάλλουν στο Ταμείο εισφορές ασφαλισμένου και εργοδότου.

36) Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η 'Ενωση 'Εκτακτου Προσωπικού Υπουργείου Πολιτισμού Αρχαιολογικής Υπηρεσίας Μακεδονίας - Θράκης και Θεσσαλίας ζητεί την επίλυση των προβλημάτων που αντιμετωπίζουν οι ωρομίσθιοι εργαζόμενοι με σύμβαση ορισμένου ή αορίστου χρόνου.

37) Οι Βουλευτές κ.κ. ΛΕΩΝ ΑΥΔΗΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Ομοσπονδία Συλλόγων Γονέων Βρεφονηπιακών Σταθμών Αθηνών αναφέρεται στα προβλήματα λειτουργίας του ΙΒΣΑ που δημιουργήθηκαν από τις περικοπές της κρατικής επιχορήγησης κατά τα έτη 1992-96.

38) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Κοινότητα Ανατολής Λασιθίου ζητεί την κατασκευή λιμνοδεξαμενής στην περιοχή της.

39) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία Πρόεδροι Κοινοτήτων και Συνεταιρισμών Παραλιμνίων Χωριών Επαρχίας Δομοκού ζητούν τη διατήρηση και λειτουργία του Κέντρου Συγκέντρωσης Ζαχαρότευτλων Αγγειών Φθιώτιδας.

Σελίδα 2379 

 

40) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία Δικηγόροι, κάτοικοι της πόλεως Σητείας ζητούν την ίδρυση και λειτουργία Ειρηνοδικείου στη Σητεία.

41) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη περίφραξης του Εθνικού Σταδίου Νεάπολης Λασιθίου.

42) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Συνεταιρισμός Λακωνίων Λασιθίου ζητεί την ενημέρωσή του για την εξέλιξη της έγκρισης ανανέωσης του ελαιουργείου του.

43) Οι Βουλευτές κ.κ. ΔΗΜΗΤΡΙΟΣ ΣΙΟΥΦΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Νομάρχης Δωδεκανήσου ζητεί να ανακηρυχθεί από τη Βουλή των Ελλήνων το 1997 ως έτος Δωδεκανήσου.

44) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η οικογένεια Γ.Φωτόπουλου ζητεί την επίλυση πολεοδομικού προβλήματος που αντιμετωπίζει σε ιδιόκτητο οικόπεδό της στη Θεσ/νίκη.

45) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί να αναγνωριστεί το πτυχίο PALSO ως μέσο πιστοποίησης γνώσης ξένων γλωσσών.

46) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι Ομοσπονδίες Βιοτεχνικών Σωματείων και Επαγγελματιών Θεσ/νίκης δηλώνουν την αντίθεσή τους προς τον προϋπολογισμό του 1997.

47) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Τμήμα Κεντρικής Μακεδονίας του Τεχνικού Επιμελητηρίου Ελλάδας ζητεί την ολοκλήρωση των διαδικασιών για την κατασκευή υπόγειου ΜΕΤΡΟ στη Θεσ/νίκη.

48) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ Περιφέρειας Μακεδονίας - Θράκης διαμαρτύρεται για την προσπάθεια του Δήμου Νέας Ερυθραίας Αττικής να χαρακτηρίσει οικόπεδο ιδιοκτησίας του ταμείου του, ως χώρο πρασίνου.

49) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη λήψης μέτρων για την απορρόφηση της παραγωγής πατάτας του Νομού Δράμας.

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 290/31-10-96 ερώτηση δόθηκε με το υπ' αριθμ. 4019/17-12-96 έγγραφο από τον Υφυπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε ερώτηση 290/31.10.96 του Βουλευτή κ. Γιώργου Καλαντζή η οποία μας διαβιβάστηκε από το ΥΠΕΧΩΔΕ με το με αριθμό πρωτ. 44./20.11.96 έγγραφο σας πληροφορούμε όσον αφορά το έργο της σιδηροδρομικής σύνδεσης του λιμένα, Καβάλας με το υπάρχον σιδηροδρομικό δίκτυο στην περιοχή Τοξοτών Ξάνθης τα παρακάτω:

1. Το έργο βρίσκεται στη φάση εκπόνησης των τεχνικών μελετών, οι οποίες προβλέπεται να ολοκληρωθούν στο σύνολό τους έως το 1998. Για τις μελέτες αυτές έχει εξασφαλισθεί πίστωση ύψους 1 δισ. δρχ. από το Επιχειρησιακό Πρόγραμμα "Σιδηρόδρομοι" που εντάσσεται στο Κοινοτικό Πλαίσιο Στήριξης 1994-99.

2. Μετά την ολοκλήρωση των μελετών, η Επιτροπή Παρακολούθησης του πιο πάνω Προγράμματος, την οποία μετέχουν εκπρόσωποι της Ευρωπαϊκής 'Ενωσης και των αρμοδιών ελληνικών αρχών, θα αναζητήσει πόρους για τη χρηματοδότηση της κατασκευής του έργου.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

2. Στην με αριθμό 381/4-11-96 ερώτηση δόθηκε με το υπ' αριθμ. 4040/17-10-96 έγγραφο από τον Υφυπουργό Μεταφορών η ακόλουθη απάντηση: "Απαντώντας στο σχετικό έγγραφο σας, που αναφέρεται σε ερώτηση 381/4.11.96 του Βουλευτή κ. Σπήλιου Σπηλιωτόπουλου και η οποία μας διαβιβάστηκε από το Υπουργείο Ανάπτυξης με το με αριθμ. πρωτ. 015.Γ/Φ4/20671/25.11.96, έγγραφό σας πληροφορούμε ότι για το ίδιο θέμα της εν λόγω Ερώτησης έχουμε απαντήσει στο Σώμα με το υπ' αριθμ. Β 3886/21.11.96, έγγραφο μας αντίγραφο του οποίου σας επισυνάπτουμε.

Ο Υφυπουργός

ΕΜΜΑΝΟΥΗΛ ΛΟΥΛΑΚΗΣ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

3. Στην με αριθμό 775/18-11-96 ερώτηση δόθηκε με το υπ' αριθμ. 1688/11-12-96 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 775/18.11.96 που κατατέθηκε στη Βουλή των Ελλήνων από τη Βουλευτή κα Ντ. Μπακογιάννη σας γνωρίζουμε τα ακόλουθα:

Κατ' αρχήν δεν ανταποκρίνεται στην πραγματικότητα ότι έκλεισαν 30 τουριστικές μονάδες όπως αναφέρεται, δεδομένου ότι απ' το 1987 μέχρι σήμερα στο νομό έχουν κλείσει 20 επιχειρήσεις κυρίως λόγω συνταξιοδότησης, μέσα δε στο 1996 είναι ζήτημα αν έχουν κλείσει μία ή δύο επιχειρήσεις, όπως με επιβεβαίωσε και το Ξενοδοχειακό Επιμελητήριο Ελλάδος, αντίθετα λειτούργησαν για πρώτη φορά 4 νέα ξενοδοχεία.

Οι ξενοδοχειακές κλίνες κυρίων καταλυμάτων στο νομό Λασιθίου, σύμφωνα με τα στοιχεία της Υπηρεσία μας το 1990 ήταν 16.628 ενώ το 1995 ανήλθαν στις 21.389, δηλαδή μέσα στη τελευταία 5ετία προστέθηκαν περίπου 5.000 νέες κλίνες.

Σύμφωνα με τα επίσημα στοιχεία της ΕΣΥΕ και της Τράπεζας της Ελλάδας τα βασικά τουριστικά μεγέθη του νομού Λασιθίου σε σχέση με το σύνολο της Κρήτης και της Ελλάδος, εξελίχθηκαν ως εξής:

ΔΙΑΝΥΚΤΕΡΕΥΣΕΙΣ ΑΛΛΟΔΑΠΩΝ ΤΟΥΡΙΣΤΩΝ ΙΑΝ.- ΙΟΥΛ.

ΚΡΗΤΗ Ν. ΛΑΣΙΘΙΟΥ

1994: 5.386.875 915.216

1995: 5.241.746 857.597

1996: 5.027.115 807.709

ΔΙΑΝΥΚΤΕΡΕΥΣΕΙΣ ΗΜΕΔΑΠΩΝ ΤΟΥΡΙΣΤΩΝ ΙΑΝ.- ΙΟΥΛ.

ΚΡΗΤΗ Ν. ΛΑΣΙΘΙΟΥ

1994: 328.625 35.201

1995: 355.376 35.941

1996: 433.356 49.112

ΠΛΗΡΟΤΗΤΑ %

ΚΡΗΤΗ Ν. ΛΑΣΙΘΙΟΥ ΣΥΝΟΛΟ ΕΛΛΑΔΑΣ

1992: 79,93 74,38 58,14

1993: 77,12 69,15 56,77

1994: 82,52 75,65 60,63

1995: 70,38 66,62 56,62

ΤΑΞΙΔΙΩΤΙΚΟ ΣΥΝΑΛΛΑΓΜΑ ΣΕ ΕΚΑΤ. ΔΟΛ. ΗΠΑ (ΣΥΝΟΛΟ ΧΩΡΑΣ)

1992: 3.271,80

1993: 3.335,10

1994: 3.904,90

1995: 4.106,20

Α' εξάμηνο 1995: 572,00

Α' εξάμηνο 1996: 398,00

Από τα παραπάνω στοιχεία προκύπτει ότι ο νομός Λασιθίου 

Σελίδα 2380 

αποτελεί καθιερωμένο τουριστικά προορισμό, όπως άλλωστε όλοι οι νομοί της Κρήτης. Η τουριστική κίνηση αλλοδαπών τουριστών όντως ακολουθεί ελαφρώς φθίνουσα πορεία, αποτέλεσμα κυρίως του μοντέλου μαζικού τουρισμού που ακμάζει στην περιοχή, ενώ αντίθετα αυξάνεται σημαντικά η κίνηση των ημεδαπών τουριστών.

Η μικρή μείωση της τουριστικής κίνησης δεν παρατηρείται μόνο στο νομό Λασιθίου αλλά στο σύνολο της χώρας μας και είναι αποτέλεσμα ως επί τω πλείστον του μαζικού μοντέλου που επί χρόνια χαρακτηρίζει τον ελληνικό τουρισμό, της χαμηλής ποιότητας, του υψηλού ανταγωνισμού κ.λπ..

Η τουριστική μας πολιτική στοχεύει:

- στον εκσυγχρονισμό της υφιστάμενης τουριστικής υποδομής (επιδοτήσεις του ν. 1892/90 για εργασίες εκσυγχρονισμού των ξενοδοχειακών εγκαταστάσεων από Γ' τάξη και άνω, καθώς και για έργα ειδικής τουριστικής υποδομής: συνεδριακά κέντρα, γήπεδα γκόλφ, κέντρα θαλασσοθεραπείας, κέντρα τουρισμού υγείας κ.λπ.).

- στην προσέλκυση βελτιωμένης ποιοτικά ζήτησης με καλύτερη χρονική και γεωγραφική κατανομή.

- στη διαφοροποίηση του ελληνικού τουριστιμού προϊόντος, ώστε να επιτευχθεί η απεξάρτηση απ' το μαζικό τουρισμό.

Ως γνωστό μέσω του Υπο- προγράμματος ΤΟΥΡΙΣΜΟΣ του Β' Κ.Π.Σ. χρηματοδοτούνται ενέργειες στους τομείς του θαλάσσιου τουρισμού, του οικολογικού, ορεινού, πολιτιστικού, θρησκευτικού κ.λπ., καθώς και ενέργειες επιμόρφωσης στελεχών στις νέες μορφές τουρισμού.

Το Υπουργείο Ανάπτυξης προωθεί μια σειρά από μέτρα τόσο βραχυπρόθεσμα όσο και μακροπρόθεσμα για την αντιμετώπιση των διαφορετικών προβλημάτων του ελληνικού τουρισμού και την ποιοτική αναβάθμιση του κλάδου.

Μεταξύ των μέτρων αυτών συγκαταλέγονται και τα εξής:

- Η έγκαιρη και αποτελεσματική προβολή και διαφήμιση στο εσωτερικό και το εξωτερικό.

- Η έγκριση και υλοποίηση του προγράμματος συνδιαφήμισης με τη Νομαρχιακή Αυτοδιοίκηση.

- Η έντονη προβολή της χώρας στο εξωτερικό με τη συμμετοχή σε διεθνείς εκθέσεις.

- Ο συντονισμός των δραστηριοτήτων των εμπλακομένων Υπουργείων σε συνεργασία με την Τοπική Αυτοδιοίκηση και τους επαγγελματικούς φορείς.

- Η επιθετική πολιτική στις νέες αγορές.

- Η ενθάρρυνση του εσωτερικού τουρισμού.

- Η υλοποίηση του Επιχειρησιακού Προγράμματος "Τουρισμός".

- Η ανάπτυξη του θαλάσσιου τουρισμού (θέση σε λειτουργία της Μαρίνας Αγίου Νικολάου).

- Η προώθηση εναλλακτικών μορφών τουρισμού (Δημιουργία γηπέδου γκόλφ).

Η Υπουργός

ΒΑΣΩ ΠΑΠΑΝΔΡΕΟΥ"

4. Στην με αριθμό 876/21-11-96 ερώτηση δόθηκε με το υπ' αριθμ. 651/16-12-96 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 876/21-11-96, η οποία κατατέθηκε στη Βουλή των Ελλήνων από τους Βουλευτές κ.κ. Γ. Σαλαγκούδη, Θ. Πασαλίδη, Β. Βύζα, Κ. Καραμπίνα και Ν. Τσιαρτσιώνη, σας γνωρίζουμε τα εξής:

1. Η εφάπαξ παρακράτηση του 2ο/οο στις αποδοχές κάθε μισθωτού με την ολοκλήρωση των οικονομικού περιεχομένου διατάξεων κάθε ΕΣΣΕ Προσωπικού ΔΕΗ, έχει συμπεριληφθεί στην παράγραφο Α.13 της ΕΣΣΕ Προσωπικού ΔΕΗ έτους 1995 και αυξήθηκε σε 4ο/οο με την ΕΣΣΕ Προσωπικού ΔΕΗ έτους 1995 και αυξήθηκαν σε 40%ο με την ΕΣΣΕ προσωπικού ΔΕΗ έτους 1996, οι οποίες έχουν συνομολογηθεί νομότυπα με την πλέον Αντιπροσωπευτική Συνδικαλιστική Οργάνωση Προσωπικού ΔΕΗ (ΓΕΝΟΠ/ΔΕΗ) και μετά την νομότυπη κατάθεσή τους στην Επιθεώρηση Εργασίας του Υπουργείου Εργασίας έχουν ισχύ ουσιαστικού νόμου.

2. Ορισμένοι μισθωτοί, μη μέλη της ΓΕΝΟΠ/ΔΕΗ, αλλά άλλων συνδικαλιστικών οργανώσεων Προσωπικού ΔΕΗ, αμφισβητούν την εγκυρότητα της υπόψη διάταξης των προαναφερόμενων ΕΣΣΕ Προσωπικού ΔΕΗ και έχουν προσφύγει στα Δικαστήρια, η σχετική αγωγή των οποίων συζητείται στο Μονομελές Πρωτοδικείο Αθηνών στις 30.01.1997, όπου και θα κριθεί η βασιμότητα των ισχυρισμών τους.

Η Υπουργός

ΒΑΣΩ ΠΑΠΑΝΔΡΕΟΥ"

5. Στην με αριθμό 879/29-11-96 ερώτηση δόθηκε με το υπ' αριθμ. 9042/12-12-96 έγγραφο από τον Υφυπουργό Οικονομικών η ακόλουθη απάντηση:

"Απαντώντας στο 879/29-11-96 έγγραφό σας με το οποίο μας διαβιβάσατε το από 21.11.96 ερώτημα που κατέθεσε στη Βουλή των Ελλήνων ο Βουλευτής κ. Παναγιώτης Ψωμιάδης, αναφορικά με την απόδοση της ανταλλάξιμης περιουσίας στα Ποντιακά Σωματεία σας γνωρίζουμε τα κατωτέρω:

Η Δ/νση Δημόσιας Περιουσίας, διαχειρίζεται σήμερα την ακίνητη περιουσία (αγροτικά και αστικά κτήματα 27.000 περίπου) που εγκατέλειψαν στην Ελλάδα οι Τούρκοι με την ανταλλαγή των Ελληνοτουρκικών πληθυσμών.

Από την περιουσία αυτή, 900 περίπου κτήματα είναι ελεύθερα και έχουν παραδοθεί στην Κτηματική Εταιρεία του Δημοσίου (ΚΕΔ) και διαχειρίζονται απ' αυτή σύμφωνα με τις διατάξεις του ν. 973/1979 (εκποιούνται δια δημοπρασίας).

Τα υπόλοιπα 26.000 περίπου είναι κατεχόμενα από τρίτους και εκποιούνται στους κατόχους με τίμημα, σύμφωνα με την ισχύουσα νομοθεσία για τη ρευστοποίηση της ανταλλάξιμης περιουσίας (Ν. 357/76), εφόσον συντρέχουν στο πρόσωποο τους οι προϋποθέσεις που ορίζονται από τις οικείες διατάξεις.

Το προϊόν από τη ρευστοποίηση κατατίθεται σε ειδικό λογαριασμό στην Τράπεζα της Ελλάδος και διατίθεται αποκλειστικά, σύμφωνα με τις διεθνείς συνθήκες Λωζάνης (1923) και Αγκύρας (1930) για την αποκατάσταση των αναποκατάστατων Αστών Προσφύγων των προερχομένων από την Μ. Ασία, δια του Υπουργείου Υγείας Πρόνοιας και Κοινωνικών Ασφαλίσεων.

Για την κατηγορία των προσφύγων που ήρθαν στην Ελλάδα από την Ρωσία και μάλιστα μετά το έτος 1934, η υπηρεσία μας δεν έχει διάταξη που να επιτρέπει την αποκατάστασή τους από την ανταλλάξιμη περιουσία.

Τυχόν ρύθμιση, ώστε να παραχωρηθούν ανταλλάξιμα κτήματα σε πρόσφυγες που ήρθαν πρόσφατα στην Ελλάδα αντίκειται προς τις αναφερόμενες Διεθνείς Συνθήκες Λωζάνης Αγκύρας.

Ο Υφυπουργός

Γ. ΔΡΥΣ"

6. Στην με αριθμό 888/25-11-96 ερώτηση δόθηκε με το υπ' αριθμ. 4047/17-12-96 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 888/25.11.96 του Βουλευτή κ. Δημητρίου Σιούφα και απευθύνεται στον Υπουργό Μεταφορών και Επικοινωνιών, σχετικά με τα μέτρα που προτίθεται να λάβει ο ΟΣΕ για την προσπέλαση, τον ηλεκτροφωτισμό και την προστασία του Επιβατικού κοινού από τις καιρικές συνθήκες στη Στάση των Ορφανών N. Kαρδίτσας σας γνωρίζουμε τα ακόλουθα:

1. 'Εχει ανατεθεί μελέτη στεγάστρου που συμπεριλαμβάνει τις απαιτούμενες εγκαταστάσεις με σύγχρονες προδιαγραφές και σύντομα θα ανατεθεί η κατασκευή του.

2. Η βελτίωση του υπάρχοντος δρόμου πρόσβασης προς την Στάση των Ορφανών και ο ηλεκτροφωτισμός, παρ' όλο ότι δεν είναι αρμοδιότης του ΟΣΕ, θα καταβληθεί προσπάθεια να αντιμετωπισθεί στο πλαίσιο των μελλοντικών εργολαβιών.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

7. Στην με αριθμό 894/22-11-96 ερώτηση δόθηκε με το υπ' 

Σελίδα 2381 

αριθμ. 33/16-12-96 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 894/22-11-1996 που κατέθεσε ο Βουλευτής κ. Ν. Νικολόπουλος, σας γνωρίζουμε τα εξής:

Το Υπουργείου Δημόσιας Τάξης και η Κυβέρνηση τιμά και στηρίζει το θεσμό της ισότητας των δύο φύλων, όπως έχει κατοχυρωθεί με την παρ. 2 του άρθρου 4 του Συντάγματος και εφαρμόζει πιστά την αρχή της ίσης μεταχείρισης ανδρών και γυναικών όσον αφορά την πρόσβαση σε απασχόληση, επαγγελματική εκπαίδευση και προώθηση καθώς και τις συνθήκες εργασίας.

Σημειώνεται ότι αποκλίσεις από τους ορισμούς της ανωτέρω διάταξης επιτρέπει το Σύνταγμα με την παρ. 2 του άρθρου 116 μόνο για αποχρώντες λόγους σε ειδικές υπό του νόμου οριζόμενες περιπτώσεις.

Στα πλαίσια των συνταγματικών αυτών επιταγών, θεσμοθετήθηκε με τις διατάξεις του ν. 2226/1994 για την εισαγωγή γυναικών στις Σχολές Αξιωματικών και Αστυφυλάκων ανώτερο ποσοστό 15% και 20% αντίστοιχα.

Για τη ρύθμιση αυτή ο νομοθέτης έλαβε υπόψη τη βιολογική διαφορά άνδρα και γυναίκας, το χαρακτήρα της Αστυνομίας ως ενόπλου σώματος, τη φύση της αποστολής της και τις επίπονες, επικίνδυνες και αντίξοες συνθήκες άσκησης των δραστηριοτήτων της.

Βάσει των διατάξεων αυτών καθορίστηκε με κοινή απόφαση των Υπουργών Δημόσιας Τάξης, Εθνικής 'Αμυνας και Παιδείας σε 10% το ποσοστό των εισακτέων κατά το 1995 γυναικών στις Σχολές Αστυφυλάκων και Αξιωματικών και με απόφαση του Αρχηγού του Σώματος επακριβώς ο αριθμός κατά Σχολή και κατηγορία.

Ο Υπουργός

ΓΕΩΡΓΙΟΣ ΡΩΜΑΙΟΣ"

8 Στην με αριθμό 897/25-11-96 ερώτηση δόθηκε με το υπ' αριθμ. 4049/17-12-96 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 897/25-11-96 του Βουλευτή κ. Ελευθ. Παπανικολάου και απευθύνεται στον Υπουργό Μεταφορών και Επικοινωνιών, σας πληροφορούμε σχετικά με τη μεταστέγαση του κομβικού κέντρου των ΕΛ.ΤΑ. Καλαμάτας τα εξής:

Τα Ελληνικά Ταχυδρομεία προκειμένου να διασφαλίσουν καλύτερη λειτουργικότητα και να βελτιώσουν τις συνθήκες εργασίας του προσωπικού του Κομβικού Κέντρου Καλαμάτας διενήργησαν στις 12.07.95 διαγωνισμό για τη μίσθωση νέου οικήματος.

2. Οι ενέργειες που ακολούθησαν έχουν ως εξής:

α. Αξιολόγηση των προσφερθέντων οικημάτων από επιτροπή υπαλλήλων των ΕΛ.ΤΑ. και επιλογή του πλέον κατάλληλου.

β. Λήψη απόφασης μίσθωσης του επί της οδού Μακεδονίας οικήματος στη νέα είσοδο της πόλης.

γ. Υπογραφή σύμβασης μίσθωσης, ύστερα από διαπραγματεύσεις με τον ιδιοκτήτη του παραπάνω οικήματος.

δ. Καταγραφή των απαιτούμενων εργασιών στο νεομισθωμένο οίκημα.

ε. Σύνταξη μελέτης λειτουργικής οργάνωσης των χώρων.

στ. Σύνταξη μελετών για τις απαιτούμενες οικοδομικές και ηλεκτρομηχανολογικές εργασίες καθώς και για την ασφάλεια του οικήματος.

ζ. Κατάρτιση προϋπολογισμού του όλου έργου.

3. 'Ηδη το Δ.Σ. των ΕΛ.ΤΑ. έχει εγκρίνει τις παραπάνω μελέτες και τον προϋπολογισμό του έργου, καθώς και τη διενέργεια διαγωνισμού για την ανάδειξη εργολάβων για την εκτέλεση των απαιτούμενων εργασιών με προθεσμία περάτωσης του έργου τις 50 ημερολογιακές ημέρες από την υπογραφή της σύμβασης.

4. Τέλος, σημειώνεται ότι αμέσως μετά την περάτωση των εργασιών, το Κομβικό Κέντρο Καλαμάτας θα μεταστεγαστεί στο νέο οίκημα.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

9. Στην με αριθμό 901/96 ερώτηση δόθηκε με το υπ' αριθμ. 4423/13-12-96 έγγραφο από την Υπουργό Αιγαίου η ακόλουθη απάντηση:

"Σε απάντηση στην ερώτηση 901/96 της Κοινοβουλευτικής Ομάδας του Κ.Κ.Ε. σχετικά με τον υγειονομικό έλεγχο του νερού στο Ιώνιο Κολυμβητήριο Χίου σας γνωρίζουμε ότι όπως μας ενημέρωσε ο διοικητικός υπεύθυνος του κολυμβητηρίου:

1. Τον Αύγουστο 1996 η Επιτροπή Διοίκησης του Κολυμβητηρίου προχώρησε σε διαγωνισμό προμήθειας και εγκατάστασης αυτόματου χλωριωτή του νερού για τη βελτίωση της χλωρίωσης που μέχρι τότε γινόταν εμπειρικά.

2. Στις 29.10.1996 ο αυτόματος χλωριωτής έπαθε βλάβη με αποτέλεσμα το κολυμβητήριο να παραμείνει κλειστό από 29.10.96 έως 5.11.1996 για την αποκατάσταση της βλάβης.

3. Από 6.11.96 και μέχρι σήμερα το κολυμβητήριο λειτουργεί κανονικά. Παράλληλα διενεργούνται έλεγχοι του νερού σε τακτά διαστήματα τόσο από υπαλλήλους του κολυμβητηρίου όσο και από υπαλλήλους της αρμόδιας Διεύθυνσης Υγείας από τους οποίους προκύπτει ότι η χλωρίωση του νερού βρίσκεται σε κανονικά επίπεδα.

4. Επειδή όμως οι τρεις Σύλλογοι Γονέων των αθλητών αμφιβάλουν, προβάλουν το αίτημα να διενεργούν και οι ίδιοι επιπλέον ελέγχους. Για την εύρυθμη λειτουργία του κολυμβητηρίου και την άρση των αμφιβολιών των γονέων των αθλητών έχει κληθεί τεχνικός της Γ.Γ. Αθλητισμού που θα ελέγξει τη λειτουργία του αυτόματου χλωριωτή.

Η Υπουργός

ΕΛΙΣΑΒΕΤ ΠΑΠΑΖΩΗ"

10. Στην με αριθμό 903/22-11-96 ερώτηση δόθηκε με το υπ' αριθμ. 384/10-12-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση με αριθμό 903 που κατατέθηκε στις 22-11-96 από τους Βουλευτές κ.κ. Γιάννη Δραγασάκη και Μουσταφά Μουσταφά, σας πληροφορούμε τα εξής:

'Οπως ήδη γνωρίζετε με το ν. 2218/94 όλες οι σχετικές με την έκδοση οικοδομικών αδειών και τη σύνδεση με τα αστικά δίκτυα υποδομής, αρμοδιότητες έχουν μεταβιβασθεί στη Δευτεροβάθμια Τοπική Αυτοδιοίκηση (αιρετός Νομάρχης).

Το Υ.ΠΕ.ΧΩ.Δ.Ε. αναγνωρίζοντας τα οξυμένα προβλήματα των Ελλήνων Τσιγγάνων και μέσα στα πλαίσια των αρμοδιοτήτων του έχει χρηματοδοτήσει δήμους της Χώρας για έργα διαμόρφωσης και ανάπλασης ελευθέρων κοινοχρήστων χώρων σε υποβαθμισμένες περιοχές που διαβιούν τσιγγάνοι.

Ο Υπουργός

Κ. ΛΑΛΙΩΤΗΣ"

11. Στην με αριθμό 913/25-11-96 ερώτηση δόθηκε με το υπ' αριθμ. 86/16-12-96 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 913/25-11-96 που κατέθεσε ο Βουλευτής κ. Ι. Χωματάς, σας γνωρίζουμε τα εξής:

Το Αρχηγείο Πυροσβεστικού Σώματος στα πλαίσια του ευρύτερου σχεδιασμού για ίδρυση νέων Υπηρεσιών, είναι υποχρεωμένο να υλοποιεί το Πρόγραμμα Πυροπροστασίας όλης της Χώρας κατά στάδια και κατά σειρά προτεραιότητας, που υπαγορεύει η ουσιασιτκή αξιολόγηση των συγκεκριμένων προβλημάτων κάθε περιοχής σε σχέση με τη συχνότητα, το μέγεθος και την ένταση που παρουσιάζονται αυτά.

Σύμφωνα με το Πρόγραμμα αυτό για την πυροπροστασία του Νομού Κυκλάδων έχει αξιολογήσει και αποδεχθεί την ίδρυση και λειτουργία Επαγγελματικών Πυροσβεστικών Σταθμών Δ' τάξης στην 'Ανδρο και τη Νάξο, την ίδρυση και λειτουργία Εθελοντικών Πυροσβεστικών Σταθμών ή Κλιμακίων στα νησιά Πάρο, Τήνο, Θήρα, Μύκονο, Μήλο, Σίφνο, καθώς και σε όποιο άλλο νησί εκδηλώσει ενδιαφέρον, εφόσον συντρέχουν οι προϋποθέσεις του ν. 1951/91 "Καθιέρωση Εθελοντή Πυροσβέστη" και του π.δ. 32/92 "Κανονισμός οργάνωσης και λειτουργίας Εθελοντικών Πυροσβεστικών Σταθμών και Κλιμακίων".

Σελίδα 2382 

 

Σημειώνεται όμως, ότι κατ' ανάγκη το Πρόγραμμα αυτό κινείται στα πλαίσια των δυνατοτήτων που παρέχουν οι σχετικές κάθε χρόνο διατιθέμενες, για το σκοπό αυτό, πιστώσεις του κρατικού προϋπολογισμού.

Ο Υπουργός

ΓΕΩΡΓΙΟΣ ΡΩΜΑΙΟΣ"

12 Στην με αριθμό 925/26-11-96 ερώτηση δόθηκε με το υπ' αριθμ. 147/16-12-96 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 925/26-11-96 που κατέθεσε ο Βουλευτής κ. Μ. Κεφαλογιάννης σας γνωρίζουμε ότι, μετά τις ρυθμίσεις του ν. 2218/94, όπως αυτός τροποποιήθηκε και ισχύει σήμερα, οι περιφερειακές Υπηρεσίες της Αγροφυλακής, που αποτελούσαν Υπηρεσίες της Νομαρχίας, καταργήθηκαν και το προσωπικό που υπηρετούσε σε αυτές είναι αποσπασμένο στις Νομαρχιακές Αυτοδιοικήσεις, οι οποίες πλέον είναι αρμόδιες για την αγροτική ασφάλεια της περιοχής τους και πλήρωση των κενών οργανικών θέσεων προσωπικού.

Ο Υπουργός

ΓΕΩΡΓΙΟΣ ΡΩΜΑΙΟΣ"
13 Στην με αριθμό 937/26-11-96 ερώτηση δόθηκε με το υπ' αριθμ. 1314/17-12-96 έγγραφο από τον Υφυπουργό Εθνικής Παιδείας η ακόλουθη απάντηση:

"Απαντώντας στην ερώτηση με αριθμό 937/26-11-96, που κατέθεσε ο Βουλευτής κ. Λευτ. Παπαγεωργόπουλος, και στα θέματα της αρμοδιότητάς μας σχετικά με θέματα ασφάλειας των σχολείων, σας γνωρίζουμε τα ακόλουθα:

1) Αντικείμενο του ΟΣΚ είναι η απόκτηση χώρων, η εκπόνηση μελετών και η ανέγερση δημόσιων διδακτηρίων στην Αττική. Κατ' εξαίρεση και μετά από ρυθμίσεις της Πολιτείας ο ΟΣΚ δύναται να επιλαμβάνεται των θεμάτων σχολικής στέγης σε περιοχές όπου υφίστανται ειδικές ανάγκες (π.χ. σεισμόπληκτες ή παραμεθόριες).

2) Οι επισκευές και συντηρήσεις όλων των διδακτηρίων διενεργούνται με την επιχορήγηση του ΟΣΚ προς την Τοπική Αυτοδιοίκηση, πλην όμως αποτελούν αντικείμενο των Τεχνικών Υπηρεσιών των Δήμων ή Νομαρχιακών Αυτοδιοικήσεων οι οποίες και έχουν την ευθύνη της επίβλεψης και εκτέλεσης των σχετικών εργασιών.

3) Αναφορικά με τα θέματα ασφάλειας και προδιαγραφών των μελετών και κατασκευών του ΟΣΚ σας γνωρίζουμε τα ακόλουθα:

α) Εφαρμόζονται πιστά στα πλαίσια του Γ.Ο.Κ. οι νέοι αντισεισμικοί κανονισμοί (ΝΕΑΚ).

β) Εφαρμόζεται πλήρως ο κτιριοδομικός κανονισμός του Υ.ΠΕ.ΧΩ.Δ.Ε. (Δ.Ο.Κ.Κ.: Διεύθυνση Οικοδομικού Κτιριοδομικού Κανονισμού).

γ) Συντάσσεται πλήρης μελέτη ενεργητικής και παθητικής πυρασφάλειας η οποία υποβάλλεται προς γνωμοδότηση στο Τεχνικό Συμβούλιο του ΟΣΚ, εγκρίνεται από το Πολεοδομικό Γραφείο του ΟΣΚ και στη συνέχεια υποβάλλεται προς τελική έγκριση από τις κατά τόπους αρμόδιες Πυροσβεστικές Υπηρεσίες.

δ) Τέλος κατά την εκπόνηση των μελετών του ο ΟΣΚ ακολουθεί προδιαγραφές που έχει συντάξει ειδική ομάδα εργασίας υπαλλήλων του και φυσικά έχει ληφθεί υπόψη και η διεθνής εμπειρία. Ειδικότερα έχουν συνταχθεί οι ακόλουθοι τόμοι:

ι) Κτιριολογικά Προγράμματα Γενικής Εκπαίδευσης

(Σύνταξη και έκδοση κατά το 1982)

ιι) Τυποποιημένες Οικοδομικές Λεπτομέρειες

(Σύνταξη κατά την περίοδο 1984-1987, περιλαμβάνουν δε όλες τις κατασκευαστικές λεπτομέρειες που επιβάλλει η ασφάλεια και οι ιδιαίτερες απαιτήσεις των μαθητών όπως π.χ. εξοπλιστικά μέσα για παιδιά με ειδικές ανάγκες, κλίμακες, κιγκλιδώματα κ.λπ.).

Επιπρόσθετα κάθε μελέτη που εκπονείται από τον ΟΣΚ, με την ολοκλήρωσή της υποβάλλεται προς γνωμοδότηση στο Τεχνικό Συμβούλιο (του ΟΣΚ) όπου ενδέχεται να διατυπώνονται παρατηρήσεις και προτάσεις προς περαιτέρω βελτίωση.

Εκτιμάται πως η σύνθεση του Τεχνικού Συμβουλίου (π.δ. 437/89, ΦΕΚ 139 Α'): εκπρόσωπος ΥΠΕΧΩΔΕ, εκπρόσωπος ΤΕΕ, 2 τεχνικοί υπάλληλοι Α' βαθμίδας από τον ΟΣΚ, ειδικοί σύμβουλοι κ.λπ. διασφαλίζει την αρτιότητα των μελετών του ΟΣΚ.

Τέλος, σας γνωρίζουμε ότι το σχέδιο "ΞΕΝΟΚΡΑΤΗΣ" το οποίο έχει συνταχθεί από το Υπουργείο προβλέπει τη λήψη μέτρων για την αντιμετώπιση καταστάσεων εκτάκτου ανάγκης (σεισμών, πυρκαϊών κ.λπ.).

Το ΥΠΕΠΘ με έγγραφό του έχει ζητήσει από τις περιφερειακές υπηρεσίες του να προβούν μεταξύ άλλων και στη λήψη μέτρων πυρασφάλειας.

Ο Υφυπουργός

ΙΩΑΝ. ΑΝΘΟΠΟΥΛΟΣ"

14. Στην με αριθμό 946/26-11-96 ερώτηση δόθηκε με το υπ' αριθμ. 4064/17-12-96 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 946/26-11-96 του Βουλευτή κ. Σπήλιου Σπηλιωτόπουλου και απευθύνεται στον Υπουργό Μεταφορών και Επικοινωνιών, σχετικά με τις προαγωγές Τμηματαρχών στο βαθμό του Τομεάρχη, σας πληροφορούμε τα παρακάτω:

1. Οι προαγωγές στα Ελληνικά Ταχυδρομεία από το βαθμό του Τμηματάρχη στο βαθμό του Τομεάρχη γίνονται σύμφωνα με τις σχετικές διατάξεις του άρθρου 17 του ΓΚΠ-ΕΛΤΑ 8/10 κατ' εκλογή και 2/10 κατ' αρχαιότητα από το Συμβούλιο Υπηρεσιακών Μεταβολών Προσωπικού. Το εν λόγω Συμβούλιο κρίνει με βάση την υπηρεσιακή επίδοση και απόδοση και την εν γένει ουσιαστική καταλληλότητα κάθε υπαλλήλου, όπως προκύπτει από τα στοιχεία του ατομικού του φακέλλου, τα φύλλα ποιότητας και τα φύλλα προαγωγής του, σε συνδυασμό με την προσωπική αντίληψη των μελών του Συμβουλίου για τον κρινόμενο και εν πάση περιπτώσει με ελεύθερη κρίση του Συμβουλίου.

2. Με βάση τις παραπάνω διατάξεις του ΓΚΠ-ΕΛΤΑ το Συμβούλιο Υπηρεσιακών Μεταβολών, που είχε συγκροτηθεί νόμιμα με σχετική απόφαση του Δ.Σ. ΕΛΤΑ, έκρινε 1183 υπαλλήλους του Οργανισμού με βαθμό Τμηματάρχη, οι οποίοι θεμελίωσαν το δικαίωμα κρίσης, για να καλύψει 73 κενές οργανικές θέσεις στο βαθμό του Τομεάρχη και προήγαγε 14 κατ' αρχαιότητα και 59 κατ' εκλογή, επειδή οι τελευταίοι υπερείχαν κατά την απόλυτη κρίση του Συμβουλίου έναντι των υπολοίπων ομοιοβάθμων τους. Από τα παραπάνω συνάγεται, ότι οι προαγωγές που πραγματοποιήθηκαν στο βαθμό του Τομεάρχη έγιναν σύμφωνα με το πνεύμα του νόμου, με τις ισχύουσες διατάξεις του ΓΚΠ-ΕΛΤΑ, με όλες τις νόμιμες διαδικασίες και με αντικειμενικά κριτήρια.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

15. Στην με αριθμό 959/27-11-96 ερώτηση δόθηκε με το υπ' αριθμ. 2/16-12-96 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 959/27-11-96 που κατέθεσε ο Βουλευτής κ. Α. Ανδρεουλάκος, σας γνωρίζουμε τα εξής:

Η προστασία της υγείας και σωματικής ακεραιότητας του προσωπικού μας και η διασφάλιση άνετων και υγιεινών συνθηκών εκτέλεσης της υπηρεσίας τους, αποτελεί πρωταρχικό στόχο και καθημερινή μέριμνα του Υπουργείου μας.

Για το σκοπό αυτό εξασφαλίζονται κατά την ανέγερση δημοσίων κτιρίων προς στέγαση των Αστυνομικών Υπηρεσιών σύγχρονα κρατητήρια, χώροι εργασίας και υγιεινής εξυπηρέτησης, εξετάζεται κατά τη μίσθωση ιδιωτικών οικημάτων η πλήρωση των προϋποθέσεων αυτών και γίνεται προσπάθεια εκσυγχρονισμού των ήδη υφισταμένων κρατηρηρίων στις Υπηρεσίες.

Επίσης χορηγούνται στις Υπηρεσίες για την προφύλαξη του 

Σελίδα 2383 

προσωπικού πλαστικά χειρόκτια, λαμβάνονται για την καθαριότητα των χώρων εργασίας τους τα απαραίτητα μέτρα και ικανοποιείται κάθε αίτημα για έγκριση πιστώσεων προς απολύμανσή τους.

Στα πλαίσια αυτά ενημερώθηκε το προσωπικό για τον τρόπο μετάδοσης της ηπατίτιδας Β', και τα μέτρα προφύλαξης και έχει ζητηθεί επανειλημμένα από το Υπουργείο Υγείας και Πρόνοιας η ένταξή του στις ομάδες υψηλού κινδύνου, προκειμένου να χορηγηθεί το εμβόλιο δωρεάν.

Στις Υπηρεσίες μας δόθηκε εντολή για λήψη κάθε αναγκαίου μέτρου προς βελτίωση των αναφερόμενων όρων. 

Ο Υπουργός

ΓΕΩΡΓΙΟΣ ΡΩΜΑΙΟΣ"

16. Στην με αριθμό 965/27-11-96 ερώτηση δόθηκε με το υπ' αριθμ. 1323/17-12-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση υπ' αριθμ. 965/27-11-96 του Βουλευτή κ. Βασ. Παπαγεωργόπουλου, σχετικά με την κατασκευή του 2ου Πειραματικού Λυκείου Τούμπας Θεσ/νίκης, σας γνωρίζουμε τα ακόλουθα:

'Οπως μας πληροφόρησε η Νομαρχιακή Αυτοδιοίκηση Θεσσαλονίκης το έργο "Κατασκευή πτέρυγας στο συγκρότημα της οδού Κλεάνθους" περιλαμβάνει εργασίες οι οποίες ανατέθηκαν βάσει αρχικής μελέτης που δημοπρατήθηκε από τη Δ.Τ.Υ. της Νομαρχιακής Αυτοδιοίκησης Θεσσαλονίκης καθώς και εργασίες - προβλήματα που επισημάνθηκαν κατά τη διάρκεια της κατασκευής, από τη Διεύθυνση Δευτεροβάθμιας Εκπαίδευσης (αύξηση συμβατικού αντικειμένου).

Οι κτιριακές εγκαταστάσεις του έργου έχουν ήδη ολοκληρωθεί και υπολείπονται οι εργασίες περιβάλλοντος χώρου, κάποιες συντηρήσεις υφισταμένων κτιρίων και οι συνδέσεις της νέας πτέρυγας με τα δίκτυα των Οργανισμών Κοινής Ωφέλειας.

Επειδή το έργο συγχρηματοδοτείται από κοινοτικούς πόρους και δεν υπάγεται στις διατάξεις του Ν. 2335/95, έπρεπε για την προσέγγιση του οικονομικού αντικειμένου της εργολαβίας, να ακολουθηθούν διαδικασίες που δεν ήταν δυνατό να προβλεφθούν στον αρχικό χρόνο κατασκευής του, καθόσον η νομοθεσία ρύθμισης αυτών καταρτίστηκε εντός του τρ. έτους 1996.

Οι αρμόδιες Υπηρεσίες της Ν.Α. Θεσσαλονίκης έχουν ενεργοποιηθεί και προσπαθούν η αντιμετώπιση των προβλημάτων, που έχουν ανακύψει όπως οι συνδέσεις της νέας πτέρυγας με τον υφιστάμενο υποσταθμό της Δ.Ε.Η. και το υφιστάμενο δίκτυο αποχέτευσης του Οργανισμού Αποχέτευσης Θεσσαλονίκης (Ο.Α.Θ.) να έχει ολοκληρωθεί μέχρι το τέλος Ιανουαρίου 1997.

Ο Υφυπουργός

ΙΩΑΝ. ΑΝΘΟΠΟΥΛΟΣ"

17. Στην με αριθμό 971/27-11-96 ερώτηση δόθηκε με το υπ' αριθμ. 416/16-12-96 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 971/27-11-1996 που κατέθεσε ο Βουλευτής κ. Γ. ΚΑΡΑΤΖΑΦΕΡΗΣ, σας γνωρίζουμε τα εξής:

Το Υπουργείο Δημόσιας Τάξης γνωρίζει πολύ καλά τα οικονομικά και λοιπά προβλήματα που απασχολούν το προσωπικό της Ελληνικής Αστυνομίας και καταβάλλει συνεχείς προσπάθειες για την επίλυσή τους.

Στα πλαίσια αυτά ψηφίστηκε πρόσφατα στη Βουλή ο νόμος για το νέο ενιαίο μισθολόγιο των Ενόπλων Δυνάμεων και των Σωμάτων Ασφαλείας με το οποίο βελτιώνεται ικανοποιητικά το μισθολογικό και συνταξιοδοτικό καθεστώς των υπηρετούντων σε αυτά.

Σε ό,τι αφορά το θέμα της άψογης συμπεριφοράς και πιστής εκτέλεσης του καθήκοντος των αστυνομικών, έχουμε επανειλημμένα διακηρύξει την ευαισθησία μας και δώσει δείγματα αυστηρής πάταξης κάθε πράξης που δεν συμβιβάζεται με το λειτούργημά τους.

Στόχος μας είναι η αποτελεσματική λειτουργία της αυτοκάθαρσης στους κόλπους του Σώματος με προληπτικούς και κατασταλτικούς ελέγχους και η εξουδετερωση κάθε παράγοντα που οδηγεί σε διαφθορά και διατάραξη της εμπιστοσύνης των πολιτών.

Ο Υπουργός

ΓΕΩΡΓΙΟΣ ΡΩΜΑΙΟΣ"

18. Στην με αριθμό 978/27-11-96 ερώτηση δόθηκε με το υπ' αριθμ. 11800/16-12-96 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της αριθμ. 978/27-11-96 ερώτησης, που κατατέθηκε στη Βουλή από το βουλευτή κ. Φώτη Κουβέλη, σας πληροφορούμε, από πλευράς δικής μας αρμοδιότητας, τα εξής:

Με τη διάταξη της περιπτ. β' της παρ. 3 του άρθρου 3 του Ν. 1505/84 ορίζεται ρητά ότι, οι υπάλληλοι του κλάδου ΔΕ εξελίσσονται σε μισθολογικά κλιμάκια με εισαγωγικό το 24ο και καταληκτικό το 9ο.

Σύμφωνα με τις διατάξεις του Ν. 1566/85, τα τεχνικά επαγγελματικά λύκεια είναι ισότιμα με τα γενικά, κλασσικά και ενιαία πολυκλαδικά λύκεια.

ΚΑτόπιν των ανωτέρω, οι υπάλληλοι της κατηγορίας ΔΕ, που διορίζονται με απολυτήριο τεχνικού επαγγελματικού λυκείου, εξελίσσονται στα ίδια μισθολογικά κλιμάκια (24ο-9ο) με τους υπαλλήλους που διορίζονται με απολυτήριο γενικού ή κλασσικού ή πολυκλαδικού λυκείου και συνεπώς δεν υφίσταται διαφορετική μισθολογική αντιμετώπιση.

Ο Υφυπουργός

ΝΙΚΟΣ ΧΡΙΣΤΟΔΟΥΛΑΚΗΣ"

19. Στην με αριθμό 982/27-11-96 ερώτηση δόθηκε με το υπ' αριθμ. 1326/11-12-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 98/27-11-1996 σχετικά με την εξάπλωση των ναρκωτικών στους νέους που κατέθεσε ο Βουλευτής κ. Γ. Γαρουφαλιάς, σας γνωρίζουμε τα ακόλουθα:

Το ΥΠΕΠΘ ιδιαίτερα ευαισθητοποιημένο σε θέματα που αφορούν την πρόληψη και προαγωγή της υγείας των μαθητών έχει δώσει και δίνει μεγάλη βαρύτητα στη εφαρμογή προγραμμάτων Αγωγής Υγείας στα σχολεία της Δ/θμιας Εκπ/σης όλης της χώρας.

Στα θέματα που αφορούν τα προγράμματα Αγωγής Υγείας είναι και η πρόληψη χρήσης εξαρτησιογόνων ουσιών.

Το ΥΠΕΠΘ σε συνεργασία με Δημόσιους και ιδιωτικούς Επιστημονικούς φορείς, όπως με το Ο.Κ.Α.Ν.Α. το Ε.Π.Ι.Ψ.Υ. το ΚΕΘΕΑ, πραγματοποιεί βιωματικά επιμορφωτικά σεμινάρια σε εκπαιδευτικούς με θέμα την πρόληψη χρήσης εξαρτησιογόνων ουσιών.

Αυτά τα σεμινάρια έχουν σκοπό να ευαισθητοποιήσουν τους εκπ/κούς και να τους κάνουν ικανούς να εφαρμόσουν προγράμματα τα οποία έχουν στόχο οι μαθητές να αναπτύξουν τη προσωπικότητά τους, την αυτοεκτίμηση και αυτοπεποίθηση τους και να υιοθετούν θετικές στάσεις και συμπεριφορές στη ζωή τους, ώστε η υγιεινή λύση να είναι η εύκολη λύση.

Συγκεκριμένα αναφέρουμε ότι κατά το προηγούμενο σχολικό έτος 1995-1996 πραγματοποιήθηκαν: α) Βιωματικά εκπ/κά σεμινάρια με την συνεργασία του Οργανισμού κατά των Ναρκωτικών (ΟΚΑΝΑ) για εκπ/κούς των Δήμων Μοσχάτου, Αγ. Αναργύρων, Ηλιούπολης, Αγ. Παρασκευής.

β) Στην περιφέρεια πραγματοποιήθηκαν σεμινάρια στους εκπ/κούς του Δήμου Ηρακλείου Κρήτης, Αρχανών, Αλικαρνασσού, Τυλίσου Κρήτης.

γ) Οι καθηγητές του Νομού Λέσβου παρακολούθησαν βιωματικά σεμινάρια πρόληψης, με την συνεργασία του ΟΚΑΝΑ και του Αθηναϊκού Κέντρου Μελέτης του Ανρώπου.

Εξ' άλλου κατά το τρέχον σχολικό έτος 1996-97 έχουν προγραματιστεί και πραγματοποιούνται:

α) βιωματικά εκπ/κά σεμινάρια με την συνεργασία του 

Σελίδα 2384 

(ΟΚΑΝΑ) για εκπ/κούς των Δήμων Αγ. Παρασκευής, Ηλιούπολης, Νέας Σμύρνης, Μοσχάτου, Ελευσίνας και 'Ανω Λιοσίων Δυτικής Αττικής.

β) Στην περιφέρεια πραγματοποιήθηκε σεμινάριο στους εκπ/κούς του Δήμου Ηρακλείου Κρήτης, στην 'Αρτα, Ηγουμενίτσα, Πρέβεζα και Ιωάννινα.

γ) Στον Ν. Λέσβου έχουν ξεκινήσει και θα συνεχιστούν καθ' όλη τη σχολική χρονιά βιωματικά σεμινάρια για τους εκπαιδευτικούς του Νομού, με την συνεργασία του ΟΚΑΝΑ και τυο Αθηναϊκού Κέντρου Μελέτης του Ανθρώπου.

δ) Πολλά σχολεία της περιφέρειας, καθώς και σχολεία του Νομού Αττικής συμμετέχουν στο Δίκτυο Υγειών Σχολείων με στόχο την προαγωγή της υγείας στα σχολεία αυτά.

ε) Στο νομό Αχαϊας κάθε χρόνο υλοποιούνται προγράμματα πρόληψης από την κίνηση κατά των εξαρτησιογόνων ουσιών "ΠΡΟΤΑΣΗ" και

στ) Στο Νομό Ρεθύμνης από την Επιτροπή Πρόληψης και Αντιμετώπισης Ναρκωτικών Ρεθύμνης.

Ακόμη το τρέχον σχολικό έτος 1996-1997 το ΥΠΕΠΘ προχώρησε στην κάλυψη των θέσεων υπευθύνων Αγωγής Υγείας σε όλες τις Δ/νσεις Δ/θμιας Εκπ/σης της χώρας με στόχο τον συντονισμό και την συστηματικότερη παρακολούθηση των υλοποιουμένων προγραμμάτων, λαμβάνοντας υπόψη τις ιδιαιτερότητες κάθε περιοχής.

Τέλος, η Διεύθυνση Σπουδών Δευτ/θμιας Εκπ/σης του Υπουργείου Παιδείας έχει έτοιμους για λειτουργία δέκα (10) Συμβουλευτικούς Σταθμούς Νέων που έργο τους θα είναι η στήριξη, εφαρμογή και παρακολούθηση προγραμμάτων Αγωγής Υγείας για τους μαθητές, η ψυχοκοινωνική κάλυψη των αναγκών των σχολικών μονάδων με δυνατότητα εντοπισμού, διάγνωσης και βραχείας ψυχολογικήq παρέμβασης, στις περιπτώσεις εκείνες που χρήζουν ψυχολογικής αντιμετώπισης, καθώς επίσης και Συμβουλευτική Γονέων. Στο σχεδιασμό του ΥΠΕΠΘ είναι η λειτουργία ενός Συμβουλευτικού Σταθμού Νέων σε κάθε Δ/νση Δ/θμιας Εκπ/σης.

Ο Υφυπουργός

ΙΩΑΝ. ΑΝΘΟΠΟΥΛΟΣ"

20. Στην με αριθμό 982/27-11-96 ερώτηση δόθηκε με το υπ' αριθμ. 60/16-12-96 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 982/27-11-1996 που κατέθεσε ο Βουλευτής κ. Γ. ΓΑΡΟΥΦΑΛΙΑΣ, σας γνωρίζουμε τα εξής:

Το πρόβλημα των ναρκωτικών, που απειλεί σοβαρά τη νεολαία μας, αντιμετωπίζεται από το Υπουργείο μας με ιδιαίτερη υπευθυνότητα και κατά προτεραιότητα, σε συνεργασία με τα συναρμόδια Υπουργεία και άλλους φορείς στο εσωτερικό και εξωτερικό.

Για το σκοπό αυτό έχουμε ιδρύσει ειδικές Υπηρεσίες δίωξης ναρκωτικών σε όλη τη χώρα, τις οποίες έχουμε στελεχώσει με ειδικευμένο προσωπικό και σύγχρονα υλικοτεχνικά μέσα, εφόδια, καθώς και σκύλους ανίχνευσης των ουσιών αυτών. Επίσης έχουμε οργανώσει τέτοιες ομάδες δίωξης στα Τμήματα Ασφαλείας και Αστυνομικά Τμήματα (πρότυπα και γενικής αστυνόμευσης) και για την πρόληψη και καταστολή της εισαγωγής στη χώρα τέτοιων ουσιών έχουμε ενισχύσει και δραστηριοποιήσει τις Υπηρεσίες που αστυνομεύουν τις παραμεθόριες περιοχές.

Παράλληλα, με ειδικά προγράμματα μετεκπαίδευσης-εξιδίκευσης του προσωπικού και ειδικά Τμήματα και γραφεία εκπαίδευσης που ιδρύσαμε στις Γενικές Αστυνομικές Διευθύνσεις και Αστυνομικές Διευθύνσεις, το προσωπικό επιμορφώνεται και εκπαιδεύεται μεταξύ των άλλων θεμάτων και στη δίωξη των ναρκωτικών.

Κατόπιν εντολής και οδηγιών μας ιδιαίτερη βαρύτητα έχει δοθεί και επιτηρούνται πυκνότερα από τις Υπηρεσίες Τάξης, Ασφάλειας και 'Αμεσης Δράσης, σχολεία, φροντιστήρια, αθλητικοί και λοιποί ευαίσθητοι χώροι, στους οποίους σπουδάζουν, αθλούνται και συχνάζουν οι νέοι, για αποτροπή εμφάνισης σε αυτά υπόπτων και κακοποιών στοιχείων (τοξικομανών, επιδειξιών, παιδεραστών, μοτοσυκλετιστών "καμικάζι", κ.λπ.) και παραπομπή στη δικαιοσύνη εκείνων που παραβιάζουν τις περί ναρκωτικών και λοιπές διατάξεις της ισχύουσας νομοθεσίας.

Επίσης δόθηκε εντολή για άμεση επαφή των Διοικητών των Υπηρεσιών, στην τοπική αρμοδιότητα των οποίων περιλαμβάνονται σχολεία, με διευθυντές και καθηγητές των σχολείων, με συλλόγους, περίοικους και την τοπική αυτοδιοίκηση, για καλύτερη αλληλοενημέρωση σε επιμέρους θέματα και βελτίωση της συνεργασίας. Στις περιπτώσεις που εντοπίζονται ύποπτα ή κακοποιά στοιχεία σε σχολεία ή στους πέριξ αυτών χώρους, η επέμβαση των Αστυνομικών θα εκδηλώνεται άμεσα και με τον επιβαλλόμενο τρόπο για ενδεδειγμένες αναλόγως περαιτέρω ενέργειες.

Ο Υπουργός

ΓΕΩΡΓΙΟΣ ΡΩΜΑΙΟΣ"

21. Στην με αριθμό 988/28-11-96 ερώτηση δόθηκε με το υπ' αριθμ. 74840/17-12-96 έγγραφο από τον Υπουργό Εσωτερικών η ακόλουθη απάντηση:

"Σε απάντηση της αριθμ. 988/28-11-96 ερώτησης που κατέθεσε ο Βουλευτής κ. Λευτέρης Παπαγεωργόπουλος σχετικά με την χρηματοδότηση της Κοινότητας Ωρολογίου Νομού Ευβοίας για εκτέλεση έργων σας πληροφορούμε, ότι το Υπουργείο μας παρά τις περιορισμένες οικονομικές του δυνατότητες με τις αριθμ. 17807/11-4-96 και 33660/17-7-96 αποφάσεις του επιχορηγήσε την ανωτέρω κοινότητα με το ποσό των 6.000.000 δρχ. για την κάλυψη των αναγκών της.

Ο Υπουργός

ΑΛΕΚΟΣ ΠΑΠΑΔΟΠΟΥΛΟΣ"

22. Στην με αριθμό 989/28-11-96 ερώτηση δόθηκε με το υπ' αριθμ. 74841/17-12-96 έγγραφο από τον Υπουργό Εσωτερικών η ακόλουθη απάντηση:

"Σε απάντηση της αριθμ. 989/28-11-96 ερώτησης που κατέθεσε ο Βουλευτής κ. Λευτέρης Παπαγεωργόπουλος σχετικά με την χορήγηση έκτακτης οικονομικής ενίσχυσης στην Κοινότητα Ορίου Νομού Ευβοίας σας πληροφορούμε ότι δεν μπορεί προς το παρόν να ικανοποιηθεί το ανωτέρω αίτημα γιατί οι πιστώσεις που έχει στη διάθεση του το Υπουργείο είναι πολύ περιορισμένες.

Ο Υπουργός

ΑΛΕΚΟΣ ΠΑΠΑΔΟΠΟΥΛΟΣ"

23. Στην με αριθμό 990/28-11-96 ερώτηση δόθηκε με το υπ' αριθμ. 74839/17-12-96 έγγραφο από τον Υπουργό Εσωτερικών η ακόλουθη απάντηση:

"Σε απάντηση της αριθμ. 990/28-11-96 ερώτησης που κατέθεσε ο βουλευτής κ. Λευτέρης Παπαγεωργόπουλος σχετικά με την χρηματοδότηση της Κοινότητας Νεοχωρίου Νομού Ευβοίας για εκτέλεση έργων σας πληροφορούμε, ότι το Υπουργείο μας παρά τις περιορισμένες οικονομικές του δυνατότητες με τις αριθμ. 17650/11-4-96 απόφαση του επιχορήγησε την ανωτέρω κοινότητα με το ποσό των 2.000.000 δρχ. για την κάλυψη των αναγκών της.

Ο Υπουργός

ΑΛΕΚΟΣ ΠΑΠΑΔΟΠΟΥΛΟΣ"

24. Στην με αριθμό 991/28-11-96 ερώτηση δόθηκε με το υπ' αριθμ. 74834/17-12-96 έγγραφο από τον Υπουργό Εσωτερικών η ακόλουθη απάντηση:

"Σε απάντηση της αριθμ. 991/28-11-96 ερώτηση που κατέθεσε ο βουλευτής κ. Λευτέρης Παπαγεωργόπουλος σχετικά με την χρηματοδότηση της κοινότητας Μονοδρίου, Νομού Ευβοίας για εκτέλεση έργων σας πληροφορούμε, ότι το Υπουργείο μας παρά τις περιορισμένες οικονομικές του δυνατότητες με την αριθμ. 33676/17-7-96 απόφασή του επιχορήγησε την ανωτέρω κοινότητα με το ποσό των 2.000.000 δρχ. για την κάλυψη των αναγκών της.

Ο Υπουργός

ΑΛΕΚΟΣ ΠΑΠΑΔΟΠΟΥΛΟΣ"

 

Σελίδα 2385 

25. Στην με αριθμό 992/28-11-96 ερώτηση δόθηκε με το υπ' αριθμ. 7438/17-12-96 έγγραφο από τον Υπουργό Εσωτερικών η ακόλουθη απάντηση:

"Σε απάντηση της αριθμ. 992/28-11-96 ερώτησης που κατέθεσε ο βουλευτής κ. Λευτέρης Παπαγεωργόπουλος σχετικά με την χρηματοδότηση της Κοινότητας Κεχριών Νομού Ευβοίας για εκτέλεση έργων σας πληροφορούμε, ότι το Υπουργείο μας παρά τις περιορισμένες οικονομικές του δυνατότητες με την αριθμ. 17955/11-4-96 απόφασή του επιχορήγησε την ανωτέρω κοινότητα με το ποσό των 5.000.000 δρχ. για την κάλυψη των αναγκών της.

Ο Υπουργός

ΑΛΕΚΟΣ ΠΑΠΑΔΟΠΟΥΛΟΣ"

26. Στην με αριθμό 993/28-11-96 ερώτηση δόθηκε με το υπ' αριθμ. 74833/17-12-96 έγγραφο από τον Υπουργό Εσωτερικών η ακόλουθη απάντηση:

"Σε απάντηση της αριθμ. 993/28-11-96 ερώτησης που κατέθεσε ο βουλευτής κ. Λευτέρης Παπαγεωργόπουλος σχετικά με την χρηματοδότηση της Κοινότητας Μετοχίου, Κηρέως Νομού Ευβοίας για εκτέλεση έργων σας πληροφορούμε, ότι το Υπουργείο μας παρά τις περιορισμένες οικονομικές του δυνατότητες με τις αριθμ. 17939/11-4-96 απόφαση του επιχορήγησε την ανωτέρω κοινότητα με το ποσό των 5.000.000 δρχ. για την κάλυψη των αναγκών της.

Ο Υπουργός

ΑΛΕΚΟΣ ΠΑΠΑΔΟΠΟΥΛΟΣ"

27. Στην με αριθμό 994/28-11-96 ερώτηση δόθηκε με το υπ' αριθμ. 74837/17-12-96 έγγραφο από τον Υπουργό Εσωτερικών η ακόλουθη απάντηση:

"Σε απάντηση της αριθμ. 994/28-11-96 ερώτησης που κατέθεσε ο βουλευτής κ. Λευτέρης Παπαγεωργόπουλος σχετικά με την χρηματοδότηση της Κοινότητας Φαράκλας Νομού Ευβοίας για εκτέλεση έργων σας πληροφορούμε, ότι το Υπουργείο μας παρά τις περιορισμένες οικονομικές του δυνατότητες με την αριθμ. 17933/11-4-96 απόφασή του επιχορήγησε την ανωτέρω κοινότητα με το ποσό των 5.000.000 δρχ. για την κάλυψη των αναγκών της.

Ο Υπουργός

ΑΛΕΚΟΣ ΠΑΠΑΔΟΠΟΥΛΟΣ"

28. Στην με αριθμό 995/28-11-96 ερώτηση δόθηκε με το υπ' αριθμ. 74835/17-12-96 έγγραφο από τον Υπουργό Εσωτερικών η ακόλουθη απάντηση:

"Σε απάντηση της αριθμ. 995/28-11-96 ερώτησης που κατέθεσε ο βουλευτής κ. Λευτέρης Παπαγεωργόπουλος σχετικά με την χρηματοδότηση της Κοινότητας Κηρίνθου Νομού Ευβοίας για εκτέλεση έργων σας πληροφορούμε, ότι το Υπουργείο μας παρά τις περιορισμένες οικονομικές του δυνατότητες με την αριθμ. 17953/11-4-96 απόφασή του επιχορήγησε την ανωτέρω κοινότητα με το ποσό των 5.000.000 δρχ. για την κάλυψη των αναγκών της.

Ο Υπουργός

ΑΛΕΚΟΣ ΠΑΠΑΔΟΠΟΥΛΟΣ"

29. Στην με αριθμό 996/28-11-96 ερώτηση δόθηκε με το υπ' αριθμ. 74836/17-12-96 έγγραφο από τον Υπουργό Εσωτερικών η ακόλουθη απάντηση:

"Σε απάντηση της αριθμ. 996/28-11-96 ερώτησης που κατέθεσε ο βουλευτής κ. Λευτέρης Παπαγεωργόπουλος σχετικά με την χρηματοδότηση της Κοινότητας Προκοπίου Νομού Ευβοίας για εκτέλεση έργων σας πληροφορούμε, ότι το Υπουργείο μας παρά τις περιορισμένες οικονομικές του δυνατότητες με την αριθμ. 17945/11-4-96 απόφασή του επιχορήγησε την ανωτέρω κοινότητα με το ποσό των 5.000.000 δρχ. για την κάλυψη των αναγκών της.

Ο Υπουργός

ΑΛΕΚΟΣ ΠΑΠΑΔΟΠΟΥΛΟΣ"

30. Στην με αριθμό 999/28-11-96 ερώτηση δόθηκε με το υπ' αριθ. 4065/17-12-96 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 999/28-11-96 του Βουλευτή κ. Αναστάσιου Καραμάριου και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

Το Υπουργείο Μεταφορών και Επικοινωνιών με το Γρ. Τύπου που διαθέτει παρακολουθεί τον ημερήσιο και περιοδικό τύπο και κατά συνέπεια το δημοσίευμα είναι γνωστό.

Η εκτόξευση του τουρκικού δορυφόρου αναμενόταν, σε εκτέλεση σχετικής σύμβασης μεταξύ της Τουρκικής κυβέρνησης και της γαλλικής εταιρείας AEROSPATIALE.

Η χώρα μας δεν αντιμετωπίζει τα σοβαρά τηλεπικοινωνιακά προβλήματα της Τουρκίας και συνεπώς ένα εθνικό δορυφορικό σύστημα είναι προσανατολισμένο εξ' ορισμού περισσότερο προς την τηλεοπτική μετάδοση.

Σε εκτέλεση μνημονίου συμφωνίας που έχει υπογραφεί μεταξύ Ελλάδας και Κύπρου προωθείται κοινό ελλαδο-κυπριακό σύστημα, στα πλαίσια του οποίου αντιμετωπίζεται ο συντονισμός ραδιοσυχνοτήτων και η μελέτη σκοπιμότητας.

Διαβεβαιώνουμε ότι δεν υπάρχει κίνδυνος για την απώλεια των τροχιακών θέσεων γεωστατικών δορυφόρων στους 5Ε και 39Ε, δεδομένου ότι μεν η πρώτη έχει παραχωρηθεί από την Παγκόσμια Διάσκεψη Ραδιοτηλεοποικινωνιών του 1977 (WARC 77) δε δεύτερη, έχει καταληφθεί κατά προτεραιότητα κατόπιν αιτήσεώς μας.

Το Δορυφορικό πρόγραμμα θα προχωρήσει εφ' όσον προκύψουν ενθαρρυντικά αποτελέσματα από την μελέτη σκοπιμότητας.

Ο Υπουργός

ΧΑΡ. ΚΑΣΤΑΝΙΔΗΣ"

31. Στην με αριθμό 1003/28-11-96 ερώτηση δόθηκε με το υπ' αριθμ. 3206/13-12-96 έγγραφο από τον Υφυπουργό Εθνικής Οικονομίας η ακόλουθη απάντηση:

"Αναφορικά με την ερώτηση 1003/28-11-96 σας ενημερώνουμε ότι:

1. όταν καταρτιζόταν το ΠΕΠ Ηπείρου 1994-99 το έργο "αποχέτευση Κρύας - Κρανούλας" όχι μόνο δεν είχε προταθεί για ένταξη, αλλά επί πλέον έως σήμερα δεν έχει διατυπωθεί ανάλογη πρόταση ένταξης, στο ΠΕΠ από κανένα αρμόδιο φορέα.

2. στο ΠΕΠ Ηπείρου έχουν δεσμευθεί όλοι οι Κοινοτικοί και Εθνικοί πόροι σε ήδη ενταγμένα ή προγραμματισμένα έργα, με αποτέλεσμα να μην υπάρχει η δυνατότητα ένταξης νέου έργου, παρά μόνο στην περίπτωση απένταξης κάποιου άλλου.

Ο Υφυπουργός

ΧΡ. ΠΑΧΤΑΣ"

32. Στην με αριθμό 1010/28.11.96 ερώτηση δόθηκε με το υπ' αριθμ. 4073/17.12.96 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 1010/28.11.96 του Βουλευτή κ. Κ. Σπηριούνη και απευθύνεται στον Υπουργό Μεταφορών και Επικοινωνιών, σχετικά με τα συσωρευμένα προβλήματα που πλήττουν τον Οργανισμό Σιδηροδρόμων Ελλάδος σας γνωρίζουμε τα παρακάτω:

1. Η βασική αιτία κακοδαιμονίας για τον ΟΣΕ είναι το γεγονός ότι ο σιδηρόδρομος από όλες τις μεταπολεμικές κυβερνήσεις τέθηκε σε δεύτερη μοίρα σε σχέση με το αυτοκίνητο. Το φαινόμενο αυτό, μέχρι κάποιο σημείο, παρατηρήθηκε και στα άλλα Ευρωπαϊκά Κράτη. Η ανεξέλεγκτη όμως εξάπλωση του αυτοκινήτου, με όλα τα δυσμενή συνακόλουθα (καταστροφή περιβάλλοντος, κατασπατάληση ενεργειακών πόρων) προβλημάτισε τις Δυτικοευρωπαϊκές Κυβερνήσεις και τις οδήγησε σε λήψη μίας σειράς μέτρων για τον εκσυγχρονισμό του σιδηροδρόμου, όπως η οδηγία 91/440 της 29/7/1991 της Ε.Ε.

2. Ο Ο.Σ.Ε., ο οποίος είχε πάντα την επιθυμία της ανάπτυξης και εκσυγχρονισμού ανέθεσε από την 13.1.1995, 

Σελίδα 2386 

κατόπιν διεθνούς διαγωνισμού, σε κοινοπραξία Ελληνικών και Αλλοδαπών Εταιρειών το έργο "Δημιουργία συνθηκών ανάπτυξης των σιδηροδρομικών μεταφορών και εκπόνηση Επιχειρηματικού Σχεδίου (Business Plan) του Ο.Σ.Ε". Στα πλαίσια του παραπάνω έργου υπάρχει και η υποχρέωση υποβολής πρότασης για την αναδιοργάνωση του ΟΣΕ και εφαρμογής νέου οργανογράμματος, προσαρμοσμένου στις νέες συνθήκες που επικρατούν τώρα. Το παραπάνω έργο ολοκληρώθηκε πρόσφατα και βρίσκεται σε εξέλιξη η διαδικασία έγκρισής του.

3. Για την παραγωγικότερη όμως λειτουργία των ΔΕΚΟ έχει εκδοθεί και ο Νόμος 2414/96. Ο Ο.Σ.Ε. έσπευσε αμέσως να προσαρμοστεί στις διατάξεις του παραπάνω Νόμου και έχει υποβάλει στο Υπουργείο Εθνικής Οικονομίας (με το 83794/16.10.1996 έγγραφό του) σχέδιο νέου καταστατικού του Οργανισμού προς έγκριση.

4. Με την υλοποίηση των παραπάνω πιστεύουμε ότι θα αρχίσει μία νέα εποχή ποιοτικής αναβάθμισης για τον Ελληνικό Σιδηρόδρομο, τα αποτελέσματα της οποίας θα γίνουν σύντομα αντιληπτά από τον Ελληνικό Λαό.

O Yπουργός

ΕΜΜΑΝΟΥΗΛ ΛΟΥΚΑΚΗΣ"

33. Στην με αριθμό 1016/96 ερώτηση δόθηκε με το υπ' αριθμ. 1892/16.12.96 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ'αριθμ.1016/96 ερώτηση που κατέθεσε στη Βουλή η Βουλευτής κα Μαρία Δαμανάκη σας πληροφορούμε:

Ο Υπουργός Εξωτερικών συμφωνεί απόλυτα με το περιεχόμενο της προαναφερόμενης ερώτησης. Τη συμφωνία του αυτή εξάλλου την έχει δηλώσει κατ' επανάληψη ενώπιον των Συνδικαλιστικών Οργάνων όλων των κλάδων των εργαζομένων του Υπουργείου Εξωτερικών.

Ο Υπουργός Εξωτερικών έχει δηλώσει επίσης ότι οι υπάλληλοι του Υπουργείου Εξωτερικών έχουν και θα έχουν την αμέριστη συμπαράστασή του για τη βελτίωση των αποδοχών και του βιοτικού τους επίπεδου. θεωρεί ότι ο καλώς αμειβόμενος υπάλληλος του Υπουργείου Εξωτερικών αποτελεί εχέγγυο άσκησης της εξωτερικής πολιτικής.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

34. Στην με αριθμό 1023/29.11.96 ερώτηση δόθηκε με το υπ' αριθμ. 148/16.12.96 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1023/29.11.96 που κατέθεσε ο Βουλευτής κ. Π.Τατούλης, σας γνωρίζουμε τα εξής:

Μετά τις ρυθμίσεις του ν. 2218/1994, όπως αυτός τροποποιήθηκε και ισχύει σήμερα, οι περιφερειακές Υπηρεσίες της Αγροφυλακής, που αποτελούσαν Υπηρεσίες της Νομαρχίας, καταργήθηκαν και το προσωπικό που υπηρετούσε σε αυτές είναι αποσπασμένο στις Νομαρχιακές Αυτοδιοικήσεις, οι οποίες πλέον είναι αρμόδιες για την αγροτική ασφάλεια στην περιοχή ευθύνης τους και πλήρωση κενών οργανικών θέσεων προσωπικού.

'Οσον αφορά την επίλυση των διατυπούμενων στην Ερώτηση οικονομικών αιτημάτων, αυτή θα επιδιωχθεί στα πλαίσια των δημοσιονομικών δυνατοτήτων της Χώρας και της συνολικής εισοδηματικής κυβερνητικής πολιτικής.

Ο Υπουργός

ΓΕΩΡΓΙΟΣ ΡΩΜΑΙΟΣ"

35. Στην με αριθμό 1042/29.11.96 ερώτηση δόθηκε με το υπ' αριθμ. 149/16.12.96 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση ερώτησης της 1042/29.11.96 που κατέθεσε ο Βουλευτής κ. Ν. Σηφουνάκης, σας γνωρίζουμε τα εξής:

Μετά τις ρυθμίσεις του ν.2218/1994, όπως αυτός τροποποιήθηκε και ισχύει σήμερα, οι περιφερειακές Υπηρεσίες της Αγροφυλακής, που αποτελούσαν Υπηρεσίες της Νομαρχίας, καταργήθηκαν και το προσωπικό που υπηρετούσε σε αυτές είναι αποσπασμένο στις Νομαρχιακές Αυτοδιοικήσεις, οι οποίες πλέον είναι αρμόδιες για την αγροτική ασφάλεια στην περιοχή ευθύνης και πλήρωση κενών οργανικών θέσεων προσωπικού.

Ο Υπουργός

ΓΕΩΡΓΙΟΣ ΡΩΜΑΙΟΣ"

36. Στην με αριθμό 1045/29.11.96 ερώτηση δόθηκε με το υπ' αριθμ. 3/16.12.96 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1045/29.11.96 που κατέθεσαν οι Βουλευτές κ.κ. Σ. Κόρακας και Α. Κανταρτζής, σας γνωρίζουμε τα εξής:

Η άσκηση πειθαρχικού ελέγχου κατά του αναφερόμενου αστυνομικού έγινε από την Υπηρεσία γιατί υπέπεσε σε σοβαρά πειθαρχικά παραπτώματα. 

Οι προτάσεις του για την προμήθεια των καυσίμων μελετήθηκαν από την αρμόδια Υπηρεσία μας, η οποία, για την κανονική διαχείρισή τους, κωδικοποίησε πίνακες με όλες τις απαραίτητες ενδείξεις (χορηγηθείσα και καταναλωθείσα ποσότητα, διανυθέντα χιλιόμετρα κ.λ.π.).

Για τα δελτία κίνησης και τα έντυπα διαταγών πορείας των οχημάτων κρίθηκε ότι είναι απόλυτα λειτουργικά και δεν υπάρχει λόγος αντικατάστασης γιατί εξυπηρετούν την κανονική διακίνηση και εξασφαλίζουν τον έλεγχο της Υπηρεσίας.

Ο Υπουργός

ΓΕΩΡΓΙΟΣ ΡΩΜΑΙΟΣ"

37. Στην με αριθμό 1054/2.12.96 ερώτηση δόθηκε με το υπ' αριθμ. 87/16.12.96 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1054/2.12.1996 που κατέθεσε ο Βουλευτής κ. Β.Παπαγεωργόπουλος, σας γνωρίζουμε τα εξής:

Για τη στέγαση του 1ου Πυροσβεστικού Σταθμού Θεσσαλονίκης η Διοίκηση Πυροσβεστικών Υπηρεσιών Θεσσαλονίκης αναζητεί οικοδόμημα προς μίσθωση σε κατάλληλη υπηρεσιακά θέση ή οικόπεδο για ανέγερση τέτοιου οικοδομήματος.

Σε ότι αφορά την ανέγερση νέου κτιρίου στη θέση εκείνου του Ο.Σ.Ε. στο οποίο στεγάζεται σήμερα ο αναφερόμενος Σταθμός, σας πληροφορούμε ότι αντιμετωπίζεται με διστακτικότητα από τον Οργανισμό, γιατί κατά την εκσκαφή των Θεμελίων είναι πολύ πιθανή η ανεύρεση αρχαιοτήτων.

Ο Υπουργός

ΓΕΩΡΓΙΟΣ ΡΩΜΑΙΟΣ"

38. Στην με αριθμό 1095/4-12-96 ερώτηση δόθηκε με το υπ' αριθμ. 4033/17-12-96 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 1095/4-12-96 των Βουλευτών κ.κ. Γιάννη Δραγασάκη και Μουσταφά Μουσταφά και απευθύνεται στον Υπουργό Μεταφορών και Επικοινωνιών, σχετικά με τον εκσυγχρονισμό της Δ/νσης Τηλεφ. καταλόγων, σας πληροφορούμε τα παρακάτω:

1. Η επιλογή του Οίκου VOLT INFORMATION SCIENCES INC. έγινε μετά από διεθνή διαγωνισμό, στον οποίο ανεδείχθη μειοδότης. 'Ηταν πρώτος στην αξιολόγηση της τεχνικής προσφοράς, η δε οικονομική του προσφορά ήταν 55 εκατομμύρια έναντι 115 εκατομμυρίων του δεύτερου Οίκου.

Πρόκειται για μία από τις 2-3 μεγαλύτερες παγκοσμίως εταιρίες στο χώρο των τηλεφωνικών καταλόγων. Διαθέτει ξεχωριστά τμήματα κατάρτισης μελετών, εγκατάστασης συστημάτων και έκδοσης τηλεφ. καταλόγων. Ενδεικτικά αναφέρουμε ότι εκδίδει τους τηλεφωνικούς καταλόγους της τηλεπικοινωνιακής εταιρίας NYNEX στις Πολιτείες της ΠΕΝΣΥΛΒΑΝΙΑ ΚΑΙ ΝΕΑΣ ΥΟΡΚΗΣ καθώς και σε άλλες 10 περίπου Πολιτείες των Η.Π.Α., στον Καναδά, την Αυστραλία, την 

Σελίδα 2387 

Αργεντινή, την Ουρουγουάη κ.λπ..

2. Τα αναφερόμενα στην ερώτηση ότι η μελέτη συντάχθηκε χωρία καμία συνεργασία με τις αρμόδιες υπηρεσίες της Δ/νσης δεν ανταποκρίνονται στην πραγματικότητα δεδομένου ότι δύο αντιπρόεδροι της εταιρίας οι κ.κ. David Snyder και N. Tsiamis, εγκαταστάθηκαν στο γραφείο 511 της Δ/νσης Τηλεφ. Καταλόγων από 23-5-95 έως 9-6-95 και από 13-7 έως 15-7-95 και συνεργάτηκαν με πληθώρα στελεχών που εκρίθη σκόπιμο για τη συγκέντρωση των απαραίτητων στοιχείων για την κατάρτιση της μελέτης.

Να σημειωθεί ότι πέραν της ανωτέρω συνεργασίας υπήρχε συνεχής επαφή με τη Δ/νση Τηλεφ. Καταλόγων μέσω του αντιπροσώπου τους στην Ελλάδα Οίκου, AUTOGRAPHIC.

3. Η μελέτη παρελήφθη από επιτροπή η οποία έκρινε ότι ήταν απόλυτα σύμφωνη με τη διακήρυξη όπως δε διαπιστώθηκε στη συνέχεια, μετά την παρουσίασή της από ανώτατα στελέχη του Οργανισμού επρόκειτο για πολύ σημαντική και άρτια μελέτη.

4. Η ανάθεση της εκπαίδευσης των πωλητών στην ίδια εταιρία έγινε γιατί το θέμα των πωλήσεων των τηλεφ. καταλόγων είναι πολύ εξειδικευμένο και δεν υπάρχουν στην ελληνική αγορά εκπαιδευτές με τέτοια εμπειρία. Αντίθετα η VOLT διαθέτει άριστους και πολύ έμπειρους εκπαιδευτές. Τόσο η εκπαίδευση όσο και τα αποτελέσματά της ήταν άριστα.

5. Η ανάθεση της υλοποίησης της μελέτης της VOLT στην ίδια αποφασίστηκε από το Δ.Σ.-Ο.Τ.Ε. για τους εξής λόγους:

α. Η VOLT ως πρωτοπόρος στο χώρο της έκδοσης τηλεφωνικών καταλόγων παγκοσμίως, χρησιμοποιώντας τεχνολογία αιχμής, εξασφαλίζει όλα τα εχέγγυα για τον εκσυγχρονισμό της Δ/νσης τηλεφ. καταλόγων.

β. Η υλοποίηση της συγκεκριμένης μελέτης δεν μπορούσε να γίνει από καμία άλλη εταιρία εκτός της VOLT γιατί το πακέτο λογισμικού που χρησιμοποιεί δεν πωλείται. Παραχωρείται απλώς η άδεια χρήσης του και επομένως είναι αδύνατη οποιαδήπτε επέμβαση από τρίτους.

γ. Η μη ανάθεση της υλοποίησης της μελέτης στη VOLT σήμαινε νέο διεθνή διαγωνισμό και όπως είναι φανερό σημαντική καθυστέρηση με τις απαραίτητες διαδικασίες που ακολουθούνται και βέβαια τίποτα δεν απέκλειε το ενδεχόμενο το διαγωνισμό να κερδίσει εκ νέου η VOLT. Περαιτέρω όμως καθυστέρηση εγκυμονούσε σοβαρότατους κινδύνους για την τύχη των τηλεφ. καταλόγων λόγω του επερχόμενου ανταγωνισμού και της απελευθέρωσης των στοιχείων (data) των τηλεφ. καταλόγων από 1-1-97.

δ. Τις εγκαταστάσεις της VOLT επισκέφθηκε αντιπροσωπεία στελεχών της Δ/νσης στην οποία συμμετείχε εκπρόσωπος της ΟΜΕ-ΟΤΕ και ένα μέλος του Δ.Σ. του Ο.Τ.Ε.. Τους έγινε παρουσίαση του συστήματος και όπως αναφέρεται στην έκθεσή τους πρόκειται για πολύ μεγάλη και σπουδαία εταιρία στο χώρο των τηλεφ. καταλόγων το δε σύστημα παραγωγής καταλόγων είναι άριστο.

ε. Της ανάθεσης προηγήθηκαν αλλεπάλληλες διαπραγματεύσεις της Διοίκησης του Ο.Τ.Ε. με εκπροσώπους του Οίκου, ζητήθηκαν και δόθηκαν, όπου χρειάστηκε, διευκρινίσεις και έγιναν σημαντικές βελτιώσεις στην πρόταση υλοποίησης της μελέτης.

στ. Η τιμή του πακέτου λογισμικού της VOLT είναι ανταγωνιστική στη διεθνή αγορά όπως διαπιστώθηκε από σχετική έρευνα.

ζ. Πέραν των ανωτέρω ανετέθη σε ομάδα ειδικών του Πανεπιστημίου Πειραιά η σύνταξη οικονομοτεχνικής μελέτης για τη βιωσιμότητα ή όχι της επένδυσης. Το αποτέλεσμα της μελέτης είναι ότι σε κάθε περίπτωση η επένδυση είναι βιώσιμη.

6. Το κείμενο με τις 112 υπογραφές, που αναφέρει η ερώτηση δεν έχει καμία σχέση με μη νομότυπες και παράτυπες διαδικασίες ούτε με τεχνολογική υποθήκευση του μέλλοντος της κερδοφόρας δραστηριότητας των τηλεφ. καταλόγων. Απευθύνεται σε εργασιακά σωματεία και μόνο και τα καλεί να προβούν σε ενημέρωση του προσωπικού της Δ/νσης Τηλεφ. Καταλόγων σχετικά με το θέμα. Πολλοί από όσους υπέγραψαν την ανωτέρω επιστολή, όταν διαπίστωσαν ότι οι υπογραφές τους χρησιμοποιήθηκαν για άλλους σκοπούς από αυτούς που υπέγραψαν, δήλωσαν ότι αποσύρουν την υπογραφή τους.

7. Η αναφορά στην ερώτηση για επίσημο έγγραφο της Δ/νσης Προμηθειών για κατάφωρη παραβίαση του Κανονισμού Προμηθειών του Ο.Τ.Ε. δεν ανταποκρίνεται στην πραγματικότητα. Πρόκειται για επισημάνσεις της Δ/νσης Προμηθειών σε ορισμένα σημεία της συμφωνίας που προτάθηκε από τη VOLT, τα οποία σε επόμενες φάσεις των διαπραγματεύσεων διευθετήθηκαν.

8. Η επίσημη θέση της ΟΜΕ-ΟΤΕ στο θέμα των τηλεφωνικών καταλόγων όπως αυτή εκφράστηκε στο 19ο τακτικό συνέδριό της (21, 22/6/96) έχει ως εξής:

"Η αναγκαιότητα για εκσυγχρονισμό της δραστηριότηττας έκδοσης τηλεφωνικών καταλόγων, ενόψει της πλήρους απελευθέρωσης του αντικειμένου, ήταν πρόδηλος.

Με απόφαση του Δ.Σ.-Ο.Τ.Ε., επιτροπή και με συμμετοχή εκπροσώπων των εργαζομένων, έκανε διεθνή έρευνα για εξεύρεση κατάλληλου ειδικού ξένου συμβούλου, προκειμένου να εκπονήσει μελέτη για την αναβάθμιση και το λειτουργικό οργανωτικό σχήμα έκδοσης και διάθεσης των καταλόγων. 'Ετσι επελέγη η VOLT, η οποία τελικά εισηγήθηκε ότι απαιτείται προκειμένου να γίνει ο κατάλογος ανταγωνιστικός και βιώσιμος και πρότεινε ως το καταλληλότερο οργανωτικό σχήμα, τη θυγατρική 100% Ο.Τ.Ε..

Παράλληλα ζητήθηκε πρόταση από τη VOLT για λογισμικό και Hardware, για εφαρμογή του δικού της συστήματος στον Ο.Τ.Ε..

Η ΟΜΕ-Ο.Τ.Ε. στη λογική των θέσεών της ότι δεν θα πρέπει να γίνουν θυγατρικές σε υφιστάμενους τομείς του Ο.Τ.Ε., απαίτησε με απόφαση του Δ.Σ. της, από τον Ο.Τ.Ε. να προχωρήσει σε μια αναβαθμισμένη ανεξάρτητη κάθετη υπηρεσία καταλόγων του ΟΤΕ, με υιοθέτηση των προτάσεων της VOLT και να αποκλειστεί η περίπτωση θυγατρικής. 'Ηδη είμαστε στο στάδιο των τελικών αποφάσεων, τις οποίες θα παρακολουθήσουμε από κοντά και ανάλογα θα αντιδράσουμε ή όχι".

9. Η απόφαση της Διοίκησης του Ο.Τ.Ε. για τον εκσυγχρονισμό της Δ/νσης Τηλεφ. Καταλόγων είναι κρίσιμη και καθοριστική για το μέλλον της δραστηριότητας αυτής του Ο.Τ.Ε. Το όραμά μας είναι η δημιουργία μιας σύγχρονης επιχείρησης, με σύγχρονα μέσα, ικανής όχι μόνο να διατηρήσει το μερίδιό της στην ελληνική αγορά αλλά να αυξήσει τον όγκο των πωλήσεων και τα κέρδη της με νέα και υψηλής ποιότητας προϊόντα και υπηρεσίες, να λειτουργεί ισότιμα στο έντονα αγωνιστικό περιβάλλον που δημιουργείται στο συγκεκριμένο χώρο και να είναι ικανή να ασκεί επιχειρηματική δραστηριότητα σε χώρες των Βαλκανίων και της Ανατολικής Ευρώπης.

Ο Υπουργός

ΧΑΡ. ΚΑΣΤΑΝΙΔΗΣ"

39. Στην με αριθμό 1105/3-12-96 ερώτηση δόθηκε με το υπ' αριθμ. 284/11-12-96 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση 1105 την οποία κατέθεσε στη Βουλή στις 3.12.96 ο Βουλευτής κ. Κ. Κατσαρός, σχετικά με χορήγηση εφάπαξ αποζημίωσης στους ανταποκριτές του Ο.Γ.Α., που συνταξιοδοτήθηκαν πριν από την 1.1.93, σας πληροφορούμε τα ακόλουθα:

Σύμφωνα με τις διατάξεις του άρθρου 17 του ν. 2150/93, οι δημοτικοί και κοινοτικοί υπάλληλοι που απομακρύνονται από την υπηρεσία τους μετά την 1.1.1993 και δικαιούνται σύνταξη από το Δημόσιο, εφόσον άσκησαν καθήκοντα ανταποκριτή του Ο.Γ.Α. δικαιούνται από τον Οργανισμό αυτό εφάπαξ αποζημίωση, ίση με μία πάγια ετήσια αποζημίωση ανταποκριτή Ο.Γ.Α., η οποία καταβάλλεται κατά το χρόνο της εξόδου από την υπηρεσία τους, για κάθε τέσσερα (4) έτη πραγματικής απασχόλησής τους ως ανταποκριτές του Ο.Γ.Α..

Επίσης, της ως άνω αποζημίωσης, δικαιούνται και οι δημοτικοί και κοινοτικοί υπάλληλοι, οι οποίοι έχουν εξέλθει από την υπηρεσία τους, κατά την έναρξη της ισχύος του 

Σελίδα 2388 

νόμου (δηλ. 16.6.1993), εφόσον εξακολουθούν να ασκούν καθήκοντα ανταποκριτή του Ο.Γ.Α..

'Οπως προκύπτει από τα ανωτέρω, οι διατάξεις θέτουν ως προϋπόθεση για τη χορήγηση της παροχής αυτής την ύπαρξη εργασιακής σχέσης κατά το έτος 1993 με το Δημόσιο ή τον Ο.Γ.Α..

'Ετσι, όσοι συνταξιοδοτήθηκαν πριν από την 1.1.1993 ως ανταποκριτές του Ο.Γ.Α. αλλά και ως δημόσιοι υπάλληλοι (δηλ. με διπλή ιδιότητα), δεν δικαιούνται της εν λόγω αποζημίωσης.

Επέκταση της σχετικής διάταξης, ώστε να καταλάβει ανταποκριτές προγενεστέρων χρονικών περιόδων, δεν αντιμετωπίζεται, διότι θα δημιουργήσει πρόσθετη οικονομική επιβάρυνση για τον Ο.Γ.Α. και κατά συνέπεια για τον προϋπολογισμό του Κράτους.

Ο Υφυπουργός

ΝΙΚΟΣ ΦΑΡΜΑΚΗΣ"

40. Στις με αριθμό 1108/96, 1124/96 ερωτήσεις δόθηκε με το υπ' αριθμ. 1912/16-12-96 έγγραφο από τον Υπουργό Εξωτερικών η ακόλουθη απάντηση:

"Απαντώντας στις υπ' αριθμ. 1108 και 1124 ερωτήσεις που κατέθεσαν στη Βουλή οι Βουλευτές κ.κ. Γ. Γαρουφαλιάς και Α. Ανδρεουλάκος, όσον αφορά το θέμα των δημοσιογραφικών ανταποκρίσεων και της συναφούς υπηρεσιακής αλληλογραφίας από την 'Αγκυρα και την Κωνσταντινούπολη σχετικά με εμπρησμούς σε ελληνικά νησιά από τουρκική παρακρατική οργάνωση, ζητήσαμε ήδη από την Πρεσβεία μας στην 'Αγκυρα να μας αποστείλει τα ίδια τα σώματα εφημερίδων με τις σχετικές πληροφορίες καθώς και τις μαγνητοφωνήσεις ραδιοφωνικών ή μαγνητοσκοπήσεις τηλεοπτικών εκπομπών. Παράλληλα, ζητήσαμε από τις ελληνικές αρμόδιες Υπηρεσίες να μας εφοδιάσουν με οποιαδήποτε ευρήματα έχουν στη διάθεσή τους σχετικά με τους υπαίτιους των εμπρησμών καθώς και με συγκεντρωτικά στοιχεία για το μέγεθος των οικονομικών, τουριστικών ή και οικολογικών ζημιών, που υπέστη η Χώρα, όπως επίσης και τον αριθμό τυχόν θυμάτων κατά την κρίσιμη περίοδο.

Τα ανωτέρω εφόσον συγκεντρωθούν, θα αποτελέσουν αντικείμενο αξιολόγησης των Υπηρεσιών του Υπουργείου μας και των Δικαστικών Αρχών προς περαιτέρω τυχόν ενέργειες.

'Ηδη πάντως, απεστάλη σήμερα, ως πρώτο βήμα, ρηματική διακοίνωση στην εδώ Τουρκική Πρεσβεία, στην οποία μνημονεύονται καταγγελίες Τούρκων ιθυνόντων και πολιτών για τους εμπρησμούς και υποβάλλεται αίτημα παροχής όλων των υφισταμένων στοιχείων και ενημέρωσής μας για τις ενέργειες, που έχει αναλάβει η τουρκική πλευρά.

Επισημάναμε τη σοβαρότητα που δίδει η Χώρα μας στο γεγονός, αφήνοντας να εννοηθεί, ότι θα δοθεί συνέχεια.

Πρέπει εδώ να διευκρινισθεί, όπως εξάλλου ανέφερε και ο Υπουργός Τύπου κ. Ρέππας, στην ενημέρωση των πολιτικών συντακτών και Ανταποκριτών Ξένου Τύπου στις 29.11.1996, ότι η καταγγελία - δήλωση για τους εμπρησμούς ελληνικών δασών δεν έγινε από Τούρκο Βουλευτή, αλλά από τον Τούρκο ιδιώτη ΚΙΡΤΖΙ, στέλεχος εθνικιστικής οργανώσεως, ο οποίος παρενέβη τηλεφωνικά σε τηλεοπτική εκπομπή, όπου μιλούσε ο Τούρκος Βουλευτής ΜΠΟΥΤΣΑΚ, μοναδικός επιζών του δυστυχήματος στο Σουσουρλού.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

41. Στις με αριθμό 1125/4-12-96, 1159/4-12-96 ερωτήσεις δόθηκε με το υπ' αριθμ. 440/17-12-96 έγγραφο από τον Υπουργό Ναυτιλίας η ακόλουθη απάντηση:

"Επί των ερωτήσεων 1159,1125/4.12.96 που κατατέθηκαν στη Βουλή από τους Βουλευτές κ.κ. ΣΙΟΥΦΑ Δημήτριο και ΣΟΥΡΛΑ Γεώργιο σας γνωρίζουμε ότι διάταξη νόμου, με την οποία θεσπίζεται η καταβολή κινήτρου παραγωγικότητας στους υπαλλήλους των λιμανιών όλης της Χώρας έχει ενταχθεί και αποτελεί το 11ο άρθρο στο νομοσχέδιο του Υπουργείου Εθνικής Οικονομίας για την "Κύρωση της Πράξης Νομοθετικού Περιεχομένου της 18ης Νοεμβρίου 1996, πρόσθετες ρυθμίσεις για την Επιτροπή Κεφαλαιαγοράς και άλλες διατάξεις", που κατατέθηκε στην Κεντρική Νομοπαρασκευαστική Επιτροπή της Βουλής για επεξεργασία και εν συνεχεία προώθησή τους για ψήφιση.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

42. Στην με αριθμό 1127/4-12-96 ερώτηση δόθηκε με το υπ' αριθμ. 2081992/16-12-96 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της ερώτησης αριθμ. 1127/4.12.96 του Βουλευτή κ. Γ. Καλαντζή, η οποία απευθύνεται στους Υπουργούς Εθνικής Οικονομίας, Οικονομικών και Γεωργίας, από πλευράς δικής μας αρμοδιότητας σας πληροφορούμε τα ακόλουθα:

- Με το άρθρο 102 του ν. 2362/1995 προβλέπεται η αναζήτηση των ενισχύσεων ή επιδοτήσεων που καταβάλλονται από εθνικούς ή πόρους της Ευρωπαϊκής 'Ενωσης, εφόσον διαπιστωθεί από τα αρμόδια όργανα ότι έχουν καταβληθεί αχρεωστήτως ή παρανόμως. Η διάταξη αυτή θα τύχει εφαρμογής και στην περίπτωση των καπνών.

- Στο σχέδιο Προϋπ/σμού έτους 1997 και ειδικότερα στον Προϋπ/σμό του Υπουργείου Γεωργίας έχει γραφεί πίστωση συνολικού ύψους 23,8 δισ. δρχ. για την κάλυψη ελλείμματος του ΕΛΕΓΕΠ.

Ο Υφυπουργός

Ν. ΧΡΙΣΤΟΔΟΥΛΑΚΗΣ"

43. Στην με αριθμό 1159/4-12-96 ερώτηση δόθηκε με το υπ' αριθμ. 11984/16-12-96 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην ερώτηση με αριθμό 1159/4.12.96 που κατέθεσε στη Βουλή ο Βουλευτής κ. Δημήτριος Σιούφας σας πληροφορούμε τα ακόλουθα:

Στους γιατρούς, οδοντιάτρους, ακτινοφυσικούς - βιολόγους - βιοχημικούς του Ι.Κ.Α. χορηγήθηκε οικονομικό κίνητρο απόδοσης (πριμ παραγωγικότητας) με την αριθμ. 2071766/10650/0022/3.12.96 κοινή απόφαση των Υπουργών Οικονομικών και Εργασίας και Κοινωνικών Ασφαλίσεων που εκδόθηκε κατ' εξουσιοδότηση της παρ. 5 του άρθρου 8 του ν. 2430/1996.

Το θέμα της χορήγησης αντίστοιχου επιδόματος στους εργαζόμενους στα λιμάνιας της Χώρας, αντιμετωπίζεται με αυτοτελή διάταξη που περιλαμβάνεται στο νομοσχέδιο του Υπουργείο Εθνικής Οικονομίας "Κύρωση της πράξης Νομοθετικού περιεχομένου της 18.11.96, πρόσθετες ρυθμίσεις για την επιτροπή Κεφαλαιαγοράς και άλλες διατάξεις".

Ο Υφυπουργός

ΝΙΚ. ΧΡΙΣΤΟΔΟΥΛΑΚΗΣ"

44. Στην με αριθμό 1162/4-12-96 ερώτηση δόθηκε με το υπ' αριθμ. 1385/17-12-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 1162/4-12-96 που κατέθεσαν οι Βουλευτές κ. Απόστ. Τασούλας και Ορ. Κολοζώφ και στα θέματα της αρμοδιότητάς μας, σας γνωρίζουμε τα ακόλουθα:

Στο χώρο του Εθνικού Ιδρύματος Αποκατάστασης Αναπήρων (Ε.Ι.Α.Α.), υπάρχει Δημοτικό Σχολείο που λειτουργεί από το 1952 μέχρι και σήμερα.

Ιδύθηκε το έτος 1952 με πρόταση του ιδρύματος, ως μονοθέσιο Δημοτικό Σχολείο Ε.Ι.Α.Α. και συντηρείται από το 'Ιδρυμα, ενώ οι δάσκαλοι πληρώνονται από το Δημόσιο.

Το έτος 1982 με την αρ. Γ/721/5-2-1982 κοινή απόφαση των υπουργών Δικαιοσύνης, Εθνικής Παιδείας και Θρησκευμάτων και Κοινωνικών Υπηρεσιών, που δημοσιεύτηκε στο ΦΕΚ 66/17-2-1982 τ.Β', αναγνωρίστηκε και χαρακτηρίστηκε ως Ειδική Εκπαιδευτικό Μονάδα, ονομαζόμενο στο εξής: "Ειδικό 

Σελίδα 2389 

σελ. 2389

Σελίδα 2390 

 

Στο σχολείο, υπηρετεί σήμερα, με οργανική τοποθέτηση από 21-06-1993, εκπαιδευτικός με βαθμό Α' και Μ.Κ. 10.

Η αρμόδια υπηρεσία, από λόγους ιδιαίτερης ευαισθησίας προς το σχολείο αυτό, όχι μόνο δεν έχει εισηγηθεί την κατάργησή του αλλά διατηρεί και στη θέση του τον εκεί υπηρετούντα εκπαιδευτικό λειτουργό, παρά τη συνεχή μείωση του αριθμού των μαθητών που φοιτούν.

Οι ανάγκες σε διδακτικό προσωπικό Δ.Ε. του Ειδικού Γυμνασίου - Λυκείου Ιλίου έχουν καλυφθεί εξ ολοκλήρου.

Εξαιτίας των ιδιαίτερων και ταυτόχρονα σοβαρών προβλημάτων που αντιμετωπίζουν τα σχολεία αυτά με πρόταση των αρμοδίων προϊσταμένων της Δευτεροβάθμιας Εκπαίδευσης τυγχάνουν ξεχωριστής οικονομικής ενίσχυσης από τη Νομαρχιακή Αυτοδιοίκηση.

Κενά παρουσιάζει μόνο στη θέση του Λογοθεραπευτή και του Επιμελητή.

Ως προς το Λογοθεραπευτή κατά την τελευταία προκήρυξη δεν παρουσιάστηκε ενδιαφερόμενος με τα προσόντα που περιγράφει ο νόμος 1566/85 και ως προς τον Επιμελητή η θέση παραμένει κενή λόγω μετακινήσεως του Ειδικού Επιστήμονα που την κατείχε. Ωστόσο οι ανωτέρω θέσεις και άλλες ακόμη θα καλυφθούν μετά την ψήφιση του Νέου Νόμου περί Ειδικής Αγωγής.

Ο Υφυπουργός

ΙΩΑΝ. ΑΝΘΟΠΟΥΛΟΣ"

45. Στην με αριθμό 1192/5-12-96 ερώτηση δόθηκε με το υπ' αριθμ. 96/16-12-96 έγγραφο από τον Υφυπουργό Εσωτερικών η ακόλουθη απάντηση:

"Απαντώντας στην ερώτηση 1192/5.12.1996 που κατατέθηκε στη Βουλή από τις Βουλευτίνες Μαρία Δαμανάκη, Ανδριάνα (Νίτσα) Λουλέ και Στέλλα Αλφιέρη, αναφορικά με την ιθαγένεια των τέκνων της ΚΑΤΕΡΙΝΑΣ ΜΙΧΑΗΛΙΔΗ που παντρεύτηκε με πολιτικό γάμο τον Βαρντά ΑΚΟΠΙΑΝ στην Σ. Σοβιετική 'Ενωση στις 13.8.81, σας γνωρίζουμε τα εξής:

1.- Για να κριθεί αν ένα τέκνο 'Ελληνα ή Ελληνίδας έχει την Ελληνική ιθαγένεια, λαμβάνεται υπόψη η Νομοθεσία που ίσχυε κατά το χρόνο της γέννησής του.

2.- Ο γιος της ανωτέρω, Ιωάννης - Ακόπ, που γεννήθηκε στις 4.5.1983 δεν απέκτησε ποτέ κατά νόμιμο τρόπο την Ελληνική Ιθαγένεια γιατί γεννήθηκε από έγκυρο κατά το Ελληνικό δίκαιο πολιτικό γάμο των γονέων του (ν. 1250/1982 "Για την καθιέρωση πολιτικού γάμου" που ισχύει από 18.7.1982, και από άποψη ιθαγένειας, σύμφωνα με τις τότε ισχύουσες διατάξεις, ακολούθησε την κατάσταση του αλλοδαπού, Ρώσου υπηκόου πατέρα του).

3.- Η κόρη της, Ελένη που γεννήθηκε στις 26.12.1984 απέκτησε την Ελληνική ιθαγένεια από τη γέννησή της, επειδή σύμφωνα με τις διατάξεις του άρθρου 1 του ν. 1438/84 και από τη ισχύος αυτού (8.5.84) το τέκνο 'Ελληνα ή Ελληνίδας αποκτά από τη γέννησή του την Ελληνική ιθαγένεια.

Το όλο θέμα θα ληφθεί υπόψη σε τυχόν μελλοντική νομοθετική ρύθμιση.

Ο Υφυπουργός

Λ. ΠΑΠΑΔΗΜΑΣ"

46. Στην με αριθμό 1217/6-12-96 ερώτηση δόθηκε με το υπ' αριθμ. 67528/16-12-96 έγγραφο από τον Υφυπουργό Εσωτερικών η ακόλουθη απάντηση:

"Απαντώντας στην ερώτηση 1217/6-12-96 που κατέθεσε ο Βουλευτής κ. Παναγιώτης Ψωμιάδης σχετικά με τη λειτουργία των Κέντρων Ανοικτής Προστασίας (ΚΑΠΗ) Θεσσαλονίκης, σας γνωρίζουμε τα εξής:

Το Υπουργείο για το έτος 1996 και κατόπιν υποβολής σχετικών αιτημάτων ενέκρινε την πρόσληψη δώδεκα (12) ατόμων με σύμβαση μίσθωσης έργου και δύο (2) εποχιακών υπαλλήλων για τα ΚΑΠΗ του Δήμου Θεσσαλονίκης.

Για το έτος 1997 ζητήθηκε από τους ΟΤΑ και τα νομικά τους πρόσωπα να υποβάλλουν αιτήματα για την πρόσληψη έκτακτου προσωπικού που κρίνεται απαραίτητο για την καλύτερη λειτουργία των υπηρεσιών τους.

'Οσον αφορά για τη χορήγηση πιστώσεων, σας γνωρίζουμε τα εξής:

Από τις διατάξεις του άρθρου 25 ν. 1828/84 που προσδιορίζουν τα τακτικά έσοδα των δήμων ή κοινοτήτων προβλέπεται ότι στους πόρους των Ο.Τ.Α. συμπεριλαμβάνονται και οι χρηματοδοτήσεις προς την Τοπική Αυτ/ση για τη λειτουργία των ΚΑΠΗ από το Υπουργείο Υγείας - Πρόνοιας.

Ο Υφυπουργός

Λ. ΠΑΠΑΔΗΜΑΣ"

47. Στην με αριθμό 1263/96 ερώτηση δόθηκε με το υπ' αριθμ. 1913/17-12-96 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ' αριθμ. 1263/96 ερώτηση που κατέθεσε στη Βουλή ο Βουλευτής κ. Γ. Καρατζαφέρης, σας πληροφορούμε:

Ο Υφυπουργός Εξωτερικών κ. Χρήστος Ροζάκης, η αξία, η δράση και η ικανότητα του οποίου έχει εκτιμηθεί και εδραιωθεί χρόνια τώρα στον επιστημονικό και πανεπιστημιακό χώρο στην Ελλάδα και διεθνώς, συμβάλλει δυναμικά στην αποτελεσματική προώθηση των θεμάτων της εξωτερικής μας πολιτικής. 'Εχει επανειλημμένα δηλωθεί και εξηγηθεί στη Βουλή, ότι οι απόψεις του δεν διαφοροποιούνται από τις θέσεις του Υπουργείου Εξωτερικών, οι οποίες εξάλλου διαμορφώνονται, σ' ότι αφορά τις στρατηγικές επιλογές συλλογικά, από την Κυβέρνηση με την καθοριστική συμμετοχή του Πρωθυπουργού.

Οποιεσδήποτε προσπάθειες που οδηγούν σε κάθε είδους διακρίσεις των Ελλήνων πολιτών συμπεριλαμβανομένης και της θρησκείας ή της καταγωγής, θα πρέπει να καταδικασθούν και να απορριφθούν από όλα τα Κόμματα και τις πολιτικές ομάδες. Το δικαίωμα στην ελεύθερη επιλογή ονόματος ανήκει σε κάθε πολίτη και δεν μπορεί να γίνει αντικείμενο συζήτησης.

Ο Ελληνικός λαός έχει δώσει βαρύ φόρο αίματος στον αγώνα για την καταπολέμηση του φασισμού, που εκτρέφει τις κάθε είδους φυλετικές προκαταλήψεις. Η απόρριψη κάθε απόπειρας αναζωογόννησης τέτοιων ιδεών είναι χρέος κάθε πολίτη και ιδιαίτερα των Βουλευτών και των Κομμάτων.

Το μεγαλείο όμως της Δημοκρατίας είναι ακριβώς, ότι επιτρέπει την ελεύθερη και ισότιμη συμμετοχή του καθενός στο δημόσιο διάλογο, ακόμη και των χειρότερων εχθρών του Πολιτεύματος, που είναι οι κάθε είδους φασίστες και ρατσιστές.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

48. Στην με αριθμό 1279/10-12-96 ερώτηση δόθηκε με το υπ' αριθμ. 1404/17-12-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 1279/10.12.96, σχετικά με τη χορήγηση τίτλων γλωσσομάθειας, που κατέθεσε ο Βουλευτής κ. Βασ. Μιχαλολιάκος, σας γνωρίζουμε τα ακόλουθα:

Η καθιέρωση κρατικού τίτλου γλωσσομάθειας περιλαμβάνεται στα θέματα που συζητά το ΥΠ.Ε.Π.Θ. με τους συνδικαλιστικούς φορείς και συγκεκριμένα με τον Πανελλήνιο Σύνδεσμο Ιδιοκτητών Φροντιστηρίων Ξένων Γλωσσών (PALSO).

'Ηδη στο Υπουργείο Παιδείας έχει ξεκινήσει για το σκοπό αυτό ένας γόνιμος και εποικοδομητικός διάλογος με τους εν λόγω φορείς και με υπηρεσιακούς παράγοντες και στη συνέχεια θα αξιολογηθούν οι προτάσεις και θέσεις που έχουν υποβληθεί κατά καιρούς από ενδιαφερόμενους συλλόγους και φορείς.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

ΠΡΟΕΔΡΟΣ (Απόστολος Κακλαμάνης): Ο Πρωθυπουργός, οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, Εξωτερικών, Εθνικής Οικο-

Σελίδα 2391 

νομίας και Οικονομικών, Ανάπτυξης, Περιβάλλοντος, Χωροταξίας και Δημοσίων 'Εργων, Εθνικής Παιδείας και Θρησκευμάτων, Γεωργίας, Εργασίας και Κοινωνικών Ασφαλίσεων, Υγείας και Πρόνοιας, Πολιτισμού, Εμπορικής Ναυτιλίας, Δημόσιας Τάξης, Μακεδονίας, Θράκης, Αιγαίου, Μεταφορών και Επικοινωνιών, Τύπου και Μέσων Μαζικής Ενημέρωσης, καθώς και ο αναπληρωτής Υπουργός Εξωτερικών κατέθεσαν σχέδιο νόμου "Ποινική Ευθύνη των Υπουργών".

Οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Δημόσιας Τάξης και Τύπου και Μέσων Μαζικής Ενημέρωσης, κατέθεσαν σχέδιο νόμου "Προστασία του ατόμου από την επεξεργασία δεδομένων προσωπικού χαρακτήρα".

Παραπέμπονται στην αρμόδια Διαρκή Επιτροπή.

Οι Βουλευτές κ.κ. Μιχαήλ Λιάπης και Γρηγόριος Νιώτης ζητούν την άδεια του Σώματος για ολιγοήμερη απουσία τους στο εξωτερικό.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Η Βουλή ενέκρινε τις ζητηθείσες άδειες.

Σελίδα 2392 

 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμεθα στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Μόνη συζήτηση επί της αρχής, των άρθρων και του συνόλου του σχεδίου νόμου αρμοδιότητας Υπουργείου Εθνικής Παιδείας και Θρησκευμάτων "Ρύθμιση θεμάτων τριτοβάθμιας εκπαίδευσης και άλλες διατάξεις".

Το Κομμουνιστικό Κόμμα Ελλάδος ορίζει ως Ειδικό Αγορητή στο νομοσχέδιο αυτό το Βουλευτή κ. Απόστολο Τασούλα.

Ο Συνασπισμός της Αριστεράς και της Προόδου ορίζει ως Ειδικό Αγορητή για τη συζήτηση του νομοσχεδίου αυτού το Βουλευτή κ. Πέτρο Κουναλάκη.

Θέλω να ανακοινώσω στο Σώμα ότι η Διάσκεψη των Προέδρων απεφάσισε η συζήτηση του νομοσχεδίου αυτού να καλύψει δύο συνεδριάσεις. Και επίσης απεφασίσθη κατά την αυριανή συνεδρίαση να μη συζητηθούν επίκαιρες ερωτήσεις και να ολοκληρώσουμε την αυριανή συνεδρίαση περί την ενδεκάτη και ημίσεια περίπου, για ν' αποδεσμευθούν οι συνάδελφοι της Νέας Δημοκρατίας, που έχουν συνεδρίαση της Κοινοβουλευτικής τους Ομάδας.

ΝΙΚΟΛΑΟΣ ΓΚΕΛΕΣΤΑΘΗΣ: Είναι 11.00' π.μ. το πρωί.

ΠΡΟΕΔΡΟΣ (Απόστολος Κακλαμάνης): Γι'αυτό είπα 11.30' π.μ. περίπου.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο.

ΠΡΟΕΔΡΟΣ (Απόστολος Κακλαμάνης): Είναι προφανές ότι γι' αυτό αποφασίσαμε να μη συζητηθούν επίκαιρες ερωτήσεις.

Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, μακάρι να τελειώσουμε απόψε τη συζήτηση του νομοσχεδίου. Δεν υπάρχει καμία πίεση για να τελειώσει νωρίς, αλλά ούτε και πρόθεση για παρακώλυση.

Αλλά δεν είναι δυνατόν να θεωρηθεί ότι επαρκεί η συνεδρίαση μιας ημέρας για μία ώρα και υπό την πίεση του ότι εμείς αρχίζουμε την Κοινοβουλευτική μας Ομάδα στις 11.30' αύριο. Ενδεχομένως να υπάρξει ταλαιπωρία των συναδέλφων με το να έλθουν μόνο για τρία τέταρτα για να συζητήσουν για συνεδρίαση μιας ολόκληρης ημέρας. Μένω με την αίσθηση ότι έχετε συνεννοηθεί με τον Πρόεδρο της Νέας Δημοκρατίας να διευκολύνετε την συνεδρίαση της Κοινοβουλευτικής Ομάδος.

ΠΡΟΕΔΡΟΣ (Απόστολος Κακλαμάνης): Κύριε Σιούφα, θα σας παρακαλέσω, όταν δεν παρευρίσκεστε στη διάσκεψη των Προέδρων να ενημερώνεστε από τον άλλο Κοινοβουλευτικό Εκπρόσωπο που παρευρίσκεται, ώστε να είσθε ενημερωμένος.

Αυτό αποφασίσαμε, δηλαδή ότι δε θα γίνει αύριο συζήτηση επικαίρων ερωτήσεων και ότι η συνεδρίασή μας θα κλείσει αυτήν την ώρα, γιατί διαπιστώσαμε ότι δε θα απαιτηθεί περισσότερος χρόνος για τη συζήτηση αυτού του νομοσχεδίου και για τη συζήτηση των κατ'ιδίαν θεμάτων. Είμαι βέβαιος ότι αυτό θα το δείξει και απόψε η πορεία της συζητήσεως.

ΔΗΜΗΤΡΙΟΣ ΣΙΟΥΦΑΣ: Καλώς, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ο κ. Δημήτριος Παντερμαλής Εισηγητής της Πλειοψηφίας έχει το λόγο.

ΔΗΜΗΤΡΙΟΣ ΠΑΝΤΕΡΜΑΛΗΣ: Κύριε Πρόεδρε, κυρίες και κύριοι Βουλευτές, το προς συζήτηση και ψήφιση νομοσχέδιο επιγράφεται "Ρύθμιση θεμάτων τριτοβάθμιας εκπαίδευσης και άλλες διατάξεις". Κάθε ρύθμιση βέβαια προϋποθέτει μία απορρύθμιση, μία εκκρεμότητα ή ένα κενό. Είναι φυσικό στα πλαίσια της ανώτατης εκπαίδευσης να υπάρχουν τέτοια κενά, γιατί είναι ένας εξαιρετικά ευαίσθητος και κρίσιμος χώρος.

Είναι σε όλους γνωστό ότι εδώ και είκοσι περίπου χρόνια η Ελληνική Πολιτεία προσπαθεί με καινοτομίες και συστηματικό τρόπο να νομοθετήσει για τα ΑΕΙ. 'Εχουν επέλθει σοβαρές αλλαγές, αλλά ωστόσο δεν έχουν βρεθεί σε πολλές περιπτώσεις λύσεις των προβλημάτων. Και αυτό δε συμβαίνει μόνο στη δική μας Χώρα. Τις τελευταίες δεκαετίες τα προβλήματα της Ανώτατης Εκπαίδευσης είναι οξύτατα σε ολόκληρη την Ευρώπη. Γνωρίζουμε ότι χώρες με λαμπρή παράδοση στον ακαδημαϊκό χώρο, αυτήν τη στιγμή μιλούν για εξαθλίωση στην ανώτατη εκπαίδευση.

Σε αντίθεση με άλλες περιπτώσεις δεν είναι μόνο η Πολιτεία που ρυθμίζει τα προβλήματα της Ανώτατης Παιδείας. Υπάρχουν και άλλοι εταίροι που είναι οι καθηγητές των ΑΕΙ και οι φοιτητές. Τέλος, το πανεπιστήμιο είναι ο χώρος όπου τα προβλήματα της οικονομίας και της κοινωνίας εκδηλώνονται με δραματικές τιμές. Οι αντιθέσεις είναι πολύ πιο δυνατές απ' ό,τι σε άλλους χώρους.

Περνώ αμέσως στα θέματα τα οποία περιλαμβάνονται στο σχέδιο νόμου. Το άρθρο 1 έρχεται να ρυθμίσει την ανακοπή η οποία ακολούθησε μια ανάσχεση στην ροή των εξελίξεων στα Ανώτατα Εκπαιδευτικά Ιδρύματα. 'Οπως ξέρετε, το 1982 καταργήθηκε η πανεπιστημιακή έδρα. Δόθηκε η δυνατότητα σε πολλούς επιστήμονες να προχωρήσουν προς τα εμπρός. Ωστόσο όμως παρουσιάστηκαν και εκφυλιστικά φαινόμενα τα οποία επεχείρησε ο ν. 2083/92 να τα ανασχέσει. Στη συνέχεια ήρθε ο νόμος 2413/96 που ανέκοψε ακαριαία τις εξελίξεις δημιουργώντας όμως τεράστια προβλήματα.

Με την άρση της ανακοπής στο παρόν νομοσχέδιο αντιμετωπίζονται δικαιότερα τα μέλη του ΔΕΠ, οι αναπληρωτές καθηγητές, οι μόνιμοι επίκουροι καθηγητές και οι μόνιμοι λέκτορες.

Μολονότι στο θέμα των εξελίξεων έχουμε μια επιστροφή στο ν. 2083, υπάρχει βελτίωση και στη διατύπωση και στην ουσία του άρθρου αυτού, πράγματα τα οποία θα επισημάνουμε όταν θα μιλήσουμε κατ' άρθρον.

Το άρθρο 2 αυτού του νομοσχεδίου αφορά τον έλεγχο νομιμότητας στους διορισμούς που γίνονται πια με πρυτανική πράξη. Η εφαρμογή του ν. 2083 στο σημείο αυτό, έδειξε ότι ήταν μικρό το χρονικό περιθώριο του ενός μήνα για τον έλεγχο της νομιμότητας από το Υπουργείο. Η γραφειοκρατική διαδικασία του ελέγχου, απαιτούσε πολύ περισσότερο χρόνο και σε ορισμένες περιπτώσεις προχώρησε η εκτέλεση και η δημοσίευση της πρυτανικής πράξης δίχως να έχει επιτευχθεί ο έλεγχος. Επομένως, χρειάζεται περισσότερος χρόνος και αυτό ακριβώς έρχεται και προτείνει το άρθρο 2 του νομοσχεδίου που συζητούμε.

Το άρθρο 3 είναι ολιγόλογο, αφορά όμως ένα καίριο και εξαιρετικά ουσιαστικό θέμα της πανεπιστημιακής ζωής, το θέμα των πανεπιστημιακών συγγραμμάτων. Με τη ρύθμιση που γίνεται εδώ ουσιαστικά επανερχόμαστε στο ν. 2174/93 που δε σημαίνει τίποτα άλλο παρά την επιστροφή στον ν. 1268/82, όπου έχει θεσπισθεί η δωρεάν παροχή συγγραμμάτων.

'Εγιναν πάρα πολλές προσπάθειες, έχει γίνει πολύ δημόσια συζήτηση και μέσα στον πανεπιστημιακό χώρο, για τα συγγράμματα. 'Ωστόσο δε φαίνεται να υπήρξε ουσιαστική και βιώσιμη λύση ως τώρα. Ούτε αυτό το νομοσχέδιο φιλοδοξεί με τη ρύθμιση αυτή να λύσει το πρόβλημα. Για το 1996-97 και μόνο ισχύει το άρθρο αυτό, έως ότου συζητηθεί και προταθεί μια ουσιαστική λύση.

Το άρθρο 4 επίσης αναφέρεται στα πανεπιστημιακά συγγράμματα, ειδικά στο θέμα της κοστολόγησης των πανεπιστημιακών συγγραμμάτων. Ως τώρα το έργο αυτό το έκανε μία πενταμελής επιτροπή.

Με την πρόταση που γίνεται, η επιτροπή αυτή διευρύνεται. Ορίζονται σαφέστερα τα καθήκοντα των μελών της επιτροπής αυτής και η σύνθεσή της.

Το άρθρο 5 αφορά στη δικαιότερη αντιμετώπιση των πτυχιούχων των ΤΕΙ και των άλλων Ανωτέρων Σχολών οι οποίοι δίνουν εξετάσεις σε επιτροπή και περνούν στις ανώτατες σχολές. Τα μαθήματα τα οποία δίνουν στις ανώτατες σχολές, φυσικό είναι να μην είναι υποχρεωμένοι να τα ξαναδώσουν εξετάσεις, αφού ήδη εξετάστηκαν σε αυτά.

Πέραν τούτου δίνεται η δυνατότητα στα διοικητικά συμβούλια των Τμημάτων των πανεπιστημίων, κατά τη δική τους κρίση, να αποφασίζουν ποια από τα μαθήματα που είχαν διδαχθεί στα ΤΕΙ τα διδάχθηκαν οι φοιτητές αυτοί επαρκώς και επομένως, μπορούν να αναγνωριστούν και να απαλλαγούν από τις αντίστοιχες εξετάσεις, να μην τα διδαχθούν, και να τα εξετασθούν δηλαδή, μια φορά ακόμη.

Υπάρχει βέβαια ένα μεγάλο πρόβλημα στο βάθος, το πρόβλημα των σχέσεων των Ανωτέρων και Ανωτάτων Εκπαιδευτικών Ιδρυμάτων. Η λύση, όμως, που προτείνεται είναι σωστή και δίκαιη. Την ευθύνη την έχουν τα ίδια τα τμήματα των Α.Ε.Ι. Δεν μπορεί κανένα Υπουργείο, καμία διοίκηση να επιβάλει ταύτιση μαθημάτων και ταύτιση ύλης. Αυτό γίνεται μόνο από τα όργανα των Ανωτάτων Εκπαι-

Σελίδα 2393 

δευτικών Ιδρυμάτων και στην περίπτωση αυτή από το διοικητικό συμβούλιο του τμήματος.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής, κ. ΝΙΚΟΛΑΟΣ ΚΑΤΣΑΡΟΣ)

Το άρθρο 6 αφορά τη δημιουργία μιας θέσης διευθυντή για τα μεταπτυχιακά τμήματα. Είναι σε όλους γνωστό ότι οι μεταπτυχιακές σπουδές δεν αποτελούν απλώς ένα συμπλήρωμα των πανεπιστημιακών μαθημάτων, αλλά είναι ο χώρος, ο οποίος δίνει για το μέλλον τις περισσότερες ελπίδες για ουσιαστική έρευνα και ουσιαστικότερη διδασκαλία. Η θέση του διευθυντή είναι απαραίτητη, γιατί χρειάζεται κάποιος, ο οποίος να είναι η κεφαλή του μεταπτυχιακού προγράμματος σπουδών, ένας άνθρωπος ο οποίος θα συντονίζει και θα προωθεί την εφαρμογή αυτών των μεταπτυχιακών προγραμμάτων σπουδών.

Το άρθρο 7 αναφέρεται στο ίδιο θέμα και σχετίζεται με την "ακαταστασία", η οποία επικράτησε ως προς την πρόταση μεταπτυχιακών προγραμμάτων σπουδών, δηλαδή αντί να κάνουν μόνο τα τμήματα την πρόταση για τα μεταπτυχιακά προγράμματα σπουδών, αφού τα προγράμματα αντιστοιχούν στο τμήμα, τα έκαναν μεμονωμένα πρόσωπα ή ομάδες καθηγητών, ανεξάρτητα ή παρακάμπτοντας κατά κάποιον τρόπο το τμήμα. Με το άρθρο αυτό, όπως και με τη θεσμοθέτηση της θέσης του διευθυντή, έρχεται να μπει μία τάξη και μια σειρά στα προγράμματα μεταπτυχιακών σπουδών.

Με το άρθρο 8 περνάμε σε έναν άλλο χώρο. Πρόκειται για τις σχέσεις των ελλαδικών πανεπιστημίων με το Πανεπιστήμιο της Κύπρου. Ορίζεται, κατ' αρχήν, ότι το Πανεπιστήμιο της Κύπρου είναι ομοταγές ίδρυμα, της αυτής τάξεως, δηλαδή με τα Ανώτατα Εκπαιδευτικά Ιδρύματα της ημεδαπής, τα τμήματα είναι ισότιμα. Δεν ξέρω, κύριε Υπουργέ, αν πρέπει να λέμε ελληνικών πανεπιστημίων εδώ πέρα, γιατί το "ελληνικός" είναι κατανοητό όπως χρησιμοποιείται εδώ αλλά έχει και εθνικό νόημα αφήνοντας την εντύπωση ως εάν το πανεπιστήμιο της Κύπρου να μην είναι ελληνικό.

Μήπως είναι καλύτερα να λέμε "ημεδαπής" ή "της χώρας" και να μην κάνουμε τη διάκριση, ελληνικά πανεπιστήμια-πανεπιστήμιο Κύπρου;

Τέλος, επιχειρείται να εξευρεθεί μία αντιστοιχία και τίτλων σπουδών -όχι μόνο τα τμήματα, αλλά και οι τίτλοι σπουδών- ώστε το Πανεπιστήμιο της Κύπρου να έχει μία πλήρη αντιστοιχία με τα πανεπιστήμια του ελλαδικού χώρου.

Το άρθρο 9 θεσμοθετεί τη συνέπεια από αυτήν τη σχέση των πανεπιστημίων της ημεδαπής και της Κύπρου στο θέμα των μεταγραφών. 'Ενας φοιτητής δηλαδή που έδωσε γενικές εξετάσεις, του Υπουργείου Παιδείας πέρασε στο Πανεπιστήμιο της Κύπρου, σαν να είναι φοιτητής ενός πανεπιστημίου της Χώρας, να έχει τις ίδιες δυνατότητες και τα ίδια προνόμια, όσον αφορά τη μεταγραφή του.

Το άρθρο 10 επικεντρώνεται σε ένα πολύ ειδικό θέμα, στη θεσμοθέτηση μιας ακόμη θέσεως ιερέως-κληρικού στο ίδρυμα Ευαγγελιστρίας της Τήνου. Το άρθρο 11 θα το δούμε στις λεπτομέρειες. Απλώς τώρα κάνω μόνο αναφορά. Σχετίζεται με την επέκταση της εφαρμογής των διατάξεων του άρθρου 20, παρ. 2 του ν. 2086/94 για το ειδικό επίδομα, που έχουν οι εκπαιδευτικοί λειτουργοί του Δημοσίου, στους στους ιδιωτικούς εκπαιδευτικούς λειτουργούς.

Το άρθρο 12 είναι το μακροσκελέστερο και χρειάζεται αναλυτική συζήτηση. Τώρα όμως θα περιοριστώ στο στόχο αυτού του άρθρου. Στόχος του είναι να ρυθμιστεί το θέμα του διορισμού πτυχιούχων πληροφορικής. Επειδή δεν υπήρχαν πτυχιούχοι πληροφορικής και δεν υπήρχαν αρκετοί, επειδή δεν είχαν ιδρυθεί ακόμη τμήματα -μόλις τώρα ορισμένα πανεπιστήμια έχουν τους πρώτους αποφοίτους πληροφορικής- είχε δοθεί η δυνατότητα σε πτυχιούχους φυσικής, μαθηματικών κ.λπ., να διδάσκουν πληροφορική. Ο στόχος αυτού του άρθρου είναι τελικά μετά από κάποιες μεταβατικές φάσεις πληροφορική να διδάσκουν αυτοί που έχουν το πτυχίο πληροφορικής όπως αντίστοιχα γίνεται ή φιλοδοξούμε να γίνεται και στις άλλες ειδικότητες.

Το άρθρο 13 έχει εξειδικευμένο χαρακτήρα. Αφορά το όριο ηλικίας για την πρόσληψη στην Ακαδημία. Το όριο ηλικίας στους διάφορους κλάδους προτείνεται να ανέλθει σε επτά έτη ανάλογα με την περίπτωση και φυσικά απαιτείται αναγνωρισμένη προϋπηρεσία και διδακτορικό δίπλωμα. Αν ήθελε κανείς να υπερθεματίσει θα έλεγε ότι δε χρειάζεται καν για ανθρώπους με γνώσεις και διπλώματα και με ποιότητα στην επιστημονική τους δουλειά να βάζει όρια ηλικίας.

Το άρθρο 14 αφορά στο διορισμό και στη σειρά του διορισμού των πτυχιούχων των νομικών και οικονομικών σχολών και το άρθρο 15 ορίζει την αυτοδυναμία των πανεπιστημίων -εκείνα τα οποία διοικούνταν από τη γνωστή διοικούσα επιτροπή- η οποία για μεν το πανεπιστήμιο θεωρεί απαραίτητη προϋπόθεση να έχει τρία τμήματα ή αν δεν έχει τρία τα δύο που θα έχει για δε την αυτοδυναμία των σχολών απαιτεί να λειτουργούν τουλάχιστον δύο τμήματα -χρειάζονται δύο τμήματα για να έχουμε μια σχολή- και για την αυτοδυναμία των τμημάτων εννέα μέλη διδακτικού επιστημονικού προσωπικού από τα οποία οι τέσσερις θα είναι καθηγητές ή αναπληρωτές καθηγητές και από τους οποίους οι δύο τουλάχιστον να είναι πρωτοβάθμιοι καθηγητές. Και φυσικά για την αυτοδυναμία αυτών των ιδρυμάτων χρειάζονται και οι φοιτητές, χρειάζεται και η απαραίτητη εγγραφή φοιτητών.

Τέλος, το άρθρο 16 αναφέρει από πότε αρχίζει η ισχύς αυτού του νομοσχεδίου. 

Τελειώνοντας αυτήν τη σύντομη εισαγωγή,θα ήθελα να σημειώσω ότι όχι μόνο στην Ελλάδα αλλά διεθνώς παρουσιάζεται μια θεμελιακή αλλαγή στην αντίληψη για το πανεπιστήμιο. Η πλειοψηφία των φοιτητών όταν ρωτηθεί σε παγκόσμια κλίμακα θέλει καλή επαγγελματική κατάρτιση στοχεύοντας στην επαγγελματική αποκατάσταση.

Το πανεπιστήμιο των ιδεών και το πανεπιστήμιο της έρευνας φαίνεται να μην απασχολεί τα ευρύτερα στρώματα των φοιτητών σε παγκόσμια κλίμακα, να μην τα απασχολεί τόσο πολύ όσο θα έπρεπε. Η λύση που διεθνώς αρχίζει να διαφαίνεται,επειδή το πανεπιστήμιο δίχως έρευνα και δίχως ποιοτική διδασκαλία δεν μπορεί να υπάρξει -θα καταργηθεί ή θα αυτοκαταργηθεί-είναι ότι αρχίζει μία ουσιαστική στροφή προς την καλλιέργεια των μεταπτυχιακών σπουδών. Εκεί θα δίδονται περισσότερες δυνατότητες και θα έχει κίνητρο και ο διδάσκων να παραμείνει στην αίθουσα διδασκαλίας του πανεπιστημίου.

Είτε το θέλουμε είτε δεν το θέλουμε, αυτή είναι μια πραγματικότητα, ότι σιγά-σιγά, όσο περνάει ο καιρός και όσο είναι ασφυκτικά γεμάτες οι αίθουσες, ο διδάσκων, ο καθηγητής αισθάνεται λιγότερο κολακευμένος να είναι και να δρα μέσα στην αίθουσα. 

Η παραδοσιακή σχέση του πανεπιστημίου και του καθηγητή με το φοιτητή του αρχίζει να αποκτά μια άλλη υφή και δυστυχώς να παρουσιάζεται αυτός ο διχασμός αυτήν τη στιγμή μέσα στο πανεπιστήμιο ή αυτή η κρίση, η οποία πρέπει να αντιμετωπιστεί και από το πανεπιστήμιο και από την Πολιτεία.

Ωστόσο, νομίζω, είναι υπερβολικό να επεκταθώ στα γενικότερα θέματα της Ανώτατης Παιδείας, που είναι και εθνικά και διεθνή. Ελπίζω και εύχομαι το επόμενο νομοσχέδιο που θα έρθει για την Ανώτατη Παιδεία, όπως τουλάχιστον έχει δηλώσει δημοσίως ο Υπουργός, να μην αφορά ρυθμίσεις ορισμένων θεμάτων και άλλες διατάξεις, αλλά να αφορά γενικότερα θέματα, ουσιαστικά θέματα της ανώτατης εκπαίδευσης, διότι αυτό είναι υποχρέωση της Πολιτείας και των πανεπιστημίων. Ευχαριστώ πολύ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι ο Πρόεδρος του ΔΗ.Κ.ΚΙ, κ. Δημήτριος Τσοβόλας, ορίζει ως Ειδικό Αγορητή του Δημοκρατικού Κοινωνικού Κινήματος για το νομοσχέδιο που συζητάμε τη Βουλευτή κα Βασιλική Αράπη-Καραγιάννη.

Ο Εισηγητής της Νέας Δημοκρατίας, κ. Κοντογιαννόπουλος, 

Σελίδα 2394 

έχει το λόγο.

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, τρεις μήνες μετά τις εκλογές της 22ας Σεπτεμβρίου του 1996 -ενώ από τον Πρωθυπουργό και όλα ανεξαιρέτως τα κυβερνητικά στελέχη επαναλαμβάνονται οι γνωστές μεγαλοστομίες για τομές για ρήξεις, για εκσυγχρονιστικές μεταρρυθμίσεις- η Κυβέρνηση του κ. Σημίτη στον κρίσιμο και ευαίσθητο για την ανάπτυξη της Χώρας, για την ανασυγκρότηση της Χώρας, τομέα της Παιδείας, κάνει την εμφάνισή της με το υπό συζήτηση νομοσχέδιο, με το οποίο έρχεται σε ρήξη απλά και μόνο με τον προηγούμενο εαυτό της και με τις πράξεις της προηγούμενης πολιτικής διοίκησης του Υπουργείου Παιδείας. Κι' αυτό γιατί όλες οι διατάξεις του νομοσχεδίου δεν είναι τίποτε άλλο, παρά μία προσπάθεια να διορθώσει η σημερινή Κυβέρνηση και ο σημερινός Υπουργός Παιδείας αποσπασματικά και εμβαλωματικά σφάλματα της προηγούμενης κυβέρνησης της προηγούμενης τριετίας, καθώς και να άρει αδιέξοδα που προκαλεί η εμμονή της σε ξεπερασμένες και αποτυχημένες ρυθμίσεις, όπως η επετηρίδα για το διορισμό των εκπαιδευτικών, όπως το σύστημα διανομής συγγραμμάτων, όπως το ΔΙΚΑΤΣΑ.

Πιστεύω ότι μ' αυτόν τον τρόπο επιβεβαιώνεται ότι και η προηγούμενη και η σημερινή Κυβέρνηση του ΠΑ.ΣΟ.Κ. δεν είχαν και δεν έχουν ούτε όραμα ούτε πολιτική για την Παιδεία.

Θα μου επιτρέψετε, κύριοι συνάδελφοι, μία επιγραμματική αναδρομή στα "επιτεύγματα" της προηγούμενης τριετίας της Κυβέρνησης του ΠΑ.ΣΟ.Κ.. Ολόκληρη η προηγούμενη τριετία αναλώθηκε κατά τον πρώτο χρόνο, για την ανατροπή του ορθού νομοθετικού πλαισίου στις βασικές του γραμμές, που είχε εξασφαλίσει η κυβέρνηση της Νέας Δημοκρατίας και προσωπικά ο Γιώργος Σουφλιάς σε κρίσιμους τομείς της εκπαίδευσης, όπως η εξέλιξη του προσωπικού στα πανεπιστήμια, η διανομή συγγραμμάτων, η αξιολόγηση, η μετεκπαίδευση των εκπαιδευτικών, η διοίκηση του εκπαιδευτικού συστήματος.

Με τις ρυθμίσεις του σημερινού νομοσχεδίου επανερχόμεθα σε ορισμένες από τις προηγουμένως καταργηθείσες διατάξεις.

Κατά τα δύο επόμενα έτη της υπουργίας του Γεωργίου Παπανδρέου αναλώθηκε ολόκληρος ο χρόνος της διετίας με εξαγγελίες, που μετά το σχετικό δημοσιογραφικό θόρυβο και τα διαφημιστικά περιτυλίγματα που τις περιέβαλαν είτε εγκαταλείπονταν και παραπέμπονταν στις ελληνικές καλένδες είτε ανατρέπονταν από τους ίδιους ή από τους επόμενους Υπουργούς.

Θα σας θυμίσω τρεις χαρακτηριστικές περιπτώσεις: Το περίφημο εθνικό κεφάλαιο Παιδείας, με το οποίο επροικοδοτείτο το εκπαιδευτικό μας σύστημα με 7 δισ. δραχμές περίπου. Η εξαγγελία αυτή έγινε από τρεις διαφορετικούς Πρωθυπουργούς. Πρώτον από τον Ανδρέα Παπανδρέου, στην συνέχεια από τον πρωθυπουργεύοντα Απόστολο Τσοχατζόπουλο και στη συνέχεια από το σημερινό Πρωθυπουργό Κωνσταντίνο Σημίτη.

Βεβαίως ούτε είδατε και ούτε πρόκειται να δείτε αυτό το εθνικό κεφάλαιο Παιδείας. 

Η πολυδιαφημισθείσα αποκέντρωση του εκπαιδευτικού συστήματος σε επίπεδο νομαρχίας. 'Ενας νομάρχης φίλα προσκείμενος στην Κυβέρνηση που είχε την ατυχή έμπνευση να πιστέψει σ' αυτήν την εξαγγελία και να την εφαρμόσει σε επίπεδο νομαρχίας, αποδοκιμάστηκε έμπρακτα, ασφαλώς από τις συνδικαλιστικές οργανώσεις, αλλά και από την ίδια την Κυβέρνηση που ευαγγελίσθηκε την αποκέντρωση.

Τέλος το εθνικό απολυτήριο, του οποίου ασφαλώς πολύ σωστά και συνετά ο σημερινός Υπουργός σταμάτησε την πρόχειρη, βεβιασμένη, απροετοίμαστη εφαρμογή του, που μόνο όμως δεινά επισώρευσε, διότι οδήγησε σε μία αναστάτωση τα σχολεία και σε μία διεύρυνση των αναγκών σε εκπαιδευτικό προσωπικό, αποτέλεσμα του οποίου είναι η αδυναμία της σημερινής Κυβέρνησης να καλύψει τα κενά που δημιουργήθηκαν σε εκπαιδευτικό προσωπικό, με συνέπεια να πληρώνουν οι μαθητές της δευτεροβάθμιας εκπαίδευσης με την απώλεια χιλιάδων διδακτικών ωρών.

Βεβαίως, το διάστημα αυτό συγκροτήθηκε το Κέντρο Ερευνών και Μελετών της Εκπαίδευσης με αποστολή, βασικά, να μπει στα πόδια του Παιδαγωγικού Ινστιτούτου, να τοποθετηθεί σήμερα στο ΚΕΜΕ ο αποπεμφθείς από τον προηγούμενο Υπουργό καθηγητής, ως Πρόεδρος, με αποτέλεσμα -όπως γνωρίζετε, γιατί όλοι ζούμε στη σημερινή πραγματικότητα- εξ αυτού του λόγου να υπάρχει και προσωπικός ανταγωνισμός, ανάμεσα σε δύο εκπαιδευτικά ιδρύματα, που κάνουν περίπου την ίδια δουλειά στο χώρο της πρωτοβάθμιας και δευτεροβάθμιας εκπαίδευσης.

Επίσης, θεσμοθετήθηκε, κύριοι συνάδελφοι, για δεύτερη φορά το περίφημο ΕΣΥΠ, Εθνικό Συμβούλιο Παιδείας. Θα σας θυμίσω ότι το Συμβούλιο αυτό θεσμοθετήθηκε για πρώτη φορά με το ν. 1566/1985 επί υπουργίας Αποστόλου Κακλαμάνη. Δεν εφαρμόσθηκε ποτέ, το ξαναθεσμοθέτησε ο προκάτοχος του σημερινού Υπουργού, χωρίς ασφαλώς μέχρι σήμερα να εφαρμοσθεί αυτός ο θεσμός στον οποίο τόσες πολλές προσδοκίες έχουν εναποθέσει οι διαδοχικές Κυβερνήσεις του ΠΑ.ΣΟ.Κ..

Ακόμα -και αυτό είναι το τελευταίο- εξαγγέλλεται και μισθολόγιο των εκπαιδευτικών, που μία από τις παρενέργειές του είναι να παίρνουν οι πρωτοδιοριζόμενοι εκπαιδευτικοί λιγότερα, εάν εφαρμοστεί, απ' ό,τι παίρνουν σήμερα. 

Θα προσθέσω, όμως, και το εξής, κύριε Υπουργέ: Είναι γνωστό ότι η σημερινή Κυβέρνηση δε διαθέτει περίοδο χάριτος, διότι διαδέχθηκε τον εαυτό της. Και όχι μόνο διαδέχθηκε τον εαυτό της, αλλά εξέθρεψε και ακόμη μεγαλύτερες προσδοκίες στον Ελληνικό Λαό με τις προεκλογικές της δεσμεύσεις. Αυτό σημαίνει ότι αυτή η Κυβέρνηση έπρεπε να ήταν έτοιμη να εφαρμόσει αυτά, που δεν μπόρεσε ή δεν πρόλαβε να εφαρμόσει στην προηγούμενη τριετία. Είχε, όπως έλεγε προεκλογικά κι έτσι έπεισε τον Ελληνικό Λαό να την ψηφίσει, έτοιμο κυβερνητικό πρόγραμμα σε όλους τους τομείς.

Και σήμερα, τρεις μήνες μετά, ενενήντα μέρες μετά την ανανέωση της εμπιστοσύνης από τον Ελληνικό Λαό, βλέπουμε να μην έχει ληφθεί καμία σοβαρή απόφαση στο Υπουργείο Παιδείας. Πιστεύω ειλικρινά ότι ο σημερινός Υπουργός μελετά τα θέματα, τα προετοιμάζει, είναι σε αναζήτηση των αναγκαίων τομών, αλλά δεν πιστεύω ότι η πολιτική μίας κυβέρνησης σε τέτοιους κρίσιμους τομείς αρχίζει από την εμφάνιση οποιουδήποτε Υπουργού σε κάθε τομέα. Αποτελεί συνέχεια της προηγούμενης Κυβέρνησης που στηρίζεται στο ίδιο Κόμμα. Βλέπουμε ότι καμία σοβαρή απόφαση, σε κανένα κρίσιμο τομέα δεν παίρνεται.

Οι αποφάσεις που αποτυπώνονται στο παρόν νομοσχέδιο, έγιναν κάτω από την πίεση απεργιών ή για να συμμορφωθεί η διοίκηση σε δικαστικές αποφάσεις, οι οποίες διόρθωσαν αστοχίες της προηγούμενης ηγεσίας του Υπουργείου Παιδείας. Νομοθετούμε σήμερα, όχι για να εφαρμόσουμε μία συγκεκριμένη πολιτική, αλλά για να ασκήσουμε μία διαχείριση σε μία αποτυχημένη πολιτική υπό την πίεση απεργιών και υπό την πίεση δικαστικών αποφάσεων.

'Ετσι, κυρίες και κύριοι συνάδελφοι, δεν αποτελεί έκπληξη για κανέναν η σημερινή οδυνηρή πραγματικότητα, που επικρατεί σε ολόκληρο το εκπαιδευτικό σύστημα και σε όλες τις βαθμίδες. Είναι μία πραγματικότητα, που αποτυπώνει ανάγλυφα όχι μόνο τις αστοχίες της προηγούμενης Κυβέρνησης του ΠΑ.ΣΟ.Κ., αλλά βασικές επιλογές που υιοθέτησε και εφάρμοσε το ΠΑ.ΣΟ.Κ. από την άνοδό του το 1981 στην εξουσία. Και αποδεικνύει ότι κάθε παρέμβαση στο χώρο της εκπαίδευσης παράγει τα αποτελέσματά της και τις συνέπειές της έπειτα από αρκετό χρόνο.

Σήμερα ζούμε τις συνέπειες και τα αποτελέσματα μέτρων που διαφημίστηκαν, μέτρων για τα οποία ακούσαμε πολλές φορές σ' αυτήν την Αίθουσα να υπερηφανεύονται τα στελέχη του ΠΑ.ΣΟ.Κ., που οδήγησαν όμως εν τέλει και στην αποσάθρωση της εκπαίδευσης, αλλά και στην αποδοκιμασία των περισσοτέρων από τα μέτρα αυτά από τους ίδιους τους εμπνευστές τους.

Είναι χαρακτηριστικές οι θέσεις, που διατυπώνει σήμερα για την Ανώτατη Παιδεία ο Πρύτανης του Πανεπιστημίου Θράκης,

Σελίδα 2395 

ο οποίος απετέλεσε έναν από τους βασικούς εμπνευστές του νομοθετικού πλαισίου, το οποίο εξακολουθεί σήμερα να ισχύει και να κρατάει την ανώτατη εκπαίδευση στο τέλμα, που όλοι γνωρίζουμε.

Με τα μέτρα αυτά, κυρίες και κύριοι συνάδελφοι, καταργήθηκε η διοίκηση στην εκπαίδευση. Δεν υπάρχει διοίκηση του εκπαιδευτικού συστήματος. Δεν υπάρχει αξιολόγηση των εκπαιδευτικών και του εκπαιδευτικού έργου. Περίπου φυλλορρόησε και η πενιχρή εκείνη μετεκπαίδευση, που προσέφεραν τα παλαιά διδασκαλεία της πρωτοβάθμιας και δευτεροβάθμιας εκπαίδευσης, που πάντως προσέφεραν κάποιες υπηρεσίες.

Και σήμερα ο εκπαιδευτικός πράγματι ρίχνεται στη μάχη για την Παιδεία εντελώς απροετοίμαστος και αβοήθητος. Παρόμοιο είναι το κλίμα που επικρατεί στα ΑΕΙ. Ακόμα χειρότερο είναι το κλίμα που επικρατεί στα ΤΕΙ και ακόμα χειρότερο είναι το κλίμα που θα αντιμετωπίσουμε και με τον νέο θεσμό των ΙΕΚ, που και αυτό ακολουθεί την πεπατημένη των προηγουμένων ρυθμίσεων, που έγιναν κάτω από την πίεση συντεχνιακών διεκδικήσεων για να υπηρετήσουν συντεχνιακά συμφέροντα και όχι την ίδια την εκπαίδευση. Και συντεχνιακά συμφέροντα πάσης μορφής και πάσης απόχρωσης, για να μην πω αυτό που πιστεύω ότι τα συντεχνιακά συμφέροντα έχουν την ίδια απόχρωση από όποιους πολιτικούς χώρους και αν αυτά υπηρετούνται και υπηρετούνται απ' όλους ανεξαρτήτως τους πολιτικούς χώρους. Ενώ βλέπουμε ότι αναγνωρίζεται πλέον η ορθότητα βασικών επιλογών της Νέας Δημοκρατίας, όπως το θέμα της κατάργησης του τρόπου διορισμού των εκπαιδευτικών, και της αντικατάστασης, της περιβόητης επετηρίδας, που έχει ξεπεραστεί από τα πράγματα η Κυβέρνηση δεν τολμά να προχωρήσει και με το νομοσχέδιο που συζητάμε τρεις διατάξεις αναφέρονται στη ρύθμιση αδιεξόδων που δημιουργεί αυτός ο θεσμός. Αξίζει να σημειωθεί ότι σε ορισμένους κλάδους είναι εκ των πραγμάτων αδύνατο να λειτουργήσει η επετηρίδα αφού αναμονή διορισμού αρκετών κλάδων εκπαιδευτικών ξεπερνάει το μισό αιώνα. Παρ' όλα αυτά όχι απλώς επιμένουμε στη διατήρηση του θεσμού αυτού κάτω από την πίεση συνδικαλιστικών ηγεσιών που δεν εννοούν να αντιληφθούν την πραγματικότητα, αλλά και αφήνουμε αυτό το θέμα στην τύχη του, από το οποίο εξαρτάται η κυριότερη προϋπόθεση για την ποιοτική αναβάθμιση της Παιδείας. Και θέλω να είμαι σαφής.

Διεκδικούμε παγκόσμια πρωτοτυπία διορίζοντας στην εκπαίδευση, στον κατ' εξοχή απαιτητικό κλάδο, λειτουργούς με μόνο κριτήριο την ημερομηνία εγγραφής τους στην επετηρίδα ανάλογα με το χρόνο που παίρνουν το πτυχίο τους. Αυτός ο εκπαιδευτικός πλέον έχει πάψει να αξιολογείται, έχει πάψει να επιμορφώνεται, έχει πάψει να διοικείται. Πώς είναι, συνεπώς, δυνατόν να περιμένουμε καλύτερο έργο απ' αυτό το οποίο σήμερα παρουσιάζουν τα σχολεία της Μέσης Εκπαίδευσης, με αποτέλεσμα να κορυφωθεί η ζήτηση για ιδιωτική εκπαίδευση. Και γνωρίζετε ότι όχι, μόνο σ' αυτά τα σχολεία πλέον προσφεύγουν τα παιδιά όλο και περισσοτέρων Ελλήνων, αλλά αποτελεί πλέον και ρουσφέτι να μπει ένα παιδί σε ιδιωτικό σχολείο.

Αυτή είναι η πορεία της δημόσιας εκπαίδευσης με την εμμονή μας να διατηρήσουμε ξεπερασμένους θεσμούς από το φόβο τάχα ότι θα καταργηθεί η αντικειμενικότητα. Και ερωτώ: 'Εχει καταργηθεί η αντικειμενικότητα στο δικαστικό κλάδο, όταν οι δικαστικοί λειτουργοί επιλέγονται με διαγωνισμό; 'Εχει καταργηθεί η αντικειμενικότητα στο Διπλωματικό Σώμα όταν μεθαύριο θα γίνει διαγωνισμός για τους νέους διπλωμάτες; Μπορούμε να αξιολογούμε επιστήμονες που θα ασχοληθούν με τη Δικαιοσύνη ή και με τη διπλωματία της Χώρας και δεν μπορούμε να αξιολογήσουμε σωστά τους εκπαιδευτικούς λειτουργούς; Και ασφαλώς μία τέτοια ρύθμιση θα συνοδεύεται από μεταβατικές διατάξεις που όσους αναμένουν διορισμό σ' έναν εύλογο χρόνο θα ληφθεί υπόψη αυτό, με δίκαιες μεταβατικές διατάξεις και με αυστηρά αδιάβλητες αντικειμενικές συνθήκες αξιολόγησης. 'Ολα τα μέρη του κόσμου εφαρμόζουν κάποιο τέτοιο σύστημα επιλογής. Οι μόνοι που δεν το καταφέραμε μέχρι σήμερα είμαστε εμείς.

Κύριοι συνάδελφοι, βεβαίως ο παριστάμενος Υπουργός έχει ένα ελαφρυντικό. Γνωρίζει ότι αν θίξει αυτό το τέλμα, παρόλο που και ο προκάτοχός του είχε καταλήξει στα ίδια συμπεράσματα, διατρέχει τον κίνδυνο να έχει την τύχη του υποφαινομένου. 

Αλλά τότε θα σας θυμίσω, κύριε Υπουργέ, ότι δεν ήταν τα κόκκινα σχολεία, τα οποία σήμερα φοβόσαστε να μην ξαναρχίσουν τις καταλήψεις που παραδοσιακά εμφανίζονται το μήνα Ιανουάριο. Ο τίτλος αυτός δεν είναι ούτε δικός μου ούτε δικός σας. Ανήκει σε μια εφημερίδα και συνοδεύει την παρουσίαση κάποιων σκέψεών σας για τα εκπαιδευτικά μέτρα. Τότε απέναντί μας είχαμε ολόκληρο το ΠΑ.ΣΟ.Κ. και ολόκληρο το Κ.Κ.Ε., που επιδίωκαν μέσα από εκείνες τις αντιδράσεις καθαρά πολιτικές σκοπιμότητες. Και ασφαλώς θα είμαι ο τελευταίος, ο οποίος θα ευχηθεί την ίδια τύχη, είτε σε εσάς προσωπικά είτε σε τελευταία ανάλυση, στην προσπάθεια για την αναμόρφωση της Παιδείας.

Σήμερα, όπως θα έχετε προσέξει, δε σας εγκαλώ, ούτε για τις ανεπαρκείς πιστώσεις που διατίθενται ούτε για τα μέτρα που δεν παίρνετε. Σας εγκαλώ, γιατί δεν προχωρείτε με τόλμη και δεν κάνετε τις τομές, που έξι χρόνια τώρα περιμένει το εκπαιδευτικό μας σύστημα.

Γίνεται έτσι φανερό, κυρίες και κύριοι συνάδελφοι, ότι αυτό το νομοσχέδιο που συζητάμε, δεν έχει καμία αρχή, στερείται παντελώς αρχής. Αντίθετα, μ' αυτές τις "αρχές" που αναδύονται από το νομοσχέδιο, είναι φανερό, ότι δεν μπορούμε να συμφωνήσουμε. Εννοώ με την αρχή της αδράνειας, με την αρχή της μη επίλυσης και αντιμετώπισης των προβλημάτων, με την μετάθεση των λύσεων στο μέλλον.

Γι' αυτό και το καταψηφίζουμε, παρά το γεγονός ότι εκ των πραγμάτων είμαστε υποχρεωμένοι να συμφωνήσουμε με τις περισσότερες από τις επιμέρους διατάξεις, και με τις βελτιώσεις ασφαλώς, που πιστεύω ότι από τη συζήτηση θα προκύψουν. Σας ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο Ειδικός Αγορητής του Κ.Κ.Ε. κ. Τασούλας έχει το λόγο.

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κυρίες και κύριοι Βουλευτές, έρχεται σήμερα για συζήτηση και για ψήφιση στη Βουλή, το νομοσχέδιο με τίτλο "Ρύθμιση θεμάτων Τριτοβάθμιας Εκπαίδευσης και άλλες διατάξεις".

'Οπως φαίνεται και από τον τίτλο και από την εισηγητική έκθεση, αλλά και από τη συζήτηση στην Επιτροπή, το Υπουργείο ούτε φιλοδοξεί ούτε υποστηρίζει ότι μ' αυτό το νομοσχέδιο θα λύσει τα προβλήματα της Παιδείας στη Χώρα μας.

Προσπαθεί, όπως και άλλες φορές, με αποσπασματικό, τρόπο να αντιμετωπίσει το οξημμένο πρόβλημα της εξέλιξης των καθηγητών των Ανώτατων Εκπαιδευτικών Ιδρυμάτων, πρόβλημα το οποίο δημιούργησε με παρέμβασή του ο προηγούμενος Υπουργός Παιδείας με το ν. 2143/96.

Πάλι με αποσπασματικό τρόπο, προσπαθεί ο Υπουργός, με το νομοσχέδιο να ρυθμίσει ζητήματα, όπως τα προγράμματα μεταπτυχιακών σπουδών, τα συγγράμματα των φοιτητών, τις μετεγγραφές, τις επετηρίδες και άλλα παρόμοια.

Φυσικά, όπως σε κάθε νομοσχέδιο, έρχονται και μια σειρά από τροπολογίες, συνήθως άσχετες και με το νομοσχέδιο και μεταξύ τους, οι οποίες δεν υποτάσσονται σε καμιά λογική, πέραν της εξυπηρέτησης κάποιων φωτογραφικών περιπτώσεων.

Παρ' όλο, όμως, που οι ρυθμίσεις αυτές είναι αποσπασματικές, εντάσσονται στη γενικότερη πολιτική της Κυβέρνησης και την υπηρετούν.

Παραδείγματος χάρη: Ενώ στο νομοσχέδιο με το άρθρο 3 προτείνεται η συνέχιση χορήγησης των συγγραμμάτων στους φοιτητές και για το 1996-1997, συγχρόνως στην εισηγητική έκθεση υποστηρίζεται η κατάργηση της χορήγησής τους, επενδύοντας αυτήν τη λογική με τη θεωρία των πολλαπλών πηγών μόρφωσης.

Εξετάζοντας περισσότερο προσεκτικά το ζήτημα, διαπιστώνουμε ότι το άρθρο 4 μαρτυρά το στόχο της Κυβέρνησης και 

Σελίδα 2396 

όσους υποστηρίζουν την παράδοση των πάντων στην οικονομία της αγοράς. Με άλλα λόγια, μέσω της επιτροπής κοστολόγησης επιδιώκεται ο έλεγχος της διαδικασίας έκδοσης, διακίνησης και εμπορίας των συγγραμμάτων από τους διάφορους εκδοτικούς οίκους. Και φυσικά έτσι ερμηνεύεται, γιατί με τη δεύτερη παράγραφο του άρθρου 4 κρατά στα χέρια του ο Υπουργός τη σύνθεση και τα συγκεκριμένα πρόσωπα της επιτροπής κοστολόγησης.

Το Κ.Κ.Ε. δεν έχει αντίρρηση στην πολλαπλότητα των πηγών γνώσης και πληροφόρησης. 'Ομως, θα είχαμε μία πορεία: Σκέφτεται άραγε το Υπουργείο στα μαθήματα της οικονομίας να εντάξει και το έργο του Λένιν, που λέει ότι ο ιμπεριαλισμός είναι το ανώτατο στάδιο του καπιταλισμού;

ΣΤΡΑΤΗΣ ΚΟΡΑΚΑΣ: Το κεφάλαιο του Μαρξ σίγουρα.

ΑΠΟΣΤΟΛΟΣ ΤΑΣΟΥΛΑΣ: Αυτό θα το βάλει, Στράτο.

Κυρίες και κύριοι Βουλευτές, το πρόβλημα της Παιδείας στη Χώρα μας είναι οξύτατο και αγγίζει όλα τα στρώματα του πληθυσμού. Αγγίζει τη νεολαία, τους γονείς, τους εργαζόμενους σε όλες τις βαθμίδες του εκπαιδευτικού συστήματος. Αφορά ακόμα την πορεία της Χώρας, την ανάπτυξή της και την κατεύθυνση που αυτή θα ακολουθήσει, την τεχνολογία, τον πολιτισμό και τις ανθρώπινες αξίες. Αφορά το παρόν, αλλά και το εγγύς και το απώτερο μέλλον της ελληνικής κοινωνίας.

Η σημερινή Κυβέρνηση, όπως άλλωστε και οι προηγούμενες, προτάσσουν την Παιδεία, την εκπαίδευση στους πολιτικούς τους στόχους. Παίρνοντας υπόψη -όπου δεν μπορούν να κάνουν και αλλιώς- το εκπαιδευτικό και λαϊκό κίνημα, προσπαθούν να εξασφαλίσουν τη γνώση για λίγους και σε όφελος των λίγων. Αξιοποιούν την εκπαίδευση για να στηρίξουν το ιδεολογικό τους εποικοδόμημα. Την αξιοποιούν για να αυξήσουν τα κέρδη του κεφαλαίου των πολυεθνικών και της Ευρωπαϊκής 'Ενωσης, όπως σήμερα κατευθύνει τα πράγματα. Με κάθε τρόπο προσπαθούν -ας μου επιτραπεί- να απομυζήσουν χρήματα από τις τσέπες των εργαζομένων.

'Ετσι ερμηνεύεται η προσπάθεια για την ιδιωτικοποίηση των πανεπιστημίων, για τα ιδιωτικά Ι.Ε.Κ., για τα φροντιστήρια, για το σύστημα Εισαγωγής στα πανεπιστήμια.

Το ότι η Κυβέρνηση ενδιαφέρεται για την αύξηση των κερδών των πολυεθνικών, το αποδεικνύει ο τρόπος ανάθεσης των ερευνητικών προγραμμάτων από τις πολυεθνικές προς τα πανεπιστήμια, η πολιτική κατάρτισης και επανακατάρτισης των ανέργων και των εργαζομένων, σύμφωνα με αποφάσεις που κρίθηκαν στο Μάαστριχτ.

Το αποδεικνύουν τα Κέντρα Επαγγελματικής Κατάρτισης, τα Κ.Ε.Κ., η άμεση ή η έμμεση ιδιωτικοποίηση των πανεπιστημίων, η αλλοτρίωση και η εξαγορά των δημόσιων πανεπιστημίων μέσω της χρηματοδότησης διάφορων ερευνητικών προγραμμάτων για λογαριασμό των πολυεθνικών.

Τελικά τη νύφη την πληρώνει πρώτα απ'όλα η νεολαία, η οποία γίνεται αντικείμενο αυτής της πολιτικής της Κυβέρνησης και των πολυεθνικών. Την πληρώνουν οι εργαζόμενοι, οι οποίοι ξοδεύουν πολύ μεγάλα ποσά από το εισόδημά τους για την εκπαίδευση. Από την ώρα που το παιδί θα πάει στον παιδικό σταθμό και στο νηπιαγωγείο μέχρι και την ώρα που θα αποκτήσει τίτλους μεταπτυχιακών σπουδών, ο γονιός ξοδεύει, ξοδεύει και πάλι ξοδεύει. Και φυσικά στους έχοντες και στους κατέχοντες δεν ιδρώνει και πολύ το αυτί τους. 'Ομως, ο εργάτης, ο μισθωτός, ο αγρότης, ο μικρομεσαίος επαγγελματίας, δεν μπορεί, δεν αντέχει, δεν τα βγάζει πέρα. Και έχουμε σήμερα φαινόμενα, να μην μπορούν τα παιδιά αυτών των στρωμάτων να σπουδάσουν .

Την πληρώνουν ακόμα οι επαγγελματίες της εκπαίδευσης, οι δάσκαλοι, οι καθηγητές της μέσης εκπαίδευσης, οι καθηγητές των Τ.Ε.Ι. και οι καθηγητές των Α.Ε.Ι.. Οι χαμηλοί μισθοί, η μακρόχρονη αναμονή για διορισμό, η δεύτερη και τρίτη δουλειά, που αναγκάζονται να κάνουν, η υποταγή στις θελήσεις της Κυβέρνησης και άλλων παραγόντων, όχι μόνο δε συμβάλλουν στην εξασφάλιση ανθρώπινων συνθηκών διαβίωσης, όχι μόνο δε διαμορφώνουν εκπαιδευτικές προσωπικότητες, όχι μόνο δεν ωθούν προς την τελειοποίηση τους πνευματικούς ανθρώπους, αλλά αντίθετα δεν είναι λίγες οι φορές που υποσκάπτουν το κύρος τους, μειώνουν ή ακόμα και καταρρακώνουν την αξιοπρέπεια και την επιστημονική τους υπόσταση. Αυτήν την κατάσταση την πληρώνει τελικά και το μέλλον της Χώρας, όπως φυσικά το οραματίζεται ο Λαός και η νεολαία.

Βεβαίως ο Υπουργός μπορεί να υποστηρίξει ότι θα έρθει για συζήτηση στη Βουλή άλλο νομοσχέδιο, με πιο ολοκληρωμένο τρόπο για τα ζητήματα της εκπαίδευσης. Δεν αποκλείεται. Μπορεί να γίνει και πρέπει να γίνει αυτό. 'Ομως, μέχρι σήμερα όλα τα νομοσχέδια και οι νόμοι για την Παιδεία, ήταν αποσπασματικοί, μερικοί και ποτέ δεν έλυναν τα προβλήματα. Τόσοι νόμοι άλλαξαν και η εκπαίδευση έχει τα ίδια χάλια.

Πρέπει επομένως και σήμερα να εντοπισθούν βασικές πλευρές του εκπαιδευτικού συστήματος της Χώρας και των διάφορων πολιτικών για την Παιδεία.

Το Κ.Κ.Ε. έχει τοποθετηθεί επανειλημμένα στη Βουλή και εκτός Βουλής για τις ανάγκες και την κατεύθυνση, αλλά και τους στόχους μιας φιλολαϊκής εκπαιδευτικής πολιτικής. Οι θέσεις του Κ.Κ.Ε. καθημερινά επιβεβαιώνονται στη ζωή. Αν το Κ.Κ.Ε. επιμένει ότι χρειάζονται μεγαλύτερα κονδύλια για την Παιδεία, ότι χρειάζεται το 15% του Προϋπολογισμού, δεν το κάνει επειδή είναι προσκολλημένο σε κάποιο ποσοστό από τη δεκαετία του '60, έτσι από πείσμα. Υποστηρίζει αυτήν τη θέση, γιατί ξέρει ότι οι εκπαιδευτικοί πρέπει να είναι περισσότεροι, πρέπει να αμείβονται καλύτερα, ώστε απερίσπαστοι να προσφέρουν το αναγκαίο έργο μέσω της εκπαιδευτικής διαδικασίας στους εκπαιδευόμενους.

'Εγινε εδώ μια αναφορά, αλλά και στο νομοσχέδιο, για την επετηρίδα. Εάν πρόκειται να κάνουμε επιλογές, ρίχνοντας τους εκπαιδευτικούς στην ανεργία, αυτές οι επιλογές κανένας δε μας βεβαιώνει ότι θα είναι σωστές. 'Αλλωστε, οι κυβερνήσεις μέχρι σήμερα -και της Νέας Δημοκρατίας-απέδειξαν ότι οι όποιες επιλογές γίνονται από αυτές, δε γίνονται με βάση την αξιοκρατία, αλλά με βάση τα κομματικά κριτήρια. Υποστηρίζουμε το 15%, γιατί γνωρίζουμε ότι οι ανάγκες στην υποδομή της εκπαίδευσης είναι πολύ μεγάλες και πρέπει άμεσα να βελτιωθούν. Να βελτιωθούν οι σχολικές μονάδες, τα κτίρια, τα εργαστήρια, τα γυμναστήρια. Υποστηρίζουμε το 15%, γιατί πρέπει να οργανωθεί έτσι η δευτεροβάθμια και η τριτοβάθμια εκπαίδευση, ώστε όλοι οι μαθητές να παίρνουν τη γενική μόρφωση, που θεωρείται αναγκαία, στη δευτεροβάθμια εκπαίδευση, με ενιαίο τρόπο, σε όλη τη Χώρα και τελείως δωρεάν. Να εισάγονται στο πανεπιστήμιο χωρίς τις συμπληγάδες της Σκύλας και της Χάριβδης και φυσικά μετά από κάθε κύκλο σπουδών, να υπάρχει δυνατότητα για όλους τους νέους στην απασχόληση. Επιμένουμε στο 15%, γιατί δεν πρέπει να λειτουργούν ιδιωτικά Ι.Ε.Κ., αλλά δημόσια και να παρέχουν πράγματι χρήσιμη κατάρτιση. Επιμένουμε στο 15%, γιατί η ευθύνη, άρα και η χρηματοδότηση των εκπαιδευτικών προγραμμάτων, πρέπει να είναι στα χέρια των δημόσιων πανεπιστημίων και των πανεπιστημιακών δασκάλων και των φοιτητών.

Βεβαίως η έρευνα πρέπει να υπηρετεί και τις παραγωγικές ανάγκες της Χώρας, αλλά αυτό δεν μπορεί να το εξασφαλίσουν οι πολυεθνικές. Αντίθετα μάλιστα. Ο παραγωγικός εκσυγχρονισμός και η ανάπτυξη της Χώρας, υπονομεύονται και καταστρέφονται από τις πολυεθνικές και από την Ευρωπαϊκή 'Ενωση, που προωθεί τα συμφέροντά της και στη Χώρα μας.

Τα προγράμματα των μεταπτυχιακών σπουδών χωλαίνουν και δε θα βελτιωθούν με την καθιέρωση του διευθυντή σπουδών. Αυτά τα προγράμματα πρέπει να υπηρετούν αφ'ενός την απόκτηση γνώσης και εμπειρίας από τους μεταπτυχιακούς φοιτητές και από την άλλη πρέπει να συμβάλουν και αυτά στη μελέτη αναπτυξιακών προβλημάτων της Χώρας καθώς και στην καλλιέργεια, τη διατήρηση και την ανάπτυξη του ελληνικού και του πανανθρώπινου πολιτισμού. Πρέπει να προάγουν την επιστήμη και μάλιστα κατά προτίμηση, σε τομείς που η Χώρα έχει ανάγκη.

Αν υποστηρίζουμε την αυτοτέλεια των πανεπιστημιακών ιδρυμάτων, το κάνουμε γι'αυτούς ακριβώς τους λόγους, για 

Σελίδα 2397 

να εξασφαλίσουμε και δημοκρατικές λειτουργίες και υψηλό κύρος του Δ.Ε.Π., που θα στηρίξουν αξίες πνευματικές και παραγωγικές για το καλό του Τόπου, της νεολαίας και του Λαού μας.

Κύριοι συνάδελφοι, ποια θα είναι η αξία και το κύρος του καθηγητή του πανεπιστημίου, όταν για να κερδίσει το ψωμί του και να μην εξαθλιωθεί οικονομικά, θα πουλάει τις γνώσεις του κατά παραγγελία στο χρηματοδότη του; Δεν πρέπει να ξεχνάμε ότι είδαν το φως της δημοσιότητας κατά καιρούς περιπτώσεις εξαγωγής επιστημονικών συμπερασμάτων τέτοιων, όπως θα ήθελε ο χρηματοδότης. Αυτή θα είναι η μοίρα των ιδιωτικών πανεπιστημίων, αλλά και των εκπαιδευτικών φορέων. Αυτό θέλει η Κυβέρνηση;

Κυρίες και κύριοι Βουλευτές, ποιος δεν ξέρει τι γίνεται με τη χρηματοδότηση διάφορων ιδιωτικών φορέων για την κατάρτιση και επανακατάρτιση ανέργων και εργαζομένων. Αυτό το είδος της κατάρτισης θέλει η Κυβέρνηση; 'Η μήπως είναι δυνατόν να δώσει διέξοδο στη δευτεροβάθμια εκπαίδευση το εθνικό απολυτήριο; 

Κύριε Υπουργέ, όταν θα αποφασίσετε να φέρετε στη Βουλή νομοσχέδιο για την Παιδεία, να μην ακολουθήσετε τα βήματα των προκατόχων σας. Η Χώρα μας έχει ανάγκη από Παιδεία, η οποία να παρέχεται σε όλους τους νέους. Να είναι δημόσια, να είναι δωρεάν, να είναι υψηλού επιπέδου και η οποία να εξασφαλίζει γνώση, δημιουργία πολιτιστικών αξιών και δουλειά ανάλογη με το αντικείμενο των σπουδών του κάθε νέου. 'Εχει ανάγκη από έρευνα, που να στηρίζει τις νέες τεχνολογίες, να στηρίζει την παραγωγική διαδικασία και να τη βοηθάει να αναπτύσσεται, να αντέχει στις πιέσεις και στις καταστροφικές διαθέσεις, να αντέχει στην αδηφαγία των πολυεθνικών. 'Εχει ανάγκη από εκπαιδευτικούς ικανούς, υψηλού κύρους και υψηλού ήθους. Για να γίνει αυτό πρέπει να αμείβονται καλά, να αισθάνονται εργασιακή ασφάλεια, να μετέχουν στα μετεκπαιδευτικά προγράμματα και την έρευνα, χωρίς αποκλεισμούς, χωρίς διαχωρισμούς σε ημέτερους και μη. 

Το νομοσχέδιο που συζητούμε σήμερα, δεν υπηρετεί τέτοιους στόχους. Και οι όποιες ρυθμίσεις θεωρούνται αναγκαίες λόγω των οξύτατων εμφραγμάτων της εκπαίδευσης, δε μας πείθουν να το ψηφίσουμε επί της αρχής. Είναι πράγματι η ρύθμιση για την εξέλιξη των καθηγητών των Ανωτάτων Εκπαιδευτικών Ιδρυμάτων αναγκαία και πρέπει να γίνει.

Στο δεύτερο άρθρο, όμως, θα ήταν καλύτερα -θα αναφερθούμε και στην κατ' άρθρο συζήτηση, αλλά το αναφέρω για να θεμελιώσουμε αυτά που λέμε- η νομιμότητα να ελέγχεται στο επίπεδο των υποψηφίων, οπότε και εσείς δε θα είχατε την κατακραυγή ότι σχεδιάζετε, καθυστερείτε την εγγραφή στην εφημερίδα, των όσων επιλέγονται.

Στο τρίτο άρθρο, με τα συγγράμματα, το θέμα δεν είναι αν θα δώσουμε ένα σύγγραμμα ή πολλά. Θέλουμε το ένα σύγγραμμα να εξασφαλίζεται στους φοιτητές, θέλουμε αυτό το σύγγραμμα να είναι καλό και θέλουμε να έχουν τη δυνατότητα και περισσοτέρων πηγών για γνώση και πληροφόρηση. Το Υπουργείο, αυτό θα το κάνει με τη δημιουργία πολλών βιβλιοθηκών, με τις οποίες θα έχουν τη δυνατότητα οι σπουδαστές να τις αξιοποιούν.

Στο τέταρτο άρθρο, όσον αφορά την κοστολόγηση, τα ίδια τα πανεπιστήμια μπορούν να εκδίδουν αυτά τα συγγράμματα και δε χρειάζεται η διαφάνεια της παραγράφου 2 για το ποιοι θα είναι αυτοί οι οποίοι θα κοστολογούν.

Υποπτευόμαστε ότι εδώ μπορεί να κατηγορηθεί ο Υπουργός, ότι θέλει να εισαγάγει τους εκδοτικούς οίκους σε αυτήν τη διαδικασία των συγγραμμάτων.

'Οσον αφορά το διευθυντή των μεταπτυχιακών σπουδών, δε θα λυθεί το πρόβλημα με το διευθυντή. Το Κ.Κ.Ε. έχει μια ολόκληρη λογική για το τι σόι μεταπτυχιακές σπουδές χρειάζονται στα πανεπιστήμια.

Επομένως, το πολύ-πολύ να χρειαστεί μετά από λίγο καιρό να ξαναδεί το Υπουργείο τι θα κάνει με αυτήν τη διαδικασία. Εν πάση περιπτώσει, γίνεται ο ένας, αυτός ο οποίος θα ρυθμίζει τις μεταπτυχιακές σπουδές. Είναι σωστό ομάδες καθηγητών, φοιτητών και ενδιαφερομένων, να έχουν τη δυνατότητα πρότασης στις γενικές συνελεύσεις και οι οποίες προτάσεις να υιοθετούνται από τις γενικές συνελεύσεις. Να μην έχουμε δηλαδή το φαινόμενο που είχαμε, παρακάμπτοντας κάποιες ομάδες στις γενικές συνελεύσεις, να καθορίζουν προγράμματα, αλλά να μη φθάσουμε και στην άλλη πλευρά, να μην μπορούν να προτείνουν τέτοια προγράμματα προς τη γενική συνέλευση.

Υπάρχει μια σειρά τροπολογιών, που ενσωματώθηκαν εδώ. Θα ήθελα προκαταβολικά να πω -θα το συζητήσουμε και στα άρθρα- το εξής: 'Οπου φτώχεια και γκρίνια. Αυτό αφορά την προσπάθεια ρύθμισης μεταξύ των αποφοιτούντων από τις Σχολές Πληροφορικής και των Φυσικών και Μαθηματικών, που αφορά την αντίθεσή τους για το ποιος και πώς θα διορίζεται. Το ίδιο συμβαίνει και με τους νομικούς και οικονομικούς επιστήμονες.

Χρειάζεται κάτι ακόμα: 'Οταν συζητάμε κάτι, να είμαστε σαφείς σ'αυτό που λέμε. Παραδείγματος χάριν, στην τροπολογία για τις 18.000, που αφορά τους ιδιωτικούς εκπαιδευτικούς, δε χρειάζεται να βάλουμε σαν όρο τη μη παραγραφή της πενταετίας, γιατί άμα τη βάλουμε, δε χρειάζεται να κάνουμε και την τροπολογία. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο Ειδικός Αγορητής του Συνασπισμού ο κ.Κουναλάκης έχει το λόγο.

ΠΕΤΡΟΣ ΚΟΥΝΑΛΑΚΗΣ: Κυρίες και κύριοι συνάδελφοι, ο Συνασπισμός είχε την ευκαιρία πρόσφατα στη συζήτηση για τον Προϋπολογισμό, να διατυπώσει τις απόψεις του για την Παιδεία και να υπογραμμίσει την τεράστια σημασία που έχει ο εκσυγχρονισμός της για τη γενικότερη ανάπτυξη της Χώρας μας.

Σήμερα θέλω να τονίσω, ότι είναι απολύτως απαραίτητο να προχωρήσουμε γρήγορα σε βαθιές θεσμικές τομές σε όλα τα επίπεδα της εκπαίδευσης. Και ελπίζω ότι η πολιτική ηγεσία του Υπουργείου Παιδείας θα επιδείξει συνέπεια στις επανειλημμένες υποσχέσεις και δεσμεύσεις που έχει αναλάβει και δημόσια και στην Επιτροπή και εδώ και θα καταθέσει σύντομα ένα πλήρες νομοσχέδιο. Τότε θα έχουμε την ευκαιρία να διατυπώσουμε όλα τα Κόμματα, απολύτως συγκεκριμένα τις απόψεις μας.

Πρέπει, όμως, να τεθεί επιτέλους, τέρμα στις ασάφειες και στις ανακολουθίες, στις συντηρητικές αναδιπλώσεις, στις αλλεπάλληλες αλλαγές, που δημιουργούν ανασφάλειες και άγχη στους νέους και στους διδάσκοντες, που υποβαθμίζουν τη δημόσια εκπαίδευση, ευνοούν την παραπαιδεία και την ιδιωτική Παιδεία, που τείνουν να προσλάβουν τεράστιες διαστάσεις στη Χώρα μας, πρωτοφανείς σε ολόκληρο τον Ευρωπαϊκό χώρο.

Ας μιλήσουμε με ειλικρίνεια. Είναι ντροπή η Χώρα μας να είναι με απόσταση η τελευταία στην Ευρωπαϊκή 'Ενωση, σε δαπάνες για την Παιδεία. Είναι ντροπή η Χώρα μας να προσφέρει εκπαίδευση αμφισβητούμενης ποιότητας, σε μια περίοδο που αναπτύσσεται ραγδαία η ανάγκη, αλλά και η διάθεση των νέων για απόκτηση γνώσεων, σε μια περίοδο που η Χώρα μας διαθέτει αξιολογότατο εκπαιδευτικό προσωπικό σε όλες τις βαθμίδες.

Η σημερινή κατάσταση, η βαθιά κρίση της Παιδείας, οφείλεται αποκλειστικά στις κυβερνητικές πολιτικές ηγεσίες και στις αλλοπρόσαλες πολιτικές που άσκησαν. Δεν είναι παρηγοριά αυτά τα οποία είπε ο κ. Παντερμαλής, ότι και στην υπόλοιπη Ευρώπη υπάρχει μία αγωνία για το επίπεδο της Παιδείας. Η διαφορά βέβαια είναι ότι εκεί το επίπεδο της Παιδείας είναι υψηλότερο και οι αγωνίες συχνά οδηγούν σε βελτιώσεις, ενώ εδώ οι αγωνίες οδηγούν στο αντίθετο.

Το σημερινό νομοσχέδιο που συζητούμε, περιελάμβανε αρχικά ρυθμίσεις σε οκτώ άρθρα, με τις οποίες δίνονταν λύσεις σε κάποιες εκκρεμότητες προκειμένου να λειτουργήσουν ομαλά τα Α.Ε.Ι.. Δεν ήταν δηλαδή, ρυθμίσεις σημαντικές.

Επιμένουμε και πάλι, ότι χρειάζονται τομές, που πρέπει να προωθηθούν μέσα από ένα σχέδιο ευρύτερης μεταρρύθμισης της τριτοβάθμιας εκπαίδευσης, με βασικούς στόχους την ενδυνάμωση του δημόσιου χαρακτήρα της, την ενίσχυση της αυτοτέλειας των ιδρυμάτων της, τον εκσυγχρονισμό των 

Σελίδα 2398 

προγραμμάτων σπουδών, τη γενίκευση και ενίσχυση των μεταπτυχιακών σπουδών, την υποβοήθηση του ερευνητικού έργου των Α.Ε.Ι..

'Ολες αυτές οι αλλαγές πρέπει να γίνουν τάχιστα και κατά τη γνώμη μας, στη βάση του νόμου πλαισίου 1268/82, που περιέχει θετικά ανοίγματα παρά τις αρνητικές παρενέργειές του. Πρέπει, βέβαια, αυτές οι αρνητικές παρενέργειες, στα πλαίσια της επικείμενης μεταρρύθμισης να εξαλειφθούν.

Επαναλαμβάνω ότι οι ρυθμίσεις του αρχικού νομοσχεδίου, που περιελάμβανε οκτώ άρθρα και που συζητούμε σήμερα, κινούνταν γενικά σε θετική κατεύθυνση -είχαμε δηλώσει στην Επιτροπή ότι θα τα ψηφίσουμε-ομαλοποιούσαν προσωρινά την κατάσταση στα Α.Ε.Ι., δημιουργούσαν προϋποθέσεις για ένα δημιουργικό διάλογο, απολύτως απαραίτητο, κυρίως ανάμεσα στην Κυβέρνηση και στους εκπαιδευτικούς φορείς ενόψει της συνολικής μεταρρύθμισης. Γιατί είναι σαφές, ότι αν παρέμεναν εκκρεμή ορισμένα τουλάχιστον προβλήματα που αντιμετώπιζαν αυτά τα πρώτα άρθρα, ο διάλογος δε θα ήταν εφικτός και θα κυριαρχούσε η ένταση και η αναταραχή. Χαρακτηριστικό παράδειγμα είναι το άρθρο 1.

Η προηγούμενη ηγεσία του Υπουργείου Παιδείας, δηλαδή ο κ. Γεώργιος Παπανδρέου, είχε περάσει ανάμεσα σε δεκάδες φωτογραφικές τροπολογίες -εγώ δεν ήμουν στη Βουλή τότε, αλλά το έμαθα- Παρασκευή μετά τα μεσάνυχτα, στις 31 Μαϊου, μία τροπολογία, με την οποία καταργούσε το ήδη κουτσουρεμένο από το νόμο Σουφλιά, δικαίωμα εκατοντάδων λεκτόρων, επίκουρων και αναπληρωτών καθηγητών για ακαδημαϊκή εξέλιξη. Αυτή η τροπολογία δεν οφείλονταν σε κάποιο επιπόλαιο χειρισμό και αυτό αποδείχθηκε από το γεγονός ότι ο κ.Παπανδρέου αρνήθηκε κατηγορηματικά να την πάρει πίσω. Ποιο ήταν, όμως, το αποτέλεσμα, γιατί αυτό μας ενδιαφέρει: Να υπάρχει μια μεγάλη αναταραχή στα Α.Ε.Ι., να έχουμε μακρόχρονες απεργίες των διδασκόντων στις περισσότερες σχολές και απώλεια εξαμήνων σε ορισμένα τμήματα, για τους φοιτητές.

Οι κινητοποιήσεις αυτές των Πανεπιστημιακών για την ακαδημαϊκή και επαγγελματική τους εξέλιξη, δεν ήταν καθόλου συντεχνιακές, όπως γράφτηκε και ειπώθηκε. Η στατιμότητα αποτελεί σοβαρό αντικίνητρο, τόσο για το εκπαιδευτικό, όσο και για το ερευνητικό έργο, κυρίως, όμως, αποτελεί αποτρεπτικό μέτρο για την προσέλκυση άξιων νέων επιστημόνων στα Α.Ε.Ι.. Ξέρουμε πάρα πολύ καλά, ότι με τους σημερινούς μισθούς και απολαβές, ούτως ή άλλως δεν ενθαρρύνονται οι άξιοι επιστήμονες να πηγαίνουν στα πανεπιστήμια. Η εμπειρία άλλωστε από την εφαρμογή των διατάξεων του νόμου πλαισίου του 1982 όσον αφορά τις εξελίξεις των πανεπιστημιακών, είχε δείξει ότι αυτές αποτέλεσαν την κύρια προωθητική αιτία για τη διεύρυνση των ερευνητικών δραστηριοτήτων στα πανεπιστήμια.

Σε κανένα σοβαρό πανεπιστήμιο της Δύσης -τα λέω αυτά για ορισμένους, που νομίζουν ότι όλα είναι συντεχνιακά σ' αυτήν τη Χώρα- δεν υπάρχουν ρυθμίσεις σαν αυτές που ισχύουν σήμερα στη Χώρα μας μετά την τροπολογία του κ. Παπανδρέου.

Η σημερινή ηγεσία του Υπουργείου Παιδείας κάτω από την πίεση και τις απεργιακές κινητοποιήσεις, επαναφέρει τις διατάξεις Σουφλιά. Αυτή η κίνηση, κατά τη γνώμη μας, γίνεται αποδεκτή μόνο ως προσωρινή ρύθμιση, για να ομαλοποιηθεί μία κατάσταση και να αρχίσει ο διάλογος που είπα προηγουμένως.

Στο σημείο αυτό, όμως, θέλω να επισημάνω, ότι παρά τις διορθωτικές κινήσεις, παραμένουν ακέραιες οι ευθύνες των κυβερνήσεων, και της Νέας Δημοκρατίας παλαιότερα και του ΠΑ.ΣΟ.Κ. τα τελευταία χρόνια, για τις μεγάλες αναστατώσεις στα Α.Ε.Ι..

Και είναι απολύτως δικαιολογημένες οι κινητοποιήσεις, που είχαν στόχο να υπερασπιστούν το δημόσιο ακαδημαϊκό και ερευνητικό ρόλο του πανεπιστημίου, την αυτοτέλειά του και την αξιοπρέπεια των λειτουργών του. Θέλω εδώ να υπογραμμίσω, επειδή επιστρέφουμε προσωρινά στις διατάξεις του νόμου του κ. Σουφλιά, ότι και αυτές απορρίπτονται από τη μέγιστη πλειοψηφία της πανεπιστημιακής κοινότητας και ομόθυμα από το συνδικαλιστικό της κίνημα. Επομένως, μόνο ως μία προσωρινή ρύθμιση είναι δυνατόν να γίνουν αποδεκτές.

Η σημερινή επομένως κίνηση του Υπουργείου απλώς διευκολύνει το διάλογο και μια οριστική λύση του προβλήματος. Εμείς θεωρούμε δίκαιες και δημιουργικές τις απόψεις που ζητούν τη δυνατότητα εξέλιξης όλων των μελών ΔΕΠ με ισότιμες και αξιοκρατικές διαδικασίες κρίσης, όπως συμβαίνει σε όλα τα μεγάλα πανεπιστήμια της Ευρώπης, αλλά και του κόσμου.

Θέλω εδώ, και αναφορικά με το άρθρο 1, να τονίσω, ότι θεωρώ πραγματικά ακατανόητη την εμμονή του Υπουργείου στην άρνησή του να δεχθεί τη συμπλήρωση του άρθρου αυτού με την εξής προσθήκη, την οποία είχαν υποβάλει από όλα τα Κόμματα, Βουλευτές στην Επιτροπή: "Οι υπηρετούντες κατά την έναρξη της ισχύος του παρόντος νόμου, αναπληρωτές καθηγητές, των οποίων η διαδικασία κρίσης για εξέλιξη από τη βαθμίδα του επίκουρου καθηγητή με θητεία, εκκρεμούσε κατά τη δημοσίευση του νόμου του 1992, συμπεριλαμβάνεται στην παρούσα ρύθμιση". Πρόκειται για ελάχιστες περιπτώσεις και είναι ακατανόητη η εμμονή και η άρνηση. Την προσθήκη αυτή, όπως είπα, υποστηρίξαμε στην Επιτροπή, Βουλευτές από όλα σχεδόν τα Κόμματα, γιατί πρόκειται για ένα απολύτως δίκαιο αίτημα ελαχίστων σε αριθμό αναπληρωτών καθηγητών, που το 1992 ήταν επί θητεία και σήμερα είναι μόνιμοι και οι άνθρωποι αυτοί δεν αποκτούν τα ίδια δικαιώματα με τους άλλους. Δεν μπορεί κανείς να καταλάβει αυτήν την εμμονή. Και είναι άνθρωποι με τα ίδια τυπικά προσόντα, που όμως, όπως είναι διατυπωμένο το άρθρο 1, αποκλείονται από την εξέλιξη.

Πρέπει να σας πω, επειδή μίλησα με αυτούς, που είναι ελάχιστοι, ότι αν συνεχίσετε να εμμένετε, ίσως να έχουμε νέες αναστατώσεις, γιατί είναι αποφασισμένοι να προσφύγουν στο Συμβούλιο Επικρατείας και δεν αποκλείεται καθόλου να θεωρηθεί από το Σ.τ.Ε., το άρθρο 1 του νομοσχεδίου, αντισυνταγματικό και να είμαστε πάλι στην εκκρεμότητα που υπήρχε μέχρι πριν από λίγο. Σκεφθείτε το.

Στα επόμενα άρθρα τακτοποιούνται ζητήματα που έχουν σχέση με τη διανομή των πανεπιστημιακών συγγραμμάτων και με την Επιτροπή Κοστολόγησης αυτών των συγγραμμάτων. Και τα άρθρα αυτά αντιμετωπίζουν συγκυριακά προβλήματα τη φετινή χρονιά. 'Ομως, η διαιώνιση, κατά τη γνώμη μας, της παρουσίας του μοναδικού συγγράμματος, είναι απαράδεκτη. Ο Συνασπισμός είναι σταθερά και επίμονα υπέρ της πολλαπλής βιβλιογραφίας -το μόνο σύγγραμμα είναι μοναδικό φαινόμενο σε όλη την Ευρώπη- της δυνατότητας απόκτησης από τους φοιτητές δύο βιβλίων δωρεάν από σχετικό κατάλογο κατά μάθημα.

Πρέπει επίσης να ενισχυθούν, και αυτό είναι το βασικό, οι υπάρχουσες και να δημιουργηθούν νέες βιβλιοθήκες σε όλα τα Ανωτάτα Εκπαιδευτικά Ιδρύματα, που θα είναι ανοιχτές για χρήση σε όλους τους φοιτητές. Και είναι ιδιαίτερα ανησυχητικό το γεγονός, ότι τα κονδύλια που προβλέπονται για το θέμα αυτό, δηλαδή για τις βιβλιοθήκες, στο νέο Προϋπολογισμό, παρά τις κάποιες αυξήσεις, παραμένουν πενιχρά και εντελώς ανεπαρκή για μία τέτοια προοπτική και αυτά παρά τις επανειλημμένες υποσχέσεις των Υπουργών Παιδείας.

Επίσης είναι, κατά τη γνώμη μας, αόριστο το επόμενο άρθρο, που αφορά στην Επιτροπή Κοστολόγησης πανεπιστημιακών συγγραμμάτων και αφήνει ανεξέλεγκτες αρμοδιότητες στους Υπουργούς Παιδείας και Οικονομικών για τον καθορισμό της.

Η μέχρι σήμερα εμπειρία από τις διαδικασίες έκδοσης και κοστολόγησης πανεπιστημιακών συγγραμμάτων, είναι πολλές φορές ιδιαίτερα αρνητική. Συχνά υπεισέρχονται στοιχεία αδιαφάνειας, κερδοσκοπίας εκδοτικών οίκων και σημαντικές καθυστερήσεις. Εμείς υποστηρίζουμε ότι το πρόγραμμα των πανεπιστημιακών συγγραμμάτων πρέπει να λυθεί σε μόνιμη βάση, με την ενίσχυση των Α.Ε.Ι. και Τ.Ε.Ι. προκειμένου να αποκτήσουν και δικά τους τυπογραφεία και να μπορούν να εκδίδουν τα βιβλία τους.

Για τα άλλα θέματα που θίγονται στα άρθρα του νομοσχε-

Σελίδα 2399 

δίου, θα τοποθετηθούμε αναλυτικότερα στη συζήτηση κατ'άρθρο.

Θέλω, όμως, εδώ να επισημάνω δύο σημαντικά προβλήματα που παρουσιάστηκαν στην Επιτροπή, όταν συζητούσαμε το παρόν νομοσχέδιο. Το νομοσχέδιο ήρθε με οκτώ άρθρα. Το πρώτο πρόβλημα αφορά τη Νέα Δημοκρατία. Ενώ πραγματικά συζητούσαμε πάρα πολύ καλά και θετικά και υπήρχε η εντύπωση και η αντίληψη ότι τελικά θα υπάρξει για τα πρώτα οκτώ άρθρα -διότι αυτό ήταν το νομοσχέδιο με την αρχική του μορφή- μία ευρύτατη συναίνεση, ούτως ώστε να ψηφισθούν αυτά που έλυναν αποκλειστικά συγκυριακά θέματα για να προχωρήσουμε στο διάλογο και στη μεταρρύθμιση που χρειάζεται, ξαφνικά οι εκπρόσωποι της Νέας Δημοκρατίας στην Επιτροπή, λένε "εμείς το καταψηφίζουμε, γιατί θέλουμε συζήτηση στην Ολομέλεια".

Αυτό είναι το πρόβλημα που αφορά τη Νέα Δημοκρατία. Είναι περίεργο επιχείρημα, που εγώ δεν το κατανοώ. Υπάρχει και η πλευρά του Υπουργείου Παιδείας. Μόλις η Νέα Δημοκρατία αρνήθηκε να ψηφίσει αυτό το νομοσχέδιο, ο κύριος Υπουργός κατέθεσε οκτώ τροπολογίες, οι οποίες μετετράπησαν σε άρθρα του νομοσχεδίου. Και έτσι τώρα αντί να έχουμε ένα νομοσχέδιο με οκτώ άρθρα, που έλυναν συγκυριακά προβλήματα, που όλοι σχεδόν είχαμε πει ότι κινούνται σε θετική κατεύθυνση γιατί έλυναν κάποιες εκκρεμότητες συγκυριακές, έχουμε τώρα άλλα οκτώ άρθρα, τα οποία αντιμετωπίζουν τελείως διαφορετικά προβλήματα σύνθετα εν μέρει. 'Ετσι αυτήν τη στιγμή αλλάζει η εικόνα, ενώ συζητάμε στην Ολομέλεια της Βουλής αυτό το θέμα.

Αυτά εγώ δεν τα καταλαβαίνω. 'Ισως είμαι νέος Βουλευτής και δεν μπορώ να κατανοήσω τι συμβαίνει, αλλά είναι εξαιρετικά περίεργα πράγματα. Δηλαδή έρχονται οκτώ τροπολογίες, οι οποίες δε συζητούνται καθόλου στην Επιτροπή. Αυτές οι τροπολογίες μετατρέπονται σε άρθρα και έτσι έχουμε ένα νομοσχέδιο με δεκαέξι άρθρα και ειδοποιούμαστε στις 6 Ιανουαρίου, ότι στις 7 ή στις 8 του μηνός θα συζητήσουμε αυτά τα θέματα. Και βεβαίως αλλάζει η δική μας στάση αυτήν τη στιγμή.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εχουμε δει και χειρότερα.

ΠΕΤΡΟΣ ΚΟΥΝΑΛΑΚΗΣ: Το ξέρω, το φαντάζομαι, κύριε Μητσοτάκη. Εγώ δεν έχω δει χειρότερα. Αυτές είναι οι πρώτες μου εμπειρίες. Ειλικρινά, λοιπόν, αλλάζει και η δική μας στάση, διότι όταν λέγαμε ότι το νομοσχέδιο κινείται προς θετική κατεύθυνση, μιλούσαμε για τα πρώτα οκτώ άρθρα. Τώρα, όμως, έχουμε δεκαέξι άρθρα και πρέπει να συζητήσουμε γι' αυτά.

Καταρχήν θέλω να ρωτήσω τον κύριο Υπουργό για το θέμα που αφορά την αυτοδυναμία των περιφερειακών πανεπιστημίων. Το είχα θέσει σε μία επίκαιρη ερώτηση. Είχε απαντήσει το Υπουργείο Παιδείας, ότι βεβαίως δεν είναι δυνατόν να συνεχιστεί εσαεί αυτή η απαράδεκτη κατάσταση, επί δέκα και δώδεκα χρόνια, περιφερειακά πανεπιστήμια να διοικούνται από διορισμένες διοικούσες επιτροπές, και είχε υποσχεθεί ότι θα γίνει μία ρύθμιση για να λυθεί το πρόβλημα. Πράγματι το πρόβλημα αντιμετωπίζεται σε ένα από τα άρθρα. Θέλω, όμως, σαφή απάντηση αν πραγματικά εξασφαλίζεται η αυτοδυναμία.

Και αυτό το λέω, διότι από το Πανεπιστήμιο του Αιγαίου μου ήρθαν ορισμένες ανησυχίες, ότι ναι μεν γίνονται ορισμένες ρυθμίσεις, αλλά αυτό δε σημαίνει ότι θα ολοκληρωθεί τάχιστα η αυτοδυναμία. Και αυτοδυναμία σημαίνει εκλογή πρυτανικών αρχών, διότι αν λέμε, αποκτάτε αυτοδυναμία και διορίζουμε νέες διοικούσες επιτροπές, αυτά δεν έχουν καμία σχέση με την αυτοδυναμία.

Τώρα όσον αφορά τα άρθρα από το 1 έως και το 8, εμείς δεν υπαναχωρούμε. Θεωρούμε ότι παρά τις επιμέρους αντιρρήσεις που έχουμε, επειδή ρυθμίζονται συγκυριακά προβλήματα, αυτά τα οκτώ άρθρα είναι προς την σωστή κατεύθυνση. Υπάρχουν, όμως, τα άλλα οκτώ άρθρα, στα οποία θέλω να πω τηλεγραφικά την άποψή μου.

Στο άρθρο 9, που αφορά το Κυπριακό Πανεπιστήμιο, δεν έχουμε βέβαια καμία αντίρρηση. Το άρθρο 10 είναι ένα περίεργο άρθρο, στο οποίο εμείς δεν παίρνουμε θέση. Δεν μπορούμε να το καταλάβουμε. Πρέπει να μας το εξηγήσετε για να μας πείσετε. Στο άρθρο 11 δεν έχουμε αντίρρηση. Στο άρθρο 12 θα μιλήσει η κα Λουλέ αναλυτικότερα. Πρέπει, όμως, να σας πω -νομίζω ότι αυτό αφορά όλους τους Βουλευτές- ότι επειδή είδαμε δεκάδες επιτροπές -εννοώ το άρθρο που αφορά το διορισμό εκπαιδευτικών του κλάδου πληροφορικής- και από τις δύο πλευρές που συγκρούονται μεταξύ τους, η γνώμη μου είναι ότι ίσως θα έπρεπε να μην προχωρήσουμε απόψε στην ψήφιση, διότι δεν ξερω σε ποιο βαθμό έχουν συναινέσει και οι δύο πλευρές.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Θα απαντήσω.

ΠΕΤΡΟΣ ΚΟΥΝΑΛΑΚΗΣ: Να απαντήσετε. Μακάρι να έχει συμβεί αυτό, διότι εγώ είδα να είναι εξοργισμένες και οι δύο πλευρές. Πρέπει να το δούμε αυτό το θέμα. Εμείς έχουμε άποψη και θα την αναλύσει η κα Λουλέ. Πιστεύουμε, όμως, ότι ίσως θα έπρεπε να το αφήσουμε αυτό το θέμα. Εάν έχετε κάτι διαφορετικό να μας πείτε, εντάξει.

Επίσης το άρθρο 13 δεν μπορούμε να το κατανοήσουμε και να το ψηφίσουμε. Ακόμη θέλω μία απάντηση στο άρθρο 15, εάν πράγματι με αυτές τις διατάξεις εξασφαλίζεται η αυτοδυναμία ολοκληρωμένα των πανεπιστημίων και δε χρειάζεται να ανησυχούν κυρίως οι διδάσκοντες στο Πανεπιστήμιο του Αιγαίου. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Η Ειδική Αγορήτρια του Δημοκρατικού Κοινωνικού Κινήματος κα Αράπη-Καραγιάννη έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριοι Υπουργοί, κύριοι συνάδελφοι, είναι η πρώτη φορά που ανεβαίνω σε αυτό το Βήμα της Δημοκρατίας και φυσικά με διακατέχει δέος. 'Ομως, ενώ είμαι στο Βήμα αυτό και είμαι Κοινοβουλευτικός Εκπρόσωπος του ΔΗ.Κ.ΚΙ., εγώ στην πρώτη μου αυτή ομιλία θα μιλήσω σαν εκπαιδευτικός, σαν μάνα, σαν δασκάλα, σαν καθηγήτρια, που έζησα από κοντά τις αγωνίες των παιδιών και έχω μια κατάθεση ζωής υπηρεσίας στη μαχόμενη εκπαίδευση, είκοσι δύο χρόνια στα θρανία.

Κύριοι συνάδελφοι, ο τομέας της Παιδείας είναι σημαντικός κινητήριος μοχλός -θα λέγαμε- στα χέρια την Πολιτείας, για την καλλιέργεια της εθνικής πολιτιστικής μας ταυτότητας και για τη διάπλαση της προσωπικότητας των νέων ανθρώπων, για να είναι εξοπλισμένοι, να μπορούν να βγουν στην κοινωνία με εφόδια, όπου θα απορροφηθούν στην παραγωγή. 

'Ομως, κύριοι συνάδελφοι, αν αναλογιστούμε ότι η καλύτερή μας άμυνα και η καλύτερη επένδυση είναι η Παιδεία, εγώ τουλάχιστον, σαν Βουλευτής τώρα, αλλά και σαν απλός πολίτης πριν, αγωνίζομαι τριάντα πέντε χρόνια, να έχει η Παιδεία ένα ποσοστό 15% για να μπορεί να σταθεί στην κοινωνία μας, αλλά δυστυχώς, όπως λέει και η λαϊκή παροιμία "ήμουν νια και γέρασα". Και ενώ το 1960, που ήμουν μαθήτρια, κατέβαινα στους δρόμους για το 15%, μετά από δέκα πέντε χρόνια δυστυχώς αυτό το 15% αντί να ανεβαίνει, κατρακυλά, θα έλεγα, στον πάτο του βαρελιού και έχει φθάσει στο 7% και στο 6% παρά κάτι.

Εγώ, κύριοι συνάδελφοι, αν κρινω από τους δικούς μου αγώνες, είμαι απογοητευμένη για τα κονδύλια τα οποία δίνονται για την Παιδεία μας και ειδικά, από ό,τι γνωρίζουμε και από ό,τι εσείς ξέρετε γιατί έχετε μεγαλύτερη πείρα από εμένα, είναι το χαμηλότερο των χωρών της ΕΟΚ.

Θα πρέπει να ξέρουμε, κύριοι συνάδελφοι, ότι όταν κόβουμε στην νεολαία μας τα φτερά της γνώσης, της έρευνας, των ενδιαφερόντων τους, είναι σαν να κόβουμε τα φτερά του ίδιου του σώματος του Κράτους μας. Είναι πολύ σπουδαίο αυτό, όταν μια κοινωνία έχει σαν μοναδικό όπλο την Παιδεία, την έρευνα και θα πρέπει να επιφέρει μέσα στην κοινωνία της, τολμηρές, ποιοτικές τομές, τόσο στη διαμόρφωση όσο και στη διάρθρωση του κοινωνικού μας σώματος. Δεν είναι τίποτα άλλο, από την ύπαρξη ενός υγειούς συστήματος Παιδείας, το οποίο κατοχυρώνει την ελεύθερη γνώση και την ελεύθερη προσέγγιση των διαφόρων θεμάτων.

Κύριοι συνάδελφοι, ασφυκτιούμε ως Κοινωνικός Οργανισμός από την αναχρονιστικότητα των δομών που διέπουν την 

Σελίδα 2400 

καθημερινή ελληνική πραγματικότητα. Γραφειοκρατία, αρτηριοσκληρωτικές κρατικές υπηρεσίες, έλλειψη δομών στήριξης του αναπτυξιακού προγραμματισμού μας, είναι μερικά από τα παραπάνω που συνιστούν τις κεφαλές την Λερναίας 'Υδρας, που καταβροχθίζει τη σύγχρονη Ελληνική Κοινωνία.

Κύριε Υπουργέ, τέτοιου είδους νομοθετήματα, σαν το υποβληθέν στην επιτροπή μας, ταλανίζουν για δεκαετίες τη δημόσια ζωή μας, τη λειτουργία μας, την κοινωνία μας και υποβαθμίζουν μπορώ να πω και το βιοτικό μας, αλλά και το μορφωτικό μας επίπεδο σαν έλληνες πολίτες. Προβάλλουν σαν κάποια παυσίπονη δόση μέσα στα τόσα προβλήματα που έχει η Παιδεία.

Προσβάλλουν τη νοημοσύνη μας, κύριε Υπουργέ, τα νομοθετήματα αυτά, διότι είναι ημίμετρα. Λειτουργούν στη βάση της προχειρότητας, όλα γίνονται στο πόδι. Τα φτιάχνουμε τη μια χρονιά, το 1996 και το 1997 ερχόμαστε με κάποιους νόμους να ρυθμίσουμε τα κακώς κείμενα. 'Ετσι δεν επιτρέπουν την ανέλιξη των πρωτοβουλιών μακράς πνοής για το θεσμικό μετασχηματισμό της κοινωνίας μας.

Η σημερινή Κυβέρνηση του ΠΑ.ΣΟ.Κ. φυσικά είναι η ίδια κυβέρνηση με την προηγούμενη. Κατά συνέπεια, φέρει πολύ μεγάλη ευθύνη των όποιων προβλημάτων υπάρχουν και εξακολουθούν να παραμένουν άλυτα, καθώς και εκείνων που η ίδια με τις πράξεις της ή τις παραλείψεις της δημιούργησε σε όλους τους τομείς της κυβερνητικής δραστηριότητας και ευθύνης.

Ειδικότερα για τον τεραστίας σημασίας χώρο της Παιδείας, η Κυβέρνηση φέρνει ακέραια την ευθύνη για αποφάσεις που πάρθηκαν στην προεκλογική περίοδο και συνεχίζει να παίρνει αποσπασματικά θα έλεγε κανείς και στο γόνυ τα νομοσχέδια που φέρνει μέχρι και αυτήν τη στιγμή. Αυτές οι αποφάσεις ήταν η για καθαρά προεκλογικούς λόγους αλλοίωση του συστήματος των γενικών εξετάσεων, με την εισαγωγή επιπρόσθετων φοιτητών στα Α.Ε.Ι. και στα Τ.Ε.Ι., με αποτέλεσμα τον κλονισμό της αξιοπιστίας του θεσμού των γενικών εξετάσεων. 'Αλλο ένα μέτρο ήταν η εξαγγελία και η έναρξη εφαρμογής από το τρέχον σχολικό έτος 1996-1997 χωρίς, δυστυχώς, νομοθετική κάλυψη και χωρίς -το σπουδαιότερο- διάλογο με τους φορείς, τους μαθητές, τους γονείς και τους νεολαίους που, δυστυχώς, αυτοί καλούνται την τελευταία στιγμή και φυσικά όλοι αυτοί ήταν ενάντια στο εθνικό απολυτήριο, το οποίο θα εφαρμοζόταν από την πρώτη Λυκείου. Προσωρινά ο Υπουργός είπε ότι θα το αναστείλει και ίσως το εφαρμόσει αργότερα. 'Ομως, θα πρέπει, κύριε Υπουργέ, πρώτα να κατοχυρώσουμε τους γονείς και τους μαθητές, ούτως ώστε να μην τους εξαντλήσουμε οικονομικά, διότι εάν άρχιζαν και έκαναν φροντιστήρια στη δευτέρα και στην τρίτη Λυκείου, από δω και πέρα θα αρχίζουν να κάνουν φροντιστήρια από την πρώτη γυμνασίου για να έχουν ένα καλό βαθμό στο γενικό απολυτήριο. Εκεί πρέπει να δούμε το πρόβλημα και να το αναλύσουμε σε βάθος.

Επίσης, η χωρίς πάλη των αναγκαίων αναλυτικών νόμων εξαγγελία έναρξης λειτουργίας του επίσης εξαιρετικά σημαντικού θεσμού του ανοικτού πανεπιστημίου, το οποίο είπατε ότι μεταφέρθηκε από την Αθήνα στην Πάτρα. Πολύ μεγάλη όμως ευθύνη της Κυβέρνησης είναι και τα προβλήματα που ήρθαν στην επιφάνεια μετεκλογικά και προκαλούν πάρα πολλές απεργίες διδασκόντων στα σχολεία και στα Τ.Ε.Ι. της Χώρας.

Τέτοια είναι: Οι ακάλυπτες κενές θέσεις. Και όπως είπε ο Υφυπουργός κ. Ανθόπουλος υπάρχουν 8.000 κενές θέσεις καθηγητών στα σχολεία της μέσης εκπαίδευσης και αυτοί είναι αποσπασμένοι σε διάφορες θέσεις συνεργατών Βουλευτών, Υπουργών κ.λπ. Χαίρομαι, κύριε Υπουργέ, που αναγνωρίζετε και το έργο των καθηγητών και των δασκάλων, όμως από τη μια πλευρά ενώ αναγνωρίζετε το έργο τους και πήρατε μια απόφαση να μην αποσπώνται από δω και πέρα οι καθηγητές και οι δάσκαλοι σε τέτοιες υπηρεσίες, από την αλλη μεριά δεν είχατε προβλέψει από τα κονδύλια του 1996 τα πρόσθετα για τους αναπληρωτές ώστε να καλύψετε αυτές τις κενές θέσεις με αποτέλεσμα να χάνονται χιλιάδες ώρες, 600.000 ώρες απ' ό,τι ήταν το Σεπτέμβριο.

Οι καθυστερήσεις που υπάρχουν, κύριε Υπουργέ, στο πρόγραμμα ανέγερσης των σχολικών κτιρίων με αποτέλεσμα παρά τη μείωση του μαθητικού πληθυσμού -και φυσικά αυτό είναι και ένα στοιχείο δημογραφικό, διότι είδαμε τελευταίως εδώ ότι κόψατε το επίδομα της πολύτεκνης μητέρας- παρά το ότι δηλαδή φέτος έχουν λειτουργήσει εκατόν είκοσι πέντε έως εκατόν τριάντα πρώτες τάξεις δημοτικού λιγότερες, εν τούτοις ακόμη έχουμε πρόβλημα κτιριακό. Φυσικά συμβαίνει το φαινόμενο να λειτουργούν σε διπλές βάρδιες τα σχολεία και φανταστείτε τα παιδάκια τα επτάχρονα-οκτάχρονα να σχολάνε στις επτά η ώρα τη νύκτα το χειμώνα.

Φυσικά αυτό έχει σαν αποτέλεσμα να ταλαιπωρούνται και οι διδάσκοντες και οι διδασκόμενοι και οι οικογένειες.

Οι εκατοντάδες κενές θέσεις του διδακτικού ερευνητικού προσωπικού στα Α.Ε.Ι. της Χώρας οι οποίες αυξάνονται με την αποχώρηση ορισμένων που συνταξιοδοτούνται ή παραιτούνται. Το πρόβλημα αυτό, κύριε Υπουργέ, είναι πάρα πολύ οξύ και ορισμένα τμήματα λειτουργούν με ελλιπή κατάρτιση των φοιτητών σε πάρα πολλά μαθήματα.

Τέλος θέλω να σταθω εδώ, αν φυσικά αυτό θεωρείται μια από τις πληγές της Παιδείας και σαν εκπαιδευτικός που γνωρίζω πόσα χρήματα έπαιρνα -με είκοσι δύο χρόνια υπηρεσίας 220.000 μισθό- στις απαράδεκτες αποδοχές των δασκάλων των καθηγητών και στις δυο βαθμίδες και των μελών ΔΕΠ των ΑΕΙ αλλά και στις συντάξεις τους.

Ακούγονται, όμως, κάθε φορά, κύριοι συνάδελφοι, προεκλογικά ότι θα δοθούν αυξήσεις, ότι οι εκπαιδευτικοί παίρνουν λιγα λεφτά και αυτό το παραδέχονται όλοι, ότι παράγουν έργο, ότι επιτελούν λειτούργημα αλλά εμείς είμαστε τόσα χρόνια εδώ και αυξήσεις δεν βλέπουμε ουσιαστικές. Η Πολιτεία πρέπει άμεσα να βελτιώσει τους όρους διαβίωσης των εκπαιδευτικών λειτουργών με μια γενναία μισθολογική παρέμβαση που να ανταποκρίνεται στη σημασία που αποδίδει στο λειτούργημά τους. Δεν ταιριάζει σε μια κοινωνία που διεκδικεί με πάθος κατά την κυβέρνηση την ευρωπαϊκή της ολοκλήρωση και τη συμμετοχή της στο τραίνο της ανάπτυξης των χωρών της Ευρωπαϊκής 'Ενωσης η ένδεια, η λεγόμενη κοινώς φτώχια των εκπαιδευτικών της δομών. Συνακόλουθα, όμως, εφ' όσον οι εκπαιδευτικοί -είναι κοινό μυστικό κύριοι συνάδελφοι- θα πρέπει να ζήσουν αξιοπρεπώς, αναγκάζονται να κάνουν και φροντιστήρια.

Θα πρέπει να κτυπήσουμε τη γάγγραινα της παραπαιδείας, που, ειρήσθω εν παρόδω, δεν αποτελεί πλέον προνόμιο της μέσης εκπαίδευσης, αλλά έχει απλώσει τα πλοκάμια της σε όλες τις βαθμίδες, από την πρώτη Δημοτικού μέχρι και την Τριτοβάθμια Εκπαίδευση. Αυτό αποτελεί και ουσιαστικό συλλογικό αίτημα, που έτσι συνοψίζεται και στην περιστολή της φοροδιαφυγής και στην κατανομή των βαρών, όπως και στοιχειωδώς στο ουκ άνευ όρων στην κατεύθυνση της δωρεάν παιδείας.

Κύριοι συνάδελφοι, δεν έχουμε μόνο τα σχολεία του εσωτερικού. Πριν από πολύ καιρό με επισκέφθηκαν πάρα πολλοί συνάδελφοι των ΟΛΜΕ και ΕΛΜΕ εξωτερικού. Πρέπει να ακουστεί εδώ ότι και τα σχολεία στο εξωτερικό έχουν πάρα πολλές ανάγκες και ελλείψεις και φυσικά αν θέλουμε να στηλώσουμε τον απόδημο Ελληνισμό και αν θέλουμε να ακούγεται η φωνή του 'Ελληνα στο εξωτερικό -στην Αμερική, στην Αυστραλία, στη Γερμανία, στις παρευξείνιες χώρες και στην Ασία και στη Ρωσσία έχουμε κάπου ένα εκατομμύριο πεντακόσιες χιλιάδες απόδημο Ελληνισμό- θα πρέπει να συμπεριλάβουμε στα νομοθετήματά μας και ρυθμίσεις για τα σχολεία του εξωτερικού, αυτά τα σχολεία γκέτο, που δεν είναι ενταγμένα στις τοπικές κοινωνίες. Οι πρώην συνάδελφοι καθηγητές είναι εξαθλιωμένοι μισθολογικά. Αρκεί να σας αναφέρω -επειδή είδα τους πρώην συναδέλφους και μου εξέφρασαν τα παράπονά τους- ότι το επιμίσθιο του καθηγητή στη Γερμανία είναι 3.300 μάρκα και το επιμίσθιο του κατώτερου υπαλλήλου σε μία Πρεσβεία διπλωματικού χώρου είναι 6.600 μάρκα. Τώρα έρχεται η Κυβέρνηση με το 15%, που είπε ότι θα φορολογήσει -τους τα έδωσε, έπαιρναν 2.800- 2.900 

Σελίδα 2401 

μάρκα, τους το έκανε 3.300 και τώρα θα τα ξαναπάρει- και φυσικά είναι και αυτό ένα πρόβλημα που τους κόβει κάποια προνόμια. Διότι, κύριοι συνάδελφοι, ξέρετε πολύ καλά ότι εκείνοι που πάνε στη Γερμανία, που πάνε στην Αμερική δεν είναι πλούσιοι να αφήνουν τα σπίτια τους εδώ πέρα και τη βολή τους. Η Ελλάδα είναι πολύ ωραία Χώρα -όσοι πηγαίνετε στο εξωτερικό το γνωρίζετε- είναι η Γη της Επαγγελίας κατ' εμέ, όσον αφορά τη διαβίωση, τον ήλιο, το φως, τη θάλασσα, όλα αυτά. Οι άνθρωποι πηγαίνουν έξω να κάνουν οικονομίες, να τους μείνει ο μισθός εδώ, να πάρουν ένα σπιτάκι, να φέρουν ένα αφορολόγητο αυτοκίνητο και να φέρουν μερικά είδη οικοσκευής και ξενητεύονται. Δεν πάνε αυτοί που έχουν οικονομική άνεση, πάνε οι φτωχοί.

Θα πρέπει η Κυβέρνηση, εν όψει του νομοσχεδίου που θα συζητηθεί, να το δει με πολύ μεγάλη κοινωνική συμπάθεια.

Κύριοι συνάδελφοι, δεν έχει προβλήματα μόνο η μέση εκπαίδευση, τα Ανώτατα Ιδρύματα, τα Δημοτικά μας, όλη η Παιδεία μας νοσεί. Στην τεχνική εκπαίδευση τα προβλήματα είναι χειρότερα, παρόλο που οι εκπαιδευόμενοι της τεχνικής εκπαίδευσης μπαίνουν κατευθείαν από το σχολείο στην παραγωγή, δουλεύουν. 'Ομως, δεν έχουν σύγχρονες τεχνικές γνώσεις. Τα τεχνικά Λύκεια και τα Ι.Ε.Κ. έχουν αφεθεί στη Θεία Πρόνοια και τα προγράμματα σπουδών, αντί να ανανεώνονται, είναι απηρχαιωμένα.

Θα σας πω το εξής περιστατικό. Φέτος, για πρώτη φορά, θα δίδονται εξετάσεις από τα τεχνικά Λύκεια στα πανεπιστήμια στο μάθημα της Πληροφορικής. Ξέρετε ποιο μάθημα διδάσκονται; Το μάθημα της γλώσσας κομπόλ, που είναι ένα μάθημα που έπρεπε να έχει καταργηθεί εδώ και χρόνια, διότι οι εξελίξεις στον τομέα της Πληροφορικής το έχουν καταστήσει εντελώς άχρηστο, κύριε Υπουργέ.

Εσείς όχι μόνο δεν το καταργήσατε, αλλά το βάλατε και σαν μάθημα που πρέπει να δίνουν τα παιδιά για να μπαίνουν στα ανώτατα εκπαιδευτικά ιδρύματα.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας της κυρίας Βουλευτού)

Κύριε Πρόεδρε, επειδή τελείωσε ο χρόνος μου και δεν θέλω να στερήσω το χρόνο των άλλων συναδέλφων, εμείς κατ' αρχήν καταψηφίζουμε το νομοσχέδιο, αλλά όταν θα γίνει η συζήτηση των άρθρων, θα τοποθετηθούμε ανάλογα.

Ευχαριστώ πολύ.

ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κυρίες και κύριοι συνάδελφοι, επιτρέψτε μου να εκφράσω τις θερμές μου ευχές για το νέο έτος, για πρόοδο και ασφάλεια του Λαού μας, της Πατρίδας μας.

Το συζητούμενο νομοσχέδιο αφορά το πελώριο, το τεράστιο σε σημασία, σε αξία, σε σπουδαιότητα και σε προοπτική κεφάλαιο που λέγεται Παιδεία, από το οποίο εξαρτώνται πλείστες όσες εξελίξεις, θα έλεγα, και η γενικότερη προοπτική της Πατρίδας μας.

Στα εκατόν πενήντα χρόνια περίπου, κατά μέσο όρο, του ελεύθερου βίου της Πατρίδας μας, καίτοι απωλέσαμε το μέγιστο αγαθό της αναγέννησης -πετύχαμε μία μικρή αναγέννηση και εκείνη μέσα σε μία δημοκρατία παραπαίουσα που ήταν σημαντικός παράγοντας για την πραγματική αναγέννηση-καίτοι μεσολάβησαν, εκτός από την κακοδαιμονία του πρώτου μεταπελευθερωτικού αιώνα και οι ιλιγγιώδεις και στροβιλώδεις για την Πατρίδα μας εξελίξεις των δύο παγκοσμίων πολέμων, της εμφύλιας ρήξεως 1946-1949, της μεταεμφυλιακής περιόδου και της πολιτικής ανωμαλίας και της επτάχρονης δικτατορίας, εν τούτοις έχουμε αποκομίσει πλούσια εμπειρία γύρω από το κεφάλαιο Παιδεία.

Το ζητούμενο σήμερα είναι: Είμαστε όλοι σε θέση, όλες οι Πτέρυγες, να ατενίσουμε αυτή την πραγματικότητα γονιμοποιώντας την ενδιάμεση εμπειρία, απαλλασσόμενοι και απαγκιστρωμένοι από τις ιδεοληψίες μας, τις κομματικές μας αγκυλώσεις και τις ενδιάμεσες σκοπιμότητες; Είμαστε σε θέση να απαντήσουμε τι κάνουμε τώρα για το μέλλον; Μπορούμε, θα έλεγα αθροιστικά, να συνεννοηθούμε γύρω από το κεφάλαιο που λέγεται Παιδεία; Αν δεν μπορούμε δεν έχουμε εξασφαλίσει τον ουσιωδέστερο παράγοντα για μία βασική μεταρρύθμιση, που είναι όρος για τη συγκρότηση μίας ανταποκρινομένης στις σύγχρονες απαιτήσεις Παιδείας.

Δεν θα αναφερθώ, βέβαια, στις στοιχειώδεις αρετές, στην αξιοκρατία, στην επιλογή του κατάλληλου προσωπικού, στην ευαισθησία στον ανθρώπινο παράγοντα κ.λπ. που λείπουν. Δεν μπορούμε να μιλάμε για Παιδεία με μισθό πρωτοδιόριστου καθηγητή 117.000 δραχμές. Για Παιδεία με κομματικές σκοπιμότητες και κομματικές αγκυλώσεις. Δεν μπορεί να γίνει Παιδεία με τυφλό κομματισμό, όπως δεν μπορεί να γίνει και άμυνα. 'Αλλα στοιχεία χρειάζεται η Παιδεία. Από όλους, άλλη νοοτροπία, άλλες ευθύνες.

Αν, λοιπόν, δεν απαγκιστρωθούμε από αυτά τα πολλαπλώς βασανίσαντα αίτια την Παιδεία μας, δεν μπορούμε ούτε να σχεδιάσουμε και ούτε να πραγματοποιήσουμε εκείνες τις λειτουργίες της Παιδείας που θα τη βγάλουν από την κρίση, την πανθομολογούμενη και να της δώσουμε την προοπτική να ανταποκριθεί στη λειτουργία της και τις δυνατότητες που υπάρχουν από πλευράς ανθρώπινου παράγοντα.

Το συζητούμενο νομοσχέδιο είναι συγκυριακό. 'Ερχεται να καλύψει επείγουσες απαιτήσεις και πρέπει να μείνει και να αξιολογηθεί σ' αυτό το πλαίσιο.

Θα συμφωνήσω με τον κ. Κουναλάκη του Συνασπισμού στο ότι, κύριε Υπουργέ, ξεκινήσαμε το νομοσχέδιο με εννέα άρθρα -μαζί με το ακροτελεύτιο-και καταλήξαμε να είναι, με τις ενσωματωθείσες τροπολογίες, δέκα έξι άρθρα, στις οποίες περιλαμβάνονται και ένα-δύο που έχουν υψίστη σπουδαιότητα. Θα έπρεπε να τύχουν περισσότερου βασάνου.

Αναφέρομαι σε εκείνη την τροπολογία του άρθρου 12, όπου ανατρέπουμε τη ρύθμιση του Μαϊου του 1996 με το νόμο 2413, που ελύθη το θέμα του διορισμού στον κλάδο της Πληροφορικής με 50% από τους πανεπιστημιακούς και 50%...

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Το άρθρο αυτό λέει για την πληροφορική, ενώ εσείς αναφέρεστε σε άλλο άρθρο.

ΚΥΡΙΑΚΟΣ ΣΠΥΡΙΟΥΝΗΣ: Αναφέρομαι στο άρθρο 12 για τους διορισμούς των εκπαιδευτικών στην Πληροφορική, που είχε ρυθμιστεί να είναι 50% και 50% από τις δύο κατηγορίες και έγινε 70% και 30%

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Δεν έγινε καμία ρύθμιση για τους πτυχιούχους Πληροφορικής και ετέρων κλάδων με εισαγωγή ποσοστών 50% και 50% για τη σειρά διορισμού εκ της επετηρίδας.

ΚΥΡΙΑΚΟΣ ΣΠΥΡΙΟΥΝΗΣ: Το είχαμε ρυθμίσει το Μάιο του 1996.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): 'Ηταν για τους οικονομολόγους.

ΚΥΡΙΑΚΟΣ ΣΠΥΡΙΟΥΝΗΣ:Πρόκειται για τα άρθρα 12 και 14 σχετικά με την Πληροφορική και τους οικονομολόγους και κοινωνιολόγους. Νομίζω ότι αυτοί που αναφέρονται σ' αυτά τα δύο άρθρα, μαζί με την παράγραφο του άρθρου 1, την οποία θέσαμε για εκείνους που έχουν σήμερα τα προσόντα του διδακτικού πανεπιστημιακού προσωπικού, πρέπει να έχουν δικαίωμα επανάκρισης.

Νομίζω, ότι αυτά τα τρία σημεία είναι σημαντικά και θα έπρεπε ή τουλάχιστον πρέπει να τύχουν μιας καλύτερης επεξεργασίας και μέσα από μια συνεννόηση, κύριε Yπουργέ, πρέπει να γίνει μια ρύθμιση που θα συναρμονίζει, αν θέλετε, τα δικαιώματα και των δύο κατηγοριών βασικά που συγκρούονται στα άρθρα 12 και 14.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Το συγκεκριμένο νομοσχέδιο ρυθμίζει την επανάκριση, τροποποιώντας την παράγραφο 1 του άρθρου 7 του ν.2083, ώστε να αρθούν οι αδικίες, που προκλήθηκαν, επιβαρύνοντας επί μια τουλάχιστον διετία την εξέλιξη του διδακτικού προσωπικού, των αναπληρωτών, των επικούρων και των λεκτόρων.

Ρυθμίζεται συγκυριακά για το έτος 1996-1997 η κατάργηση των διατάξεων, που είχαν καταργήσει τις αντίστοιχες διατάξεις 

Σελίδα 2402 

της δωρεάν διανομής διδακτικών βιβλίων. Εμπεριέχεται μέσα στην ίδια τη διάταξη το σκεπτικό της Εισηγητικής 'Εκθεσης, σχετικά με μια σοβαρότερη μελέτη για την αντιμετώπιση του σοβαρού προβλήματος "Συγγράματα πανεπιστημιακά". Αυτό έρχεται να προστεθεί σαν μήνυμα στο ευρύτερο πρόβλημα, που είναι τα προγράμματα εκπαίδευσης και η σύνδεση της εκπαίδευσης με την παραγωγή. Αυτό είναι ένα πελώριο θέμα Παιδείας, που πρέπει να αντιμετωπίσουμε. 'Ερχεται, λοιπόν, να καταργήσει τις διατάξεις που απαγόρευσαν τη δωρεάν διανομή βιβλίων τουλάχιστον για το έτος 1996-1997, ώστε εν τω μεταξύ να δοθεί ο χρόνος για μια ευρύτερη, βαθύτερη και ειδικότερη ρύθμιση του προβλήματος.

Θα συμφωνήσω, κύριε καθηγητά, ότι ρυθμίζεται το πολύ σπουδαίο θέμα του διευθυντού μεταπτυχιακών σπουδών. Δεν μπορεί αυτό το σοβαρό κεφάλαιο να αντιμετωπίζεται πολυφωνικά, πολυδιάστατα, χωρίς αποφάσεις και χωρίς ελέγχους. Είναι βασικός όρος για την απόδοση. Καθορίζεται και η διαδικασία της συγκρότησης αντίστοιχων προγραμμάτων, που θα περνάνε μέσα από την αντίστοιχη συνέλευση.

Ρυθμίζονται θέματα ισοτιμίας μεταξύ του Πανεπιστημίου Κύπρου και των Ανωτάτων Εκπαιδευτικών Ιδρυμάτων της Πατρίδας μας, καθώς και συναφή θέματα μετεγγραφών των Ελλήνων υπηκόων, που έχουν πετύχει στο Πανεπιστήμιο της Κύπρου και θέλουν να εγγραφούν στο αντίστοιχο τμήμα της αντίστοιχης Σχολής στα ΑΕΙ της Ελλάδας, με τρόπο που προβλέπουν οι σχετικές διατάξεις για τις εσωτερικές μετεγγραφές.

Θέλω να κλείσω λέγοντας ότι τα υπόλοιπα θέματα που ρυθμίζονται στα 15 άρθρα έχουμε βασικά την απαίτηση μετά από την κατ'άρθρον συζήτηση μιας ομόφωνης κατά το δυνατόν ψήφισης, ώστε τουλάχιστον στα θέματα παιδείας να αποδείξουμε ότι επέστη η στιγμή για εθνική συνεννόηση. Είναι βασικός όρος. Και το εύχομαι με την ανατολή του νέου έτους, όπως και στα εθνικά μας θέματα. Επιτέλους ας συννενοηθούμε στα αυτονόητα. Στο άσπρο ότι είναι άσπρο και στο μαύρο ότι είναι μαύρο. Η Παιδεία είναι ένα σπουδαίο κεφάλαιο για το οποίο πρέπει όλοι μας με την ευθύνη που μας διακρίνει να δώσουμε την παρουσία μας. Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ.Ευμοιρίδης έχει το λόγο.

ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Κυρίες και κύριοι συνάδελφοι, θα περίμενε κανείς από τον κύριο Υπουργό Παιδείας που είναι και από τα κορυφαία στελέχη του ΠΑΣΟΚ το πρώτο νομοσχέδιο που θα έφερνε εδώ να ήταν ένα νομοσχέδιο που θα αντιμετώπιζε όλα τα θέματα της Παιδείας σε όλες τις βαθμίδες. 'Ενα νομοσχέδιο για το οποίο θα προηγείτο συζήτηση με όλους εκείνους που πρέπει και έχουν δικαίωμα και δυνατότητα να εκφράσουν γνώμη και όχι να έχουμε μία διόρθωση απλώς ημαρτημένων.

Τόσο οι εισηγητές, όσο και οι αγορητές και ο προλαλήσας κύριος συνάδελφος μίλησαν και τοποθετήθηκαν -λέει- επί του νομοσχεδίου. Εγώ δεν μπορώ να το κάνω. Και δεν μπορώ να το κάνω, γιατί δεν έχουμε νομοσχέδιο. Γιατί για να έχουμε νομοσχέδιο πρέπει να διέπεται από κάποιες αρχές, να έχει μια φιλοσοφία για να δούμε πάνω σε ποιές αρχές στηρίζεται αυτή η φιλοσοφία. Να έχει στόχους, να έχει σκοπούς. Αυτό που ονομάζει η Κυβέρνηση νομοσχέδιο, δεν έχει ούτε στόχους, ούτε σκοπούς, ούτε φιλοσοφία, ούτε και καμία αρχή. 'Ερχεται απλώς να επιβεβαιώσει την ορθότητα κάποιων θέσεων της Νέας Δημοκρατίας, να δικαιώσει κάποιες θέσεις της Νέας Δημοκρατίας, να αναιρέσει κάποιες θέσεις του ΠΑΣΟΚ, που πριν από λίγους μήνες τις υπεστήριζαν με φανατισμό σ'αυτήν την Αίθουσα. Και γι'αυτό είπα ότι ο τίτλος του νομοσχεδίου θα μπορούσε να είναι "διόρθωση ημαρτημένων του Υπουργείου Παιδείας".

Νομίζω, ότι είναι καιρός να έρθει το νομοσχέδιο, κύριε Υπουργέ, για όλη την Παιδεία και είναι καιρός να κατανοήσουμε όλοι, ότι ανάπτυξη της Χώρας χωρίς Παιδεία σωστή, χωρίς Παιδεία που θα βρεί τον ορθό εθνικό ελληνικό και ορθόδοξο βηματισμό της, δεν μπορεί να γίνει.

Ακόμα θα ήθελα να πώ, ότι τα τελευταία χρόνια και με τη δική σας και με τη δική μας Κυβέρνηση γίναμε μάρτυρες πολλές φορές της ήρεμης αγωνίας σπουδαστών, εκπαιδευτικών και γονέων, η οποία μετετράπη σε κραυγή διαμαρτυρίας από τα λάθη μας. Και αν δεν προλάβουμε θα αντιμετωπίσουμε κάποια σπουδαστική έκρηξη με ανέλεγκτες, ανεξέλεγκτες και απρόβλεπτες συνέπειες και επιπτώσεις για όλους και για όλα. Η καθυστέρηση αντιμετώπισης των προβλημάτων, δεν είναι μόνο καθυστέρηση στη λύση των προβλημάτων της Παιδείας, αλλά και καθυστέρηση της ανάπτυξης της Χώρας. Στον τομέα αυτό το ΠΑΣΟΚ τα τελευταία χρόνια με την όλη του πολιτική δεν έκανε τίποτε άλλο παρά μόνο νοσογόνο πνοή να αναδίδουν οι ενέργειές του, δραστικό φθοροποιό επίδραση να ασκεί στον τομέα της Παιδείας και διαλυτική των πάντων επενέργεια να διαχέει. Καιρός είναι, λοιπόν, να τα ξεπεράσουμε αυτά τα προβλήματα και ακόμη αυτό που ονομάζεται από πλευράς της Κυβέρνησης νομοσχέδιο, διακατέχεται και αυτό από την παιδική ασθένεια που έχουν όλα τα νομοσχέδια του ΠΑΣΟΚ, να έχει ένα σωρό εξουσιοδοτήσεις μέσα.

Κύριοι συνάδελφοι, με την ευκαιρία αυτή θα σας πώ, ότι δεν νομοθετεί το Κοινοβούλιο. Νομοθετεί η εκάστοτε Εκτελεστική Εξουσία. 'Οχι μόνο η σημερινή, αλλά και η χθεσινή και η προχθεσινή και θα σας δώσω κάποια νούμερα. Το 1995, στην Εφημερίδα της Κυβερνήσεως, δημοσιεύτηκαν οκτακόσια κείμενα που έχουν νομοθετικό περιεχόμενο από τα οποία μόνο τα ενενήντα ένα πέρασαν από το Ελληνικό Κοινοβούλιο τη χρονιά εκείνη, τα υπόλοιπα ήταν προεδρικά διατάγματα, αποφάσεις Υπουργών, πράξεις υπουργικού συμβουλίου, αποφάσεις και διατάξεις του Διοικητού της Τραπέζης Ελλάδος. Και από τα ενενήντα ένα που πέρασαν από το Κοινοβούλιο, τα πενήντα ένα ήταν κυρώσεις συμβάσεων.

Καταλαβαίνετε, λοιπόν, ποιος νομοθετεί. 

Και με την ευκαιρία αυτή, θα ήθελα να κάνω μια πρόταση, κύριε Υπουργέ. Υπάρχει το θέμα της μεταγραφής των παιδιών των πολυτέκνων οικογενειών που σπουδάζουν στο εξωτερικό και τα οποία κατ'έτος δεν υπερβαίνουν τα εξήντα ή εβδομήντα παιδιά. 'Ισχυε ο νόμος 1268 από το 1982, που τους επέτρεπε, μετά από επιτυχή περαίωση των σπουδών ενός έτους, να μεταγραφούν χωρίς εξετάσεις σε αντίστοιχες σχολές της Χώρας.

Εμείς κάναμε το λάθος να καταργήσουμε αυτή τη διάταξη. Επειδή, όμως, εμείς κάναμε αυτό το λάθος, δεν σημαίνει ότι εσείς δεν πρέπει να το διορθώσετε. Καιρός είναι. 

Από τη μια αγωνιζόμαστε και λέμε ότι θα πρέπει να αντιμετωπίσουμε το δημογραφικό μας πρόβλημα, από την άλλη, όμως, καταργούμε το επίδομα των πολυτέκνων και δεν τους δίνουμε τη δυνατότητα μεταγραφής των παιδιών τους από το εξωτερικό, αφού περάσουν ένα ή έστω δύο χρόνια με επιτυχία τις σπουδές τους. Σε άλλες χώρες που δεν αντιμετωπίζουν τόσο έντονο δημογραφικό πρόβλημα επιδοτούν και το πρώτο παιδί και το δεύτερο παιδί. Εμείς επιδοτούμε το τρίτο παιδί και το κόβουμε μετά από τρία χρόνια. Για το τέταρτο παιδί θα κόψουμε την επιδότηση τώρα, τις φορολογικές απαλλαγές τους και εκείνες ακόμη θα τις κόψουμε και από την άλλη μεριά δήθεν αγωνιζόμαστε, όπως λέμε σ'αυτήν την Αίθουσα, όχι μόνο η σημερινή Κυβέρνηση, αλλά και όλες οι κυβερνήσεις -για να αντιμετωπίσουμε το δημογραφικό πρόβλημα. Πώς θα το αντιμετωπίσουμε; Χάρη μόνο στο φιλότιμο των Ελλήνων που κάνουν παιδιά;

Νομίζω, ότι είναι ένα θέμα το οποίο μπορείτε να το δείτε, κύριε Υπουργέ. Δεν θα επιβαρύνει τον προϋπολογισμό του Κράτους, δεν δημιουργεί πρόσθετες δαπάνες. Είναι σαράντα, πενήντα, εξήντα, εβδομήντα παιδιά το χρόνο και αυτά θα πάνε στις διάφορες σχολές ολόκληρης της χώρας και θα απορροφηθούν. Νομίζω, ότι αυτό το θέμα θα πρέπει να το δείτε και να το αντιμετωπίσετε. Σας ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Καρακώστας έχει το λόγο για πέντε λεπτά.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, το συζητούμενο νομοσχέδιο ρυθμίζει, όπως λέει η εισηγητική έκθεση, εκκρεμή 

Σελίδα 2403 

και επείγοντα θέματα της τριτοβάθμιας εκπαίδευσης.

Αυτό τι σημαίνει; Σημαίνει ότι δεν ρυθμίζεται ολοκληρωτικά το αντικείμενο, αλλά μόνο αποσπασματικά, με αποτέλεσμα να έχουμε μία χασματώδη νομοθεσία, κύριε Υπουργέ, πληγή στο εκπαιδευτικό μας σύστημα.

Ο κάθε Υπουργός δηλαδή καταργεί τον προηγούμενο συνάδελφό του και φέρνει στη Βουλή τροποποιήσεις επί τροποποιήσεων, χωρίς να αντιμετωπίζει το ζήτημα συνολικά, όπως απαιτεί ένας ορθολογικός στρατηγικός σχεδιασμός, όπως απαιτούν τα θέματα της Παιδείας.

Κυρίες και κύριοι συνάδελφοι, τα θέματα της Παιδείας δεν είναι απλά. Αποτελούν την ικμάδα του 'Εθνους μας. Χρειάζεται να εγγύψουμε στα ζητήματα όλες οι πολιτικές δυνάμεις που εκπροσωπούν το Λαό στη Βουλή και να καταρτίσουμε ένα νόμο πλαίσιο, για να αντιμετωπίσουμε τα σοβαρά προβλήματα της Παιδείας.

'Εχει μεγάλη σπουδαιότητα για το 'Εθνος μας η Παιδεία μας, σήμερα που η Πατρίδα μας κτυπιέται πανταχόθεν. Εθνική Παιδεία, κύριε Υπουργέ, σημαίνει εθνική στρατηγική της Παιδείας, την οποία πρέπει να χαράξουμε και να εφαρμόσουμε, όχι ως Κυβέρνηση, αλλά ως 'Εθνος, ως Κοινοβούλιο.

Κύριε Υπουργέ, αντιλαμβάνομαι το άγχος σας να αντιμετωπίσετε επείγουσες καταστάσεις και ίσως κάποιες κινητοποιήσεις που αναμένετε, αλλά δεν μπορείτε κάτω από αυτό το ψυχολογικό κλίμα να δώσετε λύση στα προβλήματα της Παιδείας. Χρειάζεται σθένος.

Με το παρόν νομοσχέδιο, κύριε Υπουργέ, σαφώς δεν λύνονται τα χρόνια προβλήματα που έχουν θέσει σε αναξιοπιστία το θεσμό του Δημοσίου Πανεπιστημίου. Ούτε όμως και επιμέρους μεμονωμένα προβλήματα που ενέσκυψαν σε νεόδμητα τμήματα, όπως είναι τα ΤΕΦΑΑ.

'Εχω να κάνω μερικές παρατηρήσεις πάνω στα άρθρα του νομοσχεδίου.

Στο άρθρο 1 του νομοσχεδίου καλώς επανήλθε αυτή η διάταξη. 

Στο άρθρο 2, όπως είναι διατυπωμένη η διάταξη -προσέξτε τη, κύριε Υπουργέ - στην τελευταία παράγραφο λέει, "Μετά την άσκηση του ελέγχου αυτού, εφ'όσον κριθεί νόμιμη...". Μέχρι εκεί καλώς. Μετά λέει: "...ή μετά την άπρακτη παρέλευση της ως άνω προθεσμίας...", δηλαδή μπορεί εδώ να αφεθεί ή να παρέλθει άπρακτη η προθεσμία και η πράξη δημοσιεύεται στην Εφημερίδα της Κυβέρνησης. 

Εγώ προτείνω την εξής τροποποίηση: Με την άπρακτη παρέλευση του τριμήνου ο έλεγχος ολοκληρώνεται χωρίς άλλη διατύπωση από τη Νομική Υπηρεσία του Υπουργείου και ή επιστρέφεται ή δημοσιεύεται, χωρίς άλλη διαδικασία, στο Φ.Ε.Κ.".

Στο εδάφιο β' της παρ. 2 του άρθρου 6, να τεθεί από τρεις ανώτερες βαθμίδες, διότι πρόκειται για προγράμματα σπουδών και ερευνών. Η άλλη βαθμίδα είναι ο Επίκουρος, δηλαδή ο Καθηγητής, ο Αναπληρωτής Καθηγητής και ο Επίκουρος.

Επίσης, στο τελευταίο εδάφιο του άρθρου 7, να προστεθεί: ('Υστερα από εισήγηση του οικείου τομέα. "Και αυτό για να προστατεύεται η αυτοτέλεια της ακαδημαϊκής μονάδας που είναι ο τομέας, καθώς και για τη συστηματική κατεύθυνση της έρευνας.

Τέλος, στην παρ. 3 του άρθρου 15, ο αριθμός των μελών ΔΕΠ, αντί εννέα (9)-τέσσερα (4) μέλη, να γίνει επτά (7)-δύο (2) και μόνο καθηγητή πρώτης βαθμίδας, χωρίς βαθμό καθηγητή. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Λεωνίδας Τζανής έχει το λόγο.

Απών, διαγράφεται.

Ο συνάδελφος κ. Αλέξανδρος Βούλγαρης έχει το λόγο.

Απών, διαγράφεται.

Ο συνάδελφος κ. Ηλίας Βεζδρεβάνης έχει το λόγο.

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, συζητάμε επί της αρχής του νομοσχεδίου που φέρει τον τίτλο "Ρύθμιση θεμάτων τριτοβάθμιας εκπαίδευσης". 

Αλήθεια, κύριοι συνάδελφοι, επί ποιάς αρχής; Δεν έχει αρχή, κύριε Υπουργέ, το νομοσχέδιό σας και φαίνεται μάλιστα και από τον τίτλο του. Είναι απλώς ένα αποσπασματικό νομοσχέδιο που αποσκοπεί στη ρύθμιση κάποιων θεμάτων για τα οποία μεταμελείσθε σήμερα. Και όταν λέω, κύριε Υπουργέ, μεταμελείσθε, δεν εννοώ εσάς, αλλά σαφώς εννοώ την Κυβέρνηση του ΠΑ.ΣΟ.Κ. που ήταν και χθες η ίδια, διότι εσείς είπατε πως είσθε συνέχεια της χθεσινής κυβερνήσεως. Αφού, λοιπόν, είσθε η συνέχεια της ίδιας κυβερνήσεως, για να είσθε περισσότερο ειλικρινής με τον εαυτό σας, το νομοσχέδιο που φέρνετε πρέπει σαφώς να το πείτε "διόρθωσις λαθών". Διόρθωσις ημαρτημένων, το είπε ο κ. Ευμοιρίδης, λίγο πριν από το Βήμα. Κατά τον ίδιο τρόπο το χαρακτηρίζω και εγώ.

'Αλλωστε, κύριοι συνάδελφοι, ο Εισηγητής του ΠΑ.ΣΟ.Κ. κατερχόμενος του Βήματος με κομψό τρόπο, βέβαια, γιατί έτσι έπρεπε να κάνει, είπε: "Κύριε Υπουργέ, όταν θα φέρετε το πρώτο νομοσχέδιο, φροντίστε να είναι νομοσχέδιο κάποιας σημασίας".

Αφού, λοιπόν, έτσι έχουν τα πράγματα και αρχή το νομοσχέδιο δεν έχει, δεν χρειαζόταν καν να κάνουμε καμιά συζήτηση επί της αρχής. Να εισερχόμεθα στη συζήτηση επί των άρθρων. Αλλά, κύριε Υπουργέ, σε τι φταίει ο Ελληνικός Λαός για τα λάθη των κυβερνήσεών σας; Επαναφέρετε τις διατάξεις που εψηφίσθησαν επί Νέας Δημοκρατίας, όταν τις πολεμούσατε, όταν επί τρία χρόνια τις απεμπολούσατε, σήμερα τις ξαναφέρνετε. Εμείς λέμε ότι καλά κάνετε και τις ξαναφέρνετε, αλλά αυτά τα τρία χρόνια παίζατε με τον Ελληνικό Λαό, σαν κυβέρνηση του ΠΑΣΟΚ; Είσθε -άλλωστε έτσι αυτοκληθήκατε- η κυβέρνηση των εκσυγχρονιστών. Αν εκσυγχρονισμός είναι να φέρνετε τις διατάξεις που εμείς ψηφίσαμε το 92, δεν βλέπω γιατί συνεχίζετε να λέτε πως είσθε κυβέρνηση των εκσυγχρονιστών.

Στην Αίθουσα αυτή, κύριε Υπουργέ, επί τρία χρόνια, ήρχετο ο προκάτοχός σας Υπουργός Παιδείας, με προγράμματα, είτε αυτό γινόταν επ' ευκαιρία νομοθετικής εργασίας, είτε επ' ευκαιρία επερωτήσεων της Νέας Δημοκρατίας και μας παρουσίαζε τρία κυρίως πράγματα: Το εθνικό κεφάλαιο Παιδείας, την αποκέντρωση της Παιδείας, το εθνικό απολυτήριο. Εκατοντάδες στελέχη του Υπουργείου διέθεσαν χιλιάδες ωρες να απασχοληθούν με τα τρία αυτά αντικείμενα, ο δε Τύπος ησχολείτο με αυτά τα θέματα, η Παιδεία βάδιζε πάνω σ' αυτά τα τρία θέματα. Και έρχεσθε σήμερα, κύριε Υπουργέ, και με μία μονοκονδυλιά τα διαγράφετε.

Εγώ δεν είμαι υποστηρικτής, κύριε Υπουργέ, των θεμάτων αυτών. 'Εχω τις απόψεις μου. 'Εχω όμως το δικαίωμα σαν πολίτης, όχι μόνο σαν εκπρόσωπος του Λαού σ' αυτήν την Αίθουσα, να πω: τα τρία αυτά χρόνια που πήγαν χαμένα, ποιος τα πληρώνει;

Αν, λοιπόν, η Παιδεία, κύριε Υπουργέ, στηρίζεται στην προσωπική επιθυμία εκείνου που βρίσκεται τη δεδομένη στιγμή πολιτική ηγεσία του Υπουργείου, δεν πρόκειται να πάει μπροστά. Θα πρέπει να υπάρξει μία γραμμή -και αν θέλετε, κύριε Υπουργέ, εγώ θα το έβαζα στις φιλοδοξίες μου εάν ήμουν στη θέση σας- που να είναι απόρροια μιας συναινέσεως όλων των πολιτικών δυνάμεων του Τόπου. Διαφορετικά, κύριε Υπουργέ, με το να έρχεσθε και να παρέρχεσθε ή να ερχόμεθα και να παρερχόμεθα και να αλλάζουμε την εκπαιδευτική πολιτική, σε τίποτα δεν θα βοηθήσουμε την Παιδεία. Αν με αυτή την τακτική, συνεχίσουμε, πώς θα βαδίσουμε στον εικοστό πρώτο αιώνα; Πώς θα συμβαδίσουμε με τους εταίρους μας στην Ενωμένη Ευρώπη; Πώς θα βαδίσουμε προς την πρόοδο;

Τό νομοσχέδιό σας, κύριε Υπουργέ, είναι νομοσχέδιο το οποίο ειλικρινά πιστεύω ότι δεν σας τιμά, υπό την έννοια, ότι έχετε τις δυνατότητες να φέρετε κάτι καλύτερο. Αν αυτές τις εκκρεμότητες θέλατε να τις τακτοποιήσετε, αν άλλα συμβαίνουν στο Υπουργείο, στην πολιτική ηγεσία του Υπουργείου Παιδείας του σήμερα από το χθες, αν υπάρχουν τέτοια προβλήματα, εμένα δεν με αφορούν. Εμένα με αφορά το γεγονός, ότι έρχεσθε σήμερα, φέρνοντας ένα νομοσχέδιο για ένα βασικό τομέα της εθνικής μας ζωής, που είναι τα θέματα της παιδείας και είναι πενιχρότατο, είναι ένα νομοσχέδιο άνευ σημασίας.

Σελίδα 2404 

 

Εγώ, κύριε Υπουργέ, κάνω την έκκληση να ασχοληθεί το Υπουργείο Παιδείας για να δώσει λύση στα προβλήματα της Παιδείας, μετά από διάλογο με όλες τις πολιτικές δυνάμεις και με προσπάθεια να επιτύχετε τη μεγαλύτερη δυνατή συναίνεση.

'Οσον αφορά τις λεπτομέρειες των άρθρων, θα έχουμε την ευχέρεια στη συνέχεια να συζητήσουμε και επειδή είπα από την αρχή, ότι αρχή αυτό το νομοσχέδιο δεν έχει, γι'αυτό ούτε την ψηφίζω, ούτε την καταψηφίζω. Η αρχή του είναι ανύπαρκτη.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Τσαφούλιας έχει το λόγο.

ΛΕΩΝΙΔΑΣ ΤΖΑΝΗΣ:Κύριε Πρόεδρε, το λόγο.

ΠΡΟΕΔΡΕΥΩΝ (Λουκάς Αποστολίδης): Κύριε Τζανή, έχετε πει το πρόβλημα-το γνωρίζω- για εσάς και τον κ. Βούλγαρη. Τελειώνοντας, οι τρεις Ομιλητές, θα ζητήσω την έγκριση από το Σώμα, για το εάν θα σας επιτραπεί να ομιλήσετε.

Ορίστε, κύριε Τσαφούλια.

ΓΕΩΡΓΙΟΣ ΤΣΑΦΟΥΛΙΑΣ: Ο Δημήτριος Γούναρης την ιδεολογία του οποίου δεν αποδέχομαι, το 1906 είπε ότι η Παιδεία ομοίαζε με εψιμυθιομένο γραϊδιο, τέρπον την ευαρέστιον φαντασία διά παραμυθίων, απομακρυνόντων από την πραγματικότητα και εμπνεόντων την περιφρόνηση προς τη μόνη αλήθεια. Το ίδιο ισχύει και σήμερα. Η παιδεία μας είναι ένα εψιμυθιομένο γραϊδιο, αλλά εκείνο το οποίο προστίθεται σ'αυτή τη ρήση του Γούναρη είναι το εξής: 'Οτι, από το 1974 μέχρι σήμερα, έχουμε αλληλοσυγκρουόμενες διατάξεις με αλλεπάλληλους νόμους οι οποίοι δεν οδηγούν πουθενά. Εάν ο κύριος Υπουργός ήθελε να με ακούσει, θα του έλεγα ότι θα ήταν καλό να υπάρξει ένα βιβλίο, ένα σύγγραμμα, ένα τεύχος, το οποίο να περιέχει όλους τους νόμους από το 1974 μέχρι σήμερα, τις τροποποιήσεις, τις συμπληρώσεις και τι ισχύει και να το δώσουμε, εάν είναι δυνατόν στη δημοτική γλώσσα, στους νέους της Ελλάδος. 'Ετσι θα αντιληφθούν το κατάντημα της λειτουργίας του νομικού πλαισίου της παιδείας: Θα αποτελεί μια έμπρακτο μαρτυρία όλης της πολιτικής ηγεσίας από το 1974 μέχρι σήμερα και θα δείχνει ότι το πράγμα δεν πήγε καλά και όχι μόνο δεν πήγε καλά αλλά είμαστε υπεύθυνοι. Πρέπει, σ' αυτές τις περιπτώσεις, να ομολογούμε την αλήθεια. Είμαστε δε υπεύθυνοι, διότι πάντοτε βαυκαλίσαμε τον Ελληνικό Λαό με όλες εκείνες τις υποσχέσεις, οι οποίες είχαν σχέση με την τακτοποίηση των νέων παιδιών, με το απολυτήριο του λυκείου, χωρίς να λέμε ποτέ από το 1977-1978, εν όψει της εισόδου μας στην Κοινή Ευρωπαϊκή Αγορά ότι το απολυτήριο είναι άχρηστο. Αυτό δεν το ομολογούσαν οι πολιτικές ηγεσίες. Ο Ελληνικός Λαός, λοιπόν, θα πρέπει να αντιληφθεί σε αληθινή διάσταση ότι αυτό το πράγμα είναι άχρηστο και δεν λέει τίποτα. Χρειάζεται επαγγελματική κατάρτιση και εκπαίδευση. Χρειάζεται εξειδίκευση. Τίποτε από όλα αυτά δε γίνεται.

Στη συγκεκριμένη περίπτωση, γιατί ο ν. 2083/1982 δεν ήταν καλός νόμος; Είναι σήμερα καλός νόμος, ο νόμος του 1992 και σήμερα θα έπρεπε να τροποποιηθεί ο νόμος αυτός, ύστερα από τέσσερα χρόνια; Να μεσολαβήσει ο ν. 2174/1993, ο ν. 2188/1994, ν. 2413/1996.

Κύριε Υπουργέ, εάν πάρετε όλους αυτούς τους νόμους σε μία τριετία -δεν είναι μόνο αυτοί, υπάρχουν και άλλοι, τους ξέρετε, και πάρουμε και από το 1974 μέχρι σήμερα- καταλήγουμε σε ένα συμπέρασμα, ότι η υπόθεση αυτή πλέον είναι κατάντημα για την ελληνική Παιδεία. Δεν υπάρχει θεσμικό νομικό πλαίσιο. Δεν συμφωνώ με τον κ. Ευμοιρίδη. Κανένα νομοσχέδιο συνολικό επί της Παιδείας να μη φέρετε. Να μη φέρετε, κύριε Υπουργέ της Εθνικής Παιδείας, κανένα συνολικό νομοσχέδιο επί της Παιδείας διότι αυτό το συνολικό νομοσχέδιο θα το καταψηφίσει η Νέα Δημοκρατία και θα το καταψηφίσουν, ενδεχομένως και τα Κόμματα της Αντιπολιτεύσεως. Και το λέω αυτό διότι δεν υπάρχει ενιαία εθνική στρατηγική στο θέμα Παιδείας. Δεν υπάρχει ενιαία εθνική πολιτική στο θέμα Παιδείας. 'Ηλθε ο νεαρός Γεώργιος Παπανδρέου και είπε ότι θα δημιουργηθούν πλαίσια για να λειτουργήσει η εθνική στρατηγική και εθνική πολιτική στην Παιδεία.

Σας ερωτώ, είναι δυνατόν να λειτουργήσει; Δε λειτουργεί! Το λέμε μόνο για τον κόσμο. Το λέμε μόνο για το Λαό. Το λέμε μόνο και μόνο για να φεύγουμε από τα αδιέξοδα και να αντιμετωπίζουμε την πολυνομία και τις αλληλοσυγκρουόμενες διατάξεις. Δεν υπάρχει περίπτωση -και το λέω για να το ακούσει όλος ο Ελληνικός Λαός- να συμφωνήσουμε σε ενιαία εθνική στρατηγική και πολιτική για την Παιδεία και αυτό είναι το κατάντημά μας. Πρέπει μια και καλή να πάρει απόφαση ο Ελληνικός Λαός, ότι δεν πρόκειται να συνεννοηθούμε. Οι διατάξεις βέβαια αυτές είναι ωφέλιμες και ήλθαν μετά από κινητοποιήσεις του διδακτικού επιστημονικού προσωπικού κλπ. Τα ξέρετε! Κατ' ανάγκην! Προ πάσης άλλης τροφής αναγκαιοτέρα η παρούσα.

Φώναζαν: Ας εισάγουμε ένα νομοσχέδιο, ας εισάγουμε μία τροποποίηση να τους κλείσουμε τα στόματα. Είχαν δίκιο. Δεν λύνεται το θέμα έτσι.

Επομένως, εάν αυτή τη στιγμή πούμε κατ' αρχήν το ναι, δεν λύνεται το θέμα: ξέρετε γιατί θα πω εγώ το όχι; Θα το πω χάριν σ' ένα αγώνα που πρέπει να επικρατήσει για να μπορέσει να υπάρξει εθνική συνεννόηση, ενιαίος καταστατικός χάρτης της Παιδείας για να περάσουμε από το τέλμα, να περάσουμε τον Ρουβίκονα. Δεν γίνεται διαφορετικά. Αρνούμαι να ψηφίσω επί της αρχής μόνο γι' αυτό, παλεύοντας για έναν ενιαίο κατασταστικό χάρτη της Παιδείας, για μία ενιαία αντίληψη, για μία ενιαία ηθική συγκρότηση, για αντιμετώπιση του προβλήματος.

Σάπισε η υπόθεση, σαπίζουμε και εμείς. Για το θέμα της Παιδείας, ο Γεώργιος Παπανδρέου έλεγε ότι οι έχοντες τη σφραγίδα της δωρεάς και οι καταγόμενοι από το σχίνο και από τον άγριο πριόλιθο πρέπει να εύρουν ανοιχτό το δρόμο της μεγάλης ευδοκίμησης, γι' αυτό καθιερώνω δωρεάν Παιδεία. Τώρα τι θα πω εγώ; Θα πω ότι δεν πρέπει να δοθούν τα συγγράμματα στους φοιτητάς; Τι να πω; Να πω, δηλαδή ότι δεν πρέπει να ανασταλεί για το 1996 και για το 1997 η διάταξη του Νόμου που απαγορεύει να δοθούν συγγράμματα: Να μην δοθούν τα συγγράμματα; Το είπε ο πατέρας της Παιδείας, εκείνος ο οποίος έγραψε τις λαμπρότερες ιστορίες και καθιερώθηκε ως εθνικός ηγέτης του 'Εθνους. Εγώ τι να πω τώρα;

Επομένως, έρχομαι σ' ένα ηθικό πολιτικό δίλημμα και πρόβλημα: Από τη μία πλευρά υπάρχουν κατεπείγουσες ανάγκες και από την άλλη πλευρά είναι η αξία της έννοιας του περιεχομένου ενός αγώνα που πρέπει να κάνουμε για έναν ενιαίο καταστατικό χάρτη και για μία εθνική συνεννόηση. Αυτή δεν την βλέπω και επομένως, φεύγοντας από το Βήμα, εύχομαι κάποτε να συνεννοηθείτε, τουλάχιστον τα δύο μεγάλα Κόμματα. Καλέστε και τα μικρότερα, εμάς τους άλλους, για να μπορέσουμε να κάνουμε την Ελλάδα. Αλλιώς Ελλάδα δεν γίνεται. Τέτοια Ελλάδα είναι εμπαιγμός της ιστορίας της, αποτελεί όνειδο.

ΠΡΟΕΔΡΕΥΩΝ (Λουκάς Αποστολίδης): Για το καλό του χρόνου, κύριε συνάδελφε, καλό θα ήταν να ξεκινήσουμε με συναίνεση.

Η συνάδελφος κα Λουλέ έχει το λόγο για πέντε λεπτά.

ΑΝΔΡΙΑΝΗ ΛΟΥΛΕ: Κύριε Πρόεδρε, κύριε Υπουργέ, όπως είπε πριν και ο κ. Κουναλάκης, εγώ θα ασχοληθώ με την τριτοβάθμια εκπαίδευση.

Σήμερα καλούμαστε να συζητήσουμε εκ του προχείρου και να νομοθετήσουμε αποσπασματικές ρυθμίσεις της. Προβλέποντας τις ανάγκες που επιβάλλουν μία συνολική αναρρύθμιση στο νομοθετικό πλαίσιο, ερχόμαστε απλά να συμπληρώσουμε το ήδη υπάρχον, διατηρώντας έτσι τις σοβαρές αδυναμίες και τις σημαντικές αρνητικές παρενέργειες που έχει εισάγει στη λειτουργία των πανεπιστημιακών και τεχνολογικών ιδρυμάτων.

Κύριε Υπουργέ, από καιρό τώρα, παρακολουθούμε να εξελίσσεται μία συντονισμένη επίθεση στο δημόσιο χαρακτήρα της τριτοβάθμιας εκπαίδευσης που προέρχεται από ισχυρά οικονομικά και πολιτικά συμφέροντα. Και ο στόχος είναι προφανής: Η ευκολότερη επιβολή των ιδιωτικών πανεπιστημίων ή τουλάχιστον, η διερεύνηση της ιδιωτικοποίησης σημα-

Σελίδα 2405 

ντικών δραστηριοτήτων που ήδη από αρκετά χρόνια τώρα παρεισφρύει στα ιδρύματα αργά, αλλά σταθερά.

Οι μεθοδεύσεις αυτές βρίσκουν πρόσφορο έδαφος στα δραματικά προβλήματα που αντιμετωπίζουν τα Ελληνικά ΑΕΙ και ΤΕΙ. Πρόκειται για προβλήματα, όχι μόνο χρηματοδότησης, αλλά βαθύτερα και πιο σύνθετα. Προέρχονται από μία μακρόχρονη, κοντόφθαλμη εκπαιδευτική πολιτική που μονιμοποίησε την κρίση:

Οι προπτυχιακές σπουδές και τα ξεπερασμένα προγράμματα, η μονολογική από έδρας διδασκαλία, τα μεγάλα ακροατήρια, το μοναδικό σύγγραμμα που πολλές φορές είναι και πρόχειρο και απαρχαιωμένο, η έλλειψη βιβλιοθηκών, εργαστηρίων και άλλων. Οι διδάσκοντες παραμελούν συχνά το διδακτικό τους έργο και προσανατολίζονται σε εξωδιδασκαλικές ασχολίες και στο κυνήγι συνεργασιών για ερευνητικά προγράμματα, φυσικά επιχορηγούμενα, που σε ορισμένες περιπτώσεις αποτελούν απλώς μελέτες.

Ο κ. Κουναλάκης αναφέρθηκε εκτενέστερα σ' ό,τι αφορά το προτεινόμενο νομοσχέδιο. Εγώ θα ήθελα με τη σειρά μου να σταθώ σε ορισμένα σημεία.

Στο άρθρο 5 που αφορά τους πτυχιούχους των Τεχνολογικών Εκπαιδευτικών Ιδρυμάτων και σχετικά με την κατάταξή τους σε Τμήματα ΑΕΙ, η φράση "και των λοιπών ανωτέρων σχολών υπερδιετούς κύκλου σπουδών" κατά τη γνώμη μου, κύριε Υπουργέ, θα πρέπει να διαγραφεί. Από τη στιγμή που προαναφέρονται κάθε μία ξεχωριστά οι περιπτώσεις εκείνες που οφείλει να καλύψει ο νόμος, η εν λόγω φράση περισσεύει και αυτό γιατί φοβάμαι ότι έρχεται να φωτογραφήσει τις σχολές ιδιωτικού χαρακτήρα, υποβαθμίζοντας παραπέρα το δημόσιο ρόλο της εκπαίδευσης.

Η πρόχειρη αντίληψη που χαρακτηρίζει την πολιτική του Υπουργείου φανερώνεται και στο άρθρο 12 που αφορά τους κλάδους ΠΕ 19 και ΠΕ 20 εκπαιδευτικών για τη διδασκαλία του μαθήματος της πληροφορικής στα σχολεία της δευτεροβάθμιας εκπαίδευσης.

Το πρόβλημα κατά τη γνώμη μας, είναι οι προβλεπόμενες ανά σχολικό έτος κενές θέσεις που καλύπτονται συνολικά με μόνιμες προσλήψεις σε όλους τους κλάδους και ιδιαίτερα της πληροφορικής, που είναι απαραίτητο η διδασκαλία της να γίνεται από επαρκώς καταρτισμένους εκπαιδευτικούς. Εξάλλου για μας το πρόβλημα δεν λύνεται με την ΚΑΤΕΣ-ΣΕΛΕΤΕ, που συχνά καταντά και προς την πρόσληψη ένας ρουσφετολογικός μηχανισμός. Πιστεύω πως η παιδαγωγική εκπαίδευση των εκπαιδευτικών πρέπει να παρέχεται από τα ίδια τα πανεπιστήμια με την απαραίτητη επάρκεια. Για τις συγκεκριμένες ρυθμίσεις, θεωρούμε ότι το άρθρο θα περιπλέξει ακόμη περισσότερο τα πράγματα. Προτείνουμε να σταματήσει οριστικά και αμετάκλητα η δυνατότητα εγγραφής στην επετηρίδα των αποφοίτων τμημάτων πληροφορικής. Για τους ως τώρα εγγεγραμμένους, οι διορισμοί να γίνουν με βάση τη σειρά εγγραφής, ανεξαρτήτου ειδικότητας. Η πληροφορική σαν μάθημα να μπει σε όλες τις βαθμίδες της εκπαίδευσης. Πέρα από την αναβάθμιση της παρεχόμενης μόρφωσης θα δημιουργηθεί και ένα σημαντικός αριθμός θέσεων εργασίας.

Με αφορμή την κατάθεση του νομοσχεδίου θα θέλαμε να προτείνουμε την προσθήκη δύο ακόμα άρθρων συναφών μεταξύ τους. Αφορμή στάθηκε η γενικότερη αναταραχή που δημιουργεί ευκολία να ιδρύονται ανά την Επικράτεια πανεπιστημιακές και τεχνολογικές σχολές. Καλό, όμως, είναι κύριε Υπουργέ, όταν εγκαινιάζετε καινούριες σχολές να φροντίζετε για την απρόσκοπτη λειτουργία τους. Αναφέρω ενδεικτικά το πρόσφατο παράδειγμα των όσων συμβαίνουν στην κτηνιατρική σχολή Καρδίτσας.

Τρία χρόνια μετά την ίδρυσή της, οι κλινικές σχολές της σχολής που αποτελούν τον σημαντικότερο παράγοντα για την λειτουργία της, δεν έχουν ακόμα ανατεθεί. Η σχολή διαθέτει αυτή τη στιγμή μόνο δύο διορισμένους καθηγητές και ούτε έναν μόνιμο διοικητικό υπάλληλο. Οι τεχνικοί υπάλληλοι που υπάρχουν είναι λίγοι, προσωρινά αποσπασμένοι και δεν επαρκούν για τις ανάγκες μιας σχολής με τόσα πολλά εργαστηριακά μαθήματα.

Προτείνουμε, λοιπόν, την προσθήκη ενός άρθρου που θα κάνει σαφές το εξής: "Για την ίδρυση ιδρυμάτων που αφορούν την τριτοβάθμια εκπαίδευση, απαιτείται ο πλήρης εξοπλισμός τους σε υλικοτεχνική υποδομή και μέσα σε ό,τι αφορά την κάθε σχολή. Θα προβλέπεται σχετικό κονδύλι από τον προϋπολογισμό που θα λαμβάνει υπόψη του το μέγεθος της σχολής και τις αντικειμενικές της ανάγκες. "Ο διορισμός ενός ικανού αριθμού διδακτικού, ερευνητικού, αλλά και διοικητικού προσωπικού, θεωρείται βασική προϋπόθεση για την λειτουργία των νεοϊδρυθέντων σχολών".

Προσθέτοντας, πιστεύουμε, ότι ο διασκορπισμός των τμημάτων σε διάφορες πόλεις ενός ΑΕΙ ή ΤΕΙ αποβαίνει σε βάρος της ποιότητάς τους και δυσχεραίνει τη λειτουργία τους. Προτείνουμε, λοιπόν, την προσθήκη ενός ακόμη άρθρου που θα ορίζει ότι, τα επιμέρους τμήματα των ΑΕΙ και των ΤΕΙ θα βρίσκονται στον ίδιο περιβάλλοντα χώρο. Εάν αυτό δεν είναι δυνατό για λόγους τεχνικούς ή κτιριακούς, η εγκατάστασή τους να ορίζεται τουλάχιστον σε έναν άξονα κοντινών γειτονικών πόλεων.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Κύριοι Βουλευτές, οι συνάδελφοι κύριοι Λεωνίδας Τζανής και Αλέκος Βούλγαρης επειδή πίστευαν ότι ο κ. Καρακώστας θα είχε δέκα λεπτά να μιλήσει, για ένα λεπτό βρίσκονταν έξω από την Αίθουσα συζητώντας με το Νομάρχη Μαγνησίας κάποιο σοβαρό θέμα του Νομού τους. Ζητάνε τη συναίνεσή σας, ώστε να τους δοθεί η δυνατότητα να μιλήσουν για πέντε λεπτά.

Συμφωνεί το Σώμα;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Το Σώμα συναινεί.

Ο κ. Λεωνίδας Τζανής έχει το λόγο για πέντε λεπτά.

ΛΕΩΝΙΔΑΣ ΤΖΑΝΗΣ: Ευχαριστώ πολύ, κύριε Πρόεδρε, εσάς και το Σώμα ανταποδίδοντας θα είμαι σύντομος και δεν θα εξαντλήσω τα πέντε λεπτά που μου δίνετε.

Θα ήθελα, κύριε Πρόεδρε, να επισημάνω κατ'αρχήν ότι το συγκεκριμένο νομοσχέδιο ρυθμίζοντας θέματα σχετικά με την τριτοβάθμια εκπαίδευση, κινείται προς τη σωστή κατεύθυνση και έρχεται να αντιμετωπίσει προβλήματα που έχει αναδείξει η λειτουργία της τριτοβάθμιας εκπαίδευσης. Πιστεύω ότι θα πρέπει όλες οι Πτέρυγες της Βουλής να επιδοκιμάσουν και να ψηφίσουν τις διατάξεις του συγκεκριμένου νομοσχεδίου. Θα ήθελα να κάνω μόνο δύο συγκεκριμένες παρατηρήσεις, κύριε Πρόεδρε και κύριε Υπουργέ, και τις κάνω τώρα για να μην σας κουράσω στην κατ'άρθρον συζήτηση.

Η μία παρατήρηση αφορά τη διάταξη του άρθρου 12 παρ. 4. Με τη συγκεκριμένη παράγραφο προβλέπεται ότι τα ποσοστά των διορισμένων της παρ. 2 για τους διορισμούς εκπαιδευτικών ορίζονται σε 70% και 30% αντίστοιχα για το έτος 1998-1999 και σε 80% και 20% αντίστοιχα για το έτος 1999-2000 και εφεξής. Μιλάω για τους διορισμούς εκπαιδευτικών κλάδου πληροφορικής.

Υποβλήθηκε σε πολλούς Βουλευτές ένα υπόμνημα πτυχιούχων ΑΕΙ, οι οποίοι απέκτησαν ειδικότητα στην πληροφορική και οι οποίοι μέχρι τώρα ήξεραν ότι η προσδοκία για τον διορισμό τους στηρίζονταν σε μία σχέση διαφορετική απ'αυτήν που έρχεται να καθιερώσει η συγκεκριμένη παράγραφος. Με τη θέσπιση αυτής της διατάξεως ένας αριθμός πτυχιούχων ΑΕΙ μετατοπίζεται χρονικά, σε ό,τι αφορά το διορισμό του, πιο πίσω σε σχέση με το χρόνο που προσδοκούσε. Αυτό πιστεύω, ότι εκτός από ένα πρόβλημα που δημιουργεί στους ίδιους, είναι αν θέλετε και μία προσβολή συνταγματικού δικαιώματος, είναι και μία προσβολή ενός δικαιώματος προσδοκίας που είχε αυτή η συγκεκριμένη κατηγορία ανθρώπων.

Θα ήθελα να υποβάλω την παράκληση, αν αυτό δεν δημιουργεί πρόβλημα στην όλη δομή και φιλοσοφία της συγκεκριμένης διάταξης, να ξαναδεί το Υπουργείο τη δυνατότητα αλλαγής αυτού του ποσοστού, ώστε και αυτή η κατηγορία πτυχιούχων να μην αδικηθεί σε σχέση με τη νόμιμη προσδοκία τους.

Η δεύτερη παρατήρησή μου κύριε Υπουργέ, έχει να κάνει με τη διάταξη του άρθρου 15. Πραγματικά, κανείς δεν 

Σελίδα 2406 

αμφιβάλλει, ότι τα ΑΕΙ καλό θα είναι να αυτοδιοικούνται. Αυτό είναι προς όφελος της λειτουργίας τους. 'Εχω, όμως την αίσθηση, ότι η θέσπιση, ως προϋποθέσεως, της αυτοδύναμης λειτουργίας τριών μόνο τμημάτων, θα δημιουργήσει ίσως περισσότερα προβλήματα, από αυτά που η αυτοδυναμία πρόκειται και προτίθεται να επιλύσει. Και γίνομαι πιο σαφής:

Συνήθως κάθε Σχολή έχει δύο τμήματα. Αν βάζατε ως προϋπόθεση τη λειτουργία τεσσάρων τμημάτων, θα ήσασταν πιο κοντά στην πραγματικότητα. Δύο σχολές που θα λειτουργούσαν αυτοδύναμα, δηλαδή τέσσερα τμήματα, θα μπορούσαμε να πούμε ότι είναι μία προϋπόθεση ικανή να οδηγήσει στην θέσπιση της αυτοδύναμης λειτουργίας και στην εκλογή κοσμητορικών αρχών.

Αυτές τις δύο παρατηρήσεις, έχω να υποβάλω, κύριε Υπουργέ, και να παρακαλέσω να δοθεί η πρέπουσα σημασία και στην πρώτη και στη δεύτερη. Πιστεύω ότι το νομοσχέδιο κινείται προς τη σωστή κατεύθυνση και δηλώνω ότι θα το ψηφίσω.

ΠΡΟΕΔΡΕΥΩΝ (Λουκάς Αποστολίδης): Ο κ. Βούλγαρης έχει το λόγο.

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, κύριοι συνάδελφοι, και εγώ πιστεύω ότι το σχέδιο νόμου που συζητούμε σήμερα, βρίσκεται στη σωστή κατεύθυνση, κυρίως για την κατοχύρωση του δικαιώματος εξέλιξης των μονίμων μελών του διδακτικού και επιστημονικού προσωπικού των ΑΕΙ.

Επίσης, θα ήθελα να παρατηρήσω ότι θεσπίζει μία σειρά διατάξεων, που στοχεύουν σε μία δικαιότερη επίλυση συγκεκριμένων προβλημάτων που απασχολούν τη διοίκηση και τη λειτουργία των ΑΕΙ και που θα πρέπει από την εμπειρία της μέχρι τώρα λειτουργίας, η Πολιτεία να προχωρήσει σε νέες ρυθμίσεις για να επιλύει δικαιότερα αυτά τα προβλήματα.

Αναφερόμαστε βέβαια και στο θέμα της ετοιμότητας της Πολιτείας για την εφαρμογή του νέου συστήματος της δωρεάν διανομής συγγραμμάτων στους φοιτητές, στην πρόβλεψη για αναστολή, στον αντικειμενικότερο έλεγχο στη διαχείριση των συγγραμμάτων, στο θέμα της κατάταξης των αποφοίτων των ΤΕΙ σε τμήματα των ΑΕΙ καθώς και σε άλλα ζητήματα, που προβλέπονται στο σχέδιο νόμου που συζητούμε.

Θα ήθελα και εγώ με τη σειρά μου να κάνω μία επισήμανση, όπως ο προηγούμενος ομιλητής, σχετικά με το ζήτημα της αυτοδύναμης λειτουργίας των ΑΕΙ. Πιστεύουμε και έχουμε αγωνιστεί στο παρελθόν, γιατί έχουμε φοιτήσει σε ΑΕΙ στη Χώρα μας, στην αυτοδυναμία της διοίκησης των ΑΕΙ και τη στηρίζουμε απόλυτα.

Θα ήθελα, κύριε Υπουργέ, σε αυτό το σημείο να παρατηρήσω ότι προκειμένου να αποκτήσουν μεγαλύτερη οντότητα και κύρος με την αυτοδύναμη λειτουργία τους τα ΑΕΙ, τα οποία διοικούνται από διοικούσα επιτροπή, να επανεξετάσετε το θέμα του αριθμού των τριών αυτοδύναμων τμημάτων, όπως αναφέρεται στην παρ. 1 του άρθρου 15, με την έννοια, ότι όπως αναφέρθηκε και πριν, όταν η Σχολή προβλέπεται με την παρ.2 να έχει 2 αυτοδύναμα τμήματα, ο αριθμός των τριών τμημάτων για την αυτοδύναμη λειτουργία και για το μεγαλύτερο κύρος και οντότητα του ΑΕΙ, ίσως θα πρέπει να αναθεωρηθεί. Και οπωσδήποτε σε αυτήν την περίπτωση, αν αναφερόμαστε σε δύο τουλάχιστον σχολές, θα έπρεπε να είναι τέσσερα τμήματα. Ευχαριστώ πολύ.

ΠΡΟΕΔΡΕΥΩΝ (Λουκάς Αποστολίδης): Ο κ. Καραμάριος έχει το λόγο.

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, μέσα σε μια ατμόσφαιρα ανησυχίας γενικά των εκπαιδευτικών της Χώρας μας με απεργίες και άλλες κινητοποιήσεις, που προγραμματίζονται στις προσεχείς ημέρες, η Κυβέρνηση φέρνει το υπό συζήτηση νομοσχέδιο με το χαρακτηριστικό τίτλο "Ρύθμιση θεμάτων τριτοβάθμιας εκπαίδευσης". Και φυσικά με αυτό το νομοσχέδιο δεν προτίθεται να λύσει τα προβλήματα, που αντιμετωπίζει ο εκπαιδευτικός μας κόσμος, αλλά να επανορθώσει στην ουσία σφάλματα, που δημιουργήθηκαν εξαιτίας της κατάργησης του ν.2083/1992 με το ν.2413/1996, που ψηφίστηκε μόλις πέρυσι το καλοκαίρι από την ίδια Παράταξη που κυβερνά τη Χώρα και από τον ίδιο Πρωθυπουργό. Και ειδικά όπως χαρακτηριστικά σημειώνεται στην έκθεση της Επιστημονικής Επιτροπής, εξαιτίας του ότι καταργείται η καταργητική της μεταβατικής ρύθμισης του άρθρου 7 παρ. 1 του ν.2083/92 διάταξη του άρθρου 58 του ν.2413/96, διάταξη.-

Παρά το θετικό γεγονός της επαναφοράς διατάξεων του ν.2083, πράγμα που υποδηλώνει τη νεότερη ορθή αντίληψη του σημερινού Υπουργού Παιδείας, σε κάθε περίπτωση δεν μπορούμε να μη σχολιάσουμε το γεγονός της παλινδρόμησης της κυβερνητικής Παράταξης, σε μια προσπάθεια της τότε Κυβέρνησης της Νέας Δημοκρατίας για τη ρύθμιση αυτών των θεμάτων, που προσπαιθεί να διορθώσει σήμερα.

Και αντί η Κυβέρνηση να ασχοληθεί σοβαρότερα με την αντιμετώπιση των προβλημάτων, που απασχολούν την Παιδεία μας γενικότερα, έρχεται με το σημερινό νομοσχέδιο να αφιερώσει μέρες και ώρες απασχόλησης, μόνο και μόνο για να διορθώσει πρόσφατα σφάλματά της, που αναστάτωσαν για αρκετό χρόνο τους κυρίως αναπληρωτές καθηγητές, μόνιμους επίκουρους καθηγητές και μόνιμους λέκτορες των ΑΕΙ.

Δεν έχει συνεπώς σημασία το ότι δικαίως επιχειρείται η επανόρθωση σφαλμάτων για θέματα, που άλλωστε ουσιαστικά συμφωνούμε στην επανόρθωσή τους. Σημασία έχει το ότι η σημερινή Κυβέρνηση για την αντιμετώπιση των προβλημάτων της Παιδείας, άρχισε και πάλι να ασχολείται αποσπασματικά, με αποτέλεσμα και χρόνος να χάνεται, αλλά και στην ουσία να μη λύνονται έτσι πάγια και χρόνια προβλήματα της Παιδείας.

Δε θα ασχοληθώ συνεπώς, στο σύντομο χρόνο που έχω στη διάθεσή μου, με τα επιμέρους θέματα και άρθρα του νομοσχεδίου, αφού σ' αυτά θα παρέμβουμε στη συζήτηση επί των άρθρων, αλλά μόνον επί της αρχής του νομοσχεδίου.

Τι, λοιπόν, αποδεικνύεται και πάλι, αγαπητοί συνάδελφοι; Αποδεικνύεται ότι για την αντιμετώπιση των προβλημάτων της Παιδείας μας, χρειάζεται μία αντιμετώπιση, που θα ξεκινά από μία θέση κοινής αποδοχής. Αυτό θα επιτευχθεί, αν γίνουν οι ανάλογες συνταγματικές ρυθμίσεις, που θα επιτάσσουν τη σύσταση Μόνιμης Επιτροπής Παιδείας συνταγματικά κατοχυρωμένης, που θα αποτελείται από επιστήμονες, που θα έχουν σαν στόχο και σαν έργο τους την καθιέρωση κάθε φορά των αναγκαίων προϋποθέσεων για την παιδεία των παιδιών μας από την κατώτατη βαθμίδα μέχρι και την ανώτατη σε όλους τους κλάδους της. Μόνο έτσι θα ξέρουμε ότι η μόρφωση των παιδιών μας δε θα γίνεται ανάλογα με τις ορέξεις του κάθε αρμόδιου Υπουργού, αλλά με βάση θεσμικά πλαίσια, που δε θα μπορούν να αλλοιώνονται κατά το δοκούν κάποιων ανευθυνοϋπεύθυνων. Μόνο έτσι θα γνωρίζουμε όλοι μας ότι η Χώρα μας θα έχει μόνιμο εκπαιδευτικό σύστημα και ότι οι μαθητές, οι σπουδαστές και οι φοιτητές, αλλά και οι δάσκαλοι και οι καθηγητές θα γνωρίζουν, τι πρόκειται να μάθουν και πώς και πάνω σε ποια θεμέλια μόρφωσης θα στοχεύουν και πώς θα προσλαμβάνονται και θα εξελίσσονται οι δάσκαλοι και οι καθηγητές τους.

Και ακόμη θα πρέπει να θεμελιωθεί συνταγματικά ως βασική αρχή ότι ο εκπαιδευτικός θα έχει όλα τα εχέγγυα και την ανάλογη υλική και ηθική συμπαράσταση της Πολιτείας, για να μη γίνεται έρμαιο των εκάστοτε καταστάσεων, με αποτέλεσμα να έχουμε το φαινόμενο της αναγκαστικής κομματικής τοποθέτησης πολλών εκπαιδευτικών σε βάρος της κύριας απασχόλησής τους, που είναι η μόρφωση και μόνο των παιδιών μας, με την υπευθυνότητα και σοβαρότητα που αρμόζει, και για να είμαι κάπως σαφέστερος, να μην παρουσιάζονται, κυρίως στην κατώτατη εκπαίδευση, εκπαιδευτικοί που να μη συμμετέχουν επιδεικτικά στην εκπαίδευση και μόρφωση των παιδιών μας στα μαθήματα των θρησκευτικών και των συναφών εκδηλώσεων τους.

Γι'αυτό το λόγο, επί της αρχής, κύριε Υπουργέ, είμαι αρνητικός.

ΠΡΟΕΔΡΕΥΩΝ (Λουκάς Αποστολίδης): Ο Υπουργός Εθνικής Παιδείας και Θρησκευμάτων, κ. Γεράσιμος Αρσένης, έχει το λόγο.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, καλή χρονιά. Σας εύχομαι υγεία, χαρά για τον καινούριο χρόνο.

Σελίδα 2407 

Να ευχηθούμε όλοι μας αυτή τη χρονιά το Εθνικό Κοινοβούλιο να είναι παραγωγικό, για το καλό του 'Εθνους και του Ελληνικού Λαού.

'Ακουσα με προσοχή τους ομιλητές. Οι περισσότεροι μίλησαν για την ανάγκη συναίνεσης στον ευαίσθητο και νευραλγικό χώρο της Παιδείας. 

Πρέπει να πω όμως, ότι αυτές οι επικλήσεις με προβληματίζουν.

'Οταν υπάρχει συναίνεση, όταν συμφωνούμε σε ορισμένες διατάξεις, γιατί δεν κάνουμε χρήση του κλίματος της συναίνεσης και δεν προχωρούμε, έτσι όπως προβλέπει ο Κανονισμός της Βουλής, σε ανάλογες περιπτώσεις;

Στη Διαρκή Επιτροπή Μορφωτικών Υποθέσεων, υπήρχε συναίνεση στο νομοσχέδιο που κατέθεσε η Κυβέρνηση με οκτώ άρθρα και υπήρχε συναίνεση, αν και οι συνάδελφοι Βουλευτές ξεκίνησαν από διαφορετικές αφετηρίες. Ο νέος Κανονισμός της Βουλής λέει, ότι όταν υπάρχει συναίνεση, ή όταν τουλάχιστον τέσσερα πέμπτα των μελών της Διαρκούς Επιτροπής συμφωνούν σε διατάξεις, τότε το νομοσχέδιο, με αυτή τη συναίνεση, περνάει χωρίς συζήτηση από την Ολομέλεια της Βουλής.

Κυρίες και κύριοι συνάδελφοι, σήμερα το βράδυ η συνεδρίαση αυτή δεν θα ήταν αναγκαία, διότι υπήρχε συναίνεση στη Διαρκή Επιτροπή, αλλά οι αγαπητοί συνάδελφοι της Νέας Δημοκρατίας, αν και υπήρχε συναίνεση, αν και κάνουν και τώρα επίκληση για κλίμα συναίνεσης στην Παιδεία, επέμεναν να διαφωνήσουν σε αυτά που συμφωνούσαν, για να συζητήσουμε σήμερα το βραδυ. Δεν λέω ότι η συζήτηση σήμερα στην Ολομέλεια της Βουλής δεν είναι χρήσιμη. Η επανάληψη είναι χρήσιμη για πολλούς. Αν και εγώ αισθάνομαι την ανάγκη να πω πολύ λίγα, γιατί αυτά τα θέματα συζητήθηκαν, καλύφθηκαν στη Διαρκή Επιτροπή. Πρέπει να σας υπενθυμίσω, ότι η Κυβέρνηση, στη Διαρκή Επιτροπή δέχθηκε πολλές αλλαγές στα άρθρα που η ίδια κατέθεσε. Τώρα, εφόσον δεν υπήρχε συναίνεση, το θεωρήσαμε και εμείς αναγκαίο να καταθέσουμε και κάποια άλλα άρθρα που τακτοποιούν θέματα επείγοντα, για τα οποία μπορεί να μην υπήρχε κατ'ανάγκη συναίνεση.

Αυτά λοιπόν, για την ρητορεία για τη συναίνεση. Ας κάνουμε τη συναίνεση πραγματικότητα.

Η Κυβέρνηση έχει συναίσθηση της ευθύνης της απέναντι στο θέμα της Παιδείας. Και είμαστε αποφασισμένοι να κάνουμε τα αναγκαία μεγάλα βήματα για τις μεταρρυθμίσεις στο χώρο της Παιδείας, για τον εικοστό πρώτο αιώνα. Ζούμε σε μια νέα ανταγωνιστική εποχή που η επιβίωση της δωρεάν και δημόσιας Παιδείας απαιτεί αναβάθμιση και ανταγωνιστικότητα στο νέο διεθνές περιβάλλον.

Οι αλλαγές αυτές δεν μπορεί να γίνουν με πρόχειρη νομοθετική ρύθμιση, ούτε μπορούν να γίνουν μόνο με διάλογο στο Κοινοβούλιο. Απαιτούν διάλογο και συζήτηση με τους εκπαιδευτικούς φορείς, απαιτούν την ανάπτυξη μιας ευρύτατης κοινής συνείδησης για τις ρυθμίσεις που θεωρούμε αναγκαίες.

Από το Σεπτέμβρη ανοίξαμε ένα δημόσιο διάλογο με όλους τους εκπαιδευτικούς φορείς γι' αυτά τα μεγάλα θέματα. 'Οχι για να ρυθμίσουμε λεπτομέρειες, ή για να μπαλώσουμε πράγματα ή κακώς κείμενα του παρελθόντος, αλλά για να βάλουμε το θέμα της Παιδείας πάνω σε μια καινούρια βάση.

Και θέλω σήμερα να σας ανακοινώσω ότι όσον αφορά στο χώρο της τριτοβάθμιας εκπαίδευσης με την οποία ασχολείται και αυτό το νομοσχέδιο, ο διάλογος αυτός έχει πάει πάρα πολύ καλά. Οι κινητοποιήσεις στα πανεπιστήμια, που παρατηρήθηκαν από την άνοιξη του '96, έχουν σταματήσει. Υπάρχει κλίμα συνεννόησης με τους εκπαιδευτικούς φορείς. 'Εχουμε μια τελευταία συνάντηση με την ΠΟΣΔΕΠ, που είναι το αντιπροσωπευτικό όργανο των ΔΕΠ των πανεπιστημίων, την επόμενη εβδομάδα. Θα κάνω μια τελική εισήγηση για το διάλογο στη σύνοδο των πρυτάνεων στα τέλη αυτού του μηνός και υπολογίζουμε ότι στις αρχές Φεβρουαρίου, η Κυβέρνηση θα μπορέσει να καταθέσει για συζήτηση στη Βουλή έναν νόμο πλαίσιο για την μεταρρύθμιση της τριτοβάθμιας εκπαίδευσης στον Τόπο μας.

Το νομοσχέδιο που συζητάμε σήμερα, είναι ένα νομοσχέδιο που ρυθμίζει κάποια θέματα τα οποία έπρεπε να ρυθμιστούν στον ενδιάμεσο χρόνο. Θέματα που εκκρεμούσαν ή θέματα που δημιουργήθηκαν την τελευταία περίοδο και που ήταν αναγκαίο να ρυθμιστούν για να υπάρχει μια ομαλή εξέλιξη και λειτουργία στα πανεπιστήμια κατά την διάρκεια αυτού του διαλόγου. Αυτό ήταν το νόημα των ρυθμίσεων του νομοσχεδίου που συζητάμε σήμερα. Και με αυτό το πνεύμα προσεγγίσαμε τις ρυθμίσεις αυτού του νομοσχεδίου στη Διαρκή Επιτροπή.

Χρειάζεται λοιπόν, να πω πολύ λίγα πράγματα για τα άρθρα αυτά τα οποία έχουν καλυφθεί. Μερικά μόνο σχόλια σε ορισμένες παρατηρήσεις που έγιναν σήμερα. 

'Οσον αφορά στο άρθρο 1, θα μπορούσαμε να είχαμε συμπεριλάβει και διατάξεις που αφορούν στο άρθρο 7 παρ. 2 του ν.2083, αλλά η συζήτηση στη Διαρκή Επιτροπή έδειξε ότι είναι σκόπιμο να μην ανοίξουμε ευρύτερα αυτό το θέμα, να ρυθμίσουμε μόνο το θέμα των μονίμων -αυτοί που ήταν μόνιμοι τότε- και να αφήσουμε στην οριστική ρύθμιση για την εξέλιξη των μελών ΔΕΠ, τις περιπτώσεις εκείνων που τότε δεν ήταν μόνιμοι αλλά σήμερα είναι μόνιμοι, αναπληρωτές καθηγητές. 'Εχουμε πρόταση, έχουμε συζητήσει με την ΠΟΣΔΕΠ ορισμένες ρυθμίσεις και προτιμούμε αυτό να γίνει στα πλαίσια του οριστικού νομοσχεδίου. Δεν υπάρχει λοιπόν απ' ό,τι ξέρω καμιά διαφωνία για το άρθρο 1.

'Οπως δεν υπάρχει και διαφωνία για το άρθρο 2, γιατί έχει γίνει κατανοητό ότι η προθεσμία του ενός μηνός είναι πολύ μικρή για να μπορεί να δράσει και να αντιδράσει ο διοικητικός μηχανισμός. Η δημοσίευση στην Εφημερίδα της Κυβέρνησης με τον τρόπο που προτείνει το άρθρο 2 γίνεται με βάση την απόφαση του Συμβουλίου της Επικρατείας και δεν μπορεί να γίνει και διαφορετικά.

Θα ήθελα να πω μερικά πράγματα για το θέμα των συγγραμμάτων. Κι εμείς θεωρούμε το θέμα των συγγραμμάτων βασικό ζήτημα, που δεν έχει λυθεί, ή δεν έχει λυθεί επαρκώς για πολλά πολλά χρόνια. Αυτό το σύστημα της προσφοράς δωρεάν ενός συγγράμματος στους φοιτητές έχει δημιουργήσει πολλά προβλήματα. Αυτό που χρειάζεται ο φοιτητής, στο πλαίσιο μιας σύγχρονης εκπαίδευσης, είναι πρόσβαση στη γνώση, πρόσβαση σε σύγχρονη βιβλιοθήκη, πρόσβαση σε πολλά συγγράμματα. Και υπάρχει, κυρίες και κύριοι συνάδελφοι, πρόγραμμα, το οποίο βρίσκεται ήδη στο στάδιο της υλοποίησης.

'Εχουμε διαθέσει 23 δισ. δραχμές για τις μοντέρνες βιβλιοθήκες και τη μέθοδο των πολλαπλών συγγραμμάτων στους φοιτητές, στα πλαίσια της υλοποίησης του Κοινοτικού Πλαισίου Στήριξης. Δίνουμε ιδιαίτερη σημασία στην ελεύθερη πρόσβαση των φοιτητών σε συγγράμματα και σε γνώση και φαντάζομαι ότι μπορούμε να πούμε ότι σε δύο χρόνια το πρόγραμμα αυτό θα βρίσκεται στη φάση της τελικής του υλοποίησης. Εν τω μεταξύ διατηρούμε αυτή τη μεταβατική διάταξη, όπου η παλαιά διαδικασία της δωρεάν προσφοράς του συγγράμματος συνεχίζεται.

Για το άρθρο 5 θα ήθελα να παρατηρήσω ότι η αναφορά στις λοιπές ανώτερες σχολές δεν έχει καμία έμμεση αναφορά σε ιδιωτικές σχολές. Για μας ανώτερες σχολές είναι οι δημόσιες σχολές που αναγνωρίζονται και από τα ΑΕΙ. Είναι αναφορά σε κάποιες παλιές σχολές μηχανικών, υπομηχανικών και, όταν θα έλθουμε στη συζήτηση του άρθρου, μπορούμε να σας δώσουμε περισσότερες λεπτομέρειες γι' αυτήν την αναφορά.

Δεν υπήρχαν προτάσεις ή αντιρρήσεις για το άρθρο 6, ούτε για τα άρθρα 7, 8 και 9, που αναφέρονται στα θέματα του πανεπιστημίου της Κύπρου. Δέχομαι την παρατήρηση του Εισηγητού του ΠΑ.ΣΟ.Κ., όσον αφορά το "εθνικό" ή "εθνικά πανεπιστήμια" και όταν θα φθάσουμε σ' αυτά τα άρθρα, θα πρέπει να κάνουμε τις αναγκαίες γραμματικές διορθώσεις.

Θα ήθελα να μείνω για λίγο στην περίπτωσή του άρθρου 10. Εδώ η ισχύουσα νομοθεσία μας αναγκάζει να νομοθετούμε όταν πρόκειται για την πλήρωση μιας θέσεως ενός ιερέως σε ένα Νομό. Νομίζω ότι πρέπει να σκεφθούμε κάποια στιγμή την απλοποίηση της νομοθεσίας. Είναι θέματα για τα οποία

Σελίδα 2408 

πιστεύω ότι μπορούμε να εξουσιοδοτήσουμε την Κυβέρνηση να αποφασίζει. Ενώ υπάρχουν άλλα θέματα, τα οποία δεν περνούν μέσα από το Κοινοβούλιο και τα οποία θα έπρεπε να είναι κάτω από τον έλεγχο του Κοινοβουλίου. Το λέω αυτό, διότι υπάρχουν πράγματι πάρα πολλές διατάξεις στο χώρο της Παιδείας, που απαιτούν νομοθετική ρύθμιση. Είναι πολλές λεπτομέρειες που νομίζω ότι μπορούν να αποκεντρωθούν, είτε στα πλαίσια μιας διοικητικής κυβερνητικής απόφασης, ή, ακόμα καλύτερα, στα πλαίσια αποφάσεων αυτόνομων οργανισμών, όπως είναι τα πανεπιστήμια, έτσι που να ξεμπλοκάρουν τη λειτουργία του Κοινοβουλίου, που θα νομοθετήσει σε θέματα βασικών αρχών και κατευθύνσεων και θα δώσουμε ευθύνη στους Οργανισμούς να αποφασίζουν για εκτέλεση αποφάσεως στα πλαίσια ευρύτερων νομοθετικών ρυθμίσεων.

Με την ευκαιρία αυτή, θα ήθελα να πω ότι υπάρχει μια σειρά προτάσεων από Βουλευτές, αλλά έχουμε και εμείς προτάσεις να κάνουμε για νομοθετικές ρυθμίσεις, που είναι αναγκαίες για να λυθούν ορισμένα συγκεκριμένα λεπτομερειακά θέματα. Γι'αυτό, θα καταθέσουμε στη Βουλή, εντός των επομένων εβδομάδων, ένα νομοσχέδιο, που θα είναι το άθροισμα αυτών των λεπτομερειακών, αλλά αναγκαίων ρυθμίσεων, που περιλαμβάνουν πολλές από τις προτάσεις και τις τροπολογίες που έχουν καταθέσει οι συνάδελφοι Βουλευτές.

Αυτό το νομοσχέδιο πρέπει να ψηφιστεί μέχρι αύριο το πρωϊ. Δε θα καταθέσουμε καμία άλλη τροπολογία, ούτε θα κάνουμε δεκτές άλλες τροπολογίες, εκτός από μία που αφορά τη λειτουργία των Τ.Ε.Ι. Οι Πρόεδροι των Τ.Ε.Ι. με έχουν παρακαλέσει, έχουν παρακαλέσει και εσάς, να ψηφιστεί αυτή η διάταξη, γιατί είναι αναγκαία για την ομαλή λειτουργία κυρίως των περιφερειακών Τ.Ε.Ι.

Οι άλλες, λοιπόν, τροπολογίες που έχει υπόψη της η Κυβέρνηση, που έχουν κατατεθεί από σας, θα συγκροτήσουν ένα νομοσχέδιο -που λέγεται συνήθως "σκούπα"- που θα ρυθμίσει διάφορα πράγματα, τα οποία έχετε προτείνει.

'Οσον αφορά το άρθρο 12, το διορισμό εκπαιδευτικών κλάδου πληροφορικής, είχαν γίνει διάφορες παρατηρήσεις στη Διαρκή Επιτροπή και ενθυμείσθε ότι εμείς είχαμε επιφυλαχθεί και είπαμε, ότι θα μελετήσουμε πάλι το θέμα, τις διατάξεις του άρθρου 12, θα συζητήσουμε με τους ενδιαφερόμενους, οι οποίοι βρίσκονται σε μία σύγκρουση αναμεταξύ τους και θα επανέλθουμε σ' αυτό το θέμα. Με βάση τις συζητήσεις που έχουμε κάνει μέχρι στιγμής, είμαστε σε θέση να κάνουμε μία αναδιατύπωση του άρθρου 12, που νομίζω ότι λύνει το θέμα πιο δίκαια και αποτελεσματικά, καθιερώνοντας μία ενιαία επετηρίδα και αποφεύγοντας το διχασμό, τη διατήρηση δύο επετηρίδων. Το κείμενο σας έχει διανεμηθεί και θα το συζητήσουμε αύριο, ή σήμερα το βράδυ, αργότερα, όταν θα φθάσουμε στο άρθρο 12.

Θα ήθελα να πω δύο λόγια για το άρθρο 15. Είναι κοινή θέση, πιστεύω, ότι τα πανεπιστήμια πρέπει να αυτοδιοικούνται και οι διοικούσες επιτροπές θα πρέπει να δώσουν τη θέση τους σε θεσμούς αυτοδιοίκησης της Πρυτανείας των Πανεπιστημίων. Γι' αυτό, με το άρθρο 15 θέλουμε να διευκολύνουμε και να επιταχύνουμε αυτή τη διαδικασία, έτσι που τρία πανεπιστήμια, τα Πανεπιστήμια Αιγαίου, Θεσσαλίας και Ιονίων Νήσων να αποκτήσουν την αυτοδυναμία τους. Πιστεύουμε ότι με τις διατάξεις, αυτά τα τρία πανεπιστήμια μπορούν να αποκτήσουν την αυτοδυναμία τους, αν και δέχομαι κατ'αρχήν την άποψη, που διατυπώθηκε από μερικούς συναδέλφους Βουλευτές, ότι, ίσως, η διάταξη που λέει ότι "γι'αυτήν την αυτοδυναμία χρειάζονται μόνο τρία τμήματα", είναι ιδιαίτερα αυστηρή και λιτή, ίσως τέσσερα τμήματα θα ήταν ο ελάχιστος αριθμός που θα έπρεπε να υπάρχουν και να λειτουργούν σε ένα Πανεπιστήμιο για να μπορούμε να πούμε ότι το πανεπιστήμιο αυτό έχει την αυτοδυναμία του.

Αυτό το θέμα μπορούμε να το συζητήσουμε πιο συγκεκριμένα όταν θα συζητήσουμε το άρθρο 15.

Αυτές ήταν οι γενικότερες παρατηρήσεις που είχα να κάνω, κυρίες και κύριοι συνάδελφοι. Νομίζω ότι μπορούμε να προχωρήσουμε με ταχείς ρυθμούς -θα έλεγα- σε αυτή την Ολομέλεια, στην ψήφιση αυτού του νομοσχεδίου γιατί η βασική πολιτική συζήτηση, ο διάλογος, θα πρέπει να γίνει στο νέο νομοσχέδιο που θα καταθέσει η Κυβέρνηση για συζήτηση, πρώτα στη Διαρκή Επιτροπή, μετά στην Ολομέλεια για ψήφιση και που θα αφορά την εξέλιξη των μελών ΔΕΠ και την οικονομική και διαχειριστική αυτονομία των Πανεπιστημίων.

Σας ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος της Νέας Δημοκρατίας, κ. Σιούφας, έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριοι συνάδελφοι, παρά το γεγονός ότι η Βουλή συζητεί σήμερα ένα τρέχον νομοσχέδιο, ρυθμιστικό κάποιων εκκρεμοτήτων, λαθών ή παραλείψεων, αναφέρεται, όμως, στην Παιδεία και δεν μπορεί να περάσει απαρατήρητο, γιατί με το ξεκίνημα της νέας χρονιάς, με το 1997, με τη συζήτηση αυτού του νομοσχεδίου -και θα αναφερθώ στη συνέχεια στην ένσταση του κυρίου Υπουργού, που ήθελε το νομοσχέδιο αυτό να μην περάσει με συζήτηση από την Ολομέλεια, γιατί η συζήτηση που έγινε στη Διαρκή Κοινοβουλευτική Επιτροπή κάλυπτε, κατά την άποψή του, το θέμα- όλοι περιμέναμε και εμείς εδώ στην Αίθουσα, αλλά και ολόκληρος ο Ελληνικός Λαός, από αυτή την πρώτη εμφάνιση του κυρίου Υπουργού στην Εθνική Αντιπροσωπεία, με ένα τόσο μείζον θέμα όσο είναι το θέμα της Παιδείας στη γενικότερη δομή του και έκφρασή του, να είχε τουλάχιστον ορισμένες γενικές γραμμές, ένα σχέδιο δράσεως για το μέλλον, μια κατεύθυνση με την οποία πρόκειτο να κινηθεί στο υπ' αριθμόν 1 εθνικό πρόβλημα που είναι ο τομέας της Παιδείας, που μαζί με τον πολιτισμό θα έπρεπε να αποτελούν τις εμπροσθοφυλακές όχι μόνο της ανάπτυξης της Πατρίδας μας, αλλά την ίδια ώρα και της διεθνούς της παρουσίας και του ρόλου τον οποίο καλείται να παίξει στο τέλος αυτού του αιώνα στην ευρύτερη περιοχή των Βαλκανίων, της Ανατολικής Μεσογείου, αλλά και της ευρύτερης κατάστασης που έχει δημιουργηθεί στις χώρες της Ανατολικής Ευρώπης.

Ακούσαμε από τον κύριο Υπουργό βασικά τοποθετήσεις επί του νομοσχεδίου και δικαιολόγηση αυτής της συρραφής διατάξεων με τις οποίες γίνεται προσπάθεια να λυθούν θέματα που δεν τα δημιούργησαν οι συνθήκες της Παιδείας, αλλά η αλλοπρόσαλλη και η ανερμάτιστη πολιτική που ακολουθήθηκε τα τρία προηγούμενα χρόνια σ' αυτόν τον ευαίσθητο τομέα με το ράβε-ξήλωνε που ακολούθησαν οι δύο προηγούμενοι Υπουργοί Παιδείας και που τώρα έρχεται ο σημερινός Υπουργός, κληρονομώντας βεβαίως αυτήν την κατάσταση -εγώ θα το ονόμαζα την κληρονομία ενός χάους- και βεβαίως με τις καταβολές τις οποίες έχει από την προηγούμενη θητεία του στο Υπουργείο Εθνικής Αμύνης, να προσπαθεί αμυντικά να αντιμετωπίσει τα προβλήματα τα οποία υπάρχουν, ενώ εδώ, κύριε Υπουργέ, χρειάζεται γενική, συνολική επίθεση και έφοδος για να αντιμετωπιστούν και τα προβλήματα που υπάρχουν, αλλά να μπορέσει και η Πατρίδα μας απ' αυτόν το χώρο να αποκτήσει ένα μετερίζι μπροστά στα χρόνια που έρχονται και τα μεγάλα προβλήματα τα οποία γενικότερα αντιμετωπίζουμε.

Δεν μπορώ βεβαίως, απ' αυτήν τη θέση να μην εξάρω την παρθενική ομιλία την οποία έκανε ο καθηγητής κ. Παντερμαλής, ως Εισηγητής της Πλειοψηφίας και να τον συγχαρώ για την ανάλυση και την τοποθέτηση την οποία έκανε.

Κύριοι συνάδελφοι, πρέπει όλοι να σταθείτε στην ιδιαίτερα σημαντική τοποθέτηση, την οποία έκανε ο εισηγητής της Νέας Δημοκρατίας, ο πρώην Υπουργός κ.Κοντογιαννόπουλος, ο οποίος έπιασε τα "κάρβουνα αναμμένα" και σ' αυτό το νομοσχέδιο, αλλά και γενικότερα στο χώρο της Παιδείας.

Εγώ θα ήθελα, κύριοι συνάδελφοι, να σταθώ σ'ένα σημείο, για να δούμε την κακοδαιμονία που μαστίζει την Παιδεία μας, πιάνοντας την αναφορά για τη σχετική διάταξη, στην οποία αναφέρθηκε ο κύριος Υπουργός, η οποία αφορά τα συγγράμματα τα πανεπιστημιακά. Μόνο αν σκύψουμε σ'αυτό το θέμα, θα δούμε ότι εδώ και τέσσερα χρόνια γίνονται συνεχείς ρυθμίσεις . Είχε τη λύση η Κυβέρνηση από τη διάταξη που είχε ψηφιστεί επί Νέας Δημοκρατίας.

Κάθε χρόνο μετατοπίζουμε το πρόβλημα για την επόμενη 

Σελίδα 2409 

χρονιά, επί τέσσερα χρόνια τώρα, γιατί και αυτή η ρύθμιση εδώ μετατοπίζει το πρόβλημα, για να αντιμετωπιστεί στο μέλλον. Δείχνει ότι δεν έχουμε συλλάβει ποιο είναι το πρόβλημα ή δεν τολμούμε ή δε φθάνουμε στις αποφάσεις εκείνες, οι οποίες πράγματι θα δώσουν την αίσθηση στην ελληνική νεολαία και στον Ελληνικό Λαό ότι επιτέλους ήλθε η ώρα των μεγάλων αποφάσεων, η ώρα των ρήξεων, η ώρα της τόλμης.

Μόνο ως πεδίο κριτικής από την πλευρά τη δική μας, κύριοι Υπουργοί, για να σταθούμε σ'αυτήν τη διάταξη, θα μπορούσαμε να βγάλουμε όλα τα συμπεράσματα για τις αδυναμίες της Παιδείας, αλλά και της πολιτικής που ακολουθείται αυτά τα χρόνια, απ'αυτή και μόνο τη διάταξη. Πώς θα αντιμετωπιστούν, κύριοι συνάδελφοι, τα πολύ πιο μείζονα ζητήματα που υπάρχουν, όταν για ένα τρέχον, για ένα διαδικαστικό θέμα, που για λόγους ενδεχομένως εντυπώσεων, ή αποφυγής κριτικής από ορισμένους, το μεταθέτουμε, δεν το αντιμετωπίζουμε και το πρόβλημα μεγαλώνει; Είναι η ίδια κατάσταση που επικρατεί και στα ζητήματα Υγείας, όταν διαπιστώνουμε ότι υπάρχει ένα πρόβλημα υγείας και το αφήνουμε να μετατραπεί σε καρκίνο και στη συνέχεια να απλωθεί σε ολόκληρο το σώμα. Κάπως έτσι περίπου λειτουργεί ό,τι υπάρχει αυτή τη στιγμή στο χώρο της Παιδείας.

(Στο σημείο αυτό την Προεδρική 'Εδρα καταλαμβάνει ο Β'Αντιπρόεδρος της Βουλής, κ. ΠΑΝΑΓΙΩΤΗΣ ΣΓΟΥΡΙΔΗΣ)

Αναφέρθηκε πριν, κύριοι συνάδελφοι, ο κ.Κοντογιαννόπουλος στο πώς μπορεί να έχει μέλλον αυτή η Παιδεία, όταν δεν υπάρχει ουσιαστικό σύστημα διοίκησης και όταν δεν υπάρχει αξιολόγηση και των εκπαιδευτικών, αλλά και ευρύτερα σύστημα αξιολόγησης μαθητών, φοιτητών και των ίδιων των εκπαιδευτικών".

Φοβόμαστε τον ίσκιο μας, όταν παντού σε ολόκληρο τον κόσμο τα συστήματα της αξιολόγησης, είναι εκείνα τα οποία δίνουν τον οδηγό, με τον οποίο πρόκειται να πορευθούμε, να διορθώσουμε τα σφάλματα και τις παραλείψεις, να κάνουμε τις απαραίτητες αξιολογήσεις, για να ξέρουμε πού βρισκόμαστε, ποιο είναι το επίπεδο της Παιδείας μας, αν παρακολουθεί τις εξελίξεις και αν στο τέλος-τέλος, κύριοι συνάδελφοι, για να το πω με απλά λόγια, η Παιδεία μας είναι σύγχρονη με την εποχή μας.

Βάζω αυτό το ερώτημα και για τον εαυτό μου και για όλους μας: Είναι σύγχρονη με την εποχή μας η Παιδεία μας; Αντιμετωπίζει τις προκλήσεις του μέλλοντος, αντιμετωπίζει αυτήν την επανάσταση, που γίνεται στην τεχνολογία και στις γνώσεις, ώστε να μπορέσουν να σταθούν τα παιδιά μας μέσα σ' αυτόν τον ανταγωνιστικό κόσμο, να έχουν τις γνώσεις του ίδιου επιπέδου μέσα στην ενωμένη Ευρώπη, στην οποία λειτουργούμε, ώστε να χαράξουμε από κει και πέρα με δύναμη και με ρεαλισμό την πορεία αυτού του Τόπου; 'Οπως και η Κυβέρνηση, κανείς από μας δεν μπορεί να δώσει θετική απάντηση σ' ένα τέτοιο μεγάλο και σοβαρό ερώτημα.

Για τη Νέα Δημοκρατία, κύριε Υπουργέ, το κλειδί σε ό,τι αφορά την τριτοβάθμια εκπαίδευση, είναι το εξής τρίπτυχο: Αυτοτέλεια διοικητική, οικονομική επίσης αυτοτέλεια και ταυτόχρονα καταβολή προσπάθειας απ'όλους μας να φθάσουν οι δαπάνες για την Παιδεία το 5% του Α.Ε.Π.

Και θα είμαι σαφής. 'Οσο πιο συνεχείς γίνονται οι παρεμβάσεις και ρυθμίζουν τα θέματα στα Πανεπιστήμια, είναι φανερό ότι αυτό εξουδετερώνει τις ίδιες τις πρωτοβουλίες, διότι η πανεπιστημιακή κοινότητα περιμένει από την Πολιτεία να ρυθμιστούν ζητήματα σε όλες τις λεπτομέρειες, ζητήματα, που θα έπρεπε να τα λύνουν από μόνοι τους, να ανταγωνίζεται το ένα πανεπιστήμιο με το άλλο και η Πολιτεία να παρεμβαίνει εκεί που χρειάζεται και όχι να ρυθμίζει και την παραμικρότερη λεπτομέρεια ακόμα και πώς θα διοικείται το πανεπιστήμιο, πώς θα εκλέγονται τα μέλη των Δ.Ε.Π. κ.ο.κ., μαζί με όλα εκείνα τα οποία κουβαλάμε από τη δεκαετία του '80. Ουσιαστικά έχετε εξουθενώσει κάθε έννοια αξιοκρατίας με την οποία μπορεί να προχωρήσει η ίδια η πανεπιστημιακή κοινότητα και να κανονίσει τα του εαυτού της και συνεπώς τα της Παιδείας. Και εμείς δεν κάνουμε τίποτε άλλο από το να κάνουμε διατάξεις των οποίων ο βίος δεν είναι πολλών ετών, αλλά είναι μόνο μερικών μηνών και δεν αντέχουν στο βάθος του χρόνου. Και να σκεφθούμε όλοι, κύριοι συνάδελφοι, παλαιότερα Κοινοβούλια, παλαιότερους νομοθέτες που ρύθμιζαν θέματα που άντεχαν δεκαετίες ολόκληρες μέσα στο χρόνο. Γιατί; Γιατί υπήρχε και η δυνατότητα της σύλληψης, αλλά υπήρχαν και στέρεα νομοθετικά κείμενα, τα οποία να μην αντιμετωπίζουν ευκαιριακά ζητήματα και συνεπώς η Βουλή να ασχολείται με λεπτομέρειες επί λεπτομερειών, όταν εδώ σ'αυτήν την Αίθουσα θα έπρεπε ουσιαστικά να ψηφίζουμε νόμους-πλαίσια και όλα τα υπόλοιπα να ρυθμίζονται με υπουργικές αποφάσεις. Γιατί αυτό θα έδινε προοπτική και πραγματικά θα αναβάθμιζε το ίδιο το επίπεδο της νομοθετικής εργασίας.

Αλλά εδώ τι έχει παρατηρηθεί, κύριοι συνάδελφοι; 'Οτι η Δημόσια Διοίκηση σε όλα της τα επίπεδα, λόγω του κλίματος που έχει δημιουργηθεί δεν τολμά να πάρει αποφάσεις και για κάθε θέμα πρέπει να αποφασίζει η Βουλή. Το έζησα και ο ίδιος στην κυβερνητική μου θητεία, όταν έβλεπα έντρομους διευθυντές και γενικούς διευθυντές που μου έλεγαν: "Μα, πώς να το αποφασίσουμε; Να πάμε στη Βουλή να κατοχυρωθούμε".

Είναι δυνατόν να προχωρήσει ένας λαός, να προχωρήσει μια χώρα, όταν τρέμει κανείς να βάλλει την υπογραφή του, όχι για οικονομικά ζητήματα, αλλά για διοικητικής φύσεως ζητήματα; Η διοικητική ιεραρχία στη Δημόσια Διοίκηση αξιώνει την ύπαρξη διάταξης; Ποιο είναι ένα από τα μεγαλύτερα προβλήματα που αντιμετωπίζει μια πολιτική ηγεσία μέσα σε ένα Υπουργείο; Ο φόβος και ο τρόμος των υπηρεσιακών παραγόντων, που για κάθε θέμα αξιώνουν να είναι με το κόμμα και με την τελεία η διάταξη πάνω στην οποία θα ακουμπήσουν.

Να, γιατί το σύστημα έχει "κάτσει", κύριε Υπουργέ, όχι μόνο στο θέμα της Παιδείας, γενικότερα σε ολόκληρη τη Δημόσια Διοίκηση που έχει γίνει ο υπ'αριθμόν ένα ανασταλτικός παράγοντας για την πορεία του Τόπου προς τα εμπρός. Και δε φταίνε οι εργαζόμενοι, δε φταίνε οι δημόσιοι υπάλληλοι που απαρτίζουν τη Δημόσια Διοίκηση, αλλά εμείς, οι πολιτικές ηγεσίες, εμείς που νομοθετούμε, οι κυβερνήσεις που δεν τολμούν και κρύβονται πίσω από τα προβλήματα, ή προσπαθούν να τα μεταθέσουν στον επόμενο Υπουργό, ή στην επόμενη κυβέρνηση. Αλλά έτσι δεν μπορεί, να πάει η Πατρίδα μας μπροστά.

Εδώ έχει δημιουργηθεί ένα χάος και ιδιαίτερα στο χώρο της Παιδείας. Εσείς προσωπικά το έχετε κληρονομήσει, κύριε Αρσένη. Θα ήταν πάρα πολύ χρήσιμο, θα ήταν ιδιαίτερα ενδιαφέρον από την πλευρά σας να συμβουλευόσαστε το θεωρητικό του χάους, τον Ηλία Πριγκοζίν. Θα σας έδινε ιδιαίτερα ενδιαφέρουσες απόψεις, παρά το γεγονός ότι δεν είναι για το χώρο της Δημόσιας Διοίκησης, τόσο το χάος, όσο και η πολυπλοκότητα των προβλημάτων από τα οποία δεν μπορούμε να δούμε ποια είναι η διέξοδος και που θα κατευθυνθούμε και που θα πάμε. Και ενώ περιμέναμε όλοι απόψε σ' αυτήν την Αίθουσα να ακούσουμε κάποια ανοίγματα σ' αυτήν την πετρωμένη αντίληψη, ξανακούσαμε πάλι από την πλευρά σας, κύριε Υπουργέ, ότι θα κάνετε διάλογο, θα συγκαλέσετε τα συμβούλια των πρυτάνεων, θα ξανακουβεντιάσετε κ.λπ.

Αυτή είναι ώρα μεγάλων αποφάσεων, κύριε Υπουργέ. Επιτέλους, κουράστηκε ολόκληρος ο Eλληνικός Λαός. Πιστεύω να έχουν κουραστεί οι συνάδελφοι Βουλευτές της Πλειοψηφίας, τα στελέχη σας. Επιτέλους, πάρτε κάποιες αποφάσεις. Βάλτε τα πράγματα σε ένα λογαριασμό. Καλή ή κακή μια απόφαση, είναι απόφαση. Αλλά τουλάχιστον, δείχνει μια διαφορετική αντίληψη του κυβερνάν. Και εδώ τα πράγματα αντί να πάνε μπροστά, δεν πάνε ούτε καν σημειωτόν, κύριοι συνάδελφοι. Είναι πολλά βήματα οπισθοδρόμησης.

Θα έλθω και σε ένα άλλο θέμα που αναφέρθηκε δια μακρόν επίσης απόψε, για να δείτε πώς αντιμετωπίζουμε και πώς προσεγγίζουμε κορυφαία ζητήματα.

Εθνικό Συμβούλιο για την Παιδεία. Το είπε ο κ. Κοντογιαννόπουλος. Θεσμοθετήθηκε το 1985, ο προηγούμενος Υπουργός Παιδείας το ξαναθεσμοθέτησε και δεν έχει λειτουργήσει.

Τι παραδείγματα δίνουμε, κύριοι Υπουργοί, μ' αυτόν τον

Σελίδα 2410 

τρόπο; Γι'αυτό έλεγα και με άλλη ευκαιρία από αυτό το Βήμα, ότι εδώ ψηφίζουμε διατάξεις μόνο για εντύπωση, για τη συζήτηση η οποία γίνεται και από την επόμενη μέρα θα πάνε σε κάποιες ρωμαϊκές καλένδες, για να αραχνιάσουν και να τις ανακαλύψουμε, όταν ενδεχομένως υπάρξει...

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Να πάνε σε ρωμαϊκές καλά είναι. Γιατί οι Ρωμαίοι είχαν καλένδες. Οι 'Ελληνες δεν είχαν καλένδες.

ΔΗΜΗΤΡΙΟΣ ΣΙΟΥΦΑΣ: Απ' ότι γνωρίζω, η φτωχή μου παιδεία, κύριε Υπουργέ, μου λέει ότι μόνο ρωμαϊκές καλένδες υπήρχαν. 

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Αυτό λέω. Μόνο ρωμαϊκές.

ΔΗΜΗΤΡΙΟΣ ΣΙΟΥΦΑΣ: Εκτός αν ανακαλύπτετε τώρα επί σοσιαλισμού και ελληνικές καλένδες.

ΒΑΣΙΛΗΣ ΚΕΔΙΚΟΓΛΟΥ: Κύριε Σιούφα, το άρθρο είναι για να γίνει ο κ. Κρεμαστινός και κάποιοι άλλοι καθηγητές. Διορισμός καθηγητών είναι.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεδίκογλου.

ΔΗΜΗΤΡΙΟΣ ΣΙΟΥΦΑΣ: Κύριε συνάδελφε, πιστεύω ότι θα έχετε την ευκαιρία, αυτήν την αποκάλυψη να την κάνετε από του Βήματος και όχι ως παρεμβολή στην ομιλία μου.

Θα ήθελα επίσης, κύριοι συνάδελφοι, να πω και ορισμένες άλλες σκέψεις, για το πως η Νέα Δημοκρατία αντιλαμβάνεται τα ευρύτερα ζητήματα που αφορούν αυτό το συγκεκριμένο χώρο, για τον οποίο σήμερα κουβεντιάζουμε.

Η Παιδεία είναι το κυριότερο έργο της Πολιτείας και έχει ως αποστολή να καταστήσει τον άνθρωπο περισσότερο δημιουργικό και πολιτισμένο με ελεύθερη συνείδηση, υψηλό φρόνημα, κοινωνικότητα, αλλά προ πάντων αίσθημα ευθύνης.

Η βαθειά και πολύπλευρη κρίση που μαστίζει την κοινωνία μας κυρίες και κύριοι συνάδελφοι, για μένα έχει, χωρίς καμία αμφιβολία, τις ρίζες της στην κακοδαιμονία που περνάει η Παιδεία μας, από την οποία όλες οι παράμετροι της συμπεριφοράς του ανθρώπου ξεκινούν και στην οποία όλες τελικά καταλήγουν.

Αγαπητέ συνάδελφε, θα σας ακούσω με πάρα πολύ μεγάλη προσοχή, όταν θα πάρετε το λόγο, γιατί πάντοτε παρακολουθώ τις ιδιαίτερα δηλητηριώδεις παρεμβάσεις σας, τον τελευταίο καιρό.

ΒΑΣΙΛΗΣ ΚΕΔΙΚΟΓΛΟΥ: Γιατί δηλητηριώδεις; Δεν είναι καθόλου δηλητηριώδεις.

ΔΗΜΗΤΡΙΟΣ ΣΙΟΥΦΑΣ: Δηλητηριώδεις, όχι ως προς τον ομιλούντα, αλλά για τα διάφορα θέματα, κύριε συνάδελφε.

ΒΑΣΙΛΗΣ ΚΕΔΙΚΟΓΛΟΥ: Δεν είναι δηλητηριώδεις, εποικοδομητικές είναι.

ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριοι συνάδελφοι, μην κάνετε διάλογο.

ΔΗΜΗΤΡΙΟΣ ΣΙΟΥΦΑΣ: Θέλω επίσης να σημειώσω, κυρίες και κύριοι συνάδελφοι, ότι μια από αυτές τις κακοδαιμονίες για την Παιδεία, που αναφερόμουν πριν από λίγο, οφείλεται στην εισβολή του άκρατου κομματισμού σ'αυτόν το χώρο, η οποία εισβολή είχε ως συνέπεια την πλήρη υποβάθμιση της ποιότητας του παραγόμενου εκπαιδευτικού έργου.

Μετά από όλες τις διαπιστώσεις -γενική αναφορά κάνω, αγαπητοί κύριοι συνάδελφοι- οφείλω να ομολογήσω ότι στην τριετία 1990-1993, οι προσπάθειες τις οποίες έκανε η κυβέρνηση της Νέας Δημοκρατίας την περίοδο εκείνη, είχαν και τις ρήξεις και την τόλμη. Αλλά όλα αυτά τα πράγματα -για τα οποία θα μπορούσε στρατηγέ μου, να υπάρχει συνέχεια στην πολιτική που ακολουθούμε- ήλθαν και ανετράπησαν από τον πρώτο μήνα μετά το 1993 από τον τότε Υπουργό Παιδείας και συνεπώς από την τότε Κυβέρνηση του ΠΑ.ΣΟ.Κ., για να ξαναφανεί για μια φορά ακόμα ότι ο σοσιαλισμός και το ΠΑ.ΣΟ.Κ. αντιλαμβάνονται ότι η ιστορία, η διακυβέρνηση της Χώρας αρχίζουν από τη στιγμή που αυτοί κάθε φορά βρίσκονται στην Κυβέρνηση. Και αυτό είναι ένα από τα σημαντικότερα πράγματα που μπορεί κανείς να διαπιστώσει, αλλά και από τις πιο μεγάλες ζημιές που κάνατε όσα χρόνια κυβερνάτε.

Πρέπει ακόμα, κυρίες και κύριοι συνάδελφοι, να επανέλθω σε αυτό το οποίο σας έλεγα πριν, ότι η μεγαλύτερη ζημιά στο χώρο της Παιδείας έγινε από τη λογική του ράβε-ξήλωνε. Εδώ κάποτε θα πρέπει να μπει ένα οριστικό τέλος και να υπάρξει και για τα θέματα της Παιδείας μια κοινή πολιτική. 'Ηδη η Νέα Δημοκρατία, όπως στην εξωτερική πολιτική και την 'Αμυνα, ήταν και είναι ανοικτή για μια εθνική συνεννόηση και για τη χάραξη μιας εκπαιδευτικής πολιτικής, που θα έχει και βάθος χρόνου και με την οποία θα συμφωνήσουμε όλες οι πολιτικές δυνάμεις. Και αυτή θα ακολουθείται, ανεξάρτητα από τα ποια κυβέρνηση βρίσκεται στην εξουσία ή ποιος Υπουργός βρίσκεται στη θέση αυτή.

Γιατί συμβαίνει και αυτό εδώ στην Πατρίδα μας και ιδιαίτερα τα τελευταία χρόνια βλέπουμε με το ΠΑ.ΣΟ.Κ., όχι μόνο να έχει η Κυβέρνηση διαφορετική πολιτική από την προηγούμενη κυβέρνηση άλλου Κόμματος, αλλά και Υπουργοί της ίδιας Κυβέρνησης -και δε χρειάζεται να κάνω περισσότερες αναφορές για να φορτίσω περισσότερο το κλίμα- να ασκούν προσωπική πολιτική, ιδιαίτερα σε τόσο σοβαρούς και ευαίσθητους χώρους, όπως είναι ο χώρος της Παιδείας.

Kύριοι συνάδελφοι, όπως ήδη η Νέα Δημοκρατία έχει δηλώσει, αυτό το νομοσχέδιο επειδή δεν έχει αρχή, δε θα το ψηφίσει επί της αρχής. Στη συζήτηση επί των άρθρων στα θέματα εκείνα -και είναι αρκετά από αυτά-όπου η Νέα Δημοκρατία συμφωνεί με τις ρυθμίσεις που γίνονται στη συζήτηση που θα γίνει, θα υπάρξει η τοποθέτηση εκεί επί ενός εκάστου επί των άρθρων.

Σας ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μόνο πέντε λεπτά, κύριε Πρόεδρε.

Το νομοσχέδιο αυτό συζητιέται σε μία περίοδο αναβρασμού στο χώρο της εκπαίδευσης. Ο αναβρασμός αυτή τη στιγμή βρίσκεται στο χώρο της δευτεροβάθμιας εκπαίδευσης με τους καθηγητές έτοιμους για κινητοποιήσεις, για απεργίες που τις έχουν εξαγγείλει για τις 20 του μηνός.

Αφορμή βέβαια είναι το μισθολόγιο, αλλά όχι μόνο αυτό. Είναι τα προβλήματα που έχουν σωρευθεί επί αρκετά χρόνια και που πράγματι έχουν οδηγήσει το εκπαιδευτικό προσωπικό, αλλά και το διοικητικό προσωπικό όλων των βαθμίδων της εκπαίδευσης και της πρώτης και δεύτερης βαθμίδας, σε μία απελπιστική κατάσταση.

'Ηθελα, με όλη την εκτίμηση και τη σοβαρότητα, να απευθυνθώ στον κύριο Υπουργό και να του πω, ότι θέλει μεγάλη προσοχή το θέμα αυτό, γιατί οι συνθήκες είναι πραγματικά εκρηκτικές. Εάν δε το δει η Κυβέρνηση το πρόβλημα πριν από την έναρξη της απεργίας στο χώρο της δευτεροβάθμιας εκπαίδευσης, φοβούμαι ότι οι εξελίξεις θα είναι τέτοιες που όση προσπάθεια και αν γίνει μετά για να βρεθούν άλλα αίτια, δε θα είναι ικανά, κύριε Υπουργέ, για να σταματήσουν αυτό που πρόκειται να έρθει δικαιολογημένα στο χώρο και της πρωτοβάθμιας και της δευτεροβάθμιας εκπαίδευσης. Γι' αυτό πρέπει να δει σοβαρά το θέμα του μισθολογίου και είμαι βέβαιος προσωπικά ότι η ηγεσία του Υπουργείου Παιδείας αντιλαμβάνεται το οξύ οικονομικό πρόβλημα που έχουν οι καθηγητές και οι δάσκαλοι όλων των βαθμίδων της εκπαίδευσης, αλλά και ειδικότερα, μια και συζητάμε αυτή τη στιγμή για την εν εξελίξει απεργία, οι δάσκαλοι και οι καθηγητές της πρώτης και δεύτερης εκπαιδευτικής βαθμίδας.

Πρέπει να δοθεί λύση πριν αρχίσει η απεργία. 

Το νομοσχέδιο αυτό δεν έχει πράγματι αρχή. 'Αλλωστε και ο κύριος Υπουργός, πριν λίγο ομολόγησε ότι περιλαμβάνει αποσπασματικές ρυθμίσεις, οι σημαντικότερες απο τις οποίες έρχονται μέσα στον ίδιο χρόνο να διορθώσουν ρυθμίσεις, που πρόχειρα έγιναν μέσα στο 1996 από την Κυβέρνηση του ΠΑ.ΣΟ.Κ., με άλλη ασφαλώς ηγεσία του Υπουργείου Παιδείας και έρχεται να ρυθμίσει μετά από απεργίες, κινητοποιήσεις του εκπαιδευτικού προσωπικού της τριτοβάθμιας εκπαίδευσης,

Σελίδα 2411 

καταργώντας διάταξη που είχε ψηφίσει η ίδια Κυβέρνηση το 1996 ως προς την εξέλιξη, την υπηρεσιακή κατάσταση των μονίμων μελών ΔΕΠ και γενικότερα του εκπαιδευτικού προσωπικού της τριτοβάθμιας εκπαίδευσης. Είμαστε ασφαλώς υπέρ αυτής της ρύθμισης. 'Αλλωστε, όταν έκαναν κινητοποιήσεις, απεργίες οι εργαζόμενοι, το εκπαιδευτικό προσωπικό στα πανεπιστήμια, με ερωτήσεις και με ομιλίες στις επερωτήσεις είχαμε επισημάνει τον κίνδυνο και είχαμε ζητήσει να γίνει η ρύθμιση αυτή η οποία γίνεται σήμερα και βέβαια όχι μόνον εμείς, αλλά και όλα τα Κόμματα της Βουλής μη εξαιρουμένων και των Βουλευτών του κυβερνώντος Κόμματος.

Τα υπόλοιπα αντιμετωπίζουν ζητήματα καθημερινότητας που ασφαλώς χρειάζονται ρύθμιση, αλλά νομίζω, κύριε Υπουργε, ότι εκείνο που χρειάζεται είναι να βάλουμε στη σημερινή νέα βάση το όλο σύστημα της Παιδείας και όχι μόνο της εκπαίδευσης, που είναι γνωστό ότι είναι ευρύτερο ζήτημα το θέμας της Παιδείας από το ζήτημα της εκπαίδευσης.

Και, ασφαλώς, συνολικά το ζήτημα της εκπαίδευσης, ώστε να προσαρμοστεί στις σημερινές ευρωπαϊκές, διεθνείς αλλά και ελληνικές πραγματικές καταστάσεις. Και αυτό έχει σχέση με προγράμματα, έχει σχέση με την αναμόρφωση γενικά της Παιδείας και του εκπαιδευτικού συστήματος, έτσι, ώστε να αναβαθμιστεί ποιοτικά και να δίνει όραμα και προοπτική στους νέους από την πρώτη στιγμή που μπαίνουν στην πρώτη εκπαιδευτική βαθμίδα. Αν αυτό δεν το κάνουμε, όλες οι υπόλοιπες ρυθμίσεις ζητημάτων καθημερινότητας δεν πρόκειται να λύσουν το κυρίαρχο ζήτημα της αξιοπιστίας του εκπαιδευτικού συστήματος και κυρίως δεν πρόκειται να λύσουν το ζήτημα της προσαρμογής της Παιδείας στις σημερινές οικονομικές και κοινωνικές ανάγκες.

Με την έννοια ότι δεν υπάρχει αρχή στο νομοσχέδιο, η Ειδική Αγορήτρια του ΔΗ.Κ.ΚΙ. είπε τη θέση μας: ότι καταψηφίζουμε επί της αρχής το νομοσχέδιο, ενώ διατάξεις του όπως είναι αυτή για την εξέλιξη του εκπαιδευτικού προσωπικού της τριτοβάθμιας εκπαίδευσης και άλλες διατάξεις, όπως θα το δηλώσουμε κατά τη συζήτηση των άρθρων, θα τις ψηφίσουμε επισημαίνοντας αυτή την αναγκαιότητα.

Και κλείνω με το ζήτημα που έχει σχέση με τα συγγράμματα. Κατ' αρχήν πρέπει, κατά την άποψη τη δική μας, να διασφαλιστεί πράγματι η δωρεάν Παιδεία και κυρίως σε εκείνους που έχουν οικονομικά προβλήματα. Και μέσα εκεί περιλαμβάνεται και η δωρεάν χορήγηση των συγγραμμάτων. 'Ενα ζήτημα είναι αυτό κατά την άποψή μας.

'Ενα δεύτερο ζήτημα, που πρέπει να το δείτε, γιατί έχετε τη δυνατότητα να το δείτε, είναι το σύστημα γενικά των συγγραμμάτων, που μέσα από κει δαπανώνται πολλά χρήματα, άσκοπα πολλές φορές, ενώ, επίσης, μέσα στο ζήτημα που λέγεται "συγγράμματα" από την άλλη μεριά καθυστερούν την πληρωμή οι συγγραφείς, οι καθηγητές επί μακρό χρονικό διάστημα και αυτό επιτείνει τα προβλήματα στην τριτοβάθμια εκπαίδευση.

Αλλαγή λοιπόν του συστήματος συγγραφής των συγγραμμάτων, ώστε να μη δαπανώνται χωρίς αιτία σημαντικά χρηματικά ποσά, και δεύτερο έγκαιρη πληρωμή των συγγραμμάτων για να μπορεί να υπάρχει ροή στα συγγράμματα και να μην παρουσιάζονται τα φαινόμενα να μη δίνουν οι καθηγητές τα συγγράμματα έγκαιρα ακριβώς γιατί έχουν να πληρωθούν

Δε θέλω να απασχολήσω άλλο τη Βουλή. 'Ηθελα να επισημάνω τρία ζητήματα και περιμένουμε από το Υπουργείο Παιδείας να μας φέρει το συνολικό νομοσχέδιο για την Παιδεία και την εκπαίδευση προσανατολισμένο στις σημερινές ελληνικές, ευρωπαϊκές και διεθνείς ανάγκες.

ΜΟΣΧΟΣ ΓΙΚΟΝΟΓΛΟΥ: Μέχρι ποια ώρα θα πάμε κύριε Πρόεδρε;

ΠΡΟΕΔΡΕΥΩΝ (Παναγιώτης Σγουρίδης): Μέχρι τις 12'. Νομίζω ότι, επειδή έχει συμφωνηθεί να διευκολύνουμε και τη Νέα Δημοκρατία που έχει αύριο Κοινοβουλευτική Ομάδα, μέχρι τις 11.30', που θα αρχίσει η συζήτηση στην κοινοβουλευτική ομάδα αύριο, θα ψηφίσουμε το νομοσχέδιο.

ΜΟΣΧΟΣ ΓΙΚΟΝΟΓΛΟΥ: Μήπως μπορεί η Νέα Δημοκρατία να διευκολύνει και τον εαυτό της και να το ψηφίσει...

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε!

Ο κ. Γεωργακόπουλος έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, συζητούμε πράγματι ένα νομοσχέδιο για την Παιδεία το οποίο είναι αποσπασματικό. Ασκήθηκε, μάλιστα, κριτική από τον Κοινοβουλευτικό Εκπρόσωπο της Νέας Δημοκρατίας, ότι δεν ήλθε ένα νομοσχέδιο που να παρουσιάζει "το σχέδιο δράσης για το μέλλον" όπως είπε. Μα αυτό το σχέδιο δράσης για το μέλλον αναλύθηκε με λεπτομέρειες από τον Υπουργό Παιδείας στη συζήτηση επί του Προϋπολογισμού. Το πότε και το πώς αυτό θα νομοθετηθεί και θα γίνει πράξη είναι στους σχεδιασμούς του Υπουργείου Παιδείας και πιστεύω, ότι με την πρώτη ευκαιρία αυτό θα αρχίσει κάθε μέρα να γίνεται πράξη έτσι ώστε να υπάρξει αναβάθμιση του ελληνικού εκπαιδευτικού συστήματος.

Μια κινέζικη παροιμία κύριοι συνάδελφοι, λέει το εξής: "Αν θες να προγραμματίσεις για ένα χρόνο, βάλε στάρι. Αν θες να προγραμματίσεις για είκοσι χρόνια, φύτεψε δένδρα. Μα αν θες να προγραμματίσεις για εκατό χρόνια, φτιάξε σχολεία".

Και σήμερα η Χώρα μας έχει ανάγκη από τον αποπρογραμματισμό εκατό ετών και πρέπει να φτιάξει σχολεία, να φτιάξει εκπαίδευση, να φτιάξει Παιδεία. Το ύψιστο αγαθό μετά την Υγεία είναι η Παιδεία και δυστυχώς σ' αυτούς τους δύο τομείς και στην Υγεία και στην Παιδεία δεν έχει βρεθεί ένα κατώτερο σημείο εθνικής συμφωνίας όσον αφορά και τα θέματα της Παιδείας και τα θέματα της Υγείας.

Μια και σήμερα, όμως, συζητάμε για τα θέματα της Παιδείας, είμαι υποχρεωμένος να αναφέρω ορισμένα πράγματα. 'Εχει πέσει και η εκπαίδευση και η Παιδεία θύμα της γενικότερης κοινωνικής χαλάρωσης, η οποία υπάρχει στην κοινωνία μας. Υπάρχει μία χαλάρωση σ' όλους τους τομείς. Η Παιδεία δεν έχει τους αρίστους εκπαιδευτικούς, δεν έχει τα καλύτερα μέσα, δεν έχει τα καλύτερα κτίρια και εν πάση περιπτώσει δεν έχει όλες εκείνες τις προοπτικές που θα θέλαμε σήμερα.

Εάν ο Ελληνισμός επιβίωσε στα μαύρα χρόνια της Τουρκοκρατίας αλλά και μετά, αυτό οφείλεται στο ότι υπήρχαν ορισμένοι φωτεινοί δάσκαλοι οι οποίοι μετέδιδαν συνεχώς την Ελληνορθόδοξη Παιδεία. Αυτή, λοιπόν, η Παιδεία που έχει σήμερα ανάγκη η κοινωνία μας για να μπορέσει να σταθεί, στους δύσκολους καιρούς που πράγματι περνάμε, έχει ανάγκη μιας γενικότερης και συνολικότερης μεταρρύθμισης. Η μεταρρύθμιση αυτή πρέπει να ξεκινήσει από το νηπιαγωγείο, μετά, στην πρωτοβάθμια εκπαίδευση, στη δευτεροβάθμια και βεβαίως και στην τριτοβάθμια εκπαίδευση. Τι χρειαζόμαστε σήμερα για να μπορούμε να έχουμε τα νεαρά παιδιά και υγιή και ασφαλή και εκπαιδευμένα;

Θα πρέπει όλοι να δούμε ποιό είναι το κόστος αυτής της Παιδείας. Εγώ δε νομίζω ότι τα πάντα είναι πρόβλημα κόστους. Είναι πρόβλημα κόστους όταν προσπαθούμε μέσα από τις υπάρχουσες δομές να λύσουμε το πρόβλημα, διότι όταν πάμε να λύσουμε το πρόβλημα έτσι τότε ανακαλύπτουμε πραγματικά ότι το κόστος είναι υψηλό και δεν μπορούμε να το λύσουμε. Κανείς, όμως, δε σκέφθηκε ότι πρέπει να ανατρέψουμε αυτές τις δομές, εάν θέλουμε πραγματικά να δημιουργήσουμε τις προϋποθέσεις εκείνες για μία Παιδεία που θα έχει μέλλον.

Σήμερα, πραγματικά, στην κατώτερη εκπαίδευση και στη μέση και στην ανωτάτη θα έλεγα ότι επιβραβεύεται η ελάχιστη προσπάθεια. Είμαστε οπαδοί της ελάχιστης προσπάθειας, ενώ θα έπρεπε ουσιαστικά να υπάρχει η μέγιστη προσπάθεια η οποία δεν υπάρχει πουθενά. Από τον καθηγητή της μέσης εκπαίδευσης σήμερα, που κοιτάει το ρολόϊ του για το πότε θα σηκωθεί να φύγει από το γυμνάσιο ή από το λύκειο για να πάει στην κοντινότερη μεγαλύτερη πόλη -γιατί δε διαμένει μέσα στο χώρο που αναπτύσσεται η εκπαιδευτική του δράση, εκεί που είναι το σχολείο τα παιδιά- για να κάνει τα ιδιαίτερα μαθήματα. Από τον καθηγητή ο οποίος διδάσκει στο Πανεπιστήμιο της Θράκης, αλλά μένει μόνιμα στην Αθήνα ή στη Θεσσαλονίκη, από τους καθηγητές οι οποίοι, ενώ έχουν εκπαιδευτικά καθήκοντα τα παραμελούν γιατί είναι σε ερευνητικά προγράμματα ή έχουν πάρει κάποια άλλα προγράμματα 

Σελίδα 2412 

από την Ευρωπαϊκή 'Ενωση ή κάνουν γνωμοδοτήσεις ή Ινστιτούτα ή οτιδήποτε άλλο και παραγνωρίζουν το κύριο βασικό έργο τους το οποίο είναι η εκπαίδευση. Εάν, λοιπόν, δεν μπούμε σ' αυτά τα σημεία τα οποία θα πρέπει να προσπαθήσουμε να τα ανατρέψουμε για να δώσουμε μία καινούρια ώθηση και να ανεβάσουμε την Παιδεία στο βάθρο που πρέπει, διότι, όπως είπα, είναι το ύψιστο αγαθό μετά την Υγεία, δεν πρόκειται ποτέ να δημιουργήσουμε μία ελληνική Παιδεία όπως τη θέλουμε. Και σήμερα οι καιροί είναι εκείνοι οι οποίοι έχουν την απαίτηση να έχουμε μία εκπαίδευση και μία Παιδεία υψηλοτάτου επιπέδου και στον κοινωνικό τομέα και στον ανθρωπιστικό τομέα αλλά και στον τεχνολογικό. Εάν δεν συνδυάσουμε τον ανθρωπιστικό τομέα που πρέπει να έχει η εκπαίδευσή μας, με την άνοδο της τεχνολογικής εκπαίδευσης που παρατηρείται τα τελευταία χρόνια, τότε, ή θα φτιάξουμε ανθρώπους ρομπότ ή θα φτιάξουμε ανθρώπους οι οποίοι δε θα έχουν επαφή με την πραγματικότητα. Εάν, λοιπόν, δε δούμε τα πράγματα απ' αυτήν τη σκοπιά, τότε βεβαίως, όποιες ρυθμίσεις και να κάνουμε είναι μια τρύπα στο νερό.

Μετά από λίγο καιρό θα χρειαστεί να κάνουμε κάποιες άλλες ρυθμίσεις, να ευνοηθούν μισθολογικά κάποιοι εκπαιδευτικοί, να ευνοηθούν συνδικαλιστικά κάποια σωματεία, να έχουν λιγότερες ώρες εργασίας κάποιοι άλλοι σε κάποια άλλα εκπαιδευτικά συστήματα, να διοριστούν οι πλέον ανίκανοι και εκείνοι οι οποίοι ξέμειναν και δεν έχουν τίποτα άλλο να κάνουν και το αποτέλεσμα θα είναι, όπως σας είπα, να έχουμε την παιδεία της ελάχιστης προσπάθειας, αλλά και του ελαχίστου αποτελέσματος.

Η Παιδεία μας σήμερα πάσχει και έχετε υποχρέωση, κύριε Υπουργέ, σ'αυτήν την περίοδο, την οποία περνάμε, που είναι η πλέον δύσκολη και η πλέον προβληματισμένη περίοδος, να κάνετε τη μεγάλη ρήξη να ανατρέψετε ορισμένα πράγματα. Πρέπει να είναι ανατρεπτική η πολιτική σας. Δεν πρέπει να είναι πολιτική του κατεστημένου. Μη φοβηθείτε τις ανατροπές που πρέπει να γίνουν, γιατί, αν δε γίνουν ανατροπές, τότε δεν πρόκειται να προχωρήσει το εκπαιδευτικό σύστημα, δεν πρόκειται να προχωρήσει η εκπαίδευση και η Παιδεία.

Δύο λόγια μόνο θα πω για το νομοσχέδιο και τελειώνω, γιατί υποσχέθηκα στον Πρόεδρο να είμαι σύντομος για να διευκολύνω την συζήτηση του νομοσχεδίου σήμερα.

Πράγματι το νομοσχέδιο ρυθμίζει κάποια θέματα και για τους εκπαιδευτικούς των Α.Ε.Ι., ρυθμίζει κάποια θέματα μεταγραφών, ρυθμίζει κάποια θέματα των Τ.Ε.Ι. 'Ηταν ανάγκη να τα ρυθμίσει αυτά; Ναι, ήταν ανάγκη, εάν θέλετε για να επικρατήσει ηρεμία στα εκπαιδευτικά ιδρύματα, να υπάρξει όμως και ο εθνικός διάλογος μετά από αυτές τις ρυθμίσεις με όλους τους παράγοντες της εκπαιδευτικής κοινωνίας. Και σας είπα, από το νηπιαγωγείο μέχρι την ανωτάτη μετεκπαίδευση να υπάρξει μία συνολική πολιτική. Το Εθνικό Συμβούλιο Παιδείας να λειτουργήσει επιτέλους.

Δημιουργήσαμε κάποιες επιτροπές στις προηγούμενες κυβερνήσεις, της Νέας Δημοκρατίας και τις μετέπειτα κυβερνήσεις του ΠΑ.ΣΟ.Κ. για τα συγγράμματα. Και αυτές δεν έδωσαν κανένα πόρισμα, δεν κατέληξαν σε κανένα συμπέρασμα, τι πρέπει να γίνει με αυτά τα εκπαιδευτικά συγγράμματα. Μήπως είχαμε τοποθετήσει εκεί άμεσα ενδιαφερόμενους για τα εκπαιδευτικά συγγράμματα; Βεβαίως και δεν πρόκειται να πάρουν απόφαση ποτέ. Διότι, αν ήταν οι ίδιοι οι ενδιαφερόμενοι και τους συνέφερε να σέρνεται αυτό το καθεστώς, θα συνεχίζει να σέρνεται όσο εμείς δε θα παίρνουμε κεφάλια. Γιατί το θέμα των συγγραμμάτων είναι ένα τεράστιο θέμα, γίνονται τεράστιες δαπάνες και δεν έχουμε το αποτέλεσμα το οποίο πρέπει να έχουμε. Γιατί όταν γίνεται μία δαπάνη και έχουμε το αποτέλεσμα το οποίο επιδιώκουμε, καλώς γίνεται. Αλλά, όταν γίνεται μια δαπάνη και δεν έχουμε το αποτέλεσμα το οποίο επιδιώκουμε, δεν καταλαβαίνω ποίοι είναι αυτοί οι κύριοι, οι οποίοι δεν προχώρησαν, δεν έδωσαν το πόρισμά τους στον Υπουργό Παιδείας, για να πάρει τις αποφάσεις τις οποίες έπρεπε να πάρει από τις αρχές του 1993, που νομοθετήθηκε αυτή η διάταξη;

Ειπώθηκε εδώ, ότι θα πρέπει να γίνει μία διαφοροποίηση όσον αφορά το θέμα της Παιδείας για τους οικονομικά αδύνατους. Δυστυχώς αγαπητοί συνάδελφοι, αυτό ακούγεται ευχάριστα. Αλλά ξέρετε ποίοι θα βγουν, ότι είναι οικονομικά δυνατοί και ποίοι θα βγουν, ότι είναι οικονομικά αδύνατοι; Λόγω του τεράστιου προβλήματος της φοροδιαφυγής που έχουμε στη Χώρα μας -εγώ συνεχίζω να επιμένω και να μιλάω για τη φοροδιαφυγή, έστω και αν μερικοί μπορεί να πουν, ότι μου έχει γίνει έμμονη ιδέα το θέμα της φοροδιαφυγής- θα πληρώσουν οι υπάλληλοι, οι συνταξιούχοι και κάποιοι οι οποίοι δηλώνουν το εισόδημά τους, επειδή δεν μπορούν να διαφύγουν. Και εκείνοι οι οποίοι μπορούν να φοροδιαφύγουν, θα δηλώνουν κατώτερα εισοδήματα. Ενώ θα είναι οικονομικά οι πιο εύρωστοι, θα έχουν τις απαλλαγές ως οικονομικά αδύνατοι και οι πραγματικά οικονομικά αδύνατοι, επειδή θα παρουσιάζονται μέσω των φορολογικών δηλώσεών τους ως οικονομικά εύρωστοι, δε θα έχουν τις οικονομικές απολαβές που θα πρέπει να έχουν.

Αυτό λοιπόν πρέπει να προσεγγιστεί με πολύ μεγάλη προσοχή. Θα ήταν ευχής έργο εάν είχε μειωθεί το θέμα της φοροδιαφυγής και να μπορούσαμε να έχουμε, θα έλεγα, μία κατά προσέγγιση απεικόνιση της οικονομικής πραγματικότητας των νοικοκυριών και των οικογενειών και τότε βεβαίως, να πάμε και να πούμε, ότι εκείνοι οι οποίοι έχουν εισόδημα από αυτό το ποσό και κάτω, έχουν 100% δωρεάν Παιδεία, εκείνοι που έχουν εισόδημα από αυτό το ποσό και πάνω έχουν κατά 50% δωρεάν Παιδεία και εκείνοι οι οποίοι είναι πολύ πλούσιοι, να πληρώσουν για να σπουδάσουν τα φτωχόπαιδα.

Μόνο τότε μπορεί να κάνουμε μία τέτοια πολιτική. Είναι λίγο σύνθετο το πρόβλημα και δεν πρέπει να περάσουμε με απλές σκέψεις, γιατί μπορεί να δημιουργήσουμε χειρότερα προβλήματα και να θίξουμε τους μη έχοντες και μη κατέχοντες, αντί να θίξουμε τους έχοντες και κατέχοντες.

Κλείνοντας, αγαπητοί συνάδελφοι, θέλω να πιστεύω, ότι πράγματι μέσα στο 1997 το Υπουργείο Παιδείας θα έχει την ευκαιρία να κάνει την αναμόρφωση του πλαισίου για την εκπαίδευση των Ελληνοπαίδων από το νηπιαγωγείο -και επιμένω, ξεκινώντας από το νηπιαγωγείο- μέχρι τη μεταπτυχιακή εκπαίδευση.

Κάπου θα πρέπει να υπάρξει μία εθνική συμφωνία. Δεν είναι δυνατόν κάθε Υπουργός, κάθε κυβέρνηση να φέρνει τη δική της μεταρρύθμιση. Μπορούμε επιτέλους να βρούμε ένα κατώτερο επίπεδο εθνικής συμφωνίας, έτσι ώστε να μην αλλάζει το εκπαιδευτικό σύστημα κάθε δύο ή κάθε τρία χρόνια. Χρειάζεται να αλλάζει το εκπαιδευτικό σύστημα, αλλά όχι τόσο συχνά. Να αλλάζει κάθε δέκα χρόνια βεβαίως, γιατί υπάρχει ραγδαία εξέλιξη και είναι ραγδαία η αύξηση της γνώσης και θα πρέπει βεβαίως, να προσαρμοζόμαστε στα νέα δεδομένα. Αυτό για να γίνει χρειάζεται τουλάχιστον μία προοπτική μίας δεκαετίας, θα έλεγα. Τότε να κάνουμε τις μεγάλες εθνικές συμφωνίες για τα θέματα της Παιδείας. Μόνο τότε θα μπορέσουμε να ανεβάσουμε και την εκπαίδευση και το επιστημονικό δυναμικό και τον πολιτισμό μας και να κάνουμε την πολιτιστική μας παρέμβαση μέσα στον ευρύτερο χώρο της περιοχής στην οποία ζούμε. Μόνο αν υπάρξει αυτή η πολιτική, μόνο αν υπάρξει αυτή η διαδικασία, θα μπορέσουμε πραγματικά να έχουμε μέλλον ως Χώρα. Για να έχουμε μέλλον, θα πρέπει να έχουμε Παιδεία, όπως σας είπα και όπως αναφέρθηκα στην αρχή στην κινέζικη παροιμία.

Σας ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας, Κοινοβουλευτικός Εκπρόσωπος του Κ.Κ.Ε., έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, ο Ειδικός Αγορητής μας ο κ. Τασούλας διατύπωσε την ολοκληρωμένη τοποθέτηση του Κόμματός μας πάνω στο νομοσχέδιο. Θα ήθελα και εγώ να κάνω ορισμένες παρατηρήσεις.

Πρώτα απ' όλα, όταν μιλάμε για την Παιδεία ή για νομοσχέδιο που αναφέρεται στον τομέα αυτό, πρέπει να πούμε, ότι τα προβλήματα της Παιδείας είναι πολύ σοβαρά. Τα έχουμε θέσει επανειλημμένα εδώ στη Βουλή, αλλά εγώ θα έλεγα, όσον αφορά την Ελλάδα, ότι θα μπορούσαμε να τα 

Σελίδα 2413 

συμπτύξουμε σε δύο: Το ένα είναι το χρήμα. Δει δη χρημάτων, χωρίς λεφτά παιδεία δεν μπορούμε να έχουμε.

Η Χώρα μας είναι σε πραγματική καθυστέρηση σε σχέση με άλλες ευρωπαϊκές ιδιαίτερα χώρες, αλλά και με άλλες χώρες του κόσμου. Θα πρέπει, αν θέλουμε να καλύψουμε τη διαφορά, να μην κάνουμε μόνο μία συντήρηση του επιπέδου των δαπανών -φέτος ο προϋπολογισμός δίνει αυτό που είχαμε μέχρι σήμερα- αλλά να τις διπλασιάσουμε, να πάμε τις δαπάνες πολύ πιο πάνω και από το διπλάσιο, ίσως και πάνω από το 15%, για να μπορέσουμε να καλύψουμε αυτήν τη διαφορά. Τέτοιο πράγμα η Κυβέρνηση δεν φαίνεται διατεθειμένη να κάνει.

Επίσης, δεύτερο σοβαρό πρόβλημα για τη δική μας Παιδεία είναι η διασφάλιση του δημόσιου και δωρεάν χαρακτήρα της. Και αυτό η Κυβέρνηση το έχει βάλει στο στόχαστρο. Θα θυμίσω, ότι ο παριστάμενος Υφυπουργός όταν πριν από λίγους μήνες με κάποια επίκαιρη ερώτηση που είχαμε εδώ, του ανέφερα κρούσματα και κινδύνους και φόβους μας για αναγνώριση ιδιωτικών ανώτατων εκπαιδευτικών ιδρυμάτων, κολεγίων, κ.λπ. -που με την αντιμετώπιση που έχει η δημόσια παιδεία μας, παρεισφρύουν- μου είπε, ότι βεβαίως εδώ θα φανεί η αξία της δημόσιας Παιδείας, κατά πόσο θα είναι ανταγωνιστική.

Και εσείς, κύριε Υπουργέ, σήμερα μιλήσατε για ανταγωνιστικότητα της Παιδείας μας. Εμείς δεν το δεχόμαστε αυτό και το θεωρούμε ιδιαίτερα επικίνδυνο. Γιατί από τη στιγμή που προχωράμε σε τέτοιου είδους κατεύθυνση, νομίζουμε ότι δεν πρόκειται να μείνει τίποτα όρθιο. Χαρακτηριστικό παράδειγμα είναι ο τομέας της Υγείας. Σε κάθε περίπτωση θεωρούμε ότι δεν μπορεί η Παιδεία και η Υγεία του Λαού μας να μετατρέπονται σε εμπόρευμα, για να εξασφαλίζουν υπερκέρδη ορισμένοι αετονύχηδες, όπως γίνεται αλλού και όπως σε ένα βαθμό γίνεται και στη Χώρα μας και πάτε να το επισημοποιήσετε.

Φυσικά το νομοσχέδιο είναι αποσπασματικό. Το αναγνωρίσατε κι εσείς ο ίδιος. Ωστόσο, όμως, θέλουμε να πούμε, ότι αποδεικνύει ότι δεν έχετε ένα συγκεκριμένο προγραμματισμό για την αντιμετώπιση των αναγκών της εκπαίδευσης. 'Ετσι λειτουργήσατε και με το περίφημο Eθνικό Aπολυτήριο στο επίπεδο της μέσης εκπαίδευσης και με άλλες ρυθμίσεις. 'Ετσι γίνεται και στο νομοσχέδιο αυτό με το διευθυντή -αυτό αποδεικνύεται- μεταπτυχιακών σπουδών. Δεν είναι το θέμα αν είναι σωστή ή όχι η ρύθμιση. Αλλά κοιτάξτε. Εδώ μιλάμε επί δεκαετίες, για μεταπτυχιακές σπουδές. Υπάρχουν ένα σωρό προβλήματα σ' αυτόν τον τομέα. Και τώρα ανακαλύπτετε την ανάγκη κάποιου διευθυντή μεταπτυχιακών σπουδών, λες και λύνεται έτσι το πρόβλημα. Εμείς πιστεύουμε, ότι θα μπορούσε αυτός ο τομέας, αυτό το ζήτημα των μεταπτυχιακών σπουδών να αντιμετωπισθεί πολύ πιο υπεύθυνα. Και φυσικά έτσι λειτουργούσε και λειτουργεί ακόμη και σήμερα στις τοποθετήσεις της και η Νέα Δημοκρατία.

'Η πάρτε π.χ. τις εξελίξεις του ΔΕΠ. 'Ερχεται, όπως ήδη τονίστηκε στην Αίθουσα, ο προκάτοχός σας και με έναν τρόπο αυθαίρετο, αμελέτητο και με αιφνιδιασμό της Βουλής καταργεί τις ρυθμίσεις του ν.2083, δημιουργώντας ένα σοβαρότατο πρόβλημα.

'Ερχεσθε εσείς τώρα και καταργείτε αυτήν την κατάργηση του κ. Παπανδρέου και επανέρχεσθε στις ρυθμίσεις του 2083, λέγοντας κι εσείς ο ίδιος ότι είναι προσωρινό και ως αποτέλεσμα κάποιας συμφωνίας, που είχατε με τα ΑΕΙ. Το αναφέρουμε αυτό για να δείξουμε πόσο αντιφατικά λειτουργείτε ως Κυβέρνηση και ως Αντιπολίτευση και αυτή η πολιτική σας δεν κάνει τίποτε άλλο παρά να εντείνει τα αισθήματα ανασφάλειας και αβεβαιότητας των εργαζομένων στο χώρο της Παιδείας. Δεν ξέρουν τι θα τους έλθει από τη μια χρονιά στην άλλη, από το ένα εξάμηνο στο άλλο.

Δείχνει επίσης πόσο πρόχειρα νομοθετεί, κύριε Πρόεδρε, η Βουλή και πόσο δίκιο έχουμε -το τονίζουμε αυτό- και αυτό φοβάμαι, ότι θα το δούμε και στο νομοσχέδιο που συζητούμε τώρα, έστω και σε αυτές τις αποσπασματικές ρυθμίσεις, βάζοντας στο Σώμα τη λαιμητόμο του αυστηρού περιορισμού των χρονικών ορίων που έχει στη διάθεσή του να ψηφίζει κάποιο νομοσχέδιο, γιατί πιστεύουν ορισμένοι, ότι ντε και καλά πρέπει πάση θυσία να διευκολυνθεί το νομοθετικό έργο της Κυβέρνησης.

Εμείς επιμένουμε, ότι αυτό που πρέπει να διευκολύνεται είναι το νομοθετικό έργο της Βουλής,για να είμαστε σοβαροί και να μην ερχόμαστε κάθε μήνα ή κάθε έξι μήνες να αλλάζουμε αυτό που ψήφισε το Σώμα, γιατί διαπιστώνουμε, ότι ήταν στο γόνατο.

Και δεν είναι δυνατόν το νομοθετικό έργο της Βουλής να υποτάσσεται στις πολιτικές σκοπιμότητες της εκάστοτε κυβέρνησης. Και φυσικά δεν είναι δυνατόν η Νέα Δημοκρατία -επειδή επαναφέρατε τη συγκεκριμένη διάταξη για τις εξελίξεις του ΔΕΠ στο ν.2083- να επαίρεται, να δημαγωγεί, γιατί είναι γεγονός, ότι ο ν.2083 έχει απορριφθεί από το σύνολο της πανεπιστημιακής κοινότητας. Και συνέβαλε στην ένταση της κρίσης στα πανεπιστήμια. Είναι υπεύθυνη η Νέα Δημοκρατία για ένα σημαντικό μέρος των προβλημάτων, που έχουμε σήμερα στην ανώτατη εκπαίδευσή μας και για τα προβλήματα που αντιμετωπίζουν τα ΑΕΙ. Αύξησε με την πολιτική της, αλλά και ιδιαίτερα με το νόμο αυτόν, την ανασφάλεια στα τμήματα του ΔΕΠ. Είχαμε και έχουμε ακόμη αξιότατους επιστήμονες, οι οποίες μένουν σε εκκρεμότητα για πάρα πολλά χρόνια.

Και θα θέλαμε να πούμε, κύριε Υπουργέ, ορίστε τι πατήματα δίνετε στη Νέα Δημοκρατία -ακούσατε τον κ. Σιούφα και τους αγορητές της Νέας Δημοκρατίας- για δημαγωγία. Φυσικά και σήμερα είναι γνωστό και μέσα σ' αυτήν την Αίθουσα και έξω απ' αυτήν ότι η κατάσταση στα ΑΕΙ, δεν είναι καθόλου καλή. Αυτό εντοπίζεται απ' όλες τις πλευρές. Αυτή η άσχημη κατάσταση αφορά γενικά όλους τους τομείς.

Είπατε ότι έχετε αναπτύξει κάποιο διάλογο. Πολλές φορές έχουμε ακούσει για διάλογο. Διάλογος ίσως γίνεται. Το θέμα είναι πού καταλήγει. Και φοβάμαι πάρα πολύ, για να μην πω ότι είμαι βέβαιος -είναι μια διαπίστωση που βγαίνει από την πείρα μας- ότι ο διάλογος χρησιμοποιείται συχνά ως φύλλο συκής, για να καλύψει αντιλαϊκότατες πολιτικές. Γίνεται διάλογος αλλά πολλές φορές γράφετε στα παλαιότερα των υποδημάτων σας αυτά που λέγονται. Πάντως δεν θέλω να προκαταλάβω το διάλογο που κάνετε. Θα τον δούμε στην πράξη. Αμφιβάλλουμε ωστόσο σοβαρότατα για το αν με το νομοσχέδιο που εξαγγέλετε σήμερα θα προχωρήσετε στη λύση των προβλημάτων με δεδομένο τον προσανατολισμο της πολιτικής σας και την προσήλωσή σας στη δογματική εφαρμογή των κατευθύνσεων που έρχονται από την Ευρωπαϊκή 'Ενωση. Και πριν απ' όλα θέλω να επαναλάβω, ότι έχετε κατεύθυνση προς τη συρρίκνωση των κοινωνικών δαπανών και προς την καθήλωση αν όχι τη μείωση των κονδυλίων για την Παιδεία στα σημερινά απαράδεκτα χαμηλά επίπεδα ή προς ελάχιστες αυξήσεις, ίσα-ίσα για να λέτε, ότι δώσατε αύξηση.

Φυσικά θέλω να ξεκαθαρίσω, ότι το Κόμμα μας, όπως συνηθίζει πάντα, θα υποστηρίξει κάθε θετικό μέτρο που θα πάρετε. Αυτή ήταν η πολιτική που κρατήσαμε από την ίδρυση του Κόμματός μας μέχρι σήμερα σ' αυτήν την Αίθουσα. 'Ομως, δεν μπορούμε να ξεχάσουμε, ότι πριν από λίγες μέρες ψηφίστηκε ο προϋπολογισμός από την Πλειοψηφία της Βουλής. Δεν μπορούμε να ξεχάσουμε, ότι χωρίς λεφτά δεν μπορούμε να έχουμε ανάπτυξη της Παιδείας και μάλιστα όταν ο προσανατολισμός για καλύτερη διαχείριση των όποιων κονδυλίων, δεν είναι αυτός που κατά τη γνώμη μας θα έπρεπε να είναι.

Κλείνοντας αυτό το κεφάλαιο θα ήθελα να πω, ότι εμείς δυσπιστούμε πάρα πολύ και ως προς το διάλογο που κάνει η Κυβέρνηση και ως προς την πολιτική που πάει να εφαρμόσει. Εξάλλου, κύριε Υπουργέ, θα ήθελα να θυμίσω, ότι τα ντοκουμέντα, τα κείμενα των συνεδρίων των εργαζομένων στα ΑΕΙ, δεν φαίνεται να συμφωνούν και πολύ με τις θέσεις σας.

Τώρα θα ήθελα να κάνω ορισμένες επί μέρους παρατηρήσεις. Κατ' αρχήν, όταν στην Κοινοβουλευτική Επιτροπή ένα νομοσχέδιο έχει τη σύμφωνη γνώμη των τεσσάρων από τα πέντε Κόμματα, έρχεται στην Ολομέλεια και το Κόμμα που διαφώνησε κάνει μια σύντομη τοποθέτηση. Δεν περνάει λοιπόν 

Σελίδα 2414 

το νομοσχέδιο χωρίς συζήτηση. Σε ό,τι αφορά τα συγγράμματα, εμείς επιμένουμε, ότι θα πρέπει δύο ή τρία συγγράμματα ή όσα θέλετε να δίνονται δωρεάν. Βεβαίως οι βιβλιοθήκες είναι αναγκαίες. Δεν πρέπει, όμως, οι βιβλιοθήκες να υπάρχουν για να δίνουν στους φοιτητές τα συγγράμματα, αλλά να υπάρχουν για να δίνουν στους φοιτητές τη δυνατότητα να διευρύνουν τις γνώσεις τους.

Σε ό,τι αφορά τα περιφερειακά πανεπιστήμια, θα ήθελα να πω, ότι επειδή στην εκλογική μου περιφέρεια συμβαίνει να βρίσκεται και η έδρα του Πανεπιστημίου Αιγαίου, η ρύθμιση που γίνεται πρέπει να θεωρηθεί θετική. Είναι ένα πρόβλημα που ταλανίζει και το Πανεπιστήμιο Αιγαίου εδώ και πάρα πολλά χρόνια.

Θα ήθελα ωστόσο, να κάνω δύο παρατηρήσεις:

Πρώτον, σας άκουσα να λέτε, ότι ίσως αντί για τρία αυτοδύναμα τμήματα θα έπρεπε να ήταν τέσσερα. Δεν συμφωνούμε. Υπάρχει πρόβλημα.

Δεύτερον, εκεί που λέτε "τέσσερις καθηγητές τακτικοί και αναπληρωτές εκ των οποίων οπωσδήποτε οι δύο τακτικοί", ίσως οι λέξεις "οπωσδήποτε οι δυο τακτικοί " θα έπρεπε να λείψουν και να μείνουμε στο "τέσσερις καθηγητές τακτικοί ή αναπληρωτές".

Εξάλλου με τη διαδικασία που δρομολογείται με το άρθρο 1 αυτού του νομοσχεδίου, νομίζω ότι πολύ γρήγορα και αναπληρωτές καθηγητές θα είναι τακτικοί. Το λέω αυτό, γιατί υπάρχουν προβλήματα. Και θα ήθελα με την ευκαιρία να πω, ότι τα προβλήματα των περιφερειακών πανεπιστημίων δεν λύνονται με αυτήν τη ρύθμιση, που είναι θετική -το επαναλαμβάνω. Χρειάζεται μια άλλη πολιτική αντιμετώπισής τους. Χρειάζονται περισσότερες σχολές, περισσότερα χρήματα.

Τι να σας πω; Τον περασμένο Ιούλιο το Κόμμα μας είχε καταθέσει ερώτηση, όπου καταγγέλαμε, ότι για το Πανεπιστήμιο Αιγαίου τα μισά τουλάχιστον από τα μέλη ΔΕΠ, εξήντα οκτώ στους εκατό σαράντα ή στους εκατόν τριάντα, είναι συμβασιούχοι επισκέπτες. Και ξέρετε, είχαν να πληρωθούν δε θυμάμαι πόσους μήνες -έχω κάπου εδώ πέρα την ερώτηση. Επιπλέον, πρέπει να έχετε υπόψη σας, ότι δεν τους καταβάλλονται ούτε τα αεροπορικά εισιτήρια που χρειάζονται για να πάνε στη Μυτιλήνη ή στη Χίο ή στη Σάμο ή στη Ρόδο για να παραδώσουν μάθημα. Τα βάζουν από την τσέπη τους.

'Οταν, λοιπόν, υπάρχουν τέτοιες συνθήκες, είναι δύσκολο να βρει κανείς και ΔΕΠ πρώτου βαθμού για να πάνε να εγκατασταθούν εκεί. Χρειάζεται λοιπόν για αυτά τα περιφερειακά πανεπιστήμια και ειδικά σε προβληματικές περιοχές, όπως είναι το Αιγαίο, μια διαφορετική αντιμετώπιση και για τη στέγασή των καθηγητών και για τη στέγαση των φοιτητών και για τη σίτιση των φοιτητών και για όλα αυτά τα ζητήματα.

Ακόμα υπάρχουν προβλήματα για την κατοχύρωση των επαγγελματικών δικαιωμάτων και του κλάδου των φοιτητών που αποφοιτούν από αυτά τα πανεπιστήμια.

Με αυτές τις παρατηρήσεις, κύριε Πρόεδρε, θα ήθελα να σταματήσω εδώ πέρα και στην κατ' άρθρο συζήτηση θα τα πούμε αναλυτικότερα. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, ζητήσατε να κάνετε κάποιες επί μέρους παρατηρήσεις. Ορίστε, έχετε το λόγο.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Κύριε Πρόεδρε, ο αγαπητός Εκπρόσωπος της Νέας Δημοκρατίας μίλησε για αμυντική πολιτική, αλλά σαφώς δεν έχει παρακολουθήσει τις δηλώσεις της Κυβέρνησης.

'Οταν συζητήθηκε ο προϋπολογισμός, έδωσα ένα χρονοδιάγραμμα των δραστηριοτήτων του Υπουργείου Παιδείας στο χώρο των μεταρρυθμίσεων για την Παιδεία και είπα, ότι ο διάλογος με την Εκπαιδευτική Κοινότητα στην τριτοβάθμια εκπαίδευση θα ολοκληρωθεί εντός του Ιανουαρίου και το νομοσχέδιο, που θα αφορά στην διοικητική και οικονομική αυτοτέλεια των πανεπιστημίων, μαζί με μηχανισμούς ελέγχου και αξιολόγησης του έργου των πανεπιστημίων, θα κατατεθεί τον Φεβρουάριο. Και είπαμε, ότι εν τω μεταξύ θα περάσουν διατάξεις που τακτοποιούν κάποιες εκκρεμότητες.

Ο αξιότιμος Εκπρόσωπος της Νέας Δημοκρατίας, μίλησε για τα ίδια πράγματα. Μίλησε για τη διοικητική, οικονομική αυτοτέλεια των πανεπιστημίων. Εάν με άκουγε πιο προσεχτικά ή αν είχε ανοιχτό μυαλό στις προτάσεις την Κυβέρνησης, ίσως θα συμφωνούσε και σε αυτό το θέμα.

Τώρα, όσον αφορά τα συγγράμματα, ο συνάδελφος Κοινοβουλευτικός Εκπρόσωπος του ΠΑ.ΣΟ.Κ. κάλυψε επαρκώς αυτό το θέμα. Είναι πράγματι ένα μεγάλο ζήτημα, που πρέπει να το αντιμετωπίσουμε και είναι ένα από τα ζητήματα, που θα ρυθμισθεί με το νομοσχέδιο, που είπαμε ότι θα κατατεθεί στη Βουλή.

ΚΥΡΙΑΚΟΣ ΣΠΥΡΙΟΥΝΗΣ: Θα πληρώνουν τα βιβλία όσοι έχουν.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Πήρα το λόγο, κυρίως, για να αναφερθώ σε θέματα που δεν αφορούν στο νομοσχέδιο, αλλά εν πάση περιπτώσει τέθηκαν, κύριε Πρόεδρε, από τον αξιότιμο Αρχηγό του ΔΗ.Κ.ΚΙ και αφορούν ζητήματα της δευτεροβάθμιας εκπαίδευσης.

Δε μίλησα γι' αυτά τα θέματα, γιατί δεν είναι θέματα που αφορούν το νομοσχέδιο που ψηφίζουμε σήμερα. 'Εχουμε, όμως, ανοίξει και σ' αυτόν το χώρο ένα διάλογο, με τους εκπροσώπους της ΟΛΜΕ και ΔΟΕ. Και πρέπει να σας διαβεβαιώσω, ότι όσον αφορά στα θεσμικά θέματα, που από πολύ καιρό εκκρεμούν σ' αυτούς τους χώρους, έχει γίνει σημαντική πρόοδος. Η προσωπική μου εκτίμηση είναι, ότι δεν θα υπάρχει σύντομα κανένα θεσμικό θέμα, που θα βρίσκεται σε εκκρεμότητα. Αντίθετα, θα μπορέσουμε να καταλήξουμε σε θετικά συμπεράσματα και σε ανάλογες ρυθμίσεις.

Επίσης, θα ήθελα να πληροφορήσω το Σώμα, ότι εκπρόσωποι της ΟΛΜΕ και της ΔΟΕ συμμετέχουν ως μέλη στην επιτροπή παρακολούθησης υλοποίησης του Κοινοτικού Πλαισίου Στήριξης και είναι και αυτοί μαζί με εμάς συνδιαχειριστές ενός προγράμματος 500 δισ. δραχμών περίπου, που αφορούν τις μεταρρυθμίσεις στη δευτεροβάθμια και πρωτοβάθμια εκπαίδευση. 'Εχουν, λοιπόν, πλήρη ρόλο να παίξουν, έχουν συμμετοχή. Εμείς προσβλέπουμε σε μία συνεργασία με τους εκπαιδευτικούς, με τους δασκάλους και τους καθηγητές για τις μεταρρυθμίσεις που προγραμματίζουμε μέσα από την υλοποίηση αυτού του προγράμματος.

'Οσον αφορά το οικονομικό θέμα που εκκρεμεί, θα ήθελα να κάνω μερικές παρατηρήσεις. Ως Υπουργείο Παιδείας είχαμε καταθέσει την άποψή μας στο Υπουργικό Συμβούλιο, ότι για τους εκπαιδευτικούς θα πρέπει να υπάρχει ιδιαίτερη προσοχή στην ιδιαιτερότητα που παρουσιάζει το θέμα και ότι, εν πάση περιπτώσει, το μισθολόγιο για τους δημόσιους λειτουργούς, που προκύπτει και που θα αφορά στους εκπαιδευτικούς, θα πρέπει να συνεπάγεται πραγματική αύξηση του εισοδήματος όλων των εκπαιδευτικών και σε κάθε περίπτωση θα πρέπει να συνεπάγεται μεγαλύτερες αυξήσεις απ' αυτές που θα προέκυπταν, αν εφαρμοζόταν η πιο παραδοσιακού τύπου εισοδηματική πολιτική, δηλαδή, το διορθωτικό συν οι εξαμηνιαίες αυξήσεις. Αυτή η πρόταση του Υπουργείου Παιδείας έγινε αποδεκτή και από την Κυβέρνηση και το νομοσχέδιο, το οποίο προτείνει για διάλογο τώρα το Υπουργείο Οικονομικών, δίνει μια ιδιαίτερη προσοχή στο θέμα των εκπαιδευτικών. Και θα ήθελα να καταθέσω μ' αυτήν την ευκαιρία στη Βουλή, δύο πίνακες που δείχνουν ότι στα πλαίσια της δημοσιονομικής πολιτικής, που έχει αναλυθεί στη Βουλή, δίνεται μία ιδιαίτερη σημασία στο θέμα της μισθολογικής αναβάθμισης στην πρωτοβάθμια και δευτεροβάθμια εκπαίδευση.

(Στο σημείο αυτό ο Υπουργός Εθνικής Παιδείας και Θρησκευμάτων κ. Γ.Αρσένης καταθέτει στα Πρακτικά τους προαναφερθέντες πίνακες, οι οποίοι έχουν ως εξής):

Σελίδα 2415 

σελ. 2415

Σελίδα 2416 

σελ. 2416


Σελίδα 2417 

 

ΓΕΡΑΣΜΙΟΣ ΑΡΣΕΝΗΣ (Υπ.Εθνικής Παιδείας και Θρησκευμάτων): Θα ήθελα να αναφέρω συγκεκριμένα κάποια νούμερα, για να δώσουμε κάποια μεγέθη. Για έναν, παραδείγματος χάριν, καθηγητή δευτεροβάθμιας εκπαίδευσης, ο οποίος έχει προϋπηρεσία είκοσι πέντε έτη, η αύξηση το 1997, που θα ισχύει από 1η Ιανουαρίου 1997 σε σχέση με τους μισθούς το 1996, θα είναι της τάξης των 45.700 δρχ. το μήνα μικτά.

ΚΥΡΙΑΚΟΣ ΣΠΥΡΙΟΥΝΗΣ: Σε ποσοστό;

ΓΕΡΑΣΙΜΟΣ ΑΡΣΕΝΗΣ (Υπ.Εθνικής Παιδείας και Θρησκευμάτων): Το ποσοστό δεν το έχω εδώ, αλλά είναι σημαντικό και φυσικά πολύ πέρα από τον πληθωρισμό.

Αλλά ένας καθηγητής με τέτοια προϋπηρεσία θα έχει οπωσδήποτε και μία υπεύθυνη θέση, θα είναι διευθυντής, θα είναι επιθεωρητής, θα έχει κάποια άλλη θέση υπευθυνότητας και τα επιδόματα υπευθυνότητας στη δευτεροβάθμια και πρωτοβάθμια εκπαίδευση αυξάνονται από 13.000 δραχμές σε 40.000 ή 50.000 δραχμές το μήνα.

Οι αυξήσεις, λοιπόν, που δίνονται σε έναν ώριμο καθηγητή μέσης εκπαίδευσης είναι σημαντικές. Το ίδιο ισχύει και για την πρωτοβάθμια εκπαίδευση. Αλλά, ακόμη και γι' αυτούς που μπαίνουν σήμερα στην Υπηρεσία χωρίς προϋπηρεσία, η αύξηση σε μηνιαία βάση είναι της τάξης των 17.500 δραχμών. Δεν λέω ως Υπουργός Παιδείας, ότι το βιωτικό επίπεδο, οι μισθοί στο δημόσιο τομέα γενικά και ειδικότερα στο εκπαιδευτικό σύστημα είναι ικανοποιητικοί, λέμε όμως, ότι, στα πλαίσια των δυνατοτήτων, έχει γίνει ένα μεγάλο βήμα προς αυτήν την κατεύθυνση και σήμερα, έχω καλέσει τους εκπροσώπους της ΟΛΜΕ και της ΔΟΕ να συζητήσουν με το Υπουργείο, όχι μόνο την προοπτική του '97, αλλά τη μακροπρόθεσμη προοπτική του '98 και του '99, γιατί είναι πρόθεση της Κυβέρνησης μέσα σε μία μεσοπρόθεσμη βάση, όχι μόνο να λύσουμε όλα τα θεσμικά περί της λειτουργίας των εκπαιδευτικών αλλά να προχωρήσουμε μεσοπρόθεσμα και σε μία βαθμιαία αλλά σημαντική αναβάθμιση της μισθολογικής τους κατάστασης.

Και θα ήθελα να τα πω αυτά, ανταποκρινόμενος στα ερωτήματα που έθεσε ο αξιότιμος Αρχηγός του ΔΗ.Κ.ΚΙ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό.

Ο κ. Παντερμαλής έχει το λόγο να δευτερολογήσει για πέντε λεπτά.

ΔΗΜΗΤΡΙΟΣ ΠΑΝΤΕΡΜΑΛΗΣ: Θα είμαι εξαιρετικά σύντομος και επιγραμματικός. Αντιστέκομαι στην πρόκληση όλων αυτών που άκουσα, που ήταν πάρα πολύ ενδιαφέροντα, να μιλήσω γενικά για τα θέματα και τα προβλήματα των πανεπιστημίων, αφού αυτές οι τροπολογίες κατά κύριο λόγο αφορούν τα πανεπιστήμια. Θα ήθελα να πω για μια φορά ακόμη, ότι είναι το πρόβλημα των πανεπιστημίων ένα ιδιόρρυθμο πρόβλημα, ότι δεν μπορεί να αντιμετωπισθεί με γραφειοκρατικές λύσεις και στατικές αντιλήψεις, ότι δεν μπορεί να αντιμετωπισθεί έχοντας γνώση μόνο το τι συμβαίνει στη Χώρα μας και μη ξέροντας τι γίνεται έξω από τα ελληνικά σύνορα, γιατί τα φαινόμενα είναι κοινά και θα ήθελα να προτείνω για τη διευκόλυνση της συζήτησης -αν συμφωνεί και ο κύριος Υπουργός βέβαια- τα πρώτα δέκα άρθρα, ουσιαστικά τα οκτώ πρώτα αλλά και τα επόμενα δύο που δεν είναι προβληματικά, να τα συζητήσουμε συνοπτικά.

'Οπως ακούσατε και από τον κύριο Υπουργό, δεν πρόκειται, σε ορισμένες τουλάχιστον περιπτώσεις, για οριστικές λύσεις, αλλά για προσωρινές ρυθμίσεις -αναφέρω το παράδειγμα των συγγραμμάτων, όπου ακούσαμε, ότι το Υπουργείο ήδη έχει ξεκινήσει με ένα πολύ σεβαστό ποσό, νέες ρυθμίσεις για τις βιβλιοθήκες των πανεπιστημίων, για την αγορά βιβλίων, νέες αντιλήψεις, οι οποίες δεν έχουν καμία σχέση με τη δωρεάν διανομή συγγραμμάτων, επομένως, είναι προσωρινές οι ρυθμίσεις- και για να κερδίσουμε χρόνο πιστεύω ότι πράγματι θα μπορούσαν τα δέκα πρώτα άρθρα να συζητηθούν μόνο επιγραμματικά, ενδέχεται να υπάρξουν κάποιες βελτιώσεις και έτσι θα βοηθούσαμε ώστε το νομοσχέδιο αυτό μέχρι τις 11.30' της αυριανής να ολοκληρωθεί.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κοντογιαννόπουλος έχει το λόγο για πέντε λεπτά.

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Κύριε Πρόεδρε, δεν αισθάνομαι την ανάγκη να δευτερολογήσω, δεδομένου ότι ο κύριος Υπουργός δεν αντέκρουσε ουσιαστικά τις παρατηρήσεις που έκανα για τη μέχρι σήμερα εκπαιδευτική πολιτική της Κυβέρνησης και την παράταση-διαιώνιση των εκκρεμοτήτων και των προβλημάτων της Παιδείας.

Απαντώντας ο κύριος Υπουργός στις παρατηρήσεις του Κοινοβουλευτικού μας Εκπροσώπου είπε, "μα, δεν βλέπετε, δεν ακούσατε τις δηλώσεις της Κυβέρνησης;" Μα, αυτό είναι το πρόβλημα, ότι βλέπουμε μόνο δηλώσεις, έργο δεν βλέπουμε, πράξεις δεν βλέπουμε και αποφάσεις, την ώρα που αυτό επείγει. 

Είναι ανάγκη να κάνω μια αναφορά στις τελευταίες παρατηρήσεις του κυρίου Υπουργού, σχετικά με το μισθολόγιο που κατατέθηκε. 

Κύριε Πρόεδρε, κυρίες και κύριοι συνάδελφοι, άκουσα με ικανοποίηση τη δήλωση του κυρίου Υπουργού, ότι ως Υπουργός Παιδείας δεν είναι ικανοποιημένος από τις ρυθμίσεις, παρά τη σχετική προσπάθεια που γίνεται.

Σύμφωνα με τις δικές μου εκτιμήσεις των διατάξεων του νομοσχεδίου, πρόχειρες κατ'αρχήν, προκύπτει το γεγονός, ότι οι νεοδιόριστοι θα εισπράττουν λιγότερο απ'ό,τι εισπράττουν σήμερα, μετά την ενσωμάτωση του επιδόματος. Εύχομαι να διαψευσθώ. 

'Ομως, πρέπει να κατανοήσουμε και ως Πολιτεία και ως κοινωνία, ότι πράγματι η οικονομική μεταχείριση των εκπαιδευτικών, όλων ανεξαιρέτως των βαθμίδων, είναι απαράδεκτη. Δεν έχουν πράγματι οι εκπαιδευτικοί την οικονομική μεταχείριση, ανάλογα του λειτουργήματος που τους έχει εμπιστευθεί η Πολιτεία. Και αυτό είναι κάτι, το οποίο δεν το λέω ούτε για να χαϊδέψω αυτιά ούτε ασφαλώς για να ζητήσω σήμερα από την Κυβέρνηση, την ώρα που όλοι πρέπει να γνωρίζουμε, ότι βρισκόμαστε μέσα σε μια οικονομική περίοδο που επιβάλλει στην οικονομία ορισμένες δεσμεύσεις λόγω της αναγκαιότητας να επιτύχουν οι στόχοι της σύγκλισης, που τουλάχιστον η συντριπτική πλειοψηφία των πολιτικών δυνάμεων της Χώρας έχουν αποδεχθεί.

'Ομως, πρέπει να κατανοήσουμε ότι οφείλουμε, όχι απλώς σήμερα να εξαντλήσουμε κάθε δυνατότητα για να βελτιωθούν οι οικονομικές συνθήκες των εκπαιδευτικών, αλλά πρέπει ως στόχο και ως κοινωνία να έχουμε πράγματι την οικονομική αναβάθμιση στο επίπεδο του λειτουργήματος που τους εμπιστευόμαστε. Γιατί με μίζερα αμειβόμενους εκπαιδευτικούς, μονάχα μίζερη εκπαίδευση θα έχουμε. 

'Ομως, επίσης πρέπει να καταλάβουμε, ότι το πρόβλημα της Παιδείας δεν είναι πρόβλημα ποσοτικό, δεν είναι πρόβλημα μόνο αυξήσεως των πιστώσεων, όπως επιχειρείται να εμφανισθεί από ορισμένες πλευρές. Σήμερα, όπως έχουν φθάσει τα πράγματα, χωρίς να αρνούμαι ότι ασφαλώς τα οικονομικά μεγέθη συμβάλλουν στη βελτίωση της Παιδείας, αυτό που προέχει είναι οι τομές εκείνες που θα δώσει ποιοτική ώθηση στην Παιδεία. Η ποιοτική ώθηση έχει να κάνει με την επιλογή, την αξιολόγηση, τη μετεκπαίδευση, τη διοίκηση. Αυτά δεν χρειάζονται δαπάνες, χρειάζονται μόνο αποφάσεις και τόλμη να παρθούν αυτές οι αποφάσεις, διότι ορισμένες δυνάμεις έχουν βολευθεί και και εξυπηρετούνται από το σημερινό τέλμα.

Θα ήθελα επίσης να διατυπώσω προς τον κύριο Υπουργό, μια και διαβεβαιώνει ότι σύντομα θα φέρει νομοσχέδιο, που θα ρυθμίζει τα προβλήματα της ανωτάτης εκπαίδευσης, ότι αυτό το νομοσχέδιο πρέπει να είναι, πράγματι, ένας νόμος-πλαίσιο με ελάχιστα άρθρα, τα οποία θα επιτρέπουν στα πανεπιστήμια να έχουν διαφοροποιημένες ρυθμίσεις για κάθε ίδρυμα ανάλογα με τις ειδικές συνθήκες λειτουργίας τους και με βάση τον εσωτερικό κανονισμό τους. Πρέπει, πράγματι, να κάνουμε τα πανεπιστήμια αυτοδιοικούμενα και σε θέση ανταγωνισμού το ένα με το άλλο.

ΠΡΟΕΔΡΕΥΩΝ (Παναγιώτης Σγουρίδης): Ο κ.Τασούλας έχει το λόγο.

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, τα προβλήματα της Παιδείας είναι μεγάλα. Με το παρόν νομοσχέδιο δεν 

Σελίδα 2418 

μπορεί να αντιμετωπισθούν, αλλά δεν είναι μόνο αυτό. Γενικότερα με την πολιτική που ακολουθεί η Κυβέρνηση στην Παιδεία, τα προβλήματα της Παιδείας και της εκπαίδευσης δεν μπορούν να αντιμετωπισθούν.

Αναφέρθηκε ο κύριος Υπουργός στην αναγκαιότητα ανταγωνιστικότητας των πανεπιστημίων της Χώρας μας απέναντι στα όσα γίνονται σήμερα παγκόσμια και στην Ευρώπη ιδιαίτερα.

'Ηθελα να θυμηθούμε, τουλάχιστον εγώ, το εξής: Κάποτε καμαρώναμε γιατί διδάσκαμε σε όλο τον κόσμο ιδέες, αξίες και καμαρώναμε γιατί διδάξαμε τον πολιτισμό στις άλλες χώρες και στην Ευρώπη. Θα ήταν χρήσιμο να επιδιώξουμε το ίδιο σήμερα και να επιμείνουμε στην αξία της δημόσιας εκπαίδευσης, να απορρίψουμε την έννοια των μονόδρομων και να προβάλλουμε όσο περισσότερο μπορούμε και με όλα τα μέσα τη δημόσια εκπαίδευση στη Χώρα μας, αφού φυσικά την αναβαθμίσουμε σε τέτοιο επίπεδο, που να αποτελεί παράδειγμα.

Φυσικά για να γίνει αυτό, όπως είπε και ο Κοινοβουλευτικός Εκπρόσωπος του Κόμματός μας, χρειάζονται χρήματα και χρήματα δεν διατίθενται.

Σε σχέση με το οικονομικό πρόβλημα της Παιδείας και της εκπαίδευσης θα ήθελα να αναφερθώ με δύο λόγια σε όσα είπε ο Υπουργός σχετικά με το μισθολόγιο των καθηγητών της μέσης εκπαίδευσης. Θα δούμε πόσες είναι οι αποδοχές, πολύ φοβάμαι, όμως, ότι και σ'αυτό που αναφέρθηκε, δεν αποκλείεται να βρούμε μέσα επιδόματα, δηλαδή αποδοχές που με άλλη μορφή έπαιρναν οι καθηγητές και τώρα απλά θα κάνουν ένα βήμα προς την άλλη μεριά και θα βαπτισθούν τακτικές αποδοχές και έτσι θα φαίνεται, ότι έχουν αύξηση.

Αλλά εκτός από αυτό, γιατί τσιγγουνευόμαστε, γιατί δεν πάμε να πάρουμε τα 700 δισ. και παραπάνω βεβαιωμένους φόρους και ένα μέρος από αυτά να τα διαθέσουμε για τους μισθούς και όχι μόνο των εκπαιδευτικών, να τα διαθέσουμε για την Παιδεία;

Αυτό, όμως, θέλει πολιτική βούληση και τέτοια βούληση στην Κυβέρνηση δεν υπάρχει.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Τασούλα.

Ο κ. Κουναλάκης έχει το λόγο.

ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, εγώ θα ήθελα να ξεκινήσω με δύο λόγια για το μισθολόγιο. Είδα τους καταλόγους και τα ποσά και θα έλεγα, ότι πράγματι υπάρχουν σημαντικές αυξήσεις, αλλά για πολύ μικρές κατηγορίες. 'Ετσι ίσως εξηγείται, ότι ενώ η ΟΛΜΕ είναι σε διάλογο μαζί σας, συγχρόνως εξαγγέλει -απ' ότι ξέρω- και απεργιακές κινητοποιήσεις με βασικά οικονομικά αιτήματα. Επομένως τα πράγματα δεν είναι τόσο ρόδινα, κύριε Υπουργέ.

Το δεύτερο που ήθελα να πω είναι, ότι στην πρωτολογία σας κάνατε αυστηρή κριτική στη Νέα Δημοκρατία, ότι λεκτικά συναινεί και στην πράξη πραγματικά δεν κάνει αυτό που όφειλε να κάνει στην επιτροπή. Είχατε δίκιο, αλλά και εσείς δεν κάνατε αυτό που έπρεπε να κάνετε στην επιτροπή, διότι κατά τη γνώμη μου ο διπλασιασμός των άρθρων δυσκόλεψε τη συναίνεση στο νομοσχέδιο, διότι ενώ υπήρχε ευρύτατη συναίνεση, σήμερα τα πράγματα δεν είναι έτσι, άρα έχετε και εσείς μερίδιο της ευθύνης.

Tώρα, θα ήθελα να κάνω δύο - τρεις παρατηρήσεις.

Δεν μας είπατε τίποτε -και εξεπλάγην- σχετικά με το άρθρο 11, όπου υπήρχε μία διατύπωση. Εγώ είχα επικοινωνήσει με τους ιδιωτικούς εκπαιδευτικούς και είχαν συμφωνήσει. Τώρα, βλέπω μία αναδιατύπωση, την οποία πήρα πριν απο λίγο. Μίλησα με εκπροσώπους των συνδικαλιστικών οργανώσεων των ιδιωτικών εκπαιδευτικών και ξέρετε τι μου είπαν; 'Οτι αυτή η αναδιατύπωση αποτελεί μία μεγάλη υποχώρηση στην πίεση των ιδιοκτητών των ιδιωτικών σχολείων, διότι οι άνθρωποι αυτοί με την αναδιατύπωση χάνουν τα 4/5 των χρημάτων που θα έπαιρναν, εάν ίσχυε το άρθρο, όπως ήταν διατυπωμένο αρχικά. Δηλαδή, τώρα έχουμε μία τελείως διαφορετική κατάσταση με μία τροπολογία, που έρχεται εδώ την τελευταία στιγμή και που αν εγώ δεν επικοινωνούσα με τους ανθρώπους αυτούς, δεν θα καταλάβαινα τι ακριβώς συμβαίνει.

Θα πρέπει να το ξεκαθαρίσουμε αυτό το θέμα, διότι είναι ανεπίτρεπτο ενώ συμφωνούμε -και στην Επιτροπή είχαμε συμφωνήσει όλοι και εδώ ότι έπρεπε οι ιδιωτικοί εκπαιδευτικοί να πάρουν τις 18.000 δραχμές- να εμφανίζεται μία νέα διατύπωση, η οποία ουσιαστικά τους αφαιρεί αυτή τη δυνατότητα. Αυτό πρέπει να γίνει απολύτως σαφές.

Επίσης, όσον αφορά τα περιφερειακά πανεπιστήμια, θα ήθελα να πω ότι είναι σαφώς μια θετική εξέλιξη και εγώ στην ομιλία μου σας είπα ότι πρέπει να αποσαφηνισθεί αυτό, έτσι ώστε οι άνθρωποι αυτοί, οι διδάσκοντες, να νοιώσουν ότι κινούμεθα γρήγορα προς την πλήρη αυτοτέλεια και αυτοδυναμία. Σας είδα να συμφωνείτε με την ομιλία ενός συναδέλφου, ο οποίος έβαζε επαχθέστερους όρους, προκειμένου να επιτευχθεί αυτή η αυτοδυναμία.

Ειλικρινά, πείτε μας καθαρά ποια πανεπιστήμια με αυτές τις ρυθμίσεις θα μπορέσουν επιτέλους να αποκτήσουν την αυτοδυναμία τους το ταχύτερο δυνατό, ώστε να προχωρήσουμε στην εκλογή πρυτανικών αρχών. Θα πρέπει να μιλήσουμε πάρα πολύ καθαρά, απλά και κατανοητά, για να μη μένουμε στις διατάξεις τις ασαφείς, οι οποίες πολλές φορές μπερδεύουν τα πράγματα και δυσκολεύουν και τη μεταξύ μας συνεννόηση.

Τέλος, νομίζω -θα αναφερθώ σ' αυτό στην κατ' άρθρο συζήτηση- ότι όσον αφορά τα θέματα της πληροφορικής, με τη νέα διατύπωση που μας διανεμήθηκε, πράγματι υπάρχει μία σημαντική βελτίωση. Εγώ έχω να κάνω μία συγκεκριμένη πρόταση για μία προσθήκη. Αν την κάνετε αποδεκτή, ο Συνασπισμός θα είναι θετικός και σ' αυτό το άρθρο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θα ήθελα το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σιούφα.

ΔΗΜΗΤΡΙΟΣ ΣΙΟΥΦΑΣ: Ο κ. Κουναλάκης επαναφέρει το θέμα, ότι εμείς δεν συμφωνήσαμε να περάσει χωρίς συζήτηση το νομοσχέδιο. Το φέρνει και στην Ολομέλεια και μάλιστα κατηγορώντας τη Νέα Δημοκρατία. Το να καταργηθούν τα δικαιώματά μας, κύριε Κουναλάκη, νομίζω ότι αυτό δεν μπορεί να αποτελεί πεδίο κριτικής.

Δεύτερον, ζητήματα όπως αυτά της παιδείας, δεν μπορούν να περνούν χωρίς συζήτηση στα πλαίσια οποιασδήποτε συνεννόησης, οποιασδήποτε συναίνεσης, οποιασδήποτε σύγκλισης απόψεων, διότι εν τοιαύτη περιπτώσει, να τα φτιάχνουμε όλα στη Διαρκή Κοινοβουλευτική Επιτροπή, πέρα απο τη δημοσιότητα, πέρα απο την πλήρη ενημέρωση όλων των συναδέλφων, για να έχετε τότε εσείς την ικανοποίηση, ότι η Νέα Δημοκρατία συναινεί και δεν διαφωνεί.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Η κα Αράπη έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, όσον αφορά το άρθρο 11 για τους ιδιωτικούς εκπαιδευτικούς, το κάλυψε ο κ. Κουναλάκης. Φυσικά οι ιδιωτικοί εκπαιδευτικοί ζητούν να παραμείνει η τροπολογία στην αρχική της διατύπωση, όπως διατυπώθηκε απο εσάς. Μάλιστα, είπαν ότι αν καταφύγουν στο Συμβούλιο της Επικρατείας, επειδή ο νόμος αυτός ισχύει και για τους δημοσίους υπαλληλους απο το 1996, θα δικαιωθούν.

'Ακουσα, κύριε Υπουργέ, να λέτε ότι αυξήσατε το επίδομα των διευθυντικών θέσεων. Πρόκειται για εκπαιδευτικούς, που έχουν είκοσι και εικοσιπέντε χρόνια υπηρεσίας. Δεν έχουν όλοι οι διευθυντές τόσα χρόνια υπηρεσίας. Υπάρχουν και διευθυντές με πολύ λιγότερα χρόνια υπηρεσίας, δηλαδή και με οκτώ και με δέκα και με δώδεκα. Απλώς ενημερωτικά σας το λέω αυτό.

Xαίρομαι που δώσατε αυτήν την αύξηση από 14.000 που έπαιρναν οι διευθυντές και 7.000 οι υποδιευθυντές παραμένοντας στο σχολείο από το πρωί στις οκτώ η ώρα κάνοντας τον κλειδοκράτορα και τον υπηρέτη του σχολείου, τον επιστάτη μπορώ να πω μέχρι το μεσημέρι στις δύο η ώρα. 'Ομως παρατηρώ εδώ στον πίνακα που μας δώσατε για τις αυξήσεις των εκπαιδευτικών, ότι το επίδομα των τριμήνων είναι 88.000. Οι καθηγητές έπαιρναν 100.000, 102.000 ή 

Σελίδα 2419 

103.000. Επειδή δεν είμαι οικονομολόγος και δεν κατέχω το θέμα μπορείτε να μου πείτε: Αυτές τις 20.000 που έχουν αφαιρεθεί από τα τρίμηνα, τις έχετε εντάξει στο βασικό μισθό; Θέλω μία απάντηση.

Επίσης, όσον αφορά το άρθρο 12 για τα παιδιά της πληροφορικής, που τελειώνουν τα Πανεπιστήμια Κρήτης, Αθηνών, Θράκης κλπ. υπήρχε η επετηρίδα και κάποια παιδιά απ' αυτά που δεν έχουν την παιδαγωγική επιμόρφωση γράφονταν στην επετηρίδα. Παραδείγματος χάριν ένας φοιτητής που τελείωνε το 1990 γράφτηκε στην επετηρίδα του 1990. Επειδή όμως δεν έχει την παιδαγωγική επιμόρφωση και μετά από πέντε χρόνια το 1995 πάει στη ΣΕΛΕΤΕ και παρακολουθεί τα σεμινάρια, τί θα γίνει με αυτόν; Θα επανέλθει στην πρώτη του θέση; θα έχει τον αριθμό επετηρίδας που θα είχε το 1992, ή θα μπει σε καινούρια σειρά;

Κάνω κάποιες διευκρινιστικές ερωτήσεις, διότι δεν το καταλαβαίνω, ούτε εγώ αλλά θέλω να βοηθήσετε και τους ανθρώπους αυτούς που περιμένουν, γιατί αγωνιούν αυτά τα παιδιά.

Δεν έχω να πω τίποτε περισσότερο. Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς την κα Αράπη.

Ο κ. Γεωργακόπουλος έχει το λόγο και μετά θα πάρει το λόγο ο κ. Σπυριούνης.

Ορίστε, κύριε Γεωργακόπουλε.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, θα είμαι πάρα πολύ σύντομος. 'Ακουσα τον συνάδελφο και συμπατριώτη μου τον εισηγητή της Νέας Δημοκρατίας, τον κ. Κοντογιαννόπουλο, ο οποίος υποστήριξε ότι το πρόβλημα της παιδείας δεν είναι ποσοτικό, αλλά είναι ποιοτικό.

Πράγματι συμφωνούμε ότι το πρόβλημα της παιδείας είναι ποιοτικό και όχι ποσοτικό. Μπορεί να μην είναι πλουσιοπάροχα αμειβόμενοι οι εκπαιδευτικοί, αλλά το πρόβλημα πιστεύω ότι δεν είναι εκεί. Το πρόβλημα είναι αλλού. Το πρόβλημα είναι ότι η παιδεία μας έχει χάσει την ψυχή της. Θα έλεγα, για να θυμίσω στους συναδέλφους, ότι δεν έχει εκείνο το συναίσθημα που βγαίνει μέσα από την ταινία του "Κύκλου των χαμένων ποιητών". Δεν υπάρχει τέτοιο αίσθημα στην παιδεία. Η παιδεία έχει γίνει για τους εκπαιδευτικούς επάγγελμα από λειτούργημα. Μετά την οικογένεια που αποτελεί το πρώτο κοινωνικό κύτταρο, το δεύτερο είναι το σχολείο. Εκεί πράγματι εκπαιδεύονται οι πολίτες και εξαρτάται αν θα έχουμε καλή κοινωνία, από το πόσο καλή παιδεία έχουμε. Δεδομένου ότι οι χαρακτήρες των νέων διαμορφώνονται όλοι τώρα πλέον μέσω της υποχρεωτικής εκπαίδευσης στα σχολεία, εάν το κάθε σχολείο δεν είναι μία αυτόνομη εκπαιδευτική μονάδα, μία πνευματική μονάδα, η οποία να είναι σε υγιή ανταγωνισμό - συναγωνισμό, αν θέλετε- με την παράλληλη μονάδα που λειτουργεί δίπλα από αυτή τη μονάδα, δεν πρόκειται ποτέ να ανεβάσουμε το επίπεδο της παιδείας.

'Οσον αφορά την οικονομική αυτοτέλεια και την διοικητική αυτοτέλεια των πανεπιστημίων, έχω να πω ότι βεβαίως πρέπει να είναι αυτόνομα διοικητικά τα πανεπιστήμια και βεβαίως πρέπει να έχουν και οικονομική αυτοτέλεια. Αλλά θα μου επιτρέψετε να πω ότι για να έχουν πράγματι οικονομική αυτοτέλεια και για να μη ζητάνε πάντοτε από την Πολιτεία θα πρέπει να αξιοποιήσουν, επιτέλους, τα Ανώτατα Εκπαιδευτικά Ιδρύματα την τεράστια περιουσία, την οποία έχουν και να την αξιοποιήσουν προς όφελος των εκπαιδευτικών ιδρυμάτων και όχι προς όφελος άλλων. Και εδώ κάποιοι καταλαβαίνετε τι εννοώ. Επομένως, είναι ανάγκη να γίνει μία συνολική, θα έλεγα, ανατροπή -επαναλαμβάνω τη φράση αυτή- στα υπάρχοντα στην παιδεία αν θέλουμε πραγματικά να βάλουμε την παιδεία μας και την εκπαίδευσή μας στην πορεία του 2000 και κάτι, γιατί μέχρι τώρα μπορώ να πω ότι ιδιαίτερα τα τελευταία χρόνια είναι απογοητευτική η πορεία της παιδείας και της εκπαίδευσης. Είναι η ώρα, λοιπόν, να γίνει το μεγάλο άλμα προς το 2000.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Υπουργέ, με χαρά μέσα στις δυνατότητες και στα πλαίσια γίνονται οι μισθολογικές ρυθμίσεις. Εγώ υποστηρίζω ότι οι τρεις κατηγορίες, οι δικαστικοί, οι στρατιωτικοί και οι εκπαιδευτικοί, πρέπει να απολαμβάνουν ειδικού μισθολογίου. Σαφώς δεν ομιλώ για το παρόν. Γιατί δεν μπορώ να παραγνωρίσω τις δυσκολίες της οικονομικής μας κατάστασης, τους μακροοικονομικούς δείκτες, τις συγκλιτικές απαιτήσεις και τα συναφή, για να βγει η οικονομία από την κρίση.

Ωστόσο, αν το μισθολόγιο, του οποίου μας δώσατε πίνακες, συγκριθεί με τα 2,5 συν 2,5 ή τα 3 συν 3 συν το διορθωτικό, νομίζω ότι υπερβαίνει αυτή την εισοδηματική πολιτική. Αυτό είναι το ένα σημείο.

Θα συμφωνήσω απολύτως με τον Κοινοβουλευτικό Εκπρόσωπο του ΠΑΣΟΚ ότι τα θέματα της παιδείας δεν είναι μόνο οικονομικά. Κυρίως είναι θέματα οίστρου, είναι θέματα έμπνευσης, είναι θέματα βαθειάς συνείδησης της λειτουργίας που επιτελεί, με την καθολική έννοια του όρου, η παιδεία. Αυτό πρέπει να παραδεχθούμε ότι απουσίασε, καθώς γενικά η κοινωνία ολισθαίνει σε μια επικίνδυνη παρακμή.

Πρέπει, λοιπόν, να αντιστρέψουμε τους όρους, να αναστρέψουμε την πορεία και να δώσουμε στην παιδεία τον οίστρο. Σ' αυτό πρέπει να βοηθήσουμε όλοι. Πρέπει να σταματήσει πρώτα και κύρια η παιδεία να αποτελεί χώρο ευτελούς ψηφοθηρίας και κομματικού ανταγωνισμού.

Την ευθύνη γι' αυτό το φαινόμενο την έχουν όλα τα Κόμματα. Και το λέω, απευθυνόμενος στους συναδέλφους της Νέας Δημοκρατίας που προσπάθησαν να εξωραϊσουν την τριετία 1990-1993. Δεν θέλω να εξειδικεύσω, αλλά θα μου επιτρέψετε, με όλη την εκτίμηση που έχω σ' όλους τους συναδέλφους, να κάνω μία παράλληλη σύγκριση.

'Ο,τι έγινε στην παιδεία, να ξέρετε ότι έγινε και στις 'Ενοπλες Δυνάμεις, κύριε Κοντογιαννόπουλε. Είναι γενικό το πνεύμα. Το έκανε και το ΠΑΣΟΚ μην στεναχωριέστε. Θα το έκανε και το ΚΚΕ. Σ' εκείνο θα γινόταν τρεις φορές χειρότερο. Αν υποθέσουμε ότι κάποτε τρελλαινόταν ο Ελληνικός Λαός και έφερνε -και ας με συγχωρέσουν οι κύριοι συνάδελφοι- το μαρξισμό και το σταλινισμό του ΚΚΕ στην Πατρίδα μας, τότε τα πράγματα θα ήταν πέντε φορές χειρότερα.

Ευθυνόμαστε, λοιπόν, για την έλλειψη αυτής της στρατηγικής αντίληψης. Χρειάζεται, κύριε Υπουργέ, μια βαθειά τομή στην παιδεία και πιστεύω ότι θα την τολμήσετε, θα την αποπειραθείτε. Και ιδιαίτερα αν έχετε την συνδρομή, όπως μου δίνει το δικαίωμα να υποθέσω, η ατμόσφαιρα που διαμορφώθηκε στο Κοινοβούλιο, κατά τη συζήτηση του συγκεκριμένου νομοσχεδίου.

Το νομοσχέδιο -επί της αρχής συζητώντας- λύνει προβλήματα άμεσης ανάγκης. Με βάση αυτό το σκεπτικό το ψηφίζω.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας, έχει το λόγο.

ΣΤΡΑΤΗΣ ΚΟΡΑΚΑΣ: Ο κύριος Υπουργός και στη δευτερολογία του δεν έθιξε το βασικό θέμα που θέσαμε. Εκτός από τις δαπάνες -που και εκεί δεν είπατε τίποτα- μας δώσατε ένα κατάλογο που δείχνει ότι με το νέο μισθολόγιο οι αυξήσεις ξεκινούν 1,5% για τους εκπαιδευτικούς και φθάνουν στο 5,6% ή 8%, από τους λογαριασμούς που έκανα πρόχειρα.

ΓΕΡΑΣΙΜΟΣ ΑΡΣΕΝΗΣ (Υπ.Εθνικής Παιδείας και Θρησκευμάτων ): Δεν είναι σωστοί οι λογαριασμοί σας.

ΣΤΡΑΤΗΣ ΚΟΡΑΚΑΣ: Αν μου επιτρέπετε, διαπιστώνω, ότι με τριάντα τρία χρόνια υπηρεσία θα έχει συνολικά το χρόνο 5.569.000 δραχμές. Με την εισοδηματική πολιτική, με τη σημερινή πολιτική, με το νέο μισθολόγιο θα φθάσει 5.878.000 δραχμές, δηλαδή 320.000-330.000 παραπάνω. Οι 330.000 παραπάνω στα 5.569.000, κύριε Υπουργέ, κάνουν λιγότερο από 6% αύξηση, με τα μαθηματικά που εγώ έχω μάθει.

ΓΕΡΑΣΙΜΟΣ ΑΡΣΕΝΗΣ (Υπ.Εθνικής Παιδείας και Θρησκευμάτων): Δεν συγκρίνετε σωστά νούμερα.

ΣΤΡΑΤΗΣ ΚΟΡΑΚΑΣ: Γιατί παρακαλώ;

ΓΕΡΑΣΙΜΟΣ ΑΡΣΕΝΗΣ (Υπ.Εθνικής Παιδείας και Θρησκευμάτων): Το 5.569.000 είναι αυτό που θα έπαιρνε αν ίσχυε η εισοδηματική πολιτική το 1997. Η διαφορά του 6% είναι το παραπάνω που παίρνει από την εισοδηματική πολιτική εάν 

Σελίδα 2420 

ίσχυε το 1997, διότι καθιερώνεται το μισθολόγιο. Εάν θέλετε να συγκρίνετε τι έπαιρνε το 1996 και τι θα πάρει το 1997 τα νούμερα είναι διαφορετικά και σας λέω ότι για να δείτε τη διαφορά θα συγκρίνετε 393.000 με 434.000, δηλαδή περίπου 40.000 δραχμές το μήνα, που στις 393.000 κάνει πάνω από 10%.

ΣΤΡΑΤΗΣ ΚΟΡΑΚΑΣ: Ωστόσο, όμως, θέλω να πω ότι οι αυξήσεις που δίνονται σε κάθε περίπτωση, είναι αυξήσεις ψίχουλα για τις ανάγκες που υπάρχουν αυτήν τη στιγμή.

'Ηθελα επίσης να σχολιάσω μια παρατήρηση που έκανε ο Κοινοβουλευτικός Εκπρόσωπος του ΠΑΣΟΚ, ότι σήμερα η παιδεία έχει γίνει επάγγελμα. Πάντοτε επάγγελμα ήταν το επάγγελμα του εκπαιδευτικού. 'Αλλο είναι το πρόβλημα. Το πρόβλημα είναι ότι είχαμε τις τελευταίες δεκαετίες -και υπεύθυνες είναι και οι κυβερνήσεις του ΠΑΣΟΚ- μια συστηματική φθορά συνειδήσεων. 'Ετσι δεν είναι;

Παλιά βεβαίως ο εκπαιδευτικός μέσα στα ιδανικά που είχε δεχόταν πολλές φορές να ζει και σε συνθήκες, ίσως εξαθλίωσης και αυτό δεν ξέρω αν ήταν τιμή για κάποιον. Σήμερα με τις καινούριες αξίες που προώθησαν όσοι κυβέρνησαν τις τελευταίες δεκαετίες, φαίνεται ότι δεν είναι διατεθειμένος ο εκπαιδευτικός να ζει σε συνθήκες εξαθλίωσης και ψάχνει τρόπους να βελτιώσει αυτές τις συνθήκες. Τρόπους που πολλές φορές φυσικά όχι μόνο δεν εγκρίνουμε, αλλά καυτηριάζουμε. Αλλά οι ηθικοί αυτουργοί αυτής της κατάστασης είναι αυτοί που ακολουθούν τη συγκεκριμένη εισοδηματική πολιτική και που διαπιστώνουν, όπως είπατε κύριε Υπουργέ, ότι θα θέλαμε, αλλά δεν υπάρχουν δυνατότητες. Και όμως δυνατότητες υπάρχουν τόσο μεγάλες για ορισμένους άλλους χώρους, όπως για παράδειγμα για το Λάτση, για το Βαρδινογιάννη που πρόσφατα τους χαρίστηκαν εκατοντάδες δισεκατομμύρια δραχμές για τέλη υπερημερίας που έπρεπε να πληρώσουν. Είπε ο συνάδελφος ο κ.Τασούλας ότι για το 1995 περιμένουν εισπράκτορα 705 δισ. δραχμές βεβαιωμένοι φόροι και ανείσπρακτοι. Και φοβόμαστε ότι θα πλησιάσουν το 1996 το ένα τρισεκατομμύριο. Λεφτά που τα πλήρωσε ο Ελληνικός Λαός, που τσεπώνουν οι εμποροβιομήχανοι, τα τζιράρουν, τα δουλεύουν και ξανασπεύδετε στις τσέπες του Ελληνικού Λαού για να καλύπτετε τις τρύπες.

'Ετσι, λοιπόν, να εξηγούμαστε.

Επίσης, θα ήθελα και εγώ να πω ότι όπως τροποποιήθηκε το άρθρο 11 για τους ιδιωτικούς εκπαιδευτικούς είναι απαράδεκτο. Βλέπω μάλιστα ότι ενώ στο άρθρο 11 έλεγε από 1-6-92 μέχρι 31-12-96 θα πάρουν τα μισά από τα 18 χιλιάρικα, εδώ το βάζετε μέχρι 31-12-92.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Τα έχουν πάρει. Από παραδρομή έχει γραφεί. Συζητήσατε με τον Πρόεδρο της ΟΙΕΛΕ;

ΣΤΡΑΤΗΣ ΚΟΡΑΚΑΣ: Εάν μεν τα έχουν πάρει, εντάξει. Δεν το ήξερα. Ωστόσο στην συζήτηση που κάνατε, τους δώσατε τη βεβαιότητα, με αυτήν την τροπολογία, όπως την διατυπώσατε, ότι θα πάρουν από το 1990, μέχρι τον Ιούνιο του 1992 ολόκληρο το επίδομα των 18.000. Και τώρα το θέτετε στην παραγραφή. Το είχατε σκεφθεί τότε ότι παραγράφεται στην πενταετία;

Τέλος, κύριε Πρόεδρε θα ήθελα να πω ότι δεν μου αρέσει καθόλου να διατυπώνω βαριές εκφράσεις, αλλά θα πρέπει και το Προεδρείο ορισμένες φορές να μας προστατεύει. 'Ερχεται αυθαίρετα ο συνάδελφος και -ενώ σε όλα τα ζητήματα το Κ.Κ.Ε. (και για τις 'Ενοπλες Δυνάμεις, και για τους εκπαιδευτικούς) στάθηκε πάντοτε στο πλευρό των εργαζομένων και ενώ αυτή η συνέπεια του Κ.Κ.Ε. στοίχισε τεράστιες θυσίες στο Κόμμα μας στα εβδομήντα οκτώ χρόνια της ύπαρξης του- το συμπέρασμα, "αν τρελαθεί ποτέ ο Ελληνικός Λαός και ψηφίσει Κ.Κ.Ε." και διάφορα τέτοια! Νομίζω ότι καλά θα έκαναν μερικοί να κάνουν την αυτοκριτική τους γιατί επί πάρα πολλά χρόνια στήριξαν και στηρίζουν τις πιο σκληρές, εγκληματικές, αντιλαϊκές πολιτικές εδώ πέρα και να μην βγαίνουν από πάνω. Μας χρωστάνε, δεν μπορούν να μας φάνε και το βόδι!.

ΠΡΟΕΔΡΕΥΩΝ (Παναγιώτης Σγουρίδης): Μήπως θέλετε κύριε Υπουργέ να κάνετε κάποια παρατήρηση, για να μπούμε στην ψήφιση επί της αρχής.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Κύριε Πρόεδρε για να διευκολύνουμε τη συζήτηση επειδή περνάει η ώρα, ορισμένες παρατηρήσεις των κυρίων συναδέλφων ή ερωτήσεις θα τις συζητήσουμε στη συζήτηση κατ'άρθρο. Δεν νομίζω πως χρειάζεται να πω κάτι παραπάνω.

ΠΡΟΕΔΡΕΥΩΝ (Παναγιώτης Σγουρίδης): Συνεπώς κηρύσσεται περαιωμένη η συζήτηση επί της αρχής του νομοσχεδίου: "Ρύθμιση θεμάτων τριτοβάθμιας εκπαίδευσης και άλλες διατάξεις".

Ερωτάται το Σώμα: Γίνεται δεκτό το νομοσχέδιο επί της αρχής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το νομοσχέδιο "Ρύθμιση θεμάτων τριτοβάθμιας εκπαίδευσης και άλλες διατάξεις" έγινε δεκτό έγινε δεκτό επί της αρχής, κατά πλειοψηφία.

'Οπως έχει συμφωνηθεί τα άρθρα 1 έως και 10 θα συζητηθούν ως μία ενότητα και τα υπόλοιπα άρθρα από το 11 έως και το ακροτελεύτιο άρθρο 16 θα συζητηθούν αύριο ξεκινώντας ακριβώς στις 10.00' το πρωϊ. Επί της πρώτης ενότητος από το άρθρο 1 έως και άρθρο 10 θα υπάρξει κάποια ανοχή χρόνου αν οι συνάδελφοι θέλουν να τοποθετηθούν.

Εισερχόμαστε στη συζήτηση των άρθρων 1 έως και 10.

Ποιός από τους κυρίους εισηγητές θέλει να πάρει το λόγο; Κύριε Παντερμαλή έχετε το λόγο.

ΔΗΜΗΤΡΙΟΣ ΠΑΝΤΕΡΜΑΛΗΣ: Μία παρατήρηση θα ήθελα να κάνω.

Στο άρθρο 6 θα ήθελα να παρακαλέσω τον κύριο Υπουργό να κάνει μία αλλαγή, εφόσον βέβαια είναι μέσα στο πνεύμα που εγώ αντιλαμβάνομαι ότι προσδιορίζει τα καθήκοντα του διευθυντή μεταπτυχιακών σπουδών. Ο διευθυντής αυτός αντί να κάνει έλεγχο, όπως πιστεύω ώς πανεπιστημιακός δάσκαλος δεν μπορεί να κάνει τον έλεγχο της αποτελεσματικής εφαρμογής του μεταπτυχιακού προγράμματος σπουδών γιατί ένα τμήμα περιέχει πολλές ειδικότητες, και δεν είναι δυνατόν ένας καθηγητής μιάς άλφα ειδικότητας να κρίνει την αποτελεσματικότητα στην εφαρμογή του προγράμματος ενός συναδέλφου. Επομένως εάν κανείς θέλει να μην είναι απλώς αρνητικός, δηλαδή να ασκεί έλεγχο, αλλά να προωθεί την αποτελεσματική εφαρμογή, τότε τα πράγματα είναι πολύ καλύτερα, είναι περισσότερο δυναμικά. Δηλαδή ένας διευθυντής σήμερα δεν χρειάζεται για να αναστέλει και να ελέγχει αλλά χρειάζεται να προωθεί επίλυση προβλημάτων, να προωθεί την αποτελεσματική εφαρμογή. Επομένως, αντί για έλεγχο, εγώ θα πρότεινα προώθηση. Αυτή είναι η παρατήρηση που ήθελα να κάνω. Ευχαριστώ.

(Στο σημείο αυτό την Προεδρική 'Εδρα καταλαμβάνει ο Α'Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Νέας Δημοκρατίας κ. Κοντογιαννόπουλος έχει το λόγο.

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Κύριε Πρόεδρε, με το άρθρο 1 διορθώνεται, όπως παρατηρήθηκε από συναδέλφους, μία αστοχία της προηγούμενης κυβέρνησης, που οδήγησε τα πανεπιστήμια σε αποχές και σε καταλήψεις. 

Κρατούμε υποσημείωση τη δέσμευση του κυρίου Υπουργού για οριστική λύση του θέματος του διορισμού και της εξέλιξης του διδακτικού προσωπικού των πανεπιστημίων. Πρέπει να γίνει σαφές, ότι το θέμα αυτό δεν μπορεί να αντιμετωπιστεί σε άλλη βάση, παρά στην καθιέρωση παντού ανοικτών διαδικασιών σε όλες τις βαθμίδες και εκλεκτορικά σώματα πανελλαδικού επιπέδου. 

Κύριε Πρόεδρε, αξίζει να σημειωθεί ότι ο περίφημος ετήσιος προγραμματισμός για τις θέσεις του διδακτικού προσωπικού, παρ' ότι ψηφίστηκε πριν από μία τριετία, στην ουσία δε εφαρμόστηκε καθόλου. Εφαρμόστηκε μόνο την τελευταία χρονιά, δηλαδή το '96, όταν για διακόσια περίπου τμήματα πανεπιστημίων σε όλη τη Χώρα δόθηκαν τριακόσιες συνολικά θέσεις, περίπου μιάμιση θέση ανά πανεπιστήμιο. Και πράγματι 

Σελίδα 2421 

υπάρχει μεγάλη έλλειψη σε διδακτικό προσωπικό που όχι μόνο δημιουργεί προβλήματα εξέλιξης, ανέλιξης του διδακτικού προσωπικού, αλλά και πρόβλημα στην ποιότητα της παρεχόμενης εκπαίδευσης.

Κατά συνέπεια, το άρθρο 1 το ψηφίζουμε με αυτές τις παρατηρήσεις. 

Το άρθρο 2, είναι ασφαλώς και αυτό μια συμμόρφωση προς την απόφαση του Σ.τ.Ε., που εκδόθηκε έπειτα από την αδικαιολόγητη και ανεξήγητη άρνηση του προηγούμενου γενικού γραμματέα, να επικυρώσει διορισμό, τον οποίο κρατούσε επί ενάμιση χρόνο στα συρτάρια του. Βεβαίως, τίθεται το θέμα, αν είναι δυνατόν, στην ουσία, αυτή η διάταξη να εφαρμοστεί, εάν δηλαδή το Υπουργείο Παιδείας μπορεί έστω μέσα στη νέα χρονική περίοδο της τριμήνου διάρκειας, να ερευνήσει, να ελέγξει τη νομιμότητα των πράξεων του πανεπιστημίου, όταν είναι γνωστό -τουλάχιστον από τις πληροφορίες μου-ότι στο τμήμα αυτό έχουν απομείνει τρεις διοικητικοί υπάλληλοι, από τους οποίους δεν είναι κανένας νομικός. Θεωρώ δηλαδή ότι είναι στην ουσία μια περιττή γραφειοκρατική διατύπωση, παρά το γεγονός ότι το Σ.τ.Ε. έχει θεωρήσει ότι έστω και έτσι εννοείται άσκηση ελέγχου νομιμότητας εκ μέρους του Υπουργείου.

Για το άρθρο 3, που αναφέρεται στη συνέχιση του καθεστώτος δωρεάν διανομής συγγραμμάτων, ήδη διατυπώθηκαν από την πλευρά της Αξιωματικής Αντιπολίτευσης οι επιβεβλημένες παρατηρήσεις. Είναι μία διάταξη, η οποία έχει ένα κόστος 3,2 δισ. δραχμές και δεν θα είχαμε αντίρρηση εάν πράγματι αυτό το κόστος συνεπαγόταν βελτίωση του επιπέδου μόρφωσης των φοιτητών.

Κύριοι συνάδελφοι, όλοι έχουμε περάσει από πανεπιστήμια και γνωρίζουμε, ότι σπάνιες φορές, ελάχιστοι φοιτητές διαβάζαμε από τα συγγράμματα. Δεν εννοούμε ένα βιβλίο, στο οποίο περιλαμβάνεται η διδασκαλία του καθηγητή, αλλά μιλάμε για το σύγγραμμα. Εάν δεν λάβουμε υπόψη και το καθεστώς κοστολόγησης όλων αυτών των συγγραμμάτων, θα δούμε ότι αυτό το μέτρο είναι μία πληγή, η οποία υποβαθμίζει την παιδεία, δημιουργεί προβλήματα και δεν προσφέρει καθόλου στη βελτίωση της ποιότητας των σπουδών.

Στο άρθρο 4, έστω και αυτή η βελτίωση, την οποία κάνει ο Υπουργός, από τη στιγμή που διατηρεί το καθεστώς, πιστεύω ότι μπορούμε να το ψηφίσουμε. 

Επίσης για τη διάταξη του άρθρου 5 δεν υπάρχει αντίρρηση από την πλευρά της Αξιωματικής Αντιπολίτευσης για το περιεχόμενό της. 

Για το άρθρο 6 θα ήθελα να σημειώσω, ότι παρά τις βελτιώσεις που έγιναν, ύστερα από τις παρατηρήσεις της κας Μπενάκη στην επιτροπή, παραμένει κενό το πρόβλημα των προσόντων του συντονιστή, δηλαδή δεν θα πρέπει να έχει διδάξει μεταπτυχιακά προγράμματα;

Πρέπει να μπει κάποιος περιορισμός.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή)

Κύριε Πρόεδρε, αν γίνεται μία μικρή ανοχή δύο λεπτών.

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως.

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Δεύτερον, δεν γίνεται καθόλου λόγος για τη διάρκεια θητείας. Πιστεύω, ότι πρέπει να οριστεί μία διετής διάρκεια θητείας, όπως αυτή του προέδρου και θεωρώ, ότι πρέπει να έχει και αποφασιστικό λόγο. Δεν μπορεί να είναι συντονιστής και να εισηγείται. Πρέπει να έχει και έναν αποφασιστικό ρόλο για να μπορέσει να λειτουργήσει καλύτερα ο θεσμός.

Η ρύθμιση του άρθρου 7 είναι σωστή, όπως σωστές κατά βάση είναι οι ρυθμίσεις των άρθρων 8, 9 και 10. Θα ήθελα μόνο να σημειώσω, ότι με το άρθρο 8 παραμένει στην ουσία, με όλα τα αρνητικά επακόλουθα, ο θεσμός του ΔΙ.Κ.Α.Τ.Σ.Α. Πρέπει να γίνει συνείδηση -και παρακαλώ τον κύριο Υπουργό να λάβει υπόψη τις παρατηρήσεις που διατυπώνω- ότι έχει αποδειχθεί πλέον ότι αυτός ο θεσμός, που έγινε από κυβέρνηση της Νέας Δημοκρατίας, είναι αποτυχημένος. Οδήγησε σε ένα γραφειοκρατικό σύστημα που ταλαιπωρεί τους πάντες. Διότι οδηγεί σε χωριστή αναγνώριση του κάθε πτυχίου και σε μία ακόμη χειρότερη αντιστοιχία με τα ελληνικά πτυχία.

Κατά την άποψη τη δική μας, ο ρόλος ενός ΔΙ.Κ.Α.Τ.Σ.Α. θα έπρεπε να είναι απλώς η παροχή πληροφοριών για το ποιά πανεπιστήμια ή ποιές σχολές του εξωτερικού είναι αναγνωρισμένες από το ελληνικό κράτος και τα πτυχία τους αναγνωρίζονται αυτομάτως ώστε να λάβουν υπόψη τους σε ποισ πανεπιστήμια θέλουν να κάνουν είτε προπτυχιακές, είτε μεταπτυχιακές σπουδές έγκυρες και αναγνωρισμένες.

Η ριζική λύση είναι να προχωρήσουμε σε αναγνώριση πανεπιστημίων και πτυχίων και όχι σε αντιστοιχία πτυχίων με παρεχόμενα πτυχία από ελληνικά ΑΕΙ. Η άσκηση επαγγελματικών δικαιωμάτων που ενσωματώνονται στα πτυχία, δεν είναι ρόλος του Υπουργείου Παιδείας, ούτε ρόλος των πανεπιστημίων. Είναι έργο των επαγγελματικών σωματείων, προκειμένου να δίνουν την άδεια ασκήσεως επαγγέλματος. Ηδη πρόσφατα έχουν γραφτεί στον Τύπο πάρα πολύ ανησυχητικές πληροφορίες για το επίπεδο των γιατρών που έρχονται από τις πρώην ανατολικές χώρες με τα γνωστά προβλήματα υποβάθμισης των σπουδών, κάτι ανάλογο με αυτό που γινόταν παλιότερα όταν είχαμε παιδαγωγούς όπου εκπαιδεύονταν στα Σκόπια.

Με αυτές τις παρατηρήσεις κύριε Πρόεδρε, τα περισσότερα άρθρα έχουν τη θετική μας ψήφο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τασούλας Ειδικός Αγορητής του ΚΚΕ, έχει το λόγο.

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, θα προσπαθήσω να είμαι σύντομος. Το πρώτο άρθρο παρ' όλο που δεν δίνει καμιά ιδιαίτερη προοπτική όσον αφορά την τριτοβάθμια εκπαίδευση, εν τούτοις είναι αναγκαίο. Απομακρύνει το φράχτη που είχε μπει με τον προηγούμενο νόμο. Εστω όπως τον απομακρύνει, θα ψηφίσουμε το άρθρο 1.

Στο άρθρο 2 έχουμε επιφυλάξεις όσον αφορά την παρέμβαση του Υπουργείου στα ζητήματα αυτοτέλειας του πανεπιστημίου. Είναι ένα δύσκολο πρόβλημα. Εμείς όπως είπα και στην πρωτολογία μου, θα προτιμούσαμε ο έλεγχος νομιμότητας να γίνεται πριν τις κρίσεις. Δεν θα επιμείνω στο αν θα είναι τρεις μήνες ή ένας. Κρατάμε επιφύλαξη σ' αυτό το άρθρο.

Σχετικά με το άρθρο που αναφέρεται στα συγγράμματα, να πω ότι πολλά λέγονται εδώ. Εμείς θέλουμε να διασφαλίσουμε το ένα σύγγραμμα. Εάν υπάρχει η δυνατότητα να παρασχεθούν και άλλες πηγές στους φοιτητές, να παρασχεθούν. Εάν δεν διασφαλίσουμε το ένα σύγγραμμα, πολλοί φοιτητές δεν θα έχουν κανένα σύγγραμμα. Επομένως, θα ψηφίσουμε το άρθρο 3.

Στο άρθρο 4 θα θέλαμε ο εκδοτικός οίκος που εκδίδει τα σχολικά βιβλία, τα πανεπιστημιακά συγγράμματα, να ανήκει στα πανεπιστήμια. Υπάρχει αυτή η δυνατότητα, υπάρχουν αδυναμίες, τις ξέρουμε. Να βοηθήσουμε τα πανεπιστήμια να διορθώσουν τα όποια προβλήματά τους. Και με αυτήν την έννοια δεν θα το ψηφίσουμε. Θέλουμε να διαφυλάξουμε τη διείσδυση των εκδοτικών οίκων, μέσω της Επιτροπής Κοστολόγησης, της έκδοσης και της διακίνησης των συγγραμμάτων στον τομέα αυτό.

'Οσον αφορά το διευθυντή των μεταπτυχιακών σπουδών, οι μεταπτυχιακές σπουδές είναι ένα μεγάλο θέμα. Δεν το λύνει ο διευθυντής. Μάλλον υποβαθμίζει αυτό το άρθρο την προσπάθεια που πρέπει να γίνει, όσον αφορά την αποτελεσματικότητα, την οργάνωση των προγραμμάτων των μεταπτυχιακών σπουδών. Δεν θα το ψηφίσουμε. Θέλουμε ιδιαίτερα να πούμε, να έχουν τη δυνατότητα οι ενδιαφερόμενοι, οι ομάδες καθηγητών, οι φοιτητές κ.λπ., να κάνουν πρόταση για προγράμματα αντίστοιχα στη Γενική Συνέλευση. Είπα και στην πρωτολογία μου πως είναι άλλο πράγμα να παρακάμπτουν τη Γενική Συνέλευση -σ' αυτό δεν συμφωνούμε- και άλλο πράγμα να μην τους δίνουμε καθόλου το δικαίωμα και να το κρατάει αυτό ο διευθυντής σπουδών.

Το άρθρο 7 θα το ψηφίσουμε. Είναι σωστό η Γενική Συνέλευση να είναι αυτή που θα προτείνει στο Υπουργείο.

Το άρθρο 8 και το άρθρο 9, που έχει σχέση με το Πανεπιστήμιο της Κύπρου: Θέλουμε να κάνουμε ένα σχόλιο. 

Σελίδα 2422 

Στις γενικές εξετάσεις που έδωσαν οι υποψήφιοι λέγεται, ότι για το θέμα των μετεγγραφών πρέπει να ξέρουν οι υποψήφιοι ότι θα ισχύουν οι όροι μετεγγραφής, όπως ισχύουν στα πανεπιστήμια εξωτερικού. Αυτό είναι γραμμένο εδώ.

Δεν θέλω να επεκταθώ στα διάφορα ζητήματα, που μπορεί να προκύπτουν από τέτοιες ενέργειες. 'Εχω τη γνώμη, ότι ναι μεν να συμφωνήσουμε να είναι ισότιμο το πανεπιστήμιο, όσον αφορά όμως τις μετεγγραφές να ισχύουν τα κριτήρια μετεγγραφής από πανεπιστήμιο του εξωτερικού.

Στο άρθρο 10 ο Θεός να βάλει το χέρι του, γιατί για παπά είναι αυτό το άρθρο και να μας επιτρέψετε να μην ψηφίσουμε ούτε υπέρ ούτε κατά. Κύριε Πρόεδρε, πρόκειται για παπά, πράγματι. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουναλάκης ως Ειδικός Αγορητής του Συνασπισμού της Αριστεράς και της Προόδου έχει το λόγο.

ΠΕΤΡΟΣ ΚΟΥΝΑΛΑΚΗΣ: 'Εχω μιλήσει κατ' επανάληψη για τα άρθρα αυτά και στην Επιτροπή κι εδώ και επομένως, τηλεγραφικά θα αναφερθώ. Ψηφίζουμε τα άρθρα αυτά με τις επιφυλάξεις που είχαμε, επειδή ακριβώς πρόκειται για προσωρινές ρυθμίσεις, που αφορούν τα περισσότερα την φετινή περίοδο. Επιμένω, ότι κάνετε λάθος στο άρθρο 1, όπου δεν αποδέχεσθε αυτές τις ρυθμίσεις που πρότεινα κι εγώ και πολλοί άλλοι συνάδελφοι. Τί να κάνουμε όμως; Εσείς όμως μας ζητάτε να ψηφίζουμε τροπολογίες που συνεχώς φέρνετε ανανεώνοντάς τες. Από την πρώτη στιγμή είπατε, ότι δεν πρόκειται να δεχθείτε καμία τροπολογία που προέρχεται από τα Κόμματα της Αντιπολίτευσης. Αυτό, βέβαια, δεν είναι ισότιμος διάλογος. 'Ετσι δεν είναι; Είπατε "απορρίπτουμε όλες τις τροπολογίες και θα αποδεχθούμε κάποια πράγματα μετά από ένα μήνα, όταν θα συζητήσουμε το νομοσχέδιο "σκούπα". Αυτό όμως δεν είναι ισοτιμία, κύριε Υπουργέ. Βλέπετε ότι εμείς έχουμε πολύ καλή διάθεση να ερευνήσουμε και να δεχθούμε πράγματα. Εσείς εκ των προτέρων απορρίπτετε κάθε ιδέα και πρόταση. Εμείς συμφωνούμε, γιατί θέλουμε να είμαστε συνεπείς με αυτά που είπαμε στην Επιτροπή, με τις επιφυλάξεις και διατυπώσεις που κάναμε και σας λέω ότι κάνετε λάθος, όσον αφορά το πρώτο άρθρο.

ΠΡΟΕΔΡΕΥΩΝ (Παναγιώτης Ν. Κρητικός): Η Ειδική Αγορήτρια του ΔΗ.Κ.ΚΙ. κα Αράπη, έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, αν και θα ψηφίσουμε το άρθρο 1, θέλω να κάνω την επισήμανση ότι αυτό το άρθρο δεν απαντά στα προβλήματα της παιδείας που έχουν σχέση με την έρευνα, και με την ποιοτική αναβάθμιση της έρευνας στα πανεπιστήμια. Αναβάλλει για μια άλλη φορά αυτό το πρόβλημα που ταλανίζει τα πανεπιστήμιά μας. Δεν παίρνει κάποια μέτρα για την ανώτατη παιδεία.

Ξέρετε κύριε Υπουργέ ότι στα πανεπιστήμια υπάρχουν ορισμένοι καθηγητές που είναι πάρα πολλά χρόνια και δημιουργούν εκεί τις κλίκες τους, με τους φοιτητές τους και με διάφορους άλλους. 'Εχουν και προσβάσεις στα Κόμματα και έτσι προωθούνται οι ίδιοι και οι ίδιοι. Υπάρχουν όμως και πολλοί καθηγητές που έχουν έλθει από το εξωτερικό. Αυτοί οι καθηγητές έχουν κάνει λαμπρές σπουδές και έχουν ανεβασμένη παιδεία. Αυτοί οι καθηγητές είναι δύσκολο να παράγουν έργο στα πανεπιστήμιά μας, διότι πρέπει να γνωρίζετε -και αν δεν το γνωρίζετε μπορούν να σας το πουν οι σύμβουλοί σας- ότι στα Πανεπιστήμια δημιουργούνται στεγανά.

Εμείς σαν ΔΗΚΚΙ πιστεύουμε ότι δεν έχουμε κάνει ακόμα βήματα προς την ποιοτική αναβάθμιση των πανεπιστημίων. Υπάρχουν καθηγητές με την παλιά αρτηριοσκληρωτική θέση τους. 

Εγώ σταματώ στο άρθρο 6. Εδώ η θέση μας είναι απόλυτα αρνητική, γιατί ενώ πρόκειται για μια διαδικασία δόμησης περαιτέρω γραφειοκρατικών και αρτηριοσκληρωτικών δομών, μέσα από συγκεντρωτική φιλοσοφία, μπορεί να υπάρξουν ανεξέλεγκτες επιπτώσεις στην ελεύθερη ανάπτυξη της μεταπτυχιακής έρευνας. Οι ανισομέρειες που δημιουργούνται εδώ, κύριε Υπουργέ, μπορούν να δημιουργήσουν ένα τέτοιο θεσμικό πλαίσιο, ενώ θα μπορούσε να υπάρξει έρευνα και όχι μόνο στα πανεπιστήμια. Ο "ΔΗΜΟΚΡΙΤΟΣ" π.χ. εάν επιδοτείτο από την ΕΟΚ, θα μπορούσε να κάνει προγράμματα έρευνας. Το ίδιο ισχύει για το Ανώτατο Ινστιτούτο 'Ερευνας, εάν είχε κάποια χρήματα από την ΕΟΚ για να κάνει μεταπτυχιακά προγράμματα. Δηλαδή, θα μπορούσαν να συνεργαστούν τα Πανεπιστήμια με το "ΔΗΜΟΚΡΙΤΟ" και με το Ανώτατο Ινστιτούτο 'Ερευνας. Οπότε σε αυτό το άρθρο υπάρχει θέμα κατανομής των πόρων ανάλογα με τις ανάγκες των γνωστικών αντικειμένων, το οποίο μετατρέπεται σε θέμα συσχετισμών στα υπάρχοντα τμήματα, ανοίγοντας τον ασκό του Αιόλου για ευνοιοκρατία και παρέμβαση σε θέματα που έχουν σχέση με την ανώτατη παιδεία. Ευχαριστώ. 'Ολα τα άλλα τα ψηφίζουμε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γιαννόπουλος έχει το λόγο.

ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, θα ήθελα να κάνω κάποια σχόλια σε ορισμένα άρθρα. Βέβαια είναι γεγονός, ότι μερικές φορές η δυναμική και η εξέλιξη των γεγονότων, μας αναγκάζει εμβόλιμα να ρυθμίσουμε και να διορθώσουμε ορισμένα άρθρα κάποιων νομοσχεδίων που η πρακτική έχει δείξει ότι είχαν ορισμένες αδυναμίες. Το συγκεκριμένο, λοιπόν, νομοσχέδιο, έχει τη φιλοσοφία του καίτοι από ορισμένους συναδέλφους έτυχε κάποιας δριμείας κριτικής.

Δεν κάνω αυτήν την αναφορά επειδή είμαι πανεπιστημιακός, για να σχολιάσω ακριβώς το συγκεκριμένο αυτό άρθρο, το άρθρο 1. Και είναι προς τιμήν σας, κύριε Υπουργέ, που είχατε δεσμευθεί στη Σύνοδο των Πρυτάνεων μετά από την ατυχή συμπεριφορά και τροπολογία, την οποία κατέθεσε ο προηγούμενος γενικός γραμματέας του Υπουργείου, για να μην τη χαρακτηρίσω και ως αθλία, γιατί όλη την πανεπιστημιακή κοινότητα την έβαλε σε μια περιπέτεια, χωρίς καν και ο ίδιος να γνωρίζει τι έπραττε. Θα μου επιτρέψετε να πω ότι και πάρα πολλοί συνάδελφοι άκριτα δεν θα πρέπει να υπογράφουν τροπολογίες, όταν δε γνωρίζουν και το γνωστικό αντικείμενο που αναφέρονται οι τροπολογίες αυτές.

Τέλος πάντων είναι ευτυχία, κύριε Υπουργέ, που θεραπεύετε αυτήν τη στιγμή, με την παλαιά σας δέσμευση, όλη αυτήν την ανωμαλία την οποία δημιούργησε ο πρώην γενικός γραμματέας.

Θα ήθελα να αναφερθώ συγκεκριμένα, όμως, κύριε Υπουργέ, ότι υπάρχει μια αδυναμία στο άρθρο αυτό, που θα μπορούσατε να δώσετε κάποια λύση. Πιστεύω, ότι και ο Εισηγητής της Πλειοψηφίας, ο καθηγητής κ. Παντερμαλής δε θα έχει αντίρρηση. Είναι ακριβώς ένα τεχνικό θέμα που υφίσταται και ταλαιπωρεί πάρα πολλούς. Και η διαπίστωση έγινε πάλι -και λυπάμαι που αναφέρομαι στον πρώην γενικό γραμματέα- από αθλία συμπεριφορά του, που ενάμισι έτος κρατούσε συγκεκριμένη πράξη εξελίξεως συναδέλφου ΔΕΠ και δεν την προχωρούσε, με αποτέλεσμα, ενώ είχε κριθεί, η δυνατότητα της οποιασδήποτε μελλοντικής του εξελίξεως θα είναι μετά το χρονικό διάστημα αυτής της αυθαιρεσίας, μέχρις ότου δημοσιευθεί στην Εφημερίδα της Κυβερνήσεως. Μπορείτε να δώσετε, κύριε Υπουργέ, μια λύση στο θέμα αυτό. Δηλαδή, η τριετία να υπολογίζεται από της εκλογής των μελών ΔΕΠ από το οικείο εκλεκτορικό σώμα και όχι ακριβώς, από τη δημοσίευση στην Εφημερίδα της Κυβερνήσεως. Αυτό λύνει πάρα πολλές αδυναμίες.

'Ολοι οι πανεπιστημιακοί γνωρίζουν ακριβώς αυτά τα προβλήματα που έχουν δημιουργηθεί στην πανεπιστημιακή κοινότητα, με απρόβλεπτες εξελίξεις και συνέπειες στην οποιαδήποτε προοπτική καταλήψεως θέσεων ή και ακόμα εξελίξεως στην ανώτερη βαθμίδα.

Πιστεύω, ότι και ο κ. Παντερμαλής, όπως προείπα και άλλοι συνάδελφοι θα έχουν την άποψη αυτή, βλέποντας ότι κατ' αυτόν τον τρόπο εξομαλύνεται αυτή η αδικία που υπάρχει επί τόσα χρόνια.

Για τα συγγράμματα θα γίνει μεγάλος λόγος όταν θα φέρετε το νομοσχέδιο.

Θα μου επιτρέψτε, όμως, να κάνω μια μικρή αναφορά. 'Ημουν φοιτητής στο έκτο έτος και ο καθηγητής μακαρίτης Λούρος εκείνη την εποχή είχε πει κάτι που πραγματικά το είχα 

Σελίδα 2423 

κακοχαρακτηρίσει, γιατί δεν το πίστευα τότε.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή)

Θα μου επιτρέψτε, κύριε Πρόεδρε, να κάνω μια μικρή ιστορική αναδρομή για να σας δείξω ακριβώς το μέγεθος της θέσεως της δικής μου τότε και της θέσεως, την οποία πραγματικά ενστερνίζομαι τώρα. Είχε πει, λοιπόν, ο καθηγητής Λούρος το 1969-1970 ότι εάν δεν αγοράσει ο φοιτητής το βιβλίο, δεν το πονάει, δεν το μελετάει, δεν ασχολείται. Εκείνη την εποχή πραγματικά είχα κακοχαρακτηρίσει το μακαρίτη δάσκαλό μου. Τώρα, όμως, έρχομαι να πω, που και εγώ είμαι εκπαιδευτικός και βλέπω πάρα πολλά θέματα τα οποία θα τα σχολιάσουμε στο νομοσχέδιο το οποίο θα καταθέσετε, ότι το θέμα δεν είναι μόνο η ποικιλία των συγγραμμάτων, τα οποία μπορούμε να δώσουμε δωρεάν. Το θέμα είναι και το τι γράφουν αυτά τα συγγράμματα. Αυτό είναι το πρώτο. Δεύτερον, μπαίνουμε σε μια άλλη εποχή με τα multi media, τα οποία θα ξεπεράσουν πια τα συγγράμματα.

'Αρα, λοιπόν, το άρθρο 4 της Επιτροπής, θα ασχοληθεί όχι με συγγράμματα πλέον, αλλά αργότερα θα ασχοληθεί με cd ROM κ.λπ., οπότε έχουμε τη δυνατότητα να μιλήσουμε ακριβώς πάνω σ' αυτήν την αναφορά.

Θα ήθελα να κάνω ένα πολύ μικρό σχόλιο για το ΔΙΚΑΤΣΑ. Ο Εισηγητής μας ο κ. Κοντογιαννόπουλος έκανε μια πολύ συγκεκριμένη αναφορά. Κύριε Υπουργέ, προχωρήστε στην αναγνώριση πανεπιστημίων και να μην κάνουμε αυτήν την ισοτιμία, την οποία εμείς τη ζούμε -τη ζω εγώ στην Ιατρική Σχολή- θα έχετε ήδη γίνει κοινωνός του γεγονότος ότι αυτήν τη στιγμή υπάρχουν φοιτητές της ιατρικής στην Τεχεράνη, που μετά από πέντε χρόνια θα τους έχουμε γιατρούς εδώ.

'Εχουμε τετρακόσιους ογδόντα φοιτητές στο μάθημα της χειρουργικής, που έρχονται να ζητήσουν αναγνώριση πτυχίου. Αν μπούμε σε αυτήν τη διαδικασία αναγνωρίσεως πτυχίων με αυτά τα δεδομένα τα οποία έχουμε, αύριο εμείς θα είμαστε ασθενείς. Κινδυνεύουμε από αυτούς που θα τους ζητήσουμε ιατρική περίθαλψη.

Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σφυρίου έχει το λόγο.

ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε.

Κύριε Πρόεδρε, κύριοι συνάδελφοι, η ενότητα των άρθρων που συζητούμε έχει εξαντλητικά συζητηθεί στην Κοινοβουλευτική Επιτροπή. 'Ηταν εξάλλου τα άρθρα, τα οποία κατατέθηκαν με το αρχικό κείμενο του νομοσχεδίου. Νομίζω, ότι είναι ώριμο πλέον να προχωρήσουμε στην ψήφισή τους.

Εγώ δε θέλω να κάνω παρά μία μόνο παρατήρηση στο άρθρο 1. Σε ό,τι αφορά τα υπόλοιπά, συμφωνώ με το περιεχόμενο και τα ψηφίζω ως έχουν.

Στο άρθρο 1, όμως, κύριε Υπουργέ, θα ήθελα να παρακαλέσω λίγο την προσοχή σας. Πιστεύω, ότι γίνεται κάποιο λάθος με τον τρόπο με τον οποίο είναι διατυπωμένες οι διατάξεις στην παράγραφο 2 και στη συνέχεια στην παραγραγο 1. Τι θέλω να πω:

Αναφέρει η παράγραφος 2: "Η διαδικασία της εξέλιξης μελών ΔΕΠ, που ήταν εκκρεμής κατά τη δημοσίευση του ν. 2413/96, συνεχίζεται και ολοκληρώνεται με τη λήψη σχετικής απόφασης από το οικείο Εκλεκτορικό Σώμα". Και λέει: "στη συνέχεια και ανεξαρτήτως του αποτελέσματος των κρίσεων, τα ως άνω μέλη ΔΕΠ υπάγονται στις ρυθμίσεις του ν. 2083/92". Και βεβαίως, αυτά θα έχουν την εξέλιξή τους πλέον βάση των διατάξεων του νόμου 2083/92.

Στην παράγραφο 1, ρύθμιση, για το δικαίωμα το οποίο δίνει το άρθρο που συζητούμε, λέει: "στην ως άνω ρύθμιση δε συμπεριλαμβάνονται και οι τυχόν εκκρεμούσας διαδικασίας κρίσεις κατά τη δημοσίευση του ν. 2083/92".

Τι θέλω να επισημάνω, κύριε Υπουργέ: 'Εχουμε μονίμους διδάκτορες που δουλεύουν στα πανεπιστήμια επί χρόνια σαν επιστημονικοί βοηθοί, συνεργάτες, κλπ, οι οποίοι εβρίσκοντο σε εκκρεμότητα την περίοδο που έμπαινε σε εφαρμογή ο ν. 2083/92. Μιλάμε για διδάκτορες που επί χρόνια υπηρέτησαν σαν μόνιμοι. Είχαν ήδη, σύμφωνα με την προβλεπόμενη από το νόμο, ολοκληρωμένη τη διαδικασία της κρίσης τους, με την κατάθεση θετικής εισηγητικής έκθεσης. 'Ομως με ευθύνη των προέδρων των τμημάτων καθυστέρησε η έγκριση από τις γενικές συνελεύσεις. Εγκρίθηκαν λίγο διάστημα ή λίγες ημέρες ή λίγους μήνες μετά την εφαρμογή του ν. 2083 και εγκρίθηκαν θετικά. Αλλά σε τι δεινή θέση εβρέθησαν; Από τη μία μεριά να μην ενταχθούν ως λέκτορες τότε και από την άλλη ο ν. 2083, δεν προέβλεπε ρητά την εξέλιξή τους. Και έχουμε τώρα, με τη διάταξη την οποία κάνουμε, νεότερους, επιστήμονες, που εκκρεμούσαν το 1986 κατά τη δημοσίευση του ν. 2413, να εξελίσσονται ομαλά και οι παλαιότεροι να μένουν στάσιμα, γιατί δεν είχαν προλάβει να κριθούν πριν τη δημοσίευση του ν. 2083.

Φοβούμαι, ότι αυτό είναι ένα λάθος και προκαλεί και μια αδικία. Για τη θεραπεία της οποίας προχωρήσαμε μαζί με τον Προεδρεύοντα κ. Κρητικό και εγώ και άλλοι τέσσερις Βουλευτές, καταθέσαμε μια συμπληρωματική διάταξη -και αναφέρομαι συγκεκριμένα στη διάταξη της τροπολογίας 167/29-για να θεραπεύσουμε αυτό το πρόβλημα το οποίο σας επισημαίνω.

Κύριε Υπουργέ, δε συζητούμε για προσθήκη άρθρου και δε ζητούμε την αποδοχή τροπολογίας για να την προσθέσουμε σαν ανεξάρτητο άρθρο στο νομοσχέδιο, ζητούμε απλά τη συμπλήρωση του άρθρου με εδάφιο, για να λύσουμε το πρόβλημα, την αδικία που προκύπτει από αυτά που σας επεσήμανα προηγουμένως.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, μερικές παρατηρήσεις στο άρθρο 1 και στα υπόλοιπα.

Κατ'αρχήν, δεν μπορεί κανείς να θεωρήσει εαυτόν ευρισκόμενο σε ευχάριστη θέση ή ότι του περιποιεί τιμή να υπάρχουν καθηγητές και δη πρώτης βαθμίδας διά διορισμού, διότι περί αυτού πρόκειται. Φοβούμαι, ότι όπως είναι αυτή η διατύπωση και επειδή δεν έχουν περάσει πολλά χρόνια να νομολογηθεί, δεν είναι σαφής, ούτε η πρόθεση ούτε ο σκοπός.

Η Επιστημονική Επιτροπή στην έκθεσή της στην τελευταία παράγραφο γράφει: "Η αναγραφή στο νόμο του χρονικού αυτού περιορισμού της τριετίας παρίσταται κατ'αρχήν ως περιττή. Πράγματι εφ'όσον πρόκειται για μέλη ΔΕΠ τα οποία υπηρετούσαν σε συγκεκριμένα, βαθμίδα κατά την έναρξη ισχύος ν. 2083/1992 και τα οποία ζητούν με βάση το δικαίωμα που τους επαναχορηγεί το νομοσχέδιο την εξέλιξή τους στην επόμενη βαθμίδα, η τριετία έχει διέλθει ήδη (από το 1992 έως το 1997)".

Τι θέλω να πω. Αυτή η διάταξη δεν έχει νομολογηθεί. Κατ'αρχήν, με τη διάταξη που προϊσχυε του ν. 2083, πολλοί από λέκτορες εξελίχθηκαν διοικητικώς σε επικούρους, διοικητικώς σε αναπληρωτές και πήγαιναν διοικητικώς, ως διοικητική περίπου ιεραρχία, να γίνουν και τακτικοί καθηγητές και μερικοί έγιναν. Αυτό συνέβη με κάποιους ευνοηθέντες κατ' εμέ.

ΑΘΑΝΑΣΙΟΣ ΓΙΑΝΝΟΠΟΥΛΟΣ: Δεν είναι διοικητική ιεραρχία. 

ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, κύριε Γιαννόπουλε. Αυτό είναι άποψή σας.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ να μη γίνεται διάλογος.

ΒΑΣΙΛΗΣ ΚΕΔΙΚΟΓΛΟΥ: Αυτό, λοιπόν, έγινε για κάποιους, ίσχυσε, παρήχθη και αποτέλεσμα. 'Ερχεται τώρα κάποιος άλλος και θα πει, θέλω ίση μεταχείριση βάσει του Συντάγματος, και ορθώς διότι το δικαιούται.

Τι λέτε τώρα εσείς εδώ πέρα; Ας το αναλύσουμε: "Οι κατά την έναρξη της ισχύος του νόμου αυτού υπηρετούντες αναπληρωτές καθηγητές, μόνιμοι επίκουροι καθηγητές και μόνιμοι λέκτορες έχουν δικαίωμα να ζητήσουν την εξέλιξή τους για την επόμενη μόνο βαθμίδα μία φορά...". Δε λέτε μόνο για την επόμενη βαθμίδα αποκλειστικά. Δηλαδή, μπορούν αυτοί να ζητούν για όλες τις βαθμίδες την εξέλιξή τους, μόνο μία φορά, όμως. Δεν μπορούν να γυρεύουν τη διοικητική εφαρμογή δύο και τρεις φορές. Μια φορά και για κάθε βαθμίδα. 'Οχι για μια βαθμίδα μόνον, την επόμενη. Η διατύπωση αυτή είναι

Σελίδα 2424 

πλήρης ασαφείας και τα δικαστήρια σε λίγο θα τους δικαιώσουν. Με αυτήν τη διατύπωση δίνετε το δικαίωμα σ'αυτόν που ήταν λέκτορας το 1992, να εξελιχθεί διά διοικητικής πράξεως σε τακτικό καθηγητή. Δηλαδή, είναι μία φωτογραφία καθηγητών τύπου Κρεμαστινού να γίνουν πρώτης βαθμίδος. Ουδεμία αμφιβολία κατ' εμέ περί τούτου.

Και στην προηγούμενη παράγραφο η Επιστημονική Επιτροπή στην έκθεση της γράφει το εξής: "Το δικαίωμα αυτό μπορεί να ασκηθεί πλέον μία μόνο φορά και όχι δύο όπως προέβλεπε ο ν. 2083/1992. Πράγματι και δεδομένου ότι το άρθρο 1 του σχεδίου νόμου αναφέρεται σε μόνιμα μέλη ΔΕΠ, σε περίπτωση αρνητικής κρίσης τα μέλη αυτά του ΔΕΠ διατηρούν μεν τη θέση στο Πανεπιστήμιο, εντάσσονται, όμως και αυτά στο καθεστώς του προγραμματισμού". Δε λέει πουθενά η επιστημονική επιτροπή ότι ξέρετε είναι για την επόμενη μόνο βαθμίδα και για μία φορά. Παραπάνω σε επόμενη βαθμίδα δε πας. Είναι ολοφάνερο, κύριε Υπουργέ, και είναι λυπηρό να εισαγάγετε το πρώτο σας νομοσχέδιο ως Υπουργός Παιδείας και να έχει αυτή την ασάφεια.

Δεύτερον, πάμε στο άρθρο 2. Είπε πολλά ο κ. Γιαννόπουλος για το γενικό γραμματέα. Μα, επιτέλους κάποτε να καταλάβουμε. Σύμφωνα με το νόμο ο γενικός γραμματέας μία αρμοδιότητα έχει: να ασχοληθεί και να παρακολουθεί την εύρυθμη λειτουργία των υπηρεσιών. Καμία άλλη. Οποιαδήποτε άλλη αρμοδιότητα εκχωρείται από τον Υπουργό. Μη μιλάτε, λοιπόν, για γενικό γραμματέα, πείτε για τον Υπουργό που του έδωσε αρμοδιότητες να κάνει αυτήν τη δουλειά. Είναι όμως ντροπής πράγμα να δίνουν οι υπουργοί αρμοδιότητες τέτοιες, ειδικά στο γενικό γραμματέα. Δώστε στους γενικούς διευθυντές, δώστε στους διευθυντές στην πραγματική διοίκηση στον ιστό της. Ο γενικός γραμματέας πρέπει να έχει απασχόληση μόνο με την εύρυθμη λειτουργία των υπηρεσιών. Γι'αυτό έχουμε αυτό το χάλι στη διοίκηση. Είναι από τις κύριες αιτίες.

Πάμε παρακάτω στο άρθρο 4. Κύριε Υπουργέ, εγώ τελείωσα το Πολυτεχνείο. Στη Χώρα μας η στατική είναι μία είτε στην Αθήνα την διδάσκεσθε είτε στην Πάτρα είτε στη Θεσσαλονίκη. Η μηχανική δυναμική είναι μία. Γιατί να έχουμε πολλά συγγράμματα;

Ξέρετε πολύ καλά ότι η "Οικονομική" σε όλα τα πανεπιστήμια και στα καλύτερα πανεπιστήμια του κόσμου, διδάσκεται από ένα βιβλίο του Σάμουελσον, από κανένα άλλο -αυτό είναι το βασικό βιβλίο που διδάσκονται όλοι- και λέει ο καθηγητής, αυτό το βιβλίο θα τελειώσεις και με αυτό παίρνεις μέχρι βαθμό 8. Οι καθηγητές που θα ήθελαν να κάνουν και έρευνα και να προχωρήσουν πιο πέρα, να εξέδιδαν και μια άλλη μονογραφία, ένα άλλο μικρότερο βιβλίο και έλεγαν, αν και αυτό το παρακολουθήσεις, παίρνεις 10. Αλλά ο βασικός κορμός της στατικής, της δυναμικής, της οικονομικής, του Κληρονομικού Δικαίου, του Ποινικού Δικαίου κ.λπ., είναι ένας για την Ελλάδα και αυτό θα ξέρεις οπωσδήποτε για να ασκήσεις επάγγελμα. Αν θέλεις να πάς παραπάνω, έχεις έφεση, τότε διάβασε και τα άλλα που διδάσκω εγώ σαν καθηγητής και που είμαι ερευνητής. Και τότε ο καθηγητής θα αναγκασθεί να ερευνά και όλα και θα πρέπει να επανακρίνεται ανά τριετία.

Συνεπώς, λοιπόν, να φροντίσετε ως Υπουργός να εκδώσετε βασικά συγγράμματα που θα σπουδάζουν όλοι οι 'Ελληνες που θέλουν να γίνουν επιστήμονες επαγγελματίες και κάθε καθηγητής για να λέγεται καθηγητής, και να είναι να ερευνά. Να εκδίδει μία μονογραφία, να έχει το βιβλίο του και διαφορετικό από χρόνου εις χρόνο, για να προάγεται η επιστήμη. Τότε μπορούμε να μιλάμε για συγγράμματα, καθηγητές, κύρος και έρευνα.

Και τα συγγράμματα βασικά όλα, πρέπει να τα παίρνουν βεβαίως οι 'Ελληνες αναλόγως του εισοδήματός τους. Δεν μπορεί να είσαι για παράδειγμα πολύτεκνη μητέρα εφοπλιστού και να παίρνεις 22.000 δραχμές. Κάτι ανάλογο συμβαίνει και εδώ. Οι υψηλού εισοδήματος να πληρώνουν.

Πάμε στο άρθρο 5. Τι έρχεσθε εδώ να κάνετε; Αγαπητέ, κύριε Αρσένη, είσθε Υπουργός Παιδείας και πολιτικός. Η πολιτική κινεί την κοινωνία έλεγε ο μακαρίτης και μας το έδωσε ως υποθήκη ο Ανδρέας Παπανδρέου και αλίμονο αν αυτή δεν έχει ανατρεπτική πνοή. Το θυμάσθε πολύ καλά, το επανέλαβε στο Εθνικό Συμβούλιο το προτελευταίο που είχαμε κάνει.

'Ερχεσθε εδώ και τί λέτε εσείς τώρα: Λέτε ότι κάποιος που τελείωσε ΤΕΙ και θέλει να εισαχθεί σε ΑΕΙ μπορεί να έχει διδαχθεί ένα μάθημα, ισοτίμως με τον άλλον του ΑΕΙ, φθάνει αυτό να το δεχθεί το Τμήμα. Δηλαδή τι λέτε; Αυτοί να πιέσουν εμέ τον πολιτικό, που υποχρέωσή μου είναι να πάρω εγώ την απόφαση, να παρέμβω στην κίνηση της κοινωνίας εγώ μεταφέρω με την διάταξη αυτή την πίεση εκεί. Στο Τμήμα δεν επιτρέπονται αυτά τα πράγματα. Είναι πολιτική απόφαση και το Τμήμα δεν είναι πολιτικός. 'Αλλο ΤΕΙ, άλλο ΑΕΙ. Τα ΑΕΙ είναι επιστήμη, είναι έρευνα, αναζήτηση είναι κάτι άλλο. Δεν μπορεί με κανένα τρόπο μάθημα του ΤΕΙ να θεωρείται ισότιμο με μάθημα του ΑΕΙ. Βάζετε πυρίτιδα, βάζετε δυναμίτιδα στην εξέλιξη.

Προχωρούμε παρακάτω στο άρθρο 6. Να σας εξομολογηθώ κάτι: Ο γιός μου είναι πολιτικός μηχανικός. Από τους καθηγητές του μόνο τρείς, της πρώτης βαθμίδας γνώρισε, που πήγαν στο Αμφιθέατρο και δίδαξαν. Κανένας άλλος επί πέντε χρόνια. Εδιδάσκετο απο αναπληρωτές, επικούρους και λέκτορες. Σήμερα είναι ο κανόνας: Κανένας τακτικός καθηγητής πρώτης βαθμίδος δεν πατάει στο Αμφιθέατρο. Και έρχεσθε τώρα σεις εδώ και τι λέτε: Σε μεταπτυχιακά προγράμματα, σε προγράμματα μεταπτυχιακών σπουδών, να είναι διευθυντής ο αναπληρωτής καθηγητής. Δίνετε επισήμως το εισιτήριο οι καθηγητές της πρώτης βαθμίδας να πάνε στα συνέδρια των επιχειρήσεων, των βιομηχανιών, των κ.λπ., να παίρνουν το μπαξίσι και να γίνονται ζάμπλουτοι. Να σας δώσω πίνακα καθηγητών θετικών επιστημών που είναι ζάμπλουτοι, για να μην αρχίσω να λέω ονόματα. Αυτό κάνετε εδώ.

Υποχρεώστε τους καθηγητές της πρώτης βαθμίδος να είναι στο Αμφιθέατρο και μόνο αυτοί που είναι στο Αμφιθέατρο έχουν την αξία και τον τίτλο του καθηγητού.

Πιο κάτω σχετικά με το άρθρο 8. Αυτό το θέμα του ΔΙΚΑΤΣΑ να το διαφυλάξετε ως κόρη οφθαλμού και να το ενισχύσετε και να το κάνετε αυστηρότερο, διότι δυστυχώς έρχονται εδώ αρχιτέκτονες που πέρασαν απο ΔΙΚΑΤΣΑ ή πολιτικοί μηχανικοί που δεν ξέρουν να επιλύσουν "αμφιέριστη δοκό", όπως λέμε εμείς, το ελάχιστο στους πολιτικούς μηχανικούς ή να χαράξουν μια γραμμή στους αρχιτέκτονες. Και δεν θέλω να μπω σε άλλες επιστήμες για να μη θεωρηθεί ότι κάνω τον πανεπιστήμονα.

Και όσον αφορά το ΕΣΥΠ: Το ΕΣΥΠ είναι ένα όργανο τού Υπουργού Παιδείας που το έφτιαξε ο προηγούμενος απο σας Υπουργός Παιδείας. Καταργήστε το για λόγους σοβαρότητας και μόνο!

Σε ό,τι αφορά το άρθρο 8, φυσικά το δεχόμαστε και φυσικά γίνεται δεκτό και το άρθρο 10, γιατί αφορά το διορισμό ενός ιερέως που δεν μπορεί κανείς να έχει αντίρρηση. 

Σας ευχαριστώ, κύριε Πρόεδρε, και ιδιαίτερα για την ανοχή σας.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Υπουργέ, ψηφίζω τα συζητούμενα άρθρα. Μία παρατήρηση έχω να κάνω στο άρθρο 1 με δυο γραμμές.

Η μία αφορά το να συμπεριληφθούν -αυτό που προτάθηκε και στη Διαρκή Επιτροπή- και εκείνοι που δεν ήταν μόνιμοι τότε που ίσχυσε ο ν. 2083. Νομίζω, ότι έχετε πει και έχετε δεσμευθεί ότι θα αποτελέσει αντικείμενο του επομένου νομοσχεδίου.

Θα συμφωνήσω με την πρόταση του κ. Γιαννόπουλου ότι πρέπει να λαμβάνεται σαν αφετηρία της τριετίας ο χρόνος εκλογής και θα μου επιτρέψετε να τη διευρύνω. Εκλέγεται ένας καθηγητής μέσα από τις προβλεπόμενες διαδικασίες ενός επιπέδου για το επόμενο επίπεδο. Η αλληλογραφία υποβάλλεται στο Υπουργείο Παιδείας για να ελεγχθεί η νομιμότητα της όλης εφαρμοσθείσας διαδικασίας και μετά να δημοσιευθεί στην Εφημερίδα της Κυβερνήσεως. Αυτή, όμως, η διαδικασία, πολλές φορές, κρατά τρεις, τέσσερις ίσως και 

Σελίδα 2425 

πέντε μήνες. Είναι εύλογο εκείνος που επιλέγεται κατά τεκμήριο αξιοκρατικό να θέλει την επομένη το πρωί ότι γίνεται και με τους στρατιωτικούς. Εμείς προαγόμαστε και την επομένη το πρωί -ο Υπουργός Εθνικής 'Αμυνας είχε προωθήσει την υπογραφή της σχετικής εγκυκλίου μέσα και από τον Πρόεδρο της Δημοκρατίας για να κυρωθεί η προαγωγή, γιατί αυτός απονέμει κατά το Σύνταγμα τους βαθμούς- φοράμε τα γαλόνια σου.

'Εχω επανειλημμένως οχλήσει το Υπουργείο Παιδείας, πιεζόμενος από παράπονα αντίστοιχων εκπαιδευτικών της ανωτάτης βαθμίδας που εξελέγησαν και μετά από τρεις - τέσσερις μήνες δεν είχε κοινοποιηθεί και δημοσιοποιηθεί διά της Εφημερίδος της Κυβερνήσεως η όλη διαδικασία. Θα παρακαλέσω να το δείτε, ώστε να είναι ταχύρρυθμη τουλάχιστον και όχι γραφειοκρατική η διαδικασία της δημοσιότητας, για να απονεμηθεί ο επόμενος βαθμός. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος εγγεγραμμένος συνάδελφος. 

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, μου δίνετε το λόγο για ένα λεπτό;

ΠΡΟΕΔΡΕΥΩΝ (Παναγιώτης Ν. Κρητικός): Ορίστε για ένα λεπτό. Οψιγενώς εκδηλώνετε το ενδιαφέρον σας, κύριε Γαρουφαλιά.

ΓΕΩΡΓΙΟΣ ΓΑΡΟΥΦΑΛΙΑΣ : Ευχαριστώ πάρα πολύ, κύριε Πρόεδρε.

Θα ήθελα να κάνω τρεις επισημάνσεις, κύριε Υπουργέ. Θα επιμείνω σ' αυτό που είπε ο κ. Σπυριούνης, αλλά που βασικά έθεσε ο κ. Γιαννόπουλος, το τεχνικό θέμα της προσμέτρησης της τριετίας. Θερμή παράκληση να το δείτε ιδιαίτερα. Είναι σημαντικό για να αποφευχθούν στον εσωτερικό χώρο των πανεπιστημιακών ιδρυμάτων ίντριγκες που έχουν σχέση από τη μια με την κοινότητα την εκπαιδευτική και από την άλλη με την εκάστοτε εκείνη τη στιγμή κυβερνητική δομή. Θερμή παράκληση να το δείτε, θα βοηθήσετε ιδιαίτερα, αν πραγματικά έχετε τη διάθεση, την πανεπιστημιακή κοινότητα.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Που αναφέρεσθε;

ΓΕΩΡΓΙΟΣ ΓΑΡΟΥΦΑΛΙΑΣ : Μιλάμε για το άρθρο 1, για το τεχνικό θέμα που έθεσε ο κ. Γιαννόπουλος, που έχει σχέση με την προσμέτρηση της τριετίας. Να προσμετράται η τριετία, επαναλαμβάνω, από την ημέρα που συζητιέται στο οικείο εκλεκτορικό σώμα.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Παράγραφος 1.

ΓΕΩΡΓΙΟΣ ΓΑΡΟΥΦΑΛΙΑΣ: 'Αρθρο 1 παρ. 1. 

Ερχόμαστε τώρα στο άρθρο 4. 

Το άρθρο 4, που κουβεντιάστηκε από συναδέλφους προλαλήσαντες, για τη λογική των πολλαπλών συγγραμμάτων. Εγώ θέλω αυτό το θέμα να το ξαναφέρετε όταν θα φέρετε το νομοσχέδιο για την τριτοβάθμια εκπαίδευση που δεσμευθήκατε και θα είναι συνολικής λογικής, να το κουβεντιάσουμε, γιατί η τεχνολογία έχει προχωρήσει κατακόρυφα, η τεχνολογία της πληροφορικής δεν έχει προχωρήσει στις πανεπιστημιακές βιβλιοθήκες. Τώρα με τη λογική των CD -ROM οπωσδήποτε χρειάζονται τα πολλαπλά συγγράμματα. Είναι πολύ εύκολο και να διανείμονται και να αντιγράφονται, χωρίς να υπάρχει κανένα πρόβλημα. 'Αρα, πιστεύω ότι αυτό το άρθρο -προς το παρόν να μείνει όπως είναι- να το ξαναφέρετε να το συζητήσουμε σε νέα βάση, στη λογική της λειτουργίας των ελληνικών πανεπιστημιακών βιβλιοθηκών. Μέσα από τη νέα τεχνολογία της λογικής και των CD -ROM πρέπει να κατακλύσουν τα ελληνικά πανεπιστήμια και ήδη από τους περισσότερους φοιτητές, αλλά και από εμάς τους διδάσκοντες χρησιμοποιούνται.

Για το άρθρο 1 θα ήθελα να κάνω μια ακόμη παρατήρηση. Θα ήθελα με το καλό, όταν θα έλθει το επόμενο νομοσχέδιο, να δείτε ιδιαίτερα το θέμα του ανοίγματος της διαδικασίας στους αναπληρωτές καθηγητές, όπως ακριβώς συμβαίνει με τους επίκουρους και τους λέκτορες. Πιστεύω, ότι είναι απαραίτητη μια κουβέντα δικιά σας με την πανεπιστημιακή κοινότητα. 'Ολη η πανεπιστημιακή κοινότητα δέχεται την άποψη να ανοίξει αυτή η διαδικασία και στη βαθμίδα του αναπληρωτή καθηγητή όταν πρόκειται για εξέλιξη στον εσωτερικό της χώρο. Καλό είναι, λοιπόν, όπως και στους επίκουρους και στους λέκτορες, να ανοίξει και η διαδικασία για τους αναπληρωτές, ώστε να δοθεί η ευκαιρία σε νέους επιστήμονες με αυξημένα προσόντα να παλέψουν, να ασχοληθούν και να στηρίξουν την ελληνική τριτοβάθμια εκπαίδευση.

Ευχαριστώ πολύ και εσάς, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εξαντλήθηκε ο κατάλογος των εγγεγραμμένων να πρωτολογήσουν και να μιλήσουν γενικά, γιατί δεν υπάρχει στάδιο δευτερολογιών αυτήν την ώρα.

Ο κύριος Υπουργός έχει το λόγο.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Κύριε Πρόεδρε, θα ήθελα πρώτα απ' όλα να παρατηρήσω ότι η διαμόρφωση αυτών των άρθρων είναι αποτέλεσμα συζητήσεων και αλλαγών που εμείς δεχθήκαμε από τους κύριους Βουλευτές στην Επιτροπή. Μάλιστα, το άρθρο 1 έχει αναδιαμορφωθεί με βάση προτάσεις που έχουν γίνει και από συναδέλφους της Νέας Δημοκρατίας και του Συνασπισμού και του ΠΑ.ΣΟ.Κ..

Λυπάμαι που σ' αυτήν τη φάση δε θα μπορέσω να ενσωματώσω στο άρθρο 1 μία διάταξη που αφορά αναπληρωτές, καθηγητές οι οποίοι έγιναν μόνιμοι, αλλά έχω αναλάβει τη δέσμευση να τακτοποιήσω αυτό το θέμα μέσα στα πλαίσια των διατάξεων του νέου νομοσχεδίου που θα καταθέσουμε για την εξέλιξη των μελών ΔΕΠ.

Το λέω αυτό διότι η αντιμετώπιση του θέματος των αναπληρωτών συνδέεται και με μία σειρά από άλλα ζητήματα που προκύπτουν για τις ανοικτές, κλειστές διαδικασίες κ.λπ. και δε θα ήθελα σ' αυτήν τη φάση να κάνουμε μία διάταξη η οποία δεν καλύπτει ολόκληρο το θέμα. Πάντως θέλω να δώσω τη διαβεβαίωση και στον κ. Σπυριούνη και στον κ. Κουναλάκη, ότι αυτό το θέμα μας έχει απασχολήσει και θα ρυθμισθεί συντόμως.

'Οσον αφορά το θέμα που έθεσε ο συνάδελφος κ. Σφυρίου, θέλω να επιστήσω την προσοχή ότι το άρθρο 1 αναφέρεται σ' αυτούς που ήταν μόνιμοι λέκτορες κατά την έναρξη της ισχύος του ν. 2083. Οι περιπτώσεις στις οποίες αναφέρθηκε ο κ. Σφυρίου είναι περιπτώσεις αυτών που είχαν υποβάλει αίτηση να εκλεγούν στην βαθμίδα του λέκτορα από επιστημονικοί συνεργάτες πριν την ισχύ του ν. 2083/1992. Εξελέγησαν μετά το νόμο 2083/1992 και η πράξη διορισμού τους ως λεκτόρων δημοσιεύθηκε στην Εφημερίδα της Κυβέρνησης μεταγενέστερα. Γι' αυτό δεν μπορούμε να τους θεωρήσουμε ως μόνιμους λέκτορες κατά την ψήφιση του 2083/1992, όπως απαιτούσε ο νόμος.

Το θέμα αυτό δεν μπορεί να αντιμετωπισθεί με μία απλή άρση της διάταξης που πέρασε το καλοκαίρι και επαναφέρει σε ισχύ την παρ. 7 του άρθρου 1 του 2083, το αντιμετωπίζουμε, όμως, και το έχουμε συμπεριλάβει στις ρυθμίσεις που έχουμε υπόψη μας για τη γενική ρύθμιση περί εξελίξεων μελών ΔΕΠ και πιστεύω ότι αυτό το θέμα θα μπορεί σ' ένα, δύο μήνες, όταν θα συζητήσουμε πάλι αυτά τα ζητήματα στη Βουλή, να τακτοποιηθεί.

Για την παρατήρηση που έκανε ο συνάδελφος κ. Κεδίκογλου, ναι, είναι για κρίση για την εξέλιξη για μία μόνο φορά, αλλά στην περίπτωση που εκκρεμούσε η διαδικασία εξέλιξης κατά τη δημοσίευση του 2083, θα είχαν το δικαίωμα να κριθούν μ' αυτήν τη διαδικασία και για μία ακόμη φορά.

Εν πάση περιπτώσει, αυτή η διάταξη, η οποία είναι σαφής, είναι μία διάταξη, όπως είπαμε, προσωρινή. Το θέμα της εξέλιξης των μελών ΔΕΠ, πάνω σε μία μονιμότερη βάση, θα αντιμετωπισθεί με το νέο νομοσχέδιο.

'Αλλη μία παρατήρηση που έγινε στο άρθρο 1 όσον αφορά τον υπολογισμό της τριετίας, εάν όλα τα μέλη του Κοινοβουλίου συμφωνούν και ο κ. Παντερμαλής, που είναι και ακαδημαϊκός, συμφωνεί και νομίζει ότι θα ήταν καλύτερο σ' αυτήν την περίπτωση να υπολογίσουμε την τριετία από την απόφαση του οικείου τμήματος, εμείς δε θα είχαμε αντίρρηση, αλλά θα ήθελα να είχαμε τη σύμφωνη γνώμη των μελών του 

Σελίδα 2426 

Κοινοβουλίου. Εάν είναι έτσι, εγώ θα πρότεινα αυτή η πρόταση να γίνει αποδεκτή.

Για το άρθρο 2 δεν υπήρχαν προτάσεις, ούτε για το άρθρο 3.

Για το άρθρο 3, θα ήθελα να σας διαβεβαιώσω ότι απλούστατα συνεχίζουμε και γι'αυτό το χρόνο αυτήν την εκκρεμότητα μέχρις ότου ρυθμιστεί το θέμα οριστικά. 'Εχω ακούσει όλες τις προτάσεις, έχουμε και εμείς προτάσεις να κάνουμε και είπαμε ότι σύντομα θα αντιμετωπίσουμε αυτό το θέμα.

Για το άρθρο 6, πιστεύω ότι η έκφραση για τον έλεγχο της αποτελεσματικής εφαρμογής του προγράμματος είναι μία έκφραση αρκετά σαφής, αλλά εάν το Σώμα προτιμά την πρόταση του κ. Παντερμαλή, να μην αναφέρουμε τη λέξη "έλεγχος", αλλά "για την προώθηση της αποτελεσματικής εφαρμογής", εμείς δεν έχουμε αντίρρηση να αλλάξουμε τη λέξη "έλεγχος" με τη λέξη "προώθηση".

ΔΗΜΗΤΡΙΟΣ ΠΑΝΤΕΡΜΑΛΗΣ: Είναι περισσότερο δυναμική.

ΓΕΡΑΣΙΜΟΣ ΑΡΣΕΝΗΣ (Υπ.Εθνικής Παιδείας και Θρησκευμάτων): 'Οσον αφορά το ΔΙΚΑΤΣΑ, αυτός είναι ένας θεσμός που ισχύει. Βέβαια, με τη νομοθεσία όπως ισχύει σήμερα, το ΔΙΚΑΤΣΑ αφομοιώνεται μέσα στο ΕΣΥΠ, αλλά αυτό είναι ένα άλλο θέμα, που θα το συζητήσουμε μία άλλη φορά.

Δεν έχω άλλες παρατηρήσεις, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της ενότητας των άρθρων 1 έως 10 και τίθενται τα άρθρα ένα προς ένα σε ψηφοφορία.

Ερωτάται το Σώμα: Γίνεται δεκτό το άρθρο 1 όπως αναμορφώθηκε στη Διαρκή Επιτροπή;

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Με την πρόσθετη παραδοχή του κυρίου Υπουργού. Στην πρόταση του κ. Γιαννόπουλου, η τριετία να προσμετράται από την εκλογή και όχι από τη δημοσίευση.

ΠΡΟΕΔΡΕΥΩΝ (Παναγιώτης Ν. Κρητικός): Πού θα τοποθετηθεί αυτό και πώς; Εδώ κάνουμε διάταξη.

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Στο άρθρο 1.

ΠΡΟΕΔΡΕΥΩΝ (Παναγιωτης Ν.Κρητικός): Το άρθρο 1 έχει και παραγράφους, έχει και εδάφια. Δε γίνεται έτσι. Ξέρετε από νομοθεσία, κύριε Κοντογιαννόπουλε.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Εννοείτε στο άρθρο 1 παρ. 1 εδάφιο 2, εκεί που λέει: "...εφόσον έχουν συμπληρώσει τριετία...", να μην αναφέρεται "...από την εκλογή τους ή την εξέλιξή τους";

ΠΡΟΕΔΡΕΥΩΝ (Παναγιώτης Ν. Κρητικός): Βλέπετε ότι δεν είναι τόσο απλό. Γι'αυτό ακριβώς πρέπει να γίνει η σωστή διατύπωση στη σωστή θέση.

ΔΗΜΗΤΡΙΟΣ ΣΙΟΥΦΑΣ: Δεν αναφέρεται μόνο στα ζητήματα αυτής της διάταξης. Θα ήθελα να παρακαλέσω να κρατηθεί το άρθρο 1, να το διατυπώσετε εσείς και οι συνεργάτες σας αύριο και να το ψηφίσουμε με την έναρξη της συνεδρίασης, για να μην κάνουμε κάτι βιαστικά.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Τότε να το ψηφίσουμε ως έχει.

ΠΡΟΕΔΡΕΥΩΝ (Παναγιώτης Ν. Κρητικός): Ερωτάται το Σώμα, γίνεται δεκτό το άρθρο 1 ως έχει;

ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, εγώ το έκανα για να σας διευκολύνω για να μην κάνουμε κάτι στο γόνατο. Δεν το έκανα για να δημιουργηθεί ζήτημα με τη μη ψήφιση του άρθρου 1. Ακριβώς για να διευκολύνω για να μην κάνουμε κάτι βιαστικά.

ΔΗΜΗΤΡΙΟΣ ΠΑΝΤΕΡΜΑΛΗΣ: Κύριε Υπουργέ, το θέμα της επικύρωσης των πρακτικών είναι η εκλογή ή η επικύρωσή της;

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Αν έχω μία συγκεκριμένη πρόταση, η οποία στέκεται νομικά δεν έχω αντίρρηση. 'Εχω καταλάβει την ουσία του θέματος και αν το Σώμα προτιμά τη διατύπωση ότι η τριετία τρέχει από την εκλογή του από το οικείο τμήμα ή το εκλεκτορικό σώμα και βρούμε τη σωστή διατύπωση, δεν έχω αντίρρηση να τη διατυπώσουμε στο άρθρο 1. Αλλά δεν έχω αυτήν την στιγμή ακριβή διατύπωση γιατί η πρόταση δεν έχει έρθει από εμάς, έχει έρθει από συναδέλφους Βουλευτές. Αν μου δώσουν την ακριβή διατύπωση, δεν έχω αντίρρηση να την ενσωματώσουμε σε αυτό το άρθρο. Ας μου δώσουν τη διατύπωση.

ΓΕΩΡΓΙΟΣ ΓΑΡΟΥΦΑΛΙΑΣ: Αυτό λέμε. Αύριο να δοθεί η σωστή διατύπωση και να το ψηφίσουμε. 

ΠΡΟΕΔΡΕΥΩΝ (Παναγιώτης Ν. Κρητικός): Με περαιωμένη τη συζήτηση επί του άρθρου 1, κύριε Υπουργέ, δέχεστε αύριο να ψηφιστεί με τη διατύπωση την οποία θα κάνετε, χωρίς συζήτηση;

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Χωρίς συζήτηση.

ΠΡΟΕΔΡΕΥΩΝ (Παναγιώτης Ν. Κρητικός): Σύμφωνοι. Λοιπόν, κρατείται το άρθρο 1 για να ψηφιστεί αύριο με την τροποποίηση την οποία θα αποδεχθεί ο κύριος Υπουργός χωρίς συζήτηση.

ΣΤΡΑΤΗΣ ΚΟΡΑΚΑΣ: Εξαρτάται τι τροποποίηση θα γίνει. Πώς θα ψηφιστεί χωρίς συζήτηση;

ΠΡΟΕΔΡΕΥΩΝ (Παναγιώτης Ν. Κρητικός): Μα, έχει περαιωθεί η συζήτηση και τα γνωρίζετε αυτά. 'Ηδη αναζητείται η σωστή λέξη. Το πνεύμα, το περιεχόμενο και η έννοια είναι γνωστά. Για το Θεό, δηλαδή. Εδώ θα σταθούμε;

Ερωτάται το Σώμα: Γίνεται δεκτό το άρθρο 2, όπως διαμορφώθηκε στη Διαρκή Επιτροπή;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 2 έγινε δεκτό, όπως διαμορφώθηκε στη Διαρκή Επιτροπή κατά πλειοψηφία.

Ερωτάται το Σώμα: Γίνεται δεκτό το άρθρο 3, όπως διαμορφώθηκε στην Διαρκή Επιτροπή;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 3 έγινε δεκτό όπως διαμορφώθηκε στην Διαρκή Επιτροπή, κατά πλειοψηφία.

Ερωτάται το Σώμα: Γίνεται δεκτό το άρθρο 4;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 4 έγινε δεκτό κατά πλειοψηφία.

Ερωτάται το Σώμα: Γίνεται δεκτό το άρθρο 5, όπως έχει στην έκθεση της Διαρκούς Επιτροπής.

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν.Κρητικός): Συνεπώς, το άρθρο 5 έγινε δεκτό όπως έχει στην έκθεση της Διαρκούς Επιτροπής, ομοφώνως.

Ερωτάται το Σώμα: Γίνεται δεκτό το άρθρο 6 με την τροποποίηση της λέξης "προώθηση" αντί της λέξης "έλεγχος".

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 6 έγινε δεκτό με την τροποποίηση της λέξης "προώθηση" αντί της λέξης "έλεγχος", κατά πλειοψηφία.

Ερωτάται το Σώμα: Γίνεται δεκτό το άρθρο 7;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν.Κρητικός): Συνεπώς, το άρθρο 7 έγινε δεκτό ομοφώνως.

Ερωτάται το Σώμα: Γίνεται δεκτό το άρθρο 8;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 8 έγινε δεκτό, κατά πλειοψηφία.

Ερωτάται το Σώμα: Γίνεται δεκτό το άρθρο 9;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν.Κρητικός): Συνεπώς, το άρθρο 9 έγινε δεκτό, κατά πλειοψηφία.

Ερωτάται το Σώμα γίνεται δεκτό το άρθρο 10;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

Σελίδα 2427 

 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 10 έγινε δεκτό ομόφωνα.

Εδώ κάνει και την παραχώρηση ο κ. Τασούλας, αφού πρόκειται για την δημιουργία μιας θέσεως ιερέως.

Κύριοι συνάδελφοι, για αύριο κρατήσαμε το άρθρο 1, το οποίο θα ψηφίσουμε χωρίς συζήτηση με τη διατύπωση, την οποία θα αποδεχθεί ο κύριος Υπουργός σε σχέση με την παρατήρηση που έκανε ο κ. Γιαννόπουλος και άλλοι συνάδελφοι.

Δέχεστε στο σημείο αυτό να λύσουμε την συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με την συναίνεση του Σώματος και ώρα 00.10' λύεται η συνεδρίαση για σήμερα Πέμπτη 9 Ιανουαρίου 1997 και ώρα 10.00' με αντικείμενο εργασιών του Σώματος Νομοθετική Εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων "Ρύθμιση θεμάτων τριτοβάθμιας εκπαίδευσης και άλλες διατάξεις".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

Σελίδα 2428 
