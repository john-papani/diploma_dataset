(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ ΠΣΤ’

Πέμπτη 12 Φεβρουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το 4ο Δημοτικό Σχολείο Βριλησσίων, το ιδιωτικό Γυμνάσιο «ΝΕΑ ΠΑΙΔΕΙΑ», το 5ο Γυμνάσιο Κέρκυρας και το 35ο Δημοτικό Σχολείο Πάτρας, σελ.
2. Ειδική Ημερήσια Διάταξη:
Συζήτηση προ Ημερησίας Διατάξεως με πρωτοβουλία του Πρωθυπουργού κ. Κώστα Καραμανλή σε επίπεδο Αρχηγών Κομμάτων με θέμα την οικονομία, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 13 Φεβρουαρίου 2009, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεως Διαρκούς Επιτροπής:
Η Διαρκής Επιτροπή Κοινωνικών Υποθέσεων καταθέτει την ‘Εκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Ρύθμιση όρων απασχόλησης των νοσοκομειακών ιατρών του Ε.Σ.Υ., σύμφωνα με το Προεδρικό Διάταγμα 76/2005 και άλλες διατάξεις», σελ.

ΟΜΙΛΗΤΕΣ
Επί της Ειδικής Ημερήσιας Διάταξης:
ΑΛΑΒΑΝΟΣ Α., σελ.
ΚΑΡΑΜΑΝΛΗΣ Κ., σελ.
ΚΑΡΑΤΖΑΦΕΡΗΣ Γ., σελ.
ΠΑΠΑΘΑΝΑΣΙΟΥ Γ.., σελ.
ΠΑΠΑΝΔΡΕΟΥ Γ., σελ.
ΠΑΠΑΡΗΓΑ Α., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΠΣΤ΄
      Πέμπτη 12 Φεβρουαρίου 2009
      Αθήνα, σήμερα στις 12 Φεβρουαρίου 2009, ημέρα Πέμπτη  και ώρα 11.11΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας):  Κυρίες και κύριοι συνάδελφοι, αρχίζει η συνεδρίαση.
      (Στο σημείο αυτό εισέρχεται στην Αίθουσα ο Πρόεδρος της Κυβέρνησης κ. Κωνσταντίνος Καραμανλής χειροκροτούμενος από τους Βουλευτές της Νέας Δημοκρατίας)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον Γραμματέα της Βουλής κ. Γεώργιο Αναγνωστόπουλο, Βουλευτή Καρδίτσας τα ακόλουθα:
      Α. ΚΑΤΑΘΕΣΗ ΑΝΑΦΕΡΩΝ
      1) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  η Κοινότητα Καρυάς Νομού Λάρισας ζητεί την  ασφαλιστική κάλυψη των καταστροφών που προκαλούνται από τους αγριόχοιρους στις καλλιέργειες της περιοχής από τον ΕΛΓΑ.
      2) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  η Ομάδα Αγρο-Περιβαλλοντικής Έρευνας και Δράσης «Αιθρία», το Αντιπυρηνικό Παρατηρητήριο Μεσογείου και ο Σύλλογος Προστασίας Περιβάλλοντος Νήσου Ρόδου  ζητούν να μη γίνουν εκποιήσεις δημοσίων παραλιακών εκτάσεων στη Ρόδο.
      3) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  ο Πανελλήνιος Ψυχολογικός Σύλλογος  ζητεί τη διόρθωση και την επαναδιατύπωση με βάση τις διατάξεις της κείμενης νομοθεσίας της Προκήρυξης του Υπουργείου Εθνικής Άμυνας  με αριθμό πρωτοκόλλου και ημερομηνία 246.263/21-01-09.
      4) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  η Πανελλήνια Ομοσπονδία Ενώσεων Προσωπικού Λιμενικού Σώματος ζητεί αύξηση των μηνιαίων νυκτερινών ωρών απασχόλησης από σαράντα οκτώ σε εξήντα τέσσερις σε όσους εργάζονται τις  νυχτερινές ώρες κ.λπ..
      5) Ο Βουλευτής Φθιώτιδος κ. ΧΡΗΣΤΟΣ ΣΤΑΪΚΟΥΡΑΣ κατέθεσε αναφορά με την οποία  το Δημοτικό Διαμέρισμα Φραντζή του Δήμου Λαμιέων διαμαρτύρεται για τον τρόπο κατασκευής γέφυρας  από την ΕΡΓΟΣΕ στο δρόμο Φραντζή - Λαμία.
      6) Ο Βουλευτής Λαρίσης κ. ΚΩΝΣΤΑΝΤΙΝΟΣ  ΑΓΟΡΑΣΤΟΣ  κατέθεσε αναφορά με την οποία  ο Δικηγορικός Σύλλογος Λάρισας ζητεί τη συμπερίληψη στην επόμενη προκήρυξη ή σε ειδική προκήρυξη και όσων ελεύθερων επαγγελματιών προέβησαν σε έναρξη επιτηδεύματος το έτος 2008, δίνοντάς τους τη δυνατότητα να επωφεληθούν της επιχορήγησης που δίδεται από τον Οργανισμό Απασχόλησης Εργατικού Δυναμικού.
      7) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Δήμαρχος Βεγορίτιδας Νομού Πέλλας διαμαρτύρεται  επειδή δεν συμπεριλήφθηκαν οι πατατοπαραγωγοί του Δήμου του στο συνολικό πακέτο αποζημίωσης των ζημιωθέντων αγροτών. 
      8) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Δήμος Έδεσσας Νομού Πέλλας  ζητεί χρηματοδότηση  για την αποκατάσταση   ζημιών που προκλήθηκαν στην περιοχή του  από έντονες βροχοπτώσεις .
      9) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  οι Σύλλογοι «Κομάντος ΄74» και «Πολεμιστών ΕΛΔΥΚ ΄74» ζητούν χορήγηση άδειας εκμετάλλευσης περιπτέρου στο σύνολο των πολεμιστών κ.λπ..
      10) Οι Βουλευτές Χανίων κ. ΕΜΜΑΝΟΥΗΛ  ΣΚΟΥΛΑΚΗΣ, Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ και Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσαν δημοσίευμα εφημερίδας το οποίο αναφέρεται στη λειτουργία παράνομου διαλυτηρίου αυτοκινήτων στα Χανιά.
      11) Ο Βουλευτής Αιτωλοακαρνανίας κ. ΔΗΜΗΤΡΙΟΣ ΣΤΑΜΑΤΗΣ κατέθεσε αναφορά με την οποία  ο Δήμαρχος  Παρακαμπυλίων  Αιτωλοακαρνανίας ζητεί το χαρακτηρισμό του Δήμου του ως πυρόπληκτου, εξαιτίας των καταστροφών που υπέστη από τη θεομηνία της 2ας  Οκτωβρίου 2008.
      12) Ο Βουλευτής Ηρακλείου και Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. ΑΛΕΞΑΝΔΡΟΣ  ΑΛΑΒΑΝΟΣ  κατέθεσε αναφορά με την οποία  η Ένωση  Υπαλλήλων Φυλακής Αλικαρνασσού  Ηρακλείου  διαμαρτύρεται για τις συνθήκες διαβίωσης των κρατουμένων  στην πιο πάνω Φυλακή.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 4384/15.1.2008 ερώτηση του Βουλευτή κ. Κωνσταντίνου Ρόβλια δόθηκε με το υπ΄αριθμ. Φ. 900α/5713/9460/7.2.2008 έγγραφο από τον Υπουργό Εθνικής ΄Αμυνας η ακόλουθη απάντηση:
      «Σε απάντηση της υπ' αριθμ. 4384/15-1-2008 ερώτησης της Βουλής των Ελλήνων, που κατέθεσε ο Βουλευτής κ. Nτίνoς Pόβλιας, με θέμα τις κρίσεις προϊσταμένων, σας γνωρίζουμε τα ακόλουθα: Αναφορικά με το Γ.Ε.Σ., με την απόφαση Ειδικού Γραμματέα ΥΠ.ΕΘ.Α. υπό στοιχεία Φ.471.35/51/702107/Σ.6286/28 Δεκ 2007/ΥΠΕΘΑ/ΓΕΣ/ΔΠΠ/7° τοποθετήθηκαν είκοσι οκτώ (28) μόνιμοι υπάλληλοι, ως προϊστάμενοι οργανικών μονάδων επιπέδου Διεύθυνσης ή Υποδιεύθυνσης για τρία έτη, λόγω λήξης της θητείας των υπηρετούντων υπαλλήλων την 5-11-2007.
      Με τις αποφάσεις του Ειδικού Γραμματέα ΥΠ.ΕΘ.Α. υπό στοιχεία Φ.471.35/45/700940/Σ.5825/3 Δεκ 2007/ΥΠΕΘΑ/ΓΕΣ/ΔΠΠ/7° και Φ.471.35/50/701796/Σ.6189/18 Δεκ 2007/ΥΠΕΘΑ/ΓΕΣ/ΔΠΠ/7°, τοποθετήθηκαν δεκατρείς (13) μόνιμοι υπάλληλοι, ως προϊστάμενοι οργανικών μονάδων επιπέδου τμήματος, λόγω συνταξιοδοτήσεως των υπηρετούντων στις εν λόγω θέσεις.
      Αναφορικά με το Γ.Ε.Ν., κατά τον Δεκέμβριο 2007 δεν διενεργήθηκαν τακτικές ή έκτακτες κρίσεις προϊσταμένων μονάδων του Πολεμικού Ναυτικού.
      Αναφορικά με το Γ.Ε.Α., με την απόφαση του Ειδικού Γραμματέα υπό στοιχεία Φ.471.14/ΑΔ.569972//27-12-2007 τοποθετήθηκαν πενήντα έξι (56) μόνιμοι υπάλληλοι ως προϊστάμενοι τμημάτων-αυτοτελών γραφείων της Ε.Μ.Υ. Επίσης, με την απόφαση του Ειδικού Γραμματέα ΥΠ.ΕΘ.Α. υπό στοιχεία Φ.471.14/ΑΔ.569973//27-12-2007 τοποθετήθηκαν τριακόσιοι εξήντα (360) μόνιμοι πολιτικοί υπάλληλοι ως προϊστάμενοι τμημάτων-αυτοτελών γραφείων του Γ.Ε.Α.
      Τέλος, με την απόφαση του Ειδικού Γραμματέα του ΥΠ.ΕΘ.Α. υπό στοιχεία Φ.471.14/ΑΔ.569974//27-12-2007 τοποθετήθηκαν τριάντα τρεις (33) μόνιμοι πολιτικοί υπάλληλοι ως προϊστάμενοι Διεύθυνσης-Υποδιεύθυνσης ΓΕΑ/ΥΠ.ΕΘ.Α..
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΙΜΑΡΑΚΗΣ»
      2. Στην με αριθμό 1383/1.11.2007 ερώτηση των Βουλευτών κύριων Νικολάου Γκατζή, Σταύρου Σκοπελίτη και Γεωργίου Μαυρίκου δόθηκε με το υπ΄αριθμ. 578/23.11.2007 έγγραφο από τον Υπουργό Εμπορικής Ναυτιλίας, Αιγαίου και Νησιωτικής Πολιτικής η ακόλουθη απάντηση:
      «Σε απάντηση του με αριθ. πρωτ. 1383/01-11-2007 εγγράφου σας, με το οποίο μας διαβιβάσθηκε ερώτηση των Βουλευτών κ.κ. Ν. Γκατζή, Στ. Σκοπελίτη και Γ. Μαυρίκoυ, που κατατέθηκε στη Βουλή των Ελλήνων, όσον αφορά στα θέματα αρμοδιότητος ΥΕΝΑΝΠ, σας γνωρίζουμε τα ακόλουθα:
      1. Για την ασφαλή προσέγγιση πλοίων στο λιμένα Λουτρακίου Γλώσσας πραγματοποιήθηκε το έργο «Έργα αξιολόγησης λιμανιών της χώρας - Εκτέλεση εργασιών εκβάθυνσης στο λιμένα Λουτρακίου Δημοτικού Διαμερίσματος Γλώσσας Σκοπέλου», με προϋπολογισμό 270.000,00 ευρώ υπό την επίβλεψη της Διεύθυνσης Τεχνικών Υπηρεσιών της Νομαρχιακής Αυτοδιοίκησης Μαγνησίας.
      2. Το Λιμενικό Ταμείο Σκοπέλου έχει αναθέσει σε μηχανικό - λιμενολόγο τη σύνταξη προκαταρτικών μελετών για όλους τους λιμένες αρμοδιότητάς του, με την ολοκλήρωση των οποίων θα σταθμισθούν οι επιμέρους παρεμβάσεις.
      Ειδικότερα, για το λιμένα Λουτρακίου προβλέπεται η επέκταση του προστατευτικού βραχίονα, η κατασκευή νέου επιβατικού - εμπορικού προβλήτα και η δημιουργία εγκαταστάσεων για την εξυπηρέτηση αλιευτικών και τουριστικών σκαφών.
      3. Το ΥΕΝΑΝΠ θα τοποθετηθεί στο πλαίσιο εφαρμογής της Εθνικής Λιμενικής Πολιτικής για την αναβάθμιση των λιμενικών υποδομών της χώρας, όταν υποβληθεί αρμοδίως σχετική μελέτη.
      4. Επί του παρόντος, στο λιμένα Λουτρακίου Γλώσσας Σκοπέλου είναι δυνατόν να εξυπηρετηθούν ταυτόχρονα ένα επιβατηγό - οχηματαγωγό πλοίο μήκους έως 100 μέτρων και βυθίσματος έως 5 μέτρα, ένα επιβατηγό - υδροπτέρυγο πλοίο και 50 αλιευτικά και θαλαμηγά σκάφη.
      5. Το θέμα της χρηματοδότησης λιμενικών έργων στο λιμένα Γλώσσας Σκοπέλου εξαρτάται από τα όρια πληρωμών που καθορίζονται από το Υπουργείο Οικονομίας και Οικονομικών για το Πρόγραμμα Δημοσίων Επενδύσεων της Γενικής Γραμματείας Λιμένων και Λιμενικής Πολιτικής.
      Ο Υπουργός
      ΓΕΩΡΓΙΟΣ Α. ΒΟΥΛΓΑΡΑΚΗΣ»
      3. Στην με αριθμό 12242/16.5.2008 ερώτηση του Βουλευτή κ. Ιωάννη Δραγασάκη δόθηκε με το υπ΄αριθμ. 34817/4.6.2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της υπ' αριθμ. 12242/16-5-2008 ερώτησης που κατέθεσε ο βουλευτής κ. Γ. Δραγασάκης αναφορικά με διαφημιστικά πλαίσια, τα οποία έχουν τοποθετηθεί κατά παράβαση της κείμενης νομοθεσίας και επί των οποίων διαφημίζεται η «ΝΕΤ», στο πλαίσιο των αρμοδιοτήτων μας σας γνωρίζουμε τα ακόλουθα :
      Με τις υπ΄ αριθμ. 36/Δ17α/01/117/Φ.5.1.1/2003 και 7/Δ17α/10/11/Φ.5.1.1/2004 Εγκυκλίους των Υπουργείων ΠΕ.ΧΩ.Δ.Ε και ΕΣ.Δ.Δ.&Α. καθώς και την υπ΄ αριθμ. 23183/2005 Εγκύκλιο μας είχαν επανειλημμένως αποσταλεί στο παρελθόν λεπτομερείς και αυστηρές οδηγίες στους ΟΤΑ και στις Περιφέρειες της Χώρας, αναφορικά με την εφαρμογή της νομοθεσίας που διέπει την υπαίθρια διαφήμιση, τονίζοντας παράλληλα την άμεση συσχέτιση του συγκεκριμένου θέματος με την οδική ασφάλεια, την αισθητική αναβάθμιση της εικόνας της πόλης και γενικότερα τη βελτίωση της ποιότητας ζωής και της καθημερινότητας του πολίτη. Το Μάιο του 2007, το Υπουργείο Εσωτερικών, αναγνωρίζοντας την έκταση και την κρισιμότητα του θέματος της υπαίθριας διαφήμισης, προέβη σε αποστολή νέας εγκυκλίου προς τις Περιφέρειες (υπ΄ αριθμ. 15838/34/23-5-2007, επισημαίνοντας για άλλη μία φορά την αναγκαιότητα πλήρους ενεργοποίησης τους στον τομέα του ελέγχoυ, υπενθυμίζοντας παράλληλα ορισμένες καίριες διατάξεις, που σχετίζονται με τη διασφάλιση εφαρμογής της νομοθεσίας.
      Συγκεκριμένα, στην εγκύκλιο τονίζεται ο κρίσιμος ρόλος των Περιφερειών, ως αρχών που οφείλουν να εποπτεύουν τους οικείους Ο.Τ.Α στα θέματα επιβολής προστίμων και αφαιρέσεων παράνομων διαφημιστικών πινακίδων και επισημαίνεται το περιεχόμενο των διατάξεων της παρ. 8 του άρθρου 11 του ν.2696/1999 και της παρ.8 του άρθρου 9 του ν.3212/2003, σύμφωνα με το οποίο οι Περιφέρειες οφείλουν να υποκαθιστούν τους Ο.T.A στην περίπτωση που διαπιστώσουν παράλειψη τήρησης των σχετικών υποχρεώσεων τους.
      Όπως προκύπτει από τα ανωτέρω, το Υπουργείο Εσωτερικών, στο πλαίσιo των αρμοδιοτήτων του, έχει επανειλημμένα επισημάνει στους δήμους και στις κοινότητες τη σοβαρότητα του συγκεκριμένου θέματος και έχει δώσει λεπτομερείς και αυστηρές οδηγίες για την πιστή εφαρμογή του θεσμικού πλαισίου που διέπει την υπαίθρια διαφήμιση. Επιπλέον έχει τονίσει την κρισιμότητα του θέματος στις εποπτεύουσες, των Ο.T.A, αρχές (Περιφέρειες), οι οποίες τόσο εκ του θεσμικού τους ρόλου, όσο και εκ του νομοθετικού πλαισίου που διέπει την υπαίθρια διαφήμιση, έχουν σε τελικό επίπεδο την αρμοδιότητα διασφάλισης της εφαρμογής της σχετικής νομοθεσίας.
      O Yφυπoυργός
      ΘΑΝΑΣΗΣ ΝΑΚΟΣ»
      4. Στην με αριθμό 4865/22-1-2008 ερώτηση του Βουλευτή κ. Κωστή Αϊβαλιώτη δόθηκε με το υπ’ αριθμ. Δ15/Γ/ΟΙΚ.3882/15-2-08 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή των Ελλήνων ο βουλευτής κ. Κ. Αίβαλιώτης, σας πληροφορούμε τα εξής:
      Στα πλαίσια της πραγματοποίησης ανταλλαγών ηλεκτρικής ενέργειας σε επίπεδο υπερυψηλής τάσης, με τις γειτονικές μας χώρες της Βαλκανικής, αλλά και της μελλοντικής διασύνδεσης της Τουρκίας με τα Ευρωπαϊκά Δίκτυα, τελεί υπό κατασκευή διασυνδετική Γραμμή Μεταφοράς 400 kV Ελλάδας - Τουρκίας που υλοποιείται στην περιοχή της Ανατολικής Μακεδονίας - Θράκης. Η γραμμή αυτή έχει περιληφθεί στην εγκεκριμένη Μελέτη Ανάπτυξης Συστήματος Μεταφοράς (ΜΑΣΜ) περιόδου 2001 - 2006. Το τμήμα της γραμμής αυτής που διέρχεται την Τουρκική Επικράτεια ολοκληρώθηκε εντός του 2007 και το Μάιο του 2008 αναμένεται να ολοκληρωθεί και η κατασκευή του τμήματος της γραμμής που διέρχεται την Ελληνική επικράτεια.
      Τον Αύγουστο του 2007 και στα πλαίσια του Πρωτοκόλλου Ανταλλαγής Ηλεκτρικής Ενέργειας που υπέγραψαν τον Ιούλιο του 2007 ο τότε Υπουργός Ανάπτυξης κ. Δ. Σιούφας και ο Υπουργός Ενέργειας και Φυσικών Πόρων της Τουρκίας κ. Μ. Guler, πραγματοποιήθηκε διασύνδεση με λειτουργία της ως άνω γραμμής μεταφοράς των 400kv υπό τάση 150kv και τμήμα του τουρκικού συστήματος συνδέθηκε ως νησίδα στο Ελληνικό Σύστημα, ώστε να είναι δυνατές ανταλλαγές ποσοτήτων ηλεκτρικής ενέργειας. Το πρόγραμμα «προσωρινής διασύνδεσης», είχε σκοπό να συμβάλλει στην κάλυψη του υψηλού θερινού φορτίου του Συστήματος και παράλληλα στην εξοικονόμηση των χαμηλών υδατικών αποθεμάτων. Το πρόγραμμα αυτό ξεκίνησε στις 6.8.2007 και ολοκληρώθηκε στις 7.9.2007.
      Σημειώνουμε ότι βάσει του ως άνω υπογραφέντος Πρωτοκόλλου, προβλέπεται επιστροφή ισόποσης ηλεκτρικής ενέργειας εντός των μηνών Ιανουαρίου – Φεβρουαρίου σε αντίθετη περίπτωση πληρωμή της ηλεκτρικής ενέργειας. Μέχρι σήμερα έχει επιστραφεί μέρος της εισαχθείσας ηλεκτρικής ενέργειας.
      Επίσης σας αποστέλλουμε τα 617/5-2-08 και 0-20673/12-2-08 έγγραφα του ΔΕΣΜΗΕ ΑΕ και της ΡΑΕ αντίστοιχα, τα οποία καλύπτουν το θέμα.
      Ο Υπουργός
      ΧΡΗΣΤΟΣ ΦΩΛΙΑΣ»
      	Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      	5. Στην με αριθμό 5823/6-2-08 ερώτηση του Βουλευτή κ. Αθανασίου Μωραΐτη δόθηκε με το υπ’ αριθμ/ 4669/29-2-08 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Θ. Μωραϊτης, σας πληροφορούμε τα εξής, όσον αφορά αρμοδιότητες του Υπουργείου Ανάπτυξης:
      Το Επιχειρησιακό Πρόγραμμα «Ανταγωνιστικότητα» (ΕΠΑΝ) του Γ' Κ.Π.Σ 2000-2006 του Υπουργείου Ανάπτυξης απευθύνεται σε όλες τις περιφέρειες της χώρας χωρίς διάκριση.
      Το ΕΠΑΝ αποτελεί ένα σημαντικό εργαλείο στο πλαίσιο της αναπτυξιακής προσπάθειας της χώρας και της πορείας της για την επίτευξη της σύγκλισης με τις χώρες της Ευρωπαϊκής Ένωσης. Σημαντικό μέρος των πόρων του κατευθύνεται σε δράσεις ενίσχυσης επιχειρήσεων στους τομείς της μεταποίησης, των υπηρεσιών, του εμπορίου και του τουρισμού προκειμένου να αποκτήσουν τα εφόδια για την υλοποίηση σημαντικών επενδύσεων (απαιτείται και ίδια συγχρηματοδότηση) που θα τους επιτρέψουν να βελτιώσουν τη θέση τους στον ανταγωνισμό, και - μέσω αυτής - να συμβάλουν στη βελτίωση της ανταγωνιστικής θέσης των περιφερειών και στην αύξηση της απασχόλησης.
      Στο πλαίσιο του ΕΠΑΝ, που όπως ήδη αναφέρθηκε η πλειοψηφία των δράσεών του υλοποιείται μέσω ανταγωνιστικών διαδικασιών στις οπoίες συμμετέχουν φορείς από όλες τις Περιφέρειες της χώρας, στη Δυτική Ελλάδα ενισχύονται 1100 υφιστάμενες επιχειρήσεις για επενδύσεις συνολικού προϋπολογισμού 226 εκ €, καθώς και η δημιουργία 419 νέων επιχειρήσεων από ειδικές ομάδες πληθυσμού με προϋπολογισμό 32 εκ €.
      Όσον αφορά τη νέα προγραμματική περίοδο, σύμφωνα με τον συνολικό σχεδιασμό της χώρας για τις αναπτυξιακές παρεμβάσεις της περιόδου 2007- 2013 το νέο Επιχειρησιακό Πρόγραμμα Ανταγωνιστικότητα και Επιχειρηματικότητα καλύπτει μόνο τις οκτώ περιφέρειες του αμιγούς Στόχου1, με σύνολο πόρων δημόσιας δαπάνης 1721 εκ. €, στις οποίες εντάσσεται και η Δυτική Ελλάδα. Το νέο αυτό στοιχείο διαφοροποιεί σημαντικά τα δεδομένα για την περιφέρεια της Δυτικής Ελλάδας: Ενισχύονται σημαντικά οι ευκαιρίες της για χρηματοδότηση από τις δράσεις του νέου Προγράμματος καθώς δεν θα υφίσταται τον ανταγωνισμό των πλουσιότερων περιφερειών όπως στην τρέχουσα προγραμματική περίοδο. Υπενθυμίζεται στο σημείο αυτό ότι η πλειοψηφία των δράσεων του Επιχειρησιακού Προγράμματος Ανταγωνιστικότητα και Επιχειρηματικότητα υλοποιείται μέσω ανταγωνιστικών διαδικασιών στις οποίες συμμετέχουν ισότιμα επιχειρήσεις και λοιποί φορείς που είναι επιλέξιμοι. Επομένως, χωρίς να είναι δυνατόν να υπάρξουν δεσμεύσεις για το ύψος τους, οι πόροι που θα διαθέτουν για την περιφέρεια Δυτικής Ελλάδας για δράσεις ανταγωνιστικότητας στους τομείς βιομηχανίας - εμπορίου, τουρισμού, έρευνας και τεχνολογίας, ενέργειας και πολιτισμού θαείναι υψηλότεροι από την τρέχουσα προγραμματική περίοδο.
      Κεντρικός αναπτυξιακός στόχος του Ε.Π. «Ανταγωνιστικότητα και Επιχειρηματικότητα» είναι η βελτίωση της ανταγωνιστικότητας και της εξωστρέφειας των επιχειρήσεων και του παραγωγικού συστήματος της χώρας, με έμφαση στη διάσταση της καινοτομικότητας.
      Στο πλαίσιο αυτό το Ε.Π. περιλαμβάνει ένα ευρύ φάσμα δράσεων για την ανάπτυξη της επιχειρηματικότητας και την βελτίωση της ανταγωνιστικότητας και εξωστρέφειας των επιχειρήσεων και του παραγωγικού συστήματος, με ιδιαίτερη έμφαση στην ενίσχυση των μικρομεσαίων επιχειρήσεων ως βασικού εργαλείου υποστήριξης της ανταγωνιστικότητας και της απασχόλησης, όπως:
      - Ολοκληρωμένα Επιχειρηματικά Σχέδια για υποστήριξη παραγωγικών επενδύσεων
      - Συλλογικά Επιχειρηματικά Σχέδια ενίσχυσης των επιχειρηματικών συσπειρώσεων και δικτυώσεων
      - Πιλοτικές δράσεις αναδιάρθρωσης και διεύρυνσης δραστηριοτήτων Ενίσχυση των επιχειρήσεων του εμπορικού τομέα και των υπηρεσιών
      - Ολοκληρωμένες και καινοτόμες παρεμβάσεις για τον εκσυγχρονισμό - αναδιάταξη του τουριστικού τομέα, που αφορούν σε ενίσχυση τουριστικών επενδύσεων μέσω του Αναπτυξιακού Νόμου, ανάπτυξη των εναλλακτικών και ειδικών μορφών τουρισμού ειδικά προγράμματα ενίσχυσης επιχειρήσεων του τουριστικού τομέα που δεν εντάσσονται στον Αναπτυξιακό Νόμο, ανάπτυξη δικτύων συνεργασίας κλπ.
      - Ολοκληρωμένα Προγράμματα Ανάπτυξης Επιχειρηματικότητας που αφορούν σε ίδρυση νέων επιχειρήσεων από ομάδες πληθυσμού με περιορισμένη σήμερα επιχειρηματικότητα και σε περιοχές που πλήττονται από αποβιομηχάνιση και ανεργία, ενίσχυση επιχειρηματικότητας ειδικών ομάδων πληθυσμού σε νέες και καινοτόμες δραστηριότητες πρωτοβουλιών της ευρύτερης κοινωνικής οικονομίας.
      - Δράσεις που αφορούν στην αναβάθμιση και απλούστευση του επιχειρηματικού περιβάλλοντος, του κανονιστικού πλαισίου και των θεσμών που υποστηρίζουν την επιχειρηματική δραστηριότητα, καθώς και στη χωροταξική διευθέτηση της οικονομικής δραστηριότητας
      - Ανάπτυξη ενός ενιαίου και δικτυακού συστήματος δομών στήριξης της επιχειρηματικότητας, παραγωγής στρατηγικής πληροφόρησης σε ζητήματα αγορών, τεχνολογικής διαμεσολάβησης και προώθησης και διάχυσης της καινοτομίας
      - Δράσεις για την ανάπτυξη και αξιοποίηση σύγχρονων εργαλείων χρηματοοικονομικής υποστήριξης, για την ανάληψη επιχειρηματικού κινδύνου.
      Για τα λοιπά θέματα, θα απαντήσει αρμοδίως το συνερωτώμενο Υπουργείο Απασχόλησης και Κοινωνικής Προστασίας.
      Ο Υφυπουργός
      ΣΤΑΥΡΟΣ ΚΑΛΑΦΑΤΗΣ»
      6. Στην με αριθμό 12068/13.5.2008 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. Β13-317/3.6.2008 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Μπόλαρης, με θέμα «Μονοπώλια στη διακίνηση προϊόντων οδηγούν εκτός παραγωγής υγιείς επιχειρήσεις, τις τιμές στα ύψη και τους μικρούς και μεσαίους καταναλωτές στο οικονομικό και κοινωνικό περιθώριο!», σας γνωστοποιούμε ότι το Υπουργείο Ανάπτυξης δίνει μια καθημερινή μάχη για την εύρυθμη λειτουργία της αγοράς και την προστασία της αγοραστικής δύναμης του καταναλωτή. Καταβάλλει, όμως, προσπάθεια κάτω από εξαιρετικά αντίξοες διεθνείς συνθήκες. Αξίζει να σημειωθεί διεθνείς τιμές πετρελαίου από 26 δολάρια το βαρέλι το 2004 ανήλθαν στα 60 περίπου δολάρια το βαρέλι στις αρχές του 2007 για να παγιωθούν σε ύψος άνω των 130 δολαρίων το βαρέλι από τον Μάιο του 2008.
      Την ίδια στιγμή τα παγκόσμια αποθέματα σε σιτάρι βρίσκονται στο χαμηλότερο επίπεδο των τελευταίων 30 χρόνων εξαιτίας τόσο σοβαρών προβλημάτων, που προκαλούν οι καιρικές συνθήκες στις παραγωγές χώρες, η έκρηξη της ζήτησης από τις ταχέως αναπτυσσόμενες χώρες και η ζήτηση για παραγωγή βιοκαυσίμων, ενώ οι τιμές των δημητριακών για πρώτη φορά στην ιστορία κάνουν ένα τέτοιο άλμα τιμών. Αυξητικές τάσεις καταγράφονται διεθνώς και στις τιμές του βαμβακιού, των σπορέλαιων, των γαλακτοκομικών, των ψαριών, των οσπρίων, των λαχανικών, των φρούτων και άλλων προϊόντων λόγω της αύξησης της ζήτησής τους σε διεθνές επίπεδο.
      Οι παγκόσμιες τιμές τροφίμων αυξήθηκαν κατά 35% από τον Φεβρουάριο του 2007 ως τον Ιανουάριο του 2008, ενώ από το 2002 έως το 2007, μέσα σε πέντε χρόνια, είχαν αυξηθεί κατά 30%. Η αύξηση δηλαδή του τελευταίου χρόνου είναι μεγαλύτερη από την αύξηση της πενταετίας. Παράλληλα, η ζήτηση στις αναπτυσσόμενες χώρες, τόσο για τρόφιμα, όσο και για πρώτες ύλες εκτινάσσεται με αποτέλεσμα να εκτοξεύονται οι τιμές προς τα πάνω.
      Το Υπουργείο Ανάπτυξης εξήγγειλε το Φεβρουάριο μια ολοκληρωμένη δέσμη 41 μέτρων και δράσεων, προκειμένου ο Έλληνας καταναλωτής - και ιδιαίτερα αυτός που ανήκει στα ασθενέστερα οικονομικά στρώματα - να μπορεί να απολαμβάνει προϊόντα και υπηρεσίες, με το μέγιστο δυνατό επίπεδο ποιότητας και ασφάλειας σε προσιτές τιμές. Όλα τα μέτρα - και τα 41 θα εφαρμοστούν στο ακέραιο.
      Ήδη σε διάστημα μικρότερο των δύο μηνών, τα μισά περίπου έχουν τεθεί σε εφαρμογή.
      Σημειώνεται χαρακτηριστικά:
      Σε συνεργασία με το Υπουργείο Αγροτικής Ανάπτυξης & Τροφίμων (ΥΠΑΑΤ) καταργήσαμε τις υποσυσκευασίες εισαγομένων προϊόντων βάζοντας φραγμό στις ελληνοποιήσεις.
      Υποχρεώνουμε τους εισαγωγείς να αναγράφουν στα προϊόντα τη χώρα προέλευσης, το χρόνο παραγωγής και εισαγωγής.
      Εφαρμόσαμε το νόμο για πωλήσεις αγροτικών προϊόντων σε λιανοπωλητές, μόνο 	μέσα από τις Κεντρικές Αγορές, για τον πλήρη έλεγχο της διακίνησης των προϊόντων.
      	Αναρτήσαμε τιμοκαταλόγους χονδρικής στις Κεντρικές Αγορές και παράλληλα 	δημοσιοποιούμε τις τιμές σε όλα τα ΜΜΕ.
      	Ενισχύσαμε τις Καταναλωτικές Οργανώσεις.
      	Οργανώσαμε μικτά κλιμάκια για την πάταξη του παραεμπορίου. Ορίσαμε τον κάθε 	Δήμο ως φορέα συγκρότησης των κλιμακίων αυτών και θεσμοθετήσαμε την κατάσχεση των παράνομων προϊόντων.
      Ρυθμίσαμε τη λειτουργία των Stock & Outlet καταστημάτων.
      Ποινικοποιείται η άρνηση προσκόμισης κοστολογικών στοιχείων.
      Υπογράψαμε στις 20-3-2008 για την ανάπτυξη λογισμικού για την καταγραφή 	τιμών προϊόντων και υπηρεσιών κάνοντας πράξη το «Παρατηρητήριο Τιμών».
      Με το ΥΠΑΑΤ θεσμοθετήσαμε Μητρώο Παραγωγών, για να ξέρουμε ποιος παράγει, 	τι παράγει, πού τα παράγει, πόσο χρόνο παράγει, τι ποσότητα παραγωγής έχει.
      Με το Ν/Σ, επίσης, που κατατέθηκε στη Βουλή αυστηροποιούνται, δραστικά, οι κυρώσεις στους παραβάτες.
      Αξίζει να σημειωθεί ότι ο τομέας Εμπορίου του Υπουργείου Ανάπτυξης με καθημερινούς ελέγχους και τιμοληψίες, τόσο στα διατιμημένα προϊόντα, όσο και σε εκείνα που πωλούνται ελεύθερα, παρεμβαίνει, προκειμένου η αγορά να λειτουργεί με όρους υγιούς ανταγωνισμού, παρέχοντας δυνατότητα πολλαπλών επιλογών από πλευράς τιμών.
      Από το 1992 και μετά, δυνάμει της Α.Δ. 16/92, οι τιμές πώλησης των πάσης φύσεως αγαθών και υπηρεσιών και στο σύνολο σχεδόν των τροφίμων και ποτών διαμορφώνονται ελεύθερα, με βάση την προσφορά, ζήτηση και τους κανόνες του υγιούς ανταγωνισμού, σε όλα τα στάδια εμπορίας τους (βιομηχανία, βιοτεχνία, εισαγωγέας, χονδρέμπορος, λιανοπωλητής), με μόνη εξαίρεση τα οπωρολαχανικά, και τις παιδικές τροφές ,των οποίων οι τιμές τελούν ακόμα υπό το καθεστώς των ελεγχόμενων ειδών.
      Η απελευθέρωση των τιμών ήταν απόρροια της επιτακτικής ανάγκης εναρμόνισης της οικονομίας της ελληνικής αγοράς προς τις αντίστοιχες οικονομίες των άλλων Κρατών-Μελών της Ε.Ε., αφ' ενός μεν γιατί κάτι τέτοιο επιτάσσει η συνθήκη ένταξης της χώρας μας στην Ε.Ε. και αφετέρου γιατί με την απελευθέρωση αυτή διασφαλίσθηκε η οικονομική επιβίωση των ελληνικών επιχειρήσεων απέναντι στις ανταγωνιστικές συνθήκες στην Ευρωπαϊκή και Παγκόσμια Αγορά, που είναι αισθητές αλλά και για να δοθούν κίνητρα στις επιχειρήσεις αυτές να δραστηριοποιηθούν και ανταγωνιστικά μεταξύ τους, προς όφελος των ιδίων και του καταναλωτικού κοινού.
      Συνεπεία πλέον της απελευθερωμένης αγοράς οι εκάστοτε κρατούσες συνθήκες, πολλές φορές στα πλαίσια του υγιούς ανταγωνισμού, εκ των πραγμάτων επηρεάζουν τις τιμές (π.χ. με χαμηλή προσφορά -υψηλή ζήτηση -άνοδος τιμών ,με υψηλή προσφορά -χαμηλή ζήτηση -μείωση τιμών).
      Το γεγονός ότι οι τιμές διαμορφώνονται ελεύθερα, δε σημαίνει ότι δεν υφίσταται μηχανισμός ελέγχου αυτών, αφού σε ισχύ βρίσκεται το ισχυρό νομικό πλαίσιο του Ν. 703/77 «Περί προστασίας του ελεύθερου ανταγωνισμού», όπως τροποποιήθηκε και ισχύει, που εφαρμόζεται από την αρμόδια Επιτροπή Ανταγωνισμού, νόμος που θεσπίζει κανόνες περί τη λειτουργία της αγοράς μέσα από υγιείς συνθήκες ανταγωνισμού και επιβάλλει κυρώσεις σε επιχειρήσεις, που για ίδιο και μόνο οικονομικό όφελος, εφαρμόζουν συμπεριφορές και πρακτικές που διαστρεβλώνουν τον ανταγωνισμό (κατάχρηση δεσπόζουσας θέσης, εναρμονισμένες πρακτικές τιμών, ολιγοπωλιακές ή μονοπωλιακές καταστάσεις κ.λπ.).
      Κατ' ακολουθία των ανωτέρω, ο ανταγωνισμός υπαγορεύει στον καταναλωτή την ανάγκη όπως, για την προστασία του και διασφάλιση των οικονομικών του συμφερόντων, ερευνά την αγορά, για επιλογή των προϊόντων της αρεσκείας του και στις συμφέρουσες γι' αυτόν τιμές.
      Από πλευράς αρμοδιότητας της Δ/νσης Τιμών Τροφίμων και Ποτών της Γ.Γ. Εμπορίου, ισχύουν μηχανισμοί, μέσω των οποίων παρακολουθείται η διαμόρφωση και εξέλιξη των τιμών τροφίμων και ποτών στην εγχώρια αγορά, όπως:
      α) Η Α.Δ. 3/08, με την οποία επιβάλλεται η υποχρέωση σε βιομηχανίες, βιοτεχνίες και εισαγωγείς μεγάλης οικονομικής επιφάνειας (υψηλός κύκλος εργασιών) όπως, επί εκδηλούμενης πρόθεσής τους να μεταβάλλουν τις τιμές των τροφίμων και ποτών (που απαριθμούνται σε 57 είδη ), ενημερώνουν απευθείας την υπηρεσία 10 ημέρες τουλάχιστον, πριν τη μεταβολή αυτή, υποβάλλοντας προς τούτο τον τιμοκατάλογο με τις νέες τιμές και ως νέο μέτρο θεσπίστηκε η υποχρέωση κατάρτισης αναλυτικών κοστολογίων για τα προϊόντα προκειμένου να ερευνάται αν οι τιμές που η επιχείρηση προτίθεται να αυξήσει είναι δικαιολογημένες ή όχι.
      β) Η σε τακτά χρονικά διαστήματα διενέργεια τιμοληψίας σε βασικά είδη διατροφής από επιλεγμένες πηγές πληροφόρησης (Σούπερ Μάρκετ) της Πρωτεύουσας.
      γ) Ο καθημερινός αγορανομικός και τιμοληπτικός έλεγχος στις τιμές οπωρολαχανικών που διαμορφώνονται στις Λαϊκές Αγορές της Πρωτεύουσας.
      δ) Η λειτουργία του θεσμού «ΠΑΡΑΤΗΡΗΤΗΡΙΟ ΤΙΜΩΝ», όπου καταγράφονται οι τιμές πώλησης οπωρολαχανικών που διαμορφώνονται στις Κεντρικές Αγορές Χονδρεμπορίου και στις Λιανικές (Σούπερ-Μάρκετ, Οπωροπωλεία και Λαϊκές Αγορές).
      Όλα τα στοιχεία τιμών που συλλέγονται από τους παραπάνω μηχανισμούς καταγράφονται παρακολουθούνται και αξιολογούνται έτσι ώστε να υπάρχει κάθε φορά μια σαφής εικόνα στις τάσεις της αγοράς από πλευράς τιμών.
      Ο αγορανομικός έλεγχος ως προς την κανονικότητα ή μη των τιμών, υπό τη στενή του έννοια, διενεργείται μόνο στις τιμές των οπωρολαχανικών και παιδικών τροφών, επειδή τα είδη αυτά, όπως προαναφέρεται, υπάγονται στην κατηγορία «των ελεγχομένων ειδών».
      Σε όλα τα υπόλοιπα είδη τροφίμων και ποτών η κανονικότητα των τιμών συνδέεται ευθέως με το Ν. 703/77 αρμοδιότητας της Επιτροπής Ανταγωνισμού.
      Δεν υπάρχει βέβαια αμφιβολία ότι οι αυξήσεις διεθνώς των τιμών πετρελαίου, έχουν επιπτώσεις στις οικονομίες των χωρών και κατ' επέκταση και στη χώρα μας. Αυτονόητο λοιπόν είναι ότι οι αυξήσεις αυτές επιδρούν και στην εσωτερική αγορά μέσω αυξητικού επηρεασμού τιμών και ως εκ τούτου ο παράγοντας «πετρέλαιο» ως στοιχείο επίδρασης στο κόστος των τροφίμων και ποτών δε μπορεί να παραγνωρισθεί.
      Θα πρέπει να ληφθεί υπόψη ότι οι πολύ υψηλές τιμές διαμόρφωσης των δημητριακών, αφ' ενός μεν λόγω της παρατεταμένης ξηρασίας στην Χώρα μας και αφ' ετέρου λόγω της υψηλής ζήτησης που παρατηρήθηκε στην Κίνα και Ινδία για τα προϊόντα αυτά, είχαν σαν συνέπεια ν' αυξηθούν σημαντικά οι διεθνείς τιμές του είδους, αίτια που επέδρασαν αυξητικά στις τιμές των παραγώγων προϊόντων των δημητριακών (άλευρα, άρτος, ζυμαρικά κ.λπ.).
      Οι αυξήσεις των εισαγωγικών τιμών των κτηνοτροφικών προϊόντων (όπως γάλα, τυροκομικά, κρέατα κ.λπ.), που συμπαρασύρουν αυξητικά και τις τιμές των αντίστοιχων εγχωρίων προϊόντων, λαμβανομένου μάλιστα υπόψη ότι στις αξίες αυτές επέδρασαν και επελθούσες ανατιμήσεις των ζωοτροφών.
      Σε επίπεδο εργοστασιακών τιμών στα παραπάνω προϊόντα δεν πρέπει να διαφεύγει το 	γεγονός ότι οι τιμές αυτές επηρεάζονται και από άλλους κοστολογικούς παράγοντες που δε μπορούν να παραγνωρισθούν, όπως:
      Η τελική τιμή εργοστασίου, αναμφισβήτητα εμπεριέχει στοιχεία κόστους που εξ' αντικειμένου δεν μπορούν να παραγνωρισθούν, όπως π.χ.
      -Τιμή κτήσης πρώτης ύλης, μεταφορά στο εργοστάσιο, έξοδα παραγωγής, έξοδα διάθεσης, γενικά έξοδα, καθαρά κέρδη, προμήθεια αντιπροσώπων, κέρδη χονδρεμπόρων, κέρδη λιανοπωλητών, Φ.Π.Α. κ.λπ.).
      Επίσης, ο έλεγχος για την εφαρμογή των διατάξεων του Αγορανομικού Κώδικα και των κατ' εξουσιοδότηση αυτού ισχυουσών Αγορανομικών Διατάξεων εντάσσεται μέσα στα ημερήσια καθήκοντα των Αρχών που ασκούν αγορανομικούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών, κινούνται οι διαδικασίες εφαρμογής των νομίμων κατά των παραβατών.
      Ειδικά για τη διάπραξη αγορανομικών αδικημάτων, σας γνωρίζουμε ότι το μέγιστο μέρος αυτών τιμωρείται μόνο ποινικά από τα αρμόδια δικαστήρια και σε μερικές εξειδικευμένες περιπτώσεις τιμωρείται πέραν των ποινικών κυρώσεων και με το Νόμο 1401/83, που επιβάλλει χρηματικά πρόστιμα με απόφαση των αρμόδιων Νομαρχών.
      Σε εξειδικευμένες περιπτώσεις αδικημάτων και σε εφαρμογή του άρθρου 38 παράγρ. 26 του Αγορανομικού Κώδικα, αυτά τιμωρούνται μόνο με χρηματικό πρόστιμο 350 ευρώ με τη διαπίστωση της παράβασης.
      Επιπρόσθετα, σας επισυνάπτουμε το με αριθμ. πρωτ. 3322/20-05-2008 σχετικό έγγραφο της Επιτροπής Ανταγωνισμού.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      7. Στην με αριθμό 12160/15.5.2008 ερώτηση του Βουλευτή κ. Κωνσταντίνου Γείτονα δόθηκε με το υπ’ αριθμ. 70558/2.6.2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 12160/15-05-2008 ερώτηση που κατατέθηκε στη Βουλή από το Βουλευτή κ. Κ. Γείτονα σχετικά με την αντιμετώπιση της παιδικής παχυσαρκίας στη χώρα μας, σας γνωρίζουμε τα ακόλουθα:
      Το Υπουργείο Υγείας και Κοινωνικής Αλληλεγγύης, στο πλαίσιο ανάπτυξης μιας Εθνικής Διατροφικής Πολιτικής η οποία έχει στόχο την προστασία και προαγωγή της υγείας του ευαίσθητου μαθητικού πληθυσμού της πρωτoβάθμιας και δευτερoβάθμιας εκπαίδευσης, τη διαμόρφωση ενός μαθητικού πληθυσμού με υγιεινές διατροφικές συνήθειες και τη δημιουργία ενός υποστηρικτικού σχολικού περιβάλλοντος που συμβάλλει στις ορθές διατροφικές επιλογές των μαθητών, εξέδωσε την αρ. Υ1γ/Γ.π.οικ.93828/3Ι-7-2006 Υγειονομική Διάταξη (ΦΕΚ 1183/τ.Β΄ /2006) «Αναφορικά με κανόνες υγιεινής και καθορισμό προϊόντων που διατίθενται από τα κυλικεία δημοσίων και ιδιωτικών σχολείων», καθώς και τη σχετική ερμηνευτική εγκύκλιο Υ1/Γ.Π.οικ.Ι09Ι67/Ι3.9.2006.
      Στόχος της προαναφερόμενης Υγειονομικής Διάταξης είναι η λήψη μέτρων για την προστασία της Δημόσιας Υγείας και την αντιμετώπιση της παχυσαρκίας και των χρόνιων διατροφο-εξαρτώμενων νοσημάτων, μέσω της δημιουργίας ενός σχολικού κυλικείου που θα λειτουργήσει ως εκπαιδευτικό μέσο πρακτικής εφαρμογής των αρχών υγιεινής διατροφής.
      Η επιλογή των επιτρεπόμενων προς πώληση προϊόντων στα σχολικά κυλικεία έγινε από μια ομάδα εργασίας αποτελούμενη από παράγοντες των Υπουργείων Υγείας και Κοινωνικής Αλληλεγγύης, Εθνικής Παιδείας και Θρησκευμάτων, Ανάπτυξης, του ΕΦΕΤ και από επιστήμονες ειδικούς στη διατροφή. Η ομάδα αυτή συστήθηκε με την υπ' αριθμ. ΔΥ1δ/οικ.9Ι425/1.9.2005 Υπουργική Απόφαση. Ο κατάλογος της προαναφερόμενης υγειονομικής διάταξης βασίστηκε στις οδηγίες και συστάσεις διεθνών οργανισμών (ΠΟΥ και UNICEF) και αναγνωρισμένων επιστημονικών παιδιατρικών εταιρειών της Ελλάδας και του εξωτερικού. Προσαρμόστηκε στο υπάρχον σύστημα διάθεσης τροφίμων στους μαθητές των σχολείων πρωτοβάθμιας και δευτεροβάθμιας εκπαίδευσης της χώρας, όπου δεν παρέχεται πλήρες γεύμα, αλλά κολατσιό κατά τη διάρκεια του διαλείμματος.
      Ο νέος κατάλογος εισάγει τα εξής καινούργια στοιχεία σε σχέση με τον προηγούμενο:
      1. Γίνεται διαχωρισμός του κατάλογου τροφίμων μεταξύ Δημοτικού, Γυμνασίου-Λυκείου και των Νυκτερινών Σχολείων, επειδή οι μεγαλύτεροι μαθητές είναι ωριμότεροι σε σχέση με τους μαθητές του Δημοτικού ώστε να αποφασίσουν και να επιλέξουν τη διατροφή τους και μπορούν να επεξεργαστούν πιο αποτελεσματικά τα μηνύματα αγωγής υγείας αφού έχουν ήδη εκπαιδευτεί σε θέματα διατροφής.
      2. Καθορίζεται ο τύπος των προστιθεμένων στα τρόφιμα λιπιδίων. Η απόφαση αυτή θεωρήθηκε απαραίτητη λόγω της σπουδαιότητας του τύπου των καταναλισκόμενων με την τροφή λιπιδίων για την ατομική και δημόσια υγεία (WHO 2003). Τίθεται περιορισμός στην περιεκτικότητα σε trans λιπαρά οξέα για τα απλά αρτοσκευάσματα και τη ζύμη στις τυρόπιτες και τις σπανακόπιτες, επειδή τα trans λιπαρά οξέα αυξάνουν τον κίνδυνο εμφάνισης καρδιαγγειακών νοσημάτων
      3. Καθορίζεται το μέγεθος της συσκευασίας που διατίθεται, επειδή το βασικό μέρος των ενεργειακών και διατροφικών αναγκών πρέπει να καλύπτεται από τα γεύματα στο σπίτι, ώστε να αποφευχθεί η υπερκατανάλωση ενέργειας (θερμίδων) και ταυτόχρονα να εξασφαλιστεί η κατανάλωση της επαρκούς ποσότητας.
      4. Στην περίπτωση των γαλακτοκομικών συστήνεται η επιλογή προϊόντων χαμηλών σε λιπαρά. Η σύσταση αυτή ακολουθεί τις οδηγίες του Π. Ο. Υ. και έγκυρων παιδιατρικών εταιρειών με στόχο την πρόληψη των χρόνιων νοσημάτων που εξαρτώνται από την διατροφή.
      5. Επιλέγεται η χρήση τυποποιημένων τροφίμων στις κατηγορίες που αυτό κρίνεται απαραίτητο, επειδή εκτός από την ασφάλεια προσφέρει τα πλεονεκτήματα της αναγραφής της ποιότητας. των υλικών μέσω της διατροφικής σήμανσης.
      6. Στον κατάλογο Γυμνασίου-Λυκείου συμπεριλαμβάνονται παραδοσιακά ελληνικά τρόφιμα όπως το παστέλι, ο xαλβάς και το μέλι λόγω της διατροφικής τους αξίας και της ανάγκης εξοικείωσης των μαθητών με το παραδοσιακό ελληνικό τρόφιμο. Προστίθεται επίσης η σοκολάτα, τρόφιμο που όμως πρέπει να καταναλώνεται με μέτρο από τους μαθητές. Η απόφαση αυτή ελήφθη με την προϋπόθεση ότι τα προαναφερόμενα προϊόντα θα είναι σε μικρή συσκευασία και θα συνοδεύονται από ενημέρωση των παιδιών για τη συχνότητα και τον τρόπο κατανάλωσής τους, ώστε να αποφευχθούν οι δυσμενείς επιδράσεις όπως είναι η παχυσαρκία και η οδοντική τερηδόνα.
      7. Στον κατάλογο συμπεριλαμβάνονται και τα μπισκότα για τα οποία όμως προσδιορίζονται συγκεκριμένες προδιαγραφές για την συσκευασία, όσο και την περιεκτικότητά τους σε ζάχαρη, λιπαρά (ολικά και κορεσμένα) και νάτριο.
      Επιπλέον, σας ενημερώνουμε ότι με την υπ'αριθ. ΔΥ1δ/483Ι8-07-04-08 Υ.Α. ανασυγκροτήθηκε η Εθνική Επιτροπή Διατροφικής Πολιτικής, έργο της οποίας είναι:
      	Ι. Η διαρκής διαμόρφωση προτάσεων για την υλοποίηση της διατροφικής πολιτικής, που σύμφωνα με τον Παγκόσμιο Οργανισμό Υγείας (Π.Ο.Υ.) είναι μία δέσμη συντονισμένων δραστηριοτήτων, προγραμματισμένων σε κυβερνητικό επίπεδο.
      Στόχοι της πολιτικής αυτής είναι η προαγωγή της υγείας μέσα από:
      . Την ισορροπημένη δίαιτα
      . Την πρόληψη διατροφικών ελλειμμάτων
      . Τον έλεγχο των τροφογενώς μεταδιδόμενων νοσημάτων
      2. Η εξειδικευμένη επεξεργασία ενός Εθνικού Σχεδίου Δράσης για την Διατροφή και	την Παχυσαρκία.
      Η εν λόγω Επιτροπή, στην προηγούμενη θητεία της, είχε ολοκληρώσει και υποβάλει στην αρμόδια διεύθυνση του Υ.Υ.Κ.Α. κείμενα για τη διαμόρφωση Σχεδίου Δράσης για την Διατροφική Πολιτική της χώρας. Τα εν λόγω κείμενα είχαν συνταχθεί από τις αντίστοιχες υποεπιτροπές και ένα απ' αυτά είναι η τελική εισήγηση για τη μείωση της παιδικής παχυσαρκίας, η οποία περιέχει λεπτομερή ανάλυση των αιτιολογικών παραγόντων της παιδικής παχυσαρκίας καθώς και προτάσεις παρέμβασης στο οικογενειακό και σχολικό περιβάλλον που θα συμβάλλουν στη διαμόρφωση ολοκληρωμένου Σχεδίου Δράσης για την αντιμετώπιση του ζητήματος.
      Τέλος, σας ενημερώνουμε ότι η Μονάδα Στρατηγικής και Πολιτικών υγείας του Υπουργείου Υγείας και Κοινωνικής Αλληλεγγύης έχει επεξεργαστεί Προσχέδιο Εθνικού Σχεδίου Δράσης για την Υγιεινή Διατροφή και τις Διατροφικές Διαταραχές που αναρτήθηκε στην lστοσελίδα του Υ.Υ.Κ.Α. για διαβούλευση και συμπεριλαμβάνει, μεταξύ άλλων, προτεινόμενες δράσεις για την προώθηση προτύπων και συμπεριφορών υγιεινής διατροφής και σωματικής άσκησης στα παιδιά και στους νέους.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      8. Στην με αριθμό 4906/22-1-08 ερώτηση του Βουλευτή κ. Κωνσταντίνου Καρτάλη δόθηκε με το υπ’ αριθμ. Δ15/Γ/οικ/3883/15-2-08 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή των Ελλήνων ο βουλευτής κ. Κ. Καρτάλης, σας πληροφορούμε τα εξής:
      Το Υπουργείο Ανάπτυξης, τα τελευταία χρόνια, έχει αναγάγει τα θέματα που σχετίζονται με την κλιματική αλλαγή, σε θέματα μείζονος σπουδαιότητας. Με συγκροτημένες πολιτικές, στρατηγική και σχέδιο δράσης, το ΥΠ.ΑΝ στηρίζει την αειφορία και τη βιώσιμη ανάπτυξη, εφαρμόζει με συνέπεια πολιτικές, υλοποιεί δράσεις και υιοθετεί πρωτοβουλίες, μεταβάλλοντας το ενεργειακό μας ισοζύγιο, δίνοντας έμφαση στην υποκατάσταση του πετρελαίου από το φυσικό αέριο και προωθώντας τη χρήση των Ανανεώσιμων Πηγών Ενέργειας (ΑΠΕ) στην παραγωγή ηλεκτρικής ενέργειας. Η στρατηγική μας αυτή, διαρθρώνεται σε δυο βασικούς άξονες πολιτικής:
      - Ο πρώτος άξονας της πολιτικής μας στην κατεύθυνση αυτή είναι η προώθηση μέτρων και πολιτικών για την παραγωγή ενέργειας από ΑΠΕ με την ψήφιση του Ν. 3468/2006,
      - Ο δεύτερος άξονας είναι η εφαρμογή μέτρων για τη βελτίωση της ενεργειακής απόδοσης και την εξοικονόμηση ενέργειας, ξεκινώντας από το Δημόσιο Τομέα.
      Ειδικότερα όσον αφορά τις ΑΠΕ ο νέος νόμος 3468/2006 για την προώθηση της παραγωγής ηλεκτρικής ενέργειας από Ανανεώσιμες Πηγές και από Συμπαραγωγή Ηλεκτρισμού και Θερμότητας Υψηλής Απόδοσης (ΣΗΘΥΑ) εισάγει νέες σημαντικές βελτιώσεις υπέρ της δυναμικής προώθησης του τομέα και συγκεκριμένα:
      - διατηρεί και ενισχύει το ευνοϊκό καθεστώς τιμολόγησης που στηρίζεται στη σχετική γερμανική νομοθεσία, ενισχύοντας τις τιμές στη περίπτωση των φωτοβολταϊκών συστημάτων μέχρι 60% υψηλότερα σε σχέση με τις προηγούμενες,
      - εξoρθoλόγησε και, απλοποίησε τη διαδικασία αδειoδότησης με τη δημιουργία δύο συντονιστικών οργάνων σε διϋπουργικό και υπηρεσιακό επίπεδο αντίστοιχα εισήγαγε καθεστώς αυστηρής παρακολούθησης των κατόχων αδειών για την τήρηση των νόμιμων υποχρεώσεων τους, 
      - παρέχει δυνατότητα εγκατάστασης υπεράκτιων (offshore) αιολικών πάρκων,
      -ολοκληρώνει την εναρμόνιση της εθνικής νομοθεσίας προς τις απαιτήσεις του άρθρου 5 της οδηγίας 2001/77/ΕΚ, μέσω της δημιουργίας συστήματος έκδοσης πιστοποιητικών προέλευσης ανανεώσιμης ενέργειας,
      - βελτιώνει τους όρους των συμβάσεων πώλησης ανανεώσιμης ενέργειας,
      - αυξάνει το όριο ισχύος των μικρών υδροηλεκτρικών έργων που εντάσσονται στο νόμο.
      - Παράλληλα, εντός του 2006, ο Υπουργός Ανάπτυξης υπέγραψε Απόφαση με την οποία εντάχθηκαν στο ειδικό μέτρο του Επιχειρησιακού προγράμματος Ανταγωνιστικότητα 135 νέες ενεργειακές επενδύσεις προώθησης της διείσδυσης των συστημάτων ΑΠΕ, συμπαραγωγής στο ενεργειακό σύστημα της χώρας, με συνολικό προϋπολογισμό 200,5 εκατομμύρια Ευρώ και δημόσια επιχορήγηση 68,9 εκατομμύρια Ευρώ, με ισχυρό περιφερειακό χαρακτήρα.
      - Το Απρίλιο του 2007 εγκρίθηκε από τον Υπουργό Ανάπτυξης (Δ6/Φ1/οικ. 8684/24.4.2007) η πρώτη φάση του Προγράμματος Ανάπτυξης Φωτοβολταϊκών Σταθμών, σε εφαρμογή των διατάξεων του άρθρου 14 του ν. 3468/2006 για την «Παραγωγή Ηλεκτρικής Ενέργειας από Ανανεώσιμες Πηγές Ενέργειας και ΣΗΘΥΑ» και τροποποιήθηκε με τη νεότερη απόφαση Δ6/Φ1/οικ. 15450/18.7.2007. Με την εγκριτική απόφαση γίνεται ένα ακόμη καθοριστικό βήμα, μετά την ψήφιση του ν.3468/2006 και την έκδοση του Κανονισμού Αδειών Παραγωγής Ηλεκτρικής Ενέργειας από Α.Π.Ε. και Σ.Η.Θ.Υ.Α., για την ανάπτυξη των φωτοβολταϊκών συστημάτων στη χώρα μας και την υλοποίηση μεγάλων επενδύσεων σε έργα ΑΠΕ, που ως το 2010 θα ανέλθουν σε 2,5 δισ. ευρώ.
      - Επίσης σε στενή συνεργασία με τη ΡΑΕ καθώς και άλλα εμπλεκόμενα Υπουργεία το Υπουργείο Ανάπτυξης εξετάζει τη περαιτέρω βελτίωση του σχετικού θεσμικού πλαισίου με στόχο την ταχύτερη ορθολογική ανάπτυξη του τομέα.
      Σημειώνεται ότι στο πλαίσιο της 4ης Εθνικής Έκθεσης για το επίπεδο διείσδυσης των ανανεώσιμων πηγών ενέργειας, που βρίσκεται διαθέσιμη στον δικτυακό τόπο του Υπουργείου Ανάπτυξης www.ypan.gr. έχουν εκπονηθεί τρία σενάρια όσον αφορά τη δυνατότητα επίτευξης του στόχου 20,1% της Οδηγίας 2001/77/ΕΚ. Σύμφωνα με το βασικό σενάριο με συντηρητικές εκτιμήσεις για την ανάπτυξη του τομέα αναμένεται να προσεγγιστεί ικανοποιητικά ο στόχος της Οδηγίας και συγκεκριμένα η διείσδυση αναμένεται να φτάσει στο 18,5% της ακαθάριστης κατανάλωσης ηλεκτρικής ενέργειας κατά το έτος 2010 (κατανάλωση 71,9 TWh στην οποία έχει συμπεριληφθεί ιδιοκατανάλωση μονάδων παραγωγής 6% και απώλειες δικτύου μεταφοράς 2,5%). Σύμφωνα δε με το αισιόδοξο σενάριο, υπό πολύ ευνοϊκές συνθήκες, είναι δυνατή η επίτευξη του στόχου. Πρόσθετα χρήσιμα στοιχεία για την εξέλιξη του τομέα των ανανεώσιμων πηγών ενέργειας και τις προοπτικές ανάπτυξής του μπορούν να αντληθούν από την παραπάνω έκθεση.
      Σε ότι αφορά την προώθηση πολιτικών βελτίωσης της ενεργειακής αποδοτικότητας θέτουμε υπόψη σας ότι, κατά την τελευταία τετραετία, το Υπουργείο Ανάπτυξης ανέλαβε σημαντικές πρωτοβουλίες και προχώρησε στην έκδοση σειράς κανονιστικών ρυθμίσεων που αφορούν στον τομέα της ενεργειακής κατανάλωσης στο δημόσιο τομέα και αποβλέπουν στο περιορισμό των περιβαλλοντικών επιπτώσεων, τη μείωση της εξάρτησης της χώρας από εισαγωγές ενέργειας και την ενίσχυση της ασφάλειας του ενεργειακού εφοδιασμού.
      Συγκεκριμένα, με την κοινή υπουργική απόφαση Δ5/HΛ/B/Φ1.α/9021/17.5.2005 (ΦΕΚ Β΄ 689), λήφθηκαν μέτρα για τη μείωση της αέργου ισχύος των ηλεκτρικών καταναλώσεων των κτιρίων του Δημόσιου Τομέα με την εγκατάσταση κατάλληλου εξοπλισμού αντιστάθμισης ως μέσου βελτίωσης του συντελεστή ισχύος τους (συνφ) σε επίπεδα ανώτερα του 0,95.
      Με την κοινή υπουργική απόφαση Δ5/ΗΛ/Β/16954/13.9.2005 (ΦΕΚ Β΄ 1343) επιβλήθηκε η σύνδεση των κτιρίων του δημόσιου τομέα με το δίκτυο φυσικού αερίου, για την υποκατάσταση της χρήσης πετρελαίου θέρμανσης και τη μείωση των εκπομπών αέριων ρύπων.
      Στο ίδιο πλαίσιο εντάσσεται και η απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Ανάπτυξης Δ5-ΗΛ/Β/οικ.20168/9.10.2006 (ΦΕΚ Β΄ 1554), με την οποία επιβλήθηκε σε όλα τα κτίρια του Δημόσιου Τομέα, της Αυτοδιοίκησης και των εποπτευόμενων φορέων (ιδιόκτητα ή μισθωμένα) η αντικατάσταση όλων των λαμπτήρων πυρακτώσεως και φθορισμού χαμηλής απόδοσης με λαμπτήρες υψηλής απόδοσης και προβλέφθηκε η εγκατάσταση κατάλληλων διατάξεων αυτοματισμού για τον έλεγχο της σβέσης ή/και ρύθμισης της φωτεινότητας των  συστημάτων φωτισμού.
      Επίσης, με την κοινή υπουργική απόφαση 7625/378/27.4.2007 (ΦΕΚ Β΄ 651) επιβλήθηκε η προληπτική συντήρηση, τουλάχιστον μία φορά το χρόνο, των κλιματιστικών εγκαταστάσεων των κτιρίων του Δημοσίου, των Δημόσιων οργανισμών, Ν.Π.Δ.Δ., Ν.Π.Ι.Δ. Α.Ε. και της Τοπικής Αυτοδιοίκησης.
      Εκτός αυτών, στο πλαίσιο εναρμόνισης της Οδηγίας 2002/91/ΕΚ για την ενεργειακή απόδοση των κτιρίων, το Υπουργείο Ανάπτυξης έχει προετοιμάσει σχέδιο νόμου για τη βελτίωση της ενεργειακής απόδοσης στα κτίρια του τριτογενούς τομέα και τις κατοικίες και σχετικό τεχνικό κανονισμό.
      Περαιτέρω, το Υπουργείο Ανάπτυξης προχώρησε στην κατάστρωση Εθνικού Σχεδίου Δράσης Ενεργειακής Απόδοσης που περιλαμβάνει σειρά μέτρων βελτίωσης της ενεργειακής αποδοτικότητας σε όλους τους τομείς της τελικής κατανάλωσης με στόχο την εξοικονόμηση του 9% της μέσης ετήσιας τελικής κατανάλωσης έως το 2016. Οι εργασίες για την ολοκλήρωσή του βρίσκονται σε προχωρημένο, σχεδόν τελικό, στάδιο.
      Πέραν των δράσεων που υλοποιούνται σε θεσμικό επίπεδο, το Υπουργείο Ανάπτυξης ενισχύει σταθερά και πρωτοβουλίες ιδιωτών που στοχεύουν σε αποδοτικότερη ενεργειακή χρήση. Έτσι, από το 2004 μέχρι σήμερα, στο Επιχειρησιακό Πρόγραμμα Ανταγωνιστικότητα (ΕΠΑΝ) εντάχθηκαν παρεμβάσεις εξοικονόμησης ενέργειας στο δευτερογενή και τριτογενή τομέα, συνολικού προϋπολογισμού 91.569.615 Ευρώ με εκτιμώμενο ενεργειακό όφελος 650 εκατ. kWh ετησίως.
      Περαιτέρω, σημαντική πρωτοβουλία αποτελεί και το Πρωτόκολλο Συνεργασίας μεταξύ του Υπουργείου Ανάπτυξης και της Κεντρικής Ένωσης Δήμων και Κοινοτήτων (ΚΕΔΚΕ) που υπογράφηκε τον Νοέμβριο του 2007 για την εκπόνηση ενός ειδικού Προγράμματος που απευθύνεται στους Οργανισμούς Τοπικής Αυτοδιοίκησης και τους δημότες, μέσα από το οποίο θα υλοποιηθούν έργα και δράσεις βελτίωσης της ενεργειακής αποδοτικότητας. Στόχος του Προγράμματος είναι ο προσδιορισμός και η εφαρμογή δράσεων και αποδεδειγμένων καλών πρακτικών για τη βελτίωση της ενεργειακής συμπεριφοράς των κτιρίων και του δομημένου περιβάλλοντος, τη μείωση του ηλεκτρικού φορτίου αιχμής, τη βελτίωση της ενεργειακής απόδοσης των μέσων μεταφοράς σε αστικό επίπεδο, την ανάπτυξη σχεδίων αστικής κινητικότητας, έτσι ώστε να επιτυγχάνεται η καλύτερη χρήση και διαχείριση της ενέργειας, καθώς και η υιοθέτηση νέων τεχνολογιών εξοικονόμησης ενέργειας και η εφαρμογή τεχνολογιών ανανεώσιμων πηγών ενέργειας μικρής κλίμακας. Η υλοποίηση του παραπάνω Προγράμματος θα γίνει στο πλαίσιο του Εθνικού Στρατηγικού Πλαισίου Αναφοράς (ΕΣΠΑ) 2007 - 2013 μέσω του Επιχειρησιακού Προγράμματος Ανταγωνιστικότητα και Επιχειρηματικότητα.
      Εξάλλου, επειδή μία αποτελεσματική πολιτική στον τομέα της εξοικονόμησης, θα πρέπει να κινηθεί παράλληλα τόσο στην προώθηση τεχνολογιών ενεργειακά αποδοτικών όσο και στη διαμόρφωση της καταναλωτικής συμπεριφοράς, το Υπουργείο Ανάπτυξης δίνει ιδιαίτερη σημασία και στον τομέα της πληροφόρησης. Την τελευταία τετραετία έχει διεξαγάγει σειρά ενημερωτικών εκστρατειών με την έκδοση αφισών, φυλλαδίων που απευθύνονται στο μέσο -οικιακό καταναλωτή και περιέχουν απλές συμβουλές για την ορθολογική χρήση ενέργειας αλλά και πιο εξειδικευμένων που αφορούν επιχειρήσεις του δευτερογενούς και τριτογενούς τομέα.
      Η κεντρική δε ιστοσελίδα του Υπουργείου συνδέεται με ηλεκτρονικές διευθύνσεις, οι οποίες αναφέρονται σε θέματα εξοικονόμησης ενέργειας και ενεργειακά αποδοτικών τεχνολογιών καθώς και χρήσης ανανεώσιμων ενεργειακών πηγών.
      Σε ό,τι αφορά στο σχεδιασμό της εθνικής στρατηγικής και των δράσεων σε σχέση με τις κλιματικές αλλαγές, σας γνωρίζουμε τα ακόλουθα:
      Η Ελλάδα έχει δεσμευθεί για τον περιορισμό της αύξησης των εκπομπών αερίων του θερμοκηπίου κατά την περίοδο 2008 - 2012 στο 25% σε σχέση με τις εκπομπές του εκάστοτε έτους βάσης.
      Στο πλαίσιο αυτό, εντάσσονται οι δράσεις που προβλέπονται στο Εθνικό Σχέδιο Κατανομής Δικαιωμάτων Εκπομπών (διείσδυση του φυσικού αερίου σε όλους τους τομείς τελικής ζήτησης και της ηλεκτροπαραγωγής, προώθηση των ΑΠΕ, ήτοι διείσδυση των ΑΠΕ στο ενεργειακό ισοζύγιο, εξοικονόμηση ενέργειας στη βιομηχανία και στον οικιακό - τριτογενή τομέα κ.λπ., βελτίωση της ενεργειακής αποδοτικότητας) και παράλληλα, η ενίσχυση της Έρευνας για τη βελτίωση της προσαρμοστικότητας του ιδιωτικού και δημόσιου τομέα μέσω του ΕΠΑΕ 2007-2013.
      Ειδικότερα μέσω του Άξονα Προτεραιότητας 4 προβλέπονται καταρχήν δράσεις προώθησης της χρήσης του Φυσικού Αερίου, με έργα για τη διείσδυση του φυσικού αερίου στον οικιακό και τριτογενή τομέα με την ανάπτυξη δικτύων διανομής σε νέες περιοχές, με τη συμμετοχή ιδιωτικών κεφαλαίων.
      Επιπλέον, προβλέπονται δράσεις για την διείσδυση των ανανεώσιμων πηγών και για την εξοικονόμηση ενέργειας, με έργα όπως οι επενδύσεις παραγωγής ενέργειας από ΑΠΕ και ΣΗΘΥΑ στον δευτερογενή και τριτογενή τομέα, οι επενδύσεις εξοικονόμησης ενέργειας και βελτίωσης ενεργειακής απόδοσης στον δευτερογενή και τριτογενή τομέα, οι ενεργειακές επενδύσεις σε δημόσια κτίρια, οι ειδικές δράσεις αξιοποίησης βιομάζας, οι ενεργειακές επενδύσεις στη νησιωτική χώρα, η έρευνα και ανάπτυξη καινοτόμων, ενεργειακών τεχνολογιών καθώς και οι οριζόντιες ψ δράσεις για την υποστήριξη της προώθησης των ΑΠΕ και ΕΞΕ.
      Επίσης έχουν προβλεφθεί δράσεις ενίσχυσης ειδικών επενδύσεων στον τομέα του πετρελαίου, στο πλαίσιο της προστασίας του περιβάλλοντος καθώς και δράσεις για την ορθολογική διαχείριση Φυσικών πόρων, που αφορούν στην ανακύκλωση νερού σε βιομηχανικές μονάδες, στην ποιοτική αναβάθμιση και στον εκσυγχρονισμό των ελληνικών μεταλλευτικών και λατομικών επιχειρήσεων για την προστασία του περιβάλλοντος με τη χρήση καινοτόμων μεθόδων και τεχνολογιών και σε οριζόντιες δράσεις, που αφορούν κυρίως τη δημιουργία γεωχωρικών υποδομών μεγάλης κλίμακας και γενικότερα θα συμβάλλουν στην ορθολογική αξιοποίηση των ενεργειακών και ορυκτών πρώτων υλών της χώρας.
      Σύμφωνα με το χρηματοδοτικό σχήμα του ΕΠΑΕ, η συνολική χρηματοδότηση του Άξονα Προτεραιότητας 4 πρόκειται να ανέλθει στο ποσό των 389,4 εκατ. ευρώ.
      Ο Υπουργός
      ΧΡΗΣΤΟΣ ΦΩΛΙΑΣ»
      9. Στην με αριθμό 9384/31-3-2008 ερώτηση του Βουλευτή κ. Αθανασίου Μωραΐτη δόθηκε με το υπ’ αριθμ. 1862Β/17-4-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Για το παραπάνω θέμα, και σε ό, τι αφορά θέματα αρμοδιότητας ΥΠΕΧΩΔΕ σας ενημερώνουμε τα ακόλουθα:
      Με το Ν.3431/2006 δεν .απαγορεύεται η εγκατάσταση κεραίας πλησίον βρεφονηπιακών σταθμών, σχολείων, νοσοκομείων και γηροκομείων. Στο άρθρο 31 ορίζεται ότι για αποστάσεις μέχρι 300 μ. από τα ανωτέρω κτίρια, τα όρια έκθεσης του πληθυσμού στην ηλεκτρομαγνητική ακτινοβολία δεν επιτρέπεται να υπερβαίνουν το 60% των ορίων τα οποία συστήνει η Ε.Ε. και έχουν υιοθετηθεί με την ΚΥΑ 5357/3839/6.9.2000.
      Για κεραίες εγκατεστημένες πριν την ισχύ του ανωτέρω νόμου, οι οποίες στερούνται έγκρισης Περιβαλλοντικών Όρων, έχει δοθεί η δυνατότητα περιβαλλοντικής αξιολόγησης, με την υποβολή Περιβαλλοντικής Μελέτης στις αρμόδιες Υπηρεσίες των Περιφερειών.
      Με την από 7.7.2006 Εγκύκλιο της Γενικής Διεύθυνσης Περιβάλλοντος του ΥΠΕΧΩΔΕ, έχουν ειδοποιηθεί οι ανωτέρω υπηρεσίες, ότι εκ των υστέρων έγκριση περιβαλλοντικών όρων σε κεραίες εγκατεστημένες μετά την ισχύ του ανωτέρω νόμου θεωρείται παράνομη. Για την απομάκρυνσή τους εφαρμόζονται οι διαδικασίες οι οποίες προβλέπονται στην §5 του άρθρου 1 του Ν.2801/2000.
      Σύμφωνα με σχετικό έγγραφο της Περιφέρειας Δuτ. Ελλάδας η αρμόδια Υπηρεσία της Περιφέρειας (ΠΕΧΩ/ΠΔΕ) δεν έχει εκδώσει Απόφαση έγκριση Περιβαλλοντικών όρων για Κεραία Κινητής Τηλεφωνίας στο Αγρίνιο.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      10. Στην με αριθμό 9115/26-3-2008 ερώτηση του Βουλευτή κ. Κωνσταντίνου Βρέττου δόθηκε με το υπ’ αριθμ. 1808Β/18-4-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Στην παρούσα χρονική περίοδο, εξετάζονται συνολικά 32 υποθέσεις καταγγελιών αρμοδιότητας Υ.ΠΕ.ΧΩ.Δ.Ε. οι οποίες έχουν αποσταλεί και παραληφθεί επίσημα (30 εφαρμογής, 1 ενσωμάτωσης και 1 κακής μεταφοράς της Κοινοτικής νομοθεσίας), έναντι των 58 (52 εφαρμογής, και 6 ενσωμάτωσης) ανοικτών υποθέσεων που εκκρεμούσαν τον Μάρτιο του 2004.
      Όταν η Ευρ. Επιτροπή διερευνά υποθέσεις καταγγελιών, εξετάζει τα μέτρα που λαμβάνονται από όλες τις εμπλεκόμενες αρμόδιες Ελληνικές Αρχές και όχι μόνον το ΥΠΕΧΩΔΕ, καθόσον παράμετροι/πτυχές των υποθέσεων είναι αρμοδιότητας και άλλων Φορέων (π.χ. άλλα Υπουργεία, Περιφέρειες, Νομαρχιακές Αυτοδιοικήσεις κλπ.), και δεν συνεπάγεται ούτε και είναι αυταπόδεικτο ότι, οι υποθέσεις αυτές θα παραπεμφθούν στο Δικαστήριο Ευρ. Κοινοτήτων (ΔΕΚ).
      Το ΥΠΕΧΩΔΕ, λαμβάνει όλα τα μέτρα αρμοδιότητάς του για την προστασία του περιβάλλοντος, και ασκεί συντονιστικό ρόλο στους άλλους εμπλεκόμενους φορείς Κεντρικού, Περιφερειακού και Τοπικού Επιπέδου (π.χ. άλλα Υπουργεία, Περιφέρειες, Νομαρχίες, Δήμοι κλπ.), στην κατεύθυνση της εφαρμογής της περιβαλλοντικής νομοθεσίας.
      Για τις 6 υποθέσεις της ερώτησης που αναφέρονται στο δημοσίευμα της εφημερίδας «Καθημερινή της Κυριακής» ειδικότερα σας ενημερώνουμε:
      ΧΥΤΑ Φυλής: Ως γνωστόν το θέμα το χειρίζεται το Υπουργείο Εσωτερικών.
      Ασωπός: Παρ' ότι για το θέμα αρμόδια είναι η Τοπική Αυτοδιοίκηση, με απόφαση του Υπουργού κ. Σουφλιά χαρακτηρίστηκε εθνικό, έτσι ώστε να μπορεί το ΥΠΕΧΩΔΕ να επέμβει. Αυτό έγινε με καταλυτικό τρόπο και όλα τα μέτρα που έχουμε εξαγγείλει από τον περασμένο Οκτώβριο για την προστασία του Ασωπού εφαρμόζονται. Οι κοινοτικοί εξέφρασαν την ικανοποίηση τους για τις ενέργειες που έχουν ήδη αναληφθεί.
      Κορώνεια: Το ΥΠΕΧΩΔΕ έχει εξασφαλίσει από το Ταμείο Συνοχής, το 2005, ποσό 26,91 εκ. ευρώ για τα έργα αποκατάστασης του οικοσυστήματος της Κορώνειας. Αρμόδιοι για την υλοποίηση των έργων είναι η Περιφέρεια Κεντρικής. Μακεδονίας και η Νομαρχία Θεσσαλονίκης.
      Αχελώος: Οι κοινοτικοί ενημερώθηκαν στις αρχές Απριλίου 2008 για όλες τις φάσεις από τις οποίες έχει περάσει το έργο και τους αναλύθηκαν οι τεκμηριωμένες θέσεις του ΥΠΕΧΩΔΕ.
      Ναυάγιο Sea Diamond: Επισπεύδων Φορέας για την εν λόγω υπόθεση είναι το Υπουργείο Εμπορικής Ναυτιλίας, Αιγαίου και Νησιωτικής Πολιτικής το οποίο επιλαμβάνεται όλων των απαραιτήτων ενεργειών και διαδικασιών. Το βυθισμένο πλοίο δεν εμπίπτει στο ορισμό των αποβλήτων, όπως διατυπώνεται στην Οδηγία 2006/2/ΕΚ και στις ΚΥΑ 50910/2727/03 και 13588/725/06.
      Αυτοκινητόδρομος Πύργος - Τσακώνα: Η τελική επιλογή της χάραξης στο τμήμα Πύργος - Τσάκωνα έγινε με γνώμονα ότι θα προκαλέσει τις ηπιότερες περιβαλλοντικές επιπτώσεις και κυρίως ότι δεν θα επιφέρει επιπτώσεις στις προστατευόμενες περιοχές NATURA «Θίνες κα Παραλιακό Δάσος Ζαχάρως, Λίμνη Καϊάφα, Στροφιλιά, Κακόβατος» και «Θίνες Κυπαρισσίας (Νεοχώρι- Κυπαρισσία)».
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 13 Φεβρουαρίου 2009.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 507/10.2.2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ.  Ιωάννη Αμοιρίδη προς την Υπουργό Απασχόλησης και Κοινωνικής Προστασίας, σχετικά με την πιλοτική εφαρμογή της μεταφοράς των συνταξιούχων του Οργανισμού Ασφάλισης Ελεύθερων Επαγγελματιών Νομού Πιερίας από τον κλάδο υγείας του ΙΚΑ-ΕΤΑΜ στον κλάδο υγείας του Οργανισμού Ασφάλισης Ελεύθερων Επαγγελματιών κ.λπ.. 
      2. Η με αριθμό 518/10.2.2009 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Κοινωνικής Αλληλεγγύης, σχετικά με την κατάσταση στον Οργανισμό Περίθαλψης Ασφαλισμένων Δημοσίου κ.λπ.
      3. Η με αριθμό 514/10.2.2009 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Δικαιοσύνης, σχετικά με την ίδρυση τεσσάρων νέων εφετείων, συμπεριλαμβανομένου του Ηρακλείου κ.λπ.
      4. Η με αριθμό 524/10.2.2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Εσωτερικών, σχετικά με την κατάργηση του δημοτικού φόρου 2% και 5% για τα καταστήματα υγειονομικού ενδιαφέροντος κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 516/10.2.2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς την Υπουργό Εξωτερικών, σχετικά με τη λειτουργία του Τουρκικού Προξενείου στη Θράκη κ.λπ..
      2. Η με αριθμό 521/10.2.2009 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τις απολύσεις εργαζομένων στο εργοστάσιο «ΦΙΛΚΕΡΑΜ» στη Θεσσαλονίκη κ.λπ..
      3. Η με αριθμό 512/10.2.2009 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Εσωτερικών, σχετικά με το ξερίζωμα δένδρων και τις παράνομες παρεμβάσεις στο πάρκο επί των οδών Πατησίων και Κύπρου κ.λπ..
      4. Η με αριθμό 525/10.2.2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Πολιτισμού, σχετικά με την κατασκευή του νέου γηπέδου της ΑΕΚ κ.λπ..
      Κυρίες και κύριοι συνάδελφοι, όπως βλέπετε, έχει ολοκληρωθεί η εργασία ανακαίνισης της Αιθούσης και σήμερα είναι η πρώτη συνεδρίαση της Ολομέλειας μετά από την ανακαίνιση που έχει πραγματοποιηθεί. Πιστεύω ότι θα χαίρεστε όλοι την ομορφιά αυτή που δίνει το νεοκλασικό αυτό κτήριο. 
      (Χειροκροτήματα από όλες τις πτέρυγες της Βουλής)
      Το ίδιο γίνεται, κυρίες και κύριοι συνάδελφοι, σ’ όλους τους χώρους της Βουλής και το επόμενο διάστημα θα ακολουθήσει η ανακαίνιση της Αίθουσας της Γερουσίας.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ
      Συζήτηση προ ημερησίας διατάξεως σύμφωνα με το άρθρο 143, του Κανονισμού της Βουλής, με πρωτοβουλία του Πρωθυπουργού κ. Κώστα Καραμανλή σε επίπεδο αρχηγών κομμάτων με θέμα την οικονομία.
      Σύμφωνα με το άρθρο 143, παράγραφος 4 του Κανονισμού της Βουλής η διάρκεια της αγόρευσης του Πρωθυπουργού είναι είκοσι πέντε λεπτά, του Αρχηγού της Αξιωματικής Αντιπολίτευσης και των Προέδρων των άλλων Κοινοβουλευτικών Ομάδων είκοσι λεπτά και των Υπουργών δέκα λεπτά.
      Δικαίωμα δευτερολογίας έχουν για δέκα πέντε λεπτά ο Πρωθυπουργός και για δέκα λεπτά οι Πρόεδροι των Κοινοβουλευτικών Ομάδων και οι Υπουργοί. Στη συζήτηση συμμετέχουν έως δύο Υπουργοί. Ο Πρωθυπουργός μπορεί να τριτολογήσει για πέντε λεπτά. 
      Ο χρόνος ομιλίας του Υπουργού που παρεμβαίνει στο στάδιο των κυρίων αγορεύσεων ή των δευτερολογιών, πριν ολοκληρωθούν οι αγορεύσεις ή οι δευτερολογίες των Προέδρων των Κοινοβουλευτικών Ομάδων, περιορίζεται στο ήμισυ του χρόνου που δικαιούται. 
      Ο Πρόεδρος της Κυβέρνησης κ. Κώστας Καραμανλής έχει το λόγο.
      (Όρθιοι οι Βουλευτής της Νέας Δημοκρατίας χειροκροτούν)
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, ζήτησα τη σημερινή συζήτηση με βαθύ αίσθημα ευθύνης απέναντι στο παρόν και το μέλλον του τόπου. Αποβλέπω σε μια ουσιαστική συζήτηση για την παγκόσμια οικονομική κρίση και τις συνέπειές της στην ελληνική οικονομία. Το ζήτημα είναι εξαιρετικά σοβαρό· αφορά τη σφοδρότερη μεταπολεμική οικονομική κρίση που γνώρισε η ανθρωπότητα· αφορά εξαιρετικά κρίσιμες περιστάσεις. Το τελευταίο που μπορεί να ενδιαφέρει σε μια τέτοια συζήτηση είναι να κερδίσουμε εντυπώσεις. Δεν προσφέρεται μια παγκόσμια οικονομική θύελλα ούτε για δημαγωγία ούτε για άγονες αντιπαραθέσεις. Οι συνέπειες που προκαλεί απαιτούν στάση ευθύνης από όλους, απαιτούν δύσκολες αποφάσεις, συνεννόηση και αυτοσυγκράτηση. 
     Απευθύνομαι σε όλους τους συναδέλφους. Απευθύνομαι σε όλες τις Ελληνίδες και όλους τους Έλληνες. Διατρέχουμε μια πολύ δύσκολη χρονιά. Σε όλο τον κόσμο υπάρχει ραγδαία επιδείνωση στα οικονομικά δεδομένα. Σε ολόκληρη την Ευρώπη η ανησυχία εντείνεται ακόμη περισσότερο. Η χώρα μας δέχεται ολοένα και πιο έντονες επιπτώσεις. Δυνατότητα ασφαλούς πρόβλεψης δεν υπάρχει από κανέναν, ούτε για τη διάρκεια ούτε για την ένταση της κρίσης. Σχεδόν κάθε μέρα διαπιστώνουμε πως τίποτα δεν είναι ίδιο με χθες. Αναδεικνύεται, άλλωστε, η αλήθεια αυτή από την αντίφαση ανάμεσα στα σημερινά φαινόμενα και τα όσα συνέβαιναν πριν από μόλις λίγους μήνες. Οι εξελίξεις σήμερα δεν έχουν καμία σχέση με τα σημάδια της κρίσης που εμφανίζονταν στο ξεκίνημά της. Όλοι οι διεθνείς οικονομικοί οργανισμοί εντόπιζαν τότε τον κίνδυνο στη ραγδαία αύξηση των διεθνών τιμών του πετρελαίου, των πρώτων υλών και των βασικών τροφίμων. Έδειχναν ως κεντρικό πρόβλημα την άνοδο του πληθωρισμού και την έκρηξη της ακρίβειας. 
     Σήμερα όλα αυτά αποτελούν παρελθόν. Η κρίση πήρε νέα, ανεξέλεγκτη τροπή. Οι κραδασμοί του χρηματοπιστωτικού συστήματος πέρασαν τον Ατλαντικό και έπληξαν ολόκληρη την Ευρώπη. Οι συνέπειες έγιναν, από τη στιγμή εκείνη, καταιγιστικές: η εμπιστοσύνη στη διατραπεζική αγορά κλονίσθηκε· η ρευστότητα στις οικονομίες περιορίστηκε· η πραγματική οικονομία μπήκε σε τροχιά διαρκούς επιδείνωσης. Δημιουργήθηκε, έτσι, ένας φαύλος κύκλος, με αρνητικές αλληλεπιδράσεις ανάμεσα στο πιστωτικό σύστημα και την πραγματική οικονομία. 
     Όλες οι χώρες δέχονται διαρκώς αυξανόμενες πιέσεις. Περιορίζονται η κατανάλωση, η παραγωγή, το εμπόριο, οι επενδύσεις, η κατασκευαστική δραστηριότητα, οι εξαγωγές, η ναυτιλία, ο τουρισμός. Οικονομικά  μεγαθήρια καταρρέουν ή περιορίζουν τις δραστηριότητές τους. Μικρομεσαίες επιχειρήσεις ασφυκτιούν. Οι απολύσεις εργαζομένων παίρνουν μαζικό χαρακτήρα. Από μήνα σε μήνα, οι εκτιμήσεις για όλες τις οικονομίες αλλάζουν προς το δυσμενέστερο. 
     Στην προηγούμενη έκθεσή της, το Νοέμβριο, η Ευρωπαϊκή Επιτροπή προέβλεπε ότι η ανάπτυξη στην Ευρωζώνη θα καθηλωθεί στα όρια του μηδενός· σήμερα προβλέπει μείωση δύο μονάδες πιο κάτω από το μηδέν. Πριν από λίγους μήνες, εκτιμούσε ότι στην Ευρώπη θα χαθούν μέσα σε δύο χρόνια περίπου 2,5 εκατομμύρια θέσεις εργασίας· σήμερα εκτιμά ότι θα απολυθούν -μόνο φέτος- πάνω από 3,5 εκατομμύρια. 
     Στο τέλος του 2008, η Διεθνής Οργάνωση Εργασίας υπολόγιζε πως μέσα στο χρόνο θα χάσουν τη δουλειά τους περίπου 20 εκατομμύρια εργαζόμενοι· σήμερα εκτιμά ότι θα απολυθούν έως και 51 εκατομμύρια. Στις Ηνωμένες Πολιτείες, σε ένα χρόνο, χάθηκαν πάνω από 2,5 εκατομμύρια θέσεις εργασίας. Στην Ιαπωνία η ανεργία σπάει ρεκόρ 42 χρόνων. Στην Ισπανία μόνο τον τελευταίο χρόνο έχουν χάσει τη δουλειά τους 1,3 εκατομμύρια εργαζόμενοι. Στη Γερμανία οι άνεργοι ξεπέρασαν τα 3 εκατομμύρια, ενώ παράλληλα περικόπτονται και οι ώρες εργασίας. Στην Αγγλία, κάθε πέντε λεπτά ένα φυσικό ή νομικό πρόσωπο κηρύσσεται σε πτώχευση. Στη Ρωσία, μέσα σε έξι μήνες, το νόμισμα έχασε το 30% της αξίας του σε σχέση με το δολάριο. 
     Τα μέτρα που είχαν ανακοινωθεί από κυβερνήσεις μεγάλων χωρών (της Βρετανίας, της Γερμανίας, των Ηνωμένων Πολιτειών) αποδεικνύονται ανεπαρκή. Οι Ηνωμένες Πολιτείες προωθούν νέα πακέτα στήριξης του χρηματοπιστωτικού τομέα, που αναμένεται να φθάσουν συνολικά τα δύο τρισεκατομμύρια δολάρια. Η Βρετανία, πέραν των 250 δισεκατομμυρίων στερλινών, ενισχύει τη ρευστότητα της οικονομίας της με άλλα 100 δισεκατομμύρια. Όλες οι κυβερνήσεις αναπροσαρμόζουν τα σχέδιά τους. Έντεκα χώρες της Ευρωπαϊκής Ένωσης, όπως η Γερμανία, η Ολλανδία, η Δανία, η Ιρλανδία, η Φινλανδία, η Βουλγαρία κ.ά., έχουν ήδη υποβάλει αναθεωρημένα Προγράμματα Σταθερότητας και Ανάπτυξης. Αυτή είναι η πραγματικότητα· σ' αυτό το οικονομικό περιβάλλον είμαστε υποχρεωμένοι να κινηθούμε. Δεν μπορεί, λοιπόν, ούτε να αγνοούμε ούτε να προσποιούμαστε πως αγνοούμε τις συνθήκες που διαμορφώνονται γύρω μας. Η παγκόσμια κρίση δεν θα ξεπεραστεί εύκολα, δεν θα ξεπεραστεί γρήγορα.
      Κυρίες και κύριοι συνάδελφοι, η Ευρωπαϊκή Επιτροπή, μέσα σε δεκατέσσερις μήνες, άλλαξε τέσσερις φορές τις εκτιμήσεις της για τις συνέπειες της κρίσης. Κάθε νέα εκτίμηση είναι πολύ δυσμενέστερη σε σχέση με την αμέσως προηγούμενη. Για την Ευρωζώνη εκτιμά τώρα ότι θα υπάρξει σοβαρή οικονομική συρρίκνωση. Για τη χώρα μας προβλέπει ανάπτυξη  -αλλά σε χαμηλούς ρυθμούς-, διεύρυνση του δημοσιονομικού ελλείμματος και μικρή αύξηση της ανεργίας. Η Ελλάδα είναι μια από τις πέντε χώρες της Ευρωζώνης που προβλέπεται να διατηρήσει θετικό ρυθμό ανάπτυξης. Επίσης, προβλέπεται ότι θα έχει μικρότερο δημοσιονομικό έλλειμμα, αλλά και χαμηλότερη ανεργία από τον μέσο όρο της Ευρωζώνης.
      Παρ΄όλα αυτά, η Ελλάδα δεν έχει τα περιθώρια που έχουν άλλες ευρωπαϊκές χώρες. Δεν έχουμε περιθώρια για δημοσιονομική χαλάρωση. Δεν έχουμε οι πολιτικές δυνάμεις περιθώρια για πλειοδοσία παροχών. Και αυτό, εξαιτίας κυρίως της βαριάς κληρονομιάς των ελλειμμάτων και του δημόσιου χρέους: το δημοσιονομικό έλλειμμα, παρόλο που μειώθηκε στο μισό, είναι ακόμη μεγάλο· το δημόσιο χρέος, αφού τριπλασιάστηκε από το ΄80 έως το 2004, έγινε «βραχνάς» για την οικονομία μας. Οφείλουμε όλοι να ξέρουμε ότι οι τόκοι που πληρώνουμε απορροφούν όλα τα έσοδα από το φόρο εισοδήματος φυσικών προσώπων· είναι η πιο μεγάλη πληγή της οικονομίας μας, μια πληγή που γίνεται βαθύτερη σε μια τέτοια παγκόσμια κρίση, μια αδυναμία που απαιτεί να επιβεβαιώνουμε διαρκώς την αξιοπιστία της οικονομίας μας, απαιτεί υπευθυνότητα από όλες τις πολιτικές δυνάμεις, από όλους τους επαγγελματικούς φορείς, από όλους τους κοινωνικούς εταίρους. Για το λόγο αυτό απευθύνομαι σε όλους τους πολίτες.
      Κυρίες και κύριοι συνάδελφοι, στόχος μας είναι να περάσουμε τη διεθνή καταιγίδα με τις λιγότερες επιπτώσεις. Στόχος μας είναι να ξεπεράσουμε τις εκτιμήσεις της Ευρωπαϊκής Επιτροπής, πετυχαίνοντας υψηλότερους ρυθμούς ανάπτυξης, ώστε να συγκρατηθεί η ανεργία. Στόχος μας είναι η μείωση των δημοσιονομικών ελλειμμάτων, έτσι ώστε να δημιουργήσουμε τις προϋποθέσεις για μια καλύτερη επόμενη ημέρα. Η αβεβαιότητα του διεθνούς περιβάλλοντος απαιτεί διαρκή επαγρύπνηση. Η ραγδαία αλλαγή των δεδομένων απαιτεί ισχυρά ανακλαστικά και ετοιμότητα για νέες παρεμβάσεις -βελτιώσεις, συμπληρώσεις, προσαρμογές- ανάλογα με τις εξελίξεις.
      Το μήνυμα των καιρών είναι πιεστικό για όλους. Ολόκληρος ο κόσμος βρίσκεται σε μια κατάσταση έκτακτης ανάγκης. Και οι έκτακτες καταστάσεις απαιτούν έκτακτες αποφάσεις. Χρειάζεται να δίνουμε έμφαση στις ανάγκες του σήμερα, αλλά χωρίς να υπονομεύονται οι στόχοι για το αύριο. Χρειάζεται να στηρίζουμε τις ευπαθείς ομάδες, αλλά χωρίς να ξεπερνούμε τις αντοχές της οικονομίας μας. Χρειάζεται να κινούμαστε με ευελιξία, αλλά σε στέρεους άξονες.
      Με αυτά τα δεδομένα και με αυτές τις αρχές, διαμορφώσαμε από την πρώτη στιγμή το Σχέδιό μας για την κρίση. Με αυτούς τους στόχους και με αυτές τις αρχές επικαιροποιήσαμε και το Πρόγραμμα Σταθερότητας και Ανάπτυξης. Υπολογίζουμε σοβαρά τη ραγδαία επιδείνωση του διεθνούς περιβάλλοντος και συνεκτιμούμε τις επιδράσεις από την οικονομική στρατηγική μας.
Κινούμαστε σταθερά σε τρεις άξονες: Ανάπτυξη -Δημοσιονομική εξυγίανση- Στήριξη στους οικονομικά ασθενέστερους. Ξέρουμε όλοι ότι η διεθνής θύελλα ασκεί ισχυρή πίεση και στους τρεις άξονες. Πιέζονται όλες οι οικονομικές δραστηριότητες, ιδίως μάλιστα οι «πυλώνες» της ανάπτυξης της χώρας: η ναυτιλία, ο τουρισμός, οι κατασκευές. Πιέζονται τα δημόσια οικονομικά, διότι μειώνονται τα έσοδα και αυξάνονται οι ανάγκες για δαπάνες. Πιέζεται και η κοινωνική συνοχή, διότι τα περιθώρια για τη στήριξη των οικονομικά ασθενέστερων δεν είναι αυτά που θέλουμε. Βασική επιδίωξή μας είναι η καλύτερη δυνατή ισορροπία ανάμεσα στους τρεις αυτούς άξονες. Ανατροπή του ενός θα συμπαρέσυρε και τους άλλους. Ανισορροπία ανάμεσά τους θα δημιουργούσε σοβαρούς κινδύνους στην ασφαλή πορεία της χώρας. Όλα αυτά σημαίνουν ότι το Σχέδιο πρέπει να έχει διττό χαρακτήρα, κοινωνικό και οικονομικό. Αυτή είναι η επιλογή μας: Σχέδιο βασισμένο σε στέρεους άξονες, με ξεκάθαρες αρχές, με στόχο την ασφαλέστερη δυνατή έξοδο από την κρίση. 
      Πρώτος άξονας του Σχεδίου μας είναι η διατήρηση της ανάπτυξης, έστω και με μειωμένους ρυθμούς, κατά τη δύσκολη αυτή χρονιά. Για το σκοπό αυτό, δίνουμε προτεραιότητα στο πρόγραμμα για τη ρευστότητα της οικονομίας, στην ενίσχυση των τομέων και κλάδων που πλήττονται περισσότερο, στην προώθηση νέων μεταρρυθμίσεων. 
      Σε ό,τι αφορά τη ρευστότητα της οικονομίας: Πρώτ΄ απ΄ όλα, ας μην ξεχνάμε το κλίμα που διαμορφωνόταν αμέσως μετά την επέλαση της χρηματοπιστωτικής κρίσης: οι συμπολίτες μας αισθάνονταν ανασφάλεια για τις καταθέσεις τους, οι δανειολήπτες περιέρχονταν σε ακόμη δυσκολότερη θέση, ενώ οι επιχειρήσεις και τα νοικοκυριά ένιωθαν το έδαφος να χάνεται κάτω από τα πόδια τους. 
      Αναλάβαμε -από τους πρώτους στην Ε.Ε.- πολιτική δέσμευση για την ασφάλεια των καταθέσεων. Προχωρήσαμε στη νομική εγγύηση ποσού 100.000 ευρώ για κάθε καταθέτη, σε κάθε τράπεζα. Ασκήσαμε και ασκούμε αποφασιστικές παρεμβάσεις στις τράπεζες για την άμεση εγκατάλειψη καταχρηστικών όρων.Θέσαμε σε εφαρμογή νομοθετικό πλαίσιο που αποβλέπει τόσο στη μείωση των επιτοκίων, όσο και στη συνέχιση της πιστωτικής επέκτασης. Στην πρώτη γραμμή βάλαμε τη χρηματοδότηση των μικρομεσαίων επιχειρήσεων, αλλά και των νοικοκυριών που θέλουν να αποκτήσουν δικό τους σπίτι. 
      Η εφαρμογή του προγράμματος είναι ήδη σε εξέλιξη. Η απόδοσή του στην πραγματική οικονομία απαιτεί χρόνο. Οι τράπεζες οφείλουν να συμμορφωθούν στην τήρηση των υποχρεώσεών τους. Η Κυβέρνηση, σε στενή συνεργασία με την Τράπεζα της Ελλάδος, παρακολουθεί και εποπτεύει συστηματικά. Και αυτός ο έλεγχος θα είναι στενός, συνεχής, αυστηρός. Η Κυβέρνηση ανέλαβε την ευθύνη για τη στήριξη της πραγματικής οικονομίας. Το λέω, όμως, ξανά: Το πρόγραμμα αυτό δεν χαρίζει σε κανέναν ούτε ένα ευρώ. Κάνουν λάθος όσοι προτίμησαν να διαστρεβλώσουν την αλήθεια. Κάνουν ζημιά στην πραγματική οικονομία όσοι επέλεξαν την ανευθυνότητα και την επιπολαιότητα στις κρίσιμες αυτές περιστάσεις. 
      Βασική πτυχή στον αναπτυξιακό άξονα του Σχεδίου μας είναι η στήριξη στους τομείς και τους κλάδους που πλήττονται περισσότερο και, πρώτ΄ απ΄ όλα, στις μικρές και μεσαίες επιχειρήσεις.
      Θέσαμε σε εφαρμογή, για το σκοπό αυτό, μέσω του Ταμείου Εγγυοδοσίας, πρόγραμμα πλήρους επιδότησης του επιτοκίου για δάνεια κεφαλαίου κίνησης, και έχουν ήδη εγκριθεί πάνω από 5,5 χιλιάδες αιτήσεις. Οφείλω ωστόσο να τονίσω ότι οι τράπεζες υποχρεούνται να συμβάλουν στην ταχύτερη προώθηση του προγράμματος. 
      Ενεργοποιούμε, στο μεταξύ, νέες δράσεις του επιχειρησιακού προγράμματος «Επιχειρηματικότητα-Ανταγωνιστικότητα», που φτάνουν το 1,3 δις ευρώ. Αφορούν κυρίως την ενίσχυση της επιχειρηματικότητας που αναπτύσσεται είτε από νέους και γυναίκες είτε από μικρές επιχειρήσεις, είτε σε περιοχές που πλήττονται περισσότερο. 
      Πρόσθετες δράσεις προωθούνται σε ό,τι αφορά τον τουρισμό, που δέχεται μεγάλη πίεση. Κατατίθενται άμεσα νομοθετικές ρυθμίσεις, τόσο για τη μείωση του Ενιαίου Τέλους Ακινήτων και του τέλους για τους δήμους, όσο και για τη λειτουργική τακτοποίηση ξενοδοχειακών μονάδων. Παράλληλα, επιδοτείται η πρόσληψη ανέργων σε εποχικές ξενοδοχειακές μονάδες, για να διευρυνθεί ο χρόνος λειτουργίας τους, ενισχύεται κατά 20% το Πρόγραμμα Κοινωνικού Τουρισμού και αυξάνονται οι δαπάνες για τη διεθνή προβολή της χώρας. 
      Σε ό,τι αφορά τον αγροτικό τομέα: Στεκόμαστε δίπλα στους αγρότες μας, που υπέστησαν σοβαρές ζημιές, αλλά με απόλυτο σεβασμό στη νέα Κοινή Αγροτική Πολιτική. Κανένας, άλλωστε, δεν μπορεί να ξεχνά ότι στη νέα Προγραμματική Περίοδο οι αγρότες μας θα εισπράξουν περίπου 18 δισεκατομμύρια ευρώ για επιδοτήσεις, ενώ επιπλέον 4 δισεκατομμύρια ευρώ θα διατεθούν σε έργα αγροτικών υποδομών. Στο μεταξύ, προχωρούμε –όπως ήδη εξαγγείλαμε- στην κάλυψη βασικών ζημιών του αγροτικού κόσμου σ’ ολόκληρη τη χώρα. Και αυτό χωρίς διαχωρισμούς, χωρίς εξαιρέσεις.
      Στη διατήρηση θετικών ρυθμών ανάπτυξης πρόκειται να συμβάλουν η άμεση ενεργοποίηση προγραμμάτων του ΕΣΠΑ, οι Συμπράξεις Δημόσιου και Ιδιωτικού Τομέα, η προώθηση επενδύσεων του αναπτυξιακού νόμου, το πρόγραμμα δημοσίων έργων. Υπογραμμίζω την κατασκευή μεγάλων εθνικών αξόνων, με συμβάσεις παραχώρησης, αλλά και την αύξηση του εθνικού σκέλους των δημοσίων επενδύσεων. 
      Βασικό στοιχείο στον αναπτυξιακό άξονα του Σχεδίου μας είναι η συνέχιση των μεταρρυθμίσεων. Μεταξύ άλλων, προωθούμε διαδικασίες «μιας στάσης» για την ίδρυση νέων επιχειρήσεων και στηρίζουμε την «πράσινη επιχειρηματικότητα». Έχει ήδη ψηφιστεί νόμος για τη διευκόλυνση των επενδύσεων στις ανανεώσιμες πηγές και προωθούνται δράσεις εξοικονόμησης ενέργειας. Συνδυάζουμε, άρα, την αντιμετώπιση της οικονομικής κρίσης με πολιτικές προστασίας του περιβάλλοντος.
      Δεύτερος άξονας του Σχεδίου μας είναι η δημοσιονομική σταθερότητα. Η επιδείνωση των διεθνών οικονομικών μεγεθών συνεπάγεται, όπως άλλωστε και για πολλές άλλες χώρες, μείωση των δημόσιων εσόδων, αλλά και αυξημένες ανάγκες για κοινωνικές και αναπτυξιακές δαπάνες. Επακόλουθο της διπλής αυτής πίεσης είναι η διεύρυνση του δημοσιονομικού ελλείμματος. Χρειάζεται, επομένως, να επιδιώξουμε τη συγκράτηση των δαπανών, αλλά και την αύξηση των εσόδων. Αυτή η προσπάθεια δεν είναι ούτε εύκολη ούτε ευχάριστη· είναι όμως απολύτως αναγκαία για να αποφευχθούν τα χειρότερα, είναι απολύτως αναγκαία για την αξιοπιστία της οικονομίας μας.
      Σκοπεύουμε λοιπόν να συνεχίσουμε την προσπάθεια για τη δημοσιονομική εξυγίανση. Θέλουμε να προχωρήσουμε σταδιακά, αλλά και αξιόπιστα. Η Ευρωπαϊκή Επιτροπή ζητά να κινηθούμε πιο γρήγορα, να μειώσουμε τα ελλείμματα πιο γρήγορα, με πιο δραστικά μέτρα. Η διαβούλευση συνεχίζεται. Ωστόσο, θέλω να υπογραμμίσω ότι δεν υπάρχουν για τη χώρα μας περιθώρια γενικής δημοσιονομικής χαλάρωσης. Επιλογή μας είναι να κινηθούμε ταυτόχρονα σ’ έναν τριπλό στόχο: τη συγκράτηση των συνολικών δαπανών· την ανακατανομή των δαπανών και τη μείωση της σπατάλης· τον δραστικό περιορισμό της φοροδιαφυγής.
      Αναπροσαρμόζουμε τον τρόπο υπολογισμού του ΕΤΑΚ, ώστε να αποτραπούν αδικίες και να εξαλειφθούν τα τεχνοκρατικά εμπόδια που διαπιστώθηκαν. Ακόμη, κρίναμε αναγκαίο, λόγω της οικονομικής συγκυρίας, να ελαφρύνουμε τους ελεύθερους επαγγελματίες επαναφέροντας το αφορολόγητο, συγχρόνως όμως μεριμνήσαμε ώστε να μην υπάρξει απώλεια των εσόδων που είχαν προϋπολογιστεί. Επιπλέον, δίνουμε ακόμα μεγαλύτερη έμφαση στις ηλεκτρονικές διασταυρώσεις για τον περιορισμό της φοροδιαφυγής. Επικεντρώνουμε τους ελέγχους στις εστίες του προβλήματος. Ζητούμε τη συνδρομή του πολίτη στην αντιμετώπιση νοσηρών φαινομένων και επίορκων λειτουργών- ανοχή σε αντικοινωνικές συμπεριφορές δεν μπορεί να υπάρχει. 
      Σε ό,τι αφορά τη μείωση των δημόσιων δαπανών και το μηδενισμό της σπατάλης, συνεχίζουμε τις διαρθρωτικές αλλαγές, που παράγουν μόνιμα αποτελέσματα, και θεσπίζουμε πρόσθετα, αυστηρά μέτρα: 
      1. Δημιουργείται ενιαία αρχή καταβολής των αποδοχών όλων των δημοσίων υπαλλήλων και επιβάλλεται ανώτατο όριο στις αποδοχές διοικητικών στελεχών του ευρύτερου δημόσιου τομέα. 
      2. Καταργούνται ή συγχωνεύονται, με εποπτεία της Γενικής Γραμματείας της Κυβέρνησης, οργανισμοί και επιχειρήσεις του Δημοσίου, προκειμένου να περιοριστεί η έκταση του δημόσιου τομέα. 
      3. Συνεχίζεται το σχέδιο για την εξυγίανση των Δ.Ε.Κ.Ο., με δραστική περιστολή των λειτουργικών δαπανών τους, και επισπεύδεται η αναδιάρθρωση του ΟΣΕ. 
      4. Εφαρμόζεται για πρώτη φορά Επιχειρησιακό Πρόγραμμα Διοικητικής Μεταρρύθμισης, που στόχο έχει να μειώσει σημαντικά το κόστος της γραφειοκρατίας.
      5. Eφαρμόζεται αυστηρός έλεγχος στις δαπάνες των Οργανισμών Τοπικής Αυτοδιοίκησης, των ασφαλιστικών ταμείων και των νοσοκομείων, με αυστηρές κυρώσεις για όσους δεν ανταποκρίνονται στις υποχρεώσεις τους. 
	6. Μπαίνει σε πλήρη εφαρμογή το ολοκληρωμένο σύστημα προμηθειών στο Ε.Σ.Υ.
	7. Περιορίζονται οι προσλήψεις, με εξαίρεση τους ευαίσθητους τομείς της Υγείας και της Παιδείας, έτσι ώστε να είναι συνολικά λιγότερες απ’ ό,τι οι συνταξιοδοτήσεις. Μειώνονται, επίσης, οι συνολικές δαπάνες για συμβάσεις έργου και συμβάσεις ορισμένου χρόνου στο Δημόσιο.
	8. Περικόπτονται όλες οι ελαστικές δαπάνες και, πρώτ΄ απ’ όλα, τα έξοδα για ταξίδια, δημόσιες σχέσεις, υπερωρίες, συμμετοχή σε επιτροπές. 
	Σε όλα αυτά, κυρίες και κύριοι συνάδελφοι, είμαι απόλυτος. Το πρόγραμμα θα εφαρμοστεί στο ακέραιο. Όλοι όσοι έχουν ευθύνη για την εφαρμογή του, υποχρεούνται να τηρήσουν απόλυτα τις προβλεπόμενες πολιτικές.
(Χειροκροτήματα από την πτέρυγα της Νέας Δημοκρατίας.)
	Δεν πρόκειται να επιτρέψουμε παρεκκλίσεις. Ό,τι έχουμε πει θα γίνει. Για ό,τι έχουμε δεσμευθεί, θα το εφαρμόσουμε πλήρως. 
	Κυρίες και κύριοι συνάδελφοι, η αντιμετώπιση των διεθνών επιπτώσεων στη χώρα μας δεν μπορεί να πετύχει, παρά μόνο εάν βασίζεται σ΄ ένα στέρεο οικονομικό και κοινωνικό σχέδιο. Αυτό είπαμε από την πρώτη στιγμή και αυτό κάνουμε. 
	Τρίτος άξονας του σχεδίου μας είναι η στήριξη στους οικονομικά ασθενέστερους. Επικεντρώνουμε, κυρίως, σε δύο στόχους: στη θωράκιση της απασχόλησης και στη στήριξη των οικονομικά ευαίσθητων ομάδων του πληθυσμού. 
	Σε ό,τι αφορά την απασχόληση, προτάσσουμε τις πολιτικές που αφορούν τη διατήρηση της ανάπτυξης και τη στήριξη των τομέων που πλήττονται περισσότερο. Παράλληλα, επιστρατεύουμε ενεργητικές δράσεις και μετατρέπουμε το επίδομα ανεργίας σε επίδομα απασχόλησης. Θέσαμε σε εφαρμογή στοχευμένες δράσεις με τις οποίες παρέχεται, μέχρι το τέλος του 2009, υποστήριξη σε 200.000 άνεργους συμπολίτες μας, ώστε να ενταχθούν στην αγορά εργασίας. Τέτοιες δράσεις είναι: η εφαρμογή προγραμμάτων κατάρτισης στις μικρές και πολύ μικρές επιχειρήσεις· η επιχορήγηση για την πρόσληψη ανέργων· η στήριξη νέων ελεύθερων επαγγελματιών για ένα δικό τους ξεκίνημα· η ανάπτυξη ολοκληρωμένων παρεμβάσεων τοπικού χαρακτήρα στις περιοχές με τα μεγαλύτερα προβλήματα ανεργίας. 
	Ταυτόχρονα, προωθούμε δομικές αλλαγές για την αντιμετώπιση χρόνιων αδυναμιών. Το νέο επιχειρησιακό πρόγραμμα για την ανάπτυξη του ανθρώπινου δυναμικού δίνει ιδιαίτερη έμφαση στη σύνδεση της εκπαίδευσης με τις ανάγκες της εργασίας, καθώς και στην αναβάθμιση των ελέγχων απέναντι στην αδήλωτη εργασία. Είναι βασική προτεραιότητα για την ενίσχυση του ασφαλιστικού μας συστήματος, για την πάταξη της εισφοροδιαφυγής και της φοροδιαφυγής, για την ισότητα των ευκαιριών. 
	Σε ό,τι αφορά τους συμπολίτες μας που έχουν μεγαλύτερη ανάγκη, κομβικό ρόλο αναλαμβάνει το Εθνικό Ταμείο Κοινωνικής Συνοχής, που διαθέτει ήδη 450 εκατομμύρια ευρώ. Ξεκίνησε ήδη η καταβολή του Έκτακτου Επιδόματος Κοινωνικής Συνοχής στους δικαιούχους του ΕΚΑΣ, στους συνταξιούχους του Ο.Γ.Α., στους εγγεγραμμένους ανέργους, καθώς και στα άτομα με αναπηρίες. Προετοιμάζεται η χορήγηση επιδόματος στεγαστικού δανείου στους δικαιούχους του ΕΚΑΣ και στους επιδοτούμενους ανέργους και, ακόμη, εφαρμόζονται πρόσθετα μέτρα για την προστασία των δανειοληπτών που βρίσκονται σε δύσκολη θέση. 
	Η στήριξη της απασχόλησης και των οικονομικά ασθενέστερων είναι βασικός άξονας στο Σχέδιό μας, που γι΄αυτό και χαρακτηρίζεται από πολιτική και κοινωνική ευθύνη. Είναι σχέδιο εξόδου από την κρίση, με τις κατά το δυνατόν λιγότερες οικονομικές και κοινωνικές επιπτώσεις. 
	Κυρίες και κύριοι συνάδελφοι, τα προβλήματα που ανακύπτουν σε παγκόσμιο επίπεδο είναι πολλά και αλληλοεξαρτώμενα· οξύνονται αστραπιαία και μεταδίδονται από χώρα σε χώρα. Οι επιπτώσεις στην πατρίδα μας είναι, κατά συνέπεια, αναπόφευκτες· είναι ολοένα και πιο έντονες. 
      Οφείλουμε, λοιπόν, να αναπροσαρμόζουμε τις δράσεις μας ανάλογα με τις εξελίξεις. Οφείλουμε να ενώσουμε τις δυνάμεις μας, για να περιορίσουμε  όσο το δυνατόν τις δυσμενείς επιπτώσεις. Οφείλουμε να συγκρατήσουμε τις διεκδικήσεις μας, αλλά και να ελέγξουμε τους τρόπους διεκδίκησης. Οφείλουμε να σκεφθούμε  και το μέλλον. 
	Γεγονότα όπως οι βανδαλισμοί του Δεκέμβρη, αλλά και το κλείσιμο των δρόμων τον περασμένο μήνα, πλήττουν σοβαρά την οικονομία, βλάπτουν ολόκληρη την κοινωνία, πληγώνουν την εικόνα της χώρας μας. 
Η πίεση του διεθνούς περιβάλλοντος εντείνεται. Οι δυσκολίες αυξάνονται. Κατανοούμε τις ανησυχίες όλων των παραγωγικών και κοινωνικών ομάδων. Συναισθανόμαστε αυτά που βασανίζουν τους συμπολίτες μας που δυσκολεύονται στην καθημερινότητά τους. Αντιλαμβανόμαστε τις δυσκολίες που αντιμετωπίζουν οι μικρομεσαίοι. Ξέρουμε τις ζημιές που υπέστησαν οι αγρότες μας. Καταλαβαίνουμε τον άνεργο, αλλά και τον εργαζόμενο στον ιδιωτικό τομέα, που ανησυχεί για τη δουλειά του. Η Κυβέρνηση υιοθετεί κάθε γόνιμη και ρεαλιστική πρόταση, απ’ όπου και αν προέρχεται. Επιδιώκουμε σύνθεση απόψεων, μακριά από μονομέρειες και αγκυλώσεις. Δεν επιλέγουμε τις δράσεις μας ούτε με ακραίες κρατικίστικες αντιλήψεις ούτε με νεοφιλελεύθερες εμμονές. Δεν ωφελούν τα λόγια, παρά μόνο εάν εξειδικεύονται σε μέτρα και δράσεις. Το επαναλαμβάνω, κυρίες και κύριοι συνάδελφοι: Σχέδιο χωρίς κόστος δεν υπάρχει. Μαγικές και ανέξοδες λύσεις δεν υπάρχουν. Και, βέβαια, δεν συνιστούν λύση οι «προτάσεις» εκείνων –επιχειρήσεων ή συνδικάτων- που δεν κάνουν τίποτε άλλο παρά μόνο να υποδεικνύουν τι πρέπει να κάνουν οι άλλοι γι’ αυτούς! 
      Δεν ισχυρίστηκα ποτέ ότι είναι επαρκείς οι μεταρρυθμίσεις που έγιναν. Δεν αρνήθηκα λάθη και παραλείψεις. Δεν είπα σε καμιά περίπτωση ότι όλα έγιναν τέλεια. Ένα όμως θέλω να υπογραμμίσω: Η θύελλα αυτή απαιτεί, πάνω απ’ όλα, ρεαλισμό, ψυχραιμία και πειθαρχία. Οι ραγδαίες αλλαγές στο παγκόσμιο σκηνικό απαιτούν διαρκή ετοιμότητα για προσαρμογές. Η κρισιμότητα των περιστάσεων απαιτεί από το χρηματοπιστωτικό σύστημα να συμπράξει ενεργά στην ενίσχυση της ρευστότητας της οικονομίας, επεκτείνοντας τις πιστώσεις και μειώνοντας τα επιτόκια. Απαιτεί από τις επιχειρήσεις να αξιοποιήσουν τα προγράμματα που εφαρμόζονται, για να διατηρήσουν το προσωπικό τους. Απαιτεί από τα συνδικάτα να συνειδητοποιήσουν τα πραγματικά προβλήματα για τους εργαζόμενους, να αποφεύγουν δράσεις που τα επιδεινώνουν, δράσεις που σε τελική ανάλυση αυξάνουν την ανεργία. Απαιτεί από όλους τους δημοσίους υπαλλήλους να σταθούν δίπλα στους πολίτες, δίπλα στους επενδυτές. Προπάντων, απαιτεί από όλες τις πολιτικές δυνάμεις να λειτουργούμε με υπευθυνότητα.
      Η χώρα, κυρίες και κύριοι συνάδελφοι, δεν αντέχει ανταγωνισμούς πλειοδοσίας. Η χώρα δεν αντέχει μετωπικές συγκρούσεις. Η χώρα δεν αντέχει επιπολαιότητες. Δεν μπορούμε να επιδοθούμε σε πλειοδοσία παροχών –θα ήταν εμπαιγμός στους πολίτες. Δεν μπορούμε παρά να επικεντρώσουμε τις δράσεις μας στις συνέπειες της διεθνούς θύελλας, που φέρνουν τον τόπο, φέρνουν όλους τους πολίτες σε πιο δύσκολη θέση. Απόφασή μου είναι να προχωρήσουμε σταθερά, υπεύθυνα, ψύχραιμα. Θα έπρεπε όμως -και πρέπει- η προσπάθεια εξόδου από την κρίση να αποτελεί κοινή θέληση όλων μας.
      Στο πρόσφατό μήνυμά μου τόνισα την ανάγκη για συναίνεση, τουλάχιστον στα βασικά. Το επαναλαμβάνω: Δεν είναι ανάγκη να συμφωνούμε σε όλα. Δεν ζητώ να συμφωνούμε σε όλα. Αν όμως δεν συντρέξουμε όλοι, τα πράγματα θα είναι εξαιρετικά δύσκολα. 
      (Χειροκροτήματα από την πτέρυγα της Νέας Δημοκρατίας.)
      Δεν νοείται να διαφωνούμε σε όλα· δεν έχουμε αυτή την πολυτέλεια! Το «όχι» σε όλα είναι αναντίστοιχο με τις προκλήσεις που δέχεται ο τόπος- προκλήσεις πολύ μεγάλες και κρίσιμες, προκλήσεις που μας αφορούν όλους, προκλήσεις που πρέπει να αναδείξουν τα καλύτερα στοιχεία μας, που επιβάλλουν διαφορετικούς κώδικες συμπεριφοράς και υπαγορεύουν νέες αντιλήψεις και νέα νοοτροπία.
      Κυρίες και κύριοι συνάδελφοι, το μέλλον της κοινωνίας μας, το μέλλον της πατρίδας μας εξαρτάται από τη σύγκρουση ανευθυνότητας και υπευθυνότητας. Η δική μας επιλογή είναι δεδομένη και δεν αλλάζει: είναι οι πολιτικές που αποδεικνύουν υπευθυνότητα στην πράξη· οι πολιτικές που μετριάζουν τις συνέπειες της παγκόσμιας καταιγίδας· οι πολιτικές που υπηρετούν την ασφάλεια όλων των πολιτών.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής, είκοσι πέντε μαθητές και μαθήτριες και δύο συνοδοί-δάσκαλοι από το 4ο Δημοτικό Σχολείο Βριλησσίων.
      Τους καλωσορίζουμε στη Βουλή και τους ευχόμαστε «Καλή Πρόοδο» και να είναι καλότυχα τα παιδιά.
      (Χειροκροτήματα από όλες τις πτέρυγες)
      Το λόγο έχει ο Αρχηγός της Αξιωματικής Αντιπολίτευσης και Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος κ. Γεώργιος Παπανδρέου.
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Συμμερίζομαι, κυρίες και κύριοι συνάδελφοι, τη βαθιά ανησυχία που βιώνει σήμερα ο Έλληνας και η Ελληνίδα. Ανησυχία για την πορεία της χώρας. Η ανησυχία μου, η ανησυχία μας, δεν είναι προσχηματική, ούτε βέβαια και αντιπολιτευτική. Είναι ειλικρινής. Και κρούω τον κώδωνα του κινδύνου, διότι ο ελληνικός λαός έχει ακόμα μεγαλύτερη ανησυχία από το γεγονός ότι αυτή την κρίση, τη διαχειρίζεται η Κυβέρνηση της Νέας Δημοκρατίας.
      (Χειροκροτήματα από την πτέρυγα του ΠΑΣΟΚ)
      Διότι, πέντε χρόνια, κυβερνάει η Νέα Δημοκρατία και ο κ. Καραμανλής. Απέτυχε σε όλα τα μέτωπα. 
      Μας εγκαλεί για στάση ευθύνης, για σοβαρότητα και συναινέσεις. Δηλαδή, ζητάει αυτό το οποίο επί πέντε χρόνια δεν έδειξε ποτέ η Κυβέρνηση της Νέας Δημοκρατίας.
      (Χειροκροτήματα από την πτέρυγα του ΠΑΣΟΚ)
      Ό,τι και να άγγιξε, έγινε αντικείμενο κακοδιαχείρισης, κομματικής ή ακόμα και ιδιοτελούς εκμετάλλευσης, διχαστικής και πολωτικής επικοινωνιακής πολιτικής και λεία για τους ισχυρούς και τους «ημέτερους». Απαξίωσε την κληρονομιά που παρέλαβε να διαχειριστεί. Από την Ελλάδα των Ολυμπιακών Αγώνων, μέχρι τη δημόσια περιουσία…
      (Θόρυβος από την πτέρυγα της Νέας Δημοκρατίας)
      Ναι, απαξιώσατε, κύριοι! Μήπως ξεχάσατε τι κάνατε με τα Ολυμπιακά Ακίνητα; Πώς τα πουλήσατε; Με το Βατοπέδι; Αυτή είναι η πολιτική σας, της απαξίωσης! 
      (Χειροκροτήματα από την πτέρυγα του ΠΑΣΟΚ)
      Με τα ευρωπαϊκά κονδύλια, την αναπτυξιακή δυναμική, την αξιοπρέπεια και υπερηφάνεια του Έλληνα, για το διεθνές απόθεμα αξιοπιστίας της πατρίδας μας; Πέντε χρόνια ανεύθυνης, πρόχειρης, πελατειακής και φαύλης πολιτικής. Και τώρα, απαιτεί να συναινέσουμε στο εθνικό του σχέδιο!
      Είναι σοβαρά πράγματα αυτά, κύριε Καραμανλή; Ποιο εθνικό σχέδιο; Το καταρτίσατε, με την ίδια σοβαρότητα που καταρτίσατε προηγουμένως τον προϋπολογισμό της χώρας μας, του κράτους; 
      (Χειροκροτήματα από την πτέρυγα του ΠΑΣΟΚ)
      Το σοβαρό σας προϋπολογισμό, που χρειάστηκαν μόνο σαράντα ημέρες, για να αναγκαστείτε να τον καταργήσετε; Γιατί αυτό κάνετε σήμερα, κύριε Πρωθυπουργέ. Με αυτή την ίδια σας την αντίληψη της πενταετίας, την αντίληψη του άρπα-κόλα, απαντάτε σήμερα στη διεθνή κρίση; 
      Εθνικό σχέδιο δεν έχετε. Δεν το λέω εγώ. Το λένε οι Υπουργοί σας και κορυφαία σας στελέχη. 
      Για τη σοβαρότητά σας, δεν έχετε ακόμα πείσει ούτε τους δικούς σας Βουλευτές. Το μόνο για το οποίο έχετε πείσει, κύριε Καραμανλή, είναι ότι έχετε σχέδιο μικροκομματικό. Ναι, αυτό έχετε! Ένα σχέδιο προεκλογικής και πελατειακής σπατάλης, εις βάρος του ελληνικού λαού. Αυτό το ξέρουν πολύ καλά στη Ρηγίλλης, που βιαστικά καταρτίζουν τις λίστες ρουσφετολογικών προσλήψεων. Το ξέρουν πολύ καλά οι Βουλευτές σας, που διαγκωνίζονται για το μερίδιο της πίττας των εξήντα χιλιάδων ρουσφετολογικών προσωρινών προσλήψεων στο δημόσιο, για να εξαγοράσουν συνειδήσεις νέων ανθρώπων, με μια μπουκιά ψωμί, τα λεγόμενα stages, παίζοντας με τον πόνο των νέων, με την ανεργία τους!
      (Χειροκροτήματα από την πτέρυγα του ΠΑΣΟΚ)
      Το καταλαβαίνει και ο ελληνικός λαός, που βλέπει αλλοπρόσαλλες, αλληλοαναιρούμενες πολιτικές σας, από τη μια να κατηγορείτε τους ελεύθερους επαγγελματίες ως φοροφυγάδες και, μετά, να καταπίνετε τη γλώσσα σας, επαναφέροντας το αφορολόγητο. 
      Όπως ξέρει πια ο ελληνικός λαός, ποιους πραγματικά υπηρετείτε, με την «πονηρή» μεταβολή στο ΕΤΑΚ, που ουσιαστικά χτυπάει για άλλη μια φορά χιλιάδες ιδιοκτήτες που ζουν σε φτωχές γειτονιές.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Με την αύξηση της φορολογίας στα ποτά και τα φθηνά τσιγάρα. Προετοιμάζοντας χιλιάδες εργαζόμενους για χειρότερο εργασιακό μεσαίωνα, απειλούμενοι με μείωση μισθού ή και περικοπή ημερών και ωρών εργασίας, ενώ ήδη καταπατώνται τα δικαιώματά τους. 
      Καταφέρατε, εβδομήντα πέντε χιλιάδες περισσότεροι άνθρωποι να εργάζονται σε θέσεις ημιαπασχόλησης. Το ξέρουν και στην Ευρωπαϊκή Ένωση, πόσο αξιόπιστοι είσαστε. Ξέρουν καλά ότι, άλλα τους λέτε στον προϋπολογισμό, άλλα λέτε δημοσίως και άλλα στο Πρόγραμμα Σταθερότητας που τους δώσατε. Δεν πείθετε ούτε την Ευρωπαϊκή Επιτροπή, αλλά ακόμα και την ίδια την Τράπεζα της Ελλάδας, που φαίνεται να αμφισβητεί αυτό το πρόγραμμά σας. Πώς να σας πιστέψουν, όταν μιλάτε για στενή επίβλεψη και παρακολούθηση των φορολογικών υπηρεσιών; Θεωρείται σήμερα πια ανέκδοτο, όταν πέντε χρόνια κομματικοποιήσατε και διαλύσατε το ΣΔΟΕ, καταργήσατε τα ηλεκτρονικά εργαλεία και δώσατε εσείς, οι Υπουργοί σας, το παράδειγμα της φοροαποφυγής. Πώς να σας πιστέψουν, όταν μας λέτε ότι θα αντιμετωπίσετε τα ελλείμματα με νέες αποκρατικοποιήσεις, σε μία περίοδο μεγάλης κρίσης στις αγορές; Λέτε ότι θα έχουμε μόνο μικρή αύξηση της ανεργίας, ενώ προβλέπεται ότι θα έχουμε μείωση των επενδύσεων κατά 9%. Σας διαψεύδουν όλα τα στοιχεία. Κυρίως σας διαψεύδει η ζοφερή πραγματικότητα που ζει ο Έλληνας σήμερα. 
      Και τώρα, στα δύσκολά σας, μας ζητάτε να ακολουθήσουμε τυφλά την Κυβέρνησή σας, να γίνουμε συνένοχοι σε μία πολιτική, που καταστρέφει το παρόν και το μέλλον της χώρας. Διότι, κανένα πρόγραμμα δεν ακούσαμε. Σας ακούσαμε, κύριε Πρωθυπουργέ, να διαβάζετε ουσιαστικά τους τίτλους ξένων εφημερίδων, με τις αναλύσεις για τη διεθνή κρίση, ενώ το δήθεν «νέο πρόγραμμα» είναι απλώς προεκλογικά ημίμετρα προσαρμογής στην ίδια πολιτική σας των τελευταίων πέντε ετών. Στα πέντε σας χρόνια, καταφέρατε να βρεθούμε ανοχύρωτοι ως χώρα, απροστάτευτοι ως πολίτες, μπροστά στη διεθνή κρίση. Χρειάζεται να σας υπενθυμίσω τις αποτυχίες σας, αυτές που δεν έχουν καμμία σχέση, μα καμμία σχέση, με τη σημερινή οικονομική κρίση; 
      Ρυθμός ανάπτυξης: Μέσα σε πέντε χρόνια, ο ρυθμός ανάπτυξης μειώθηκε στο μισό, πριν από την κρίση. Το 2009, η οικονομία θα είναι δυστυχώς -στην καλύτερη περίπτωση- στάσιμη. Η Ελλάδα, από την τέταρτη θέση το 2003 στην Ευρωπαϊκή Ένωση των είκοσι επτά, είναι σήμερα στην ένατη θέση σε ρυθμό ανάπτυξης. Το κατά κεφαλήν εισόδημα στη χώρα μας, σε σχέση με το μέσο όρο της Ευρωπαϊκής Ένωσης, παρέμεινε αμετάβλητο τα τελευταία πέντε χρόνια, ενώ από το 1997 μέχρι το 2003 είχε αυξηθεί αυτό το εισόδημα κατά δέκα ποσοστιαίες μονάδες. Επί ημερών σας, τέρμα η πραγματική σύγκλιση με την Ευρωπαϊκή Ένωση. 
      Καταθέτω στα Πρακτικά τον πίνακα που το αποδεικνύει.
      (Στο σημείο αυτό ο Πρόεδρος του ΠΑΣΟΚ κ. Γεώργιος Παπανδρέου καταθέτει τον προαναφερθέντα πίνακα που έχει ως εξής:
      ( Να φωτογραφηθεί η σελίδα 37 )
      Το δημόσιο χρέος –ακούστε, για μία Κυβέρνηση που ήρθε με το σύνθημα ότι θα νοικοκυρέψει την οικονομία- το αυξήσατε, επί των ημερών σας, κατά 43% 80.000.000.000 συνολικά, 16.000.000.000 ευρώ παραπάνω χρέωσε η Νέα Δημοκρατία την Ελλάδα κάθε χρόνο. Κάθε Έλληνας χρωστάει 8.000 ευρώ περισσότερα σήμερα εξαιτίας των δικών σας πολιτικών. 
      Κύριε Καραμανλή, απαντήστε μου. Πού πήγαν αυτά τα λεφτά; Πήγαν τα λεφτά στην παιδεία, στην υγεία, που δεν έχουν τα βασικά και πεθαίνει κόσμος, στην ανάπτυξη της ξεχασμένης περιφέρειας, στην αναβάθμιση της τουριστικής βιομηχανίας και της αγροτικής οικονομίας, στις υποχρεώσεις της πολιτείας απέναντι στα ασφαλιστικά ταμεία, ή μήπως πήγαν σε παχυλούς μισθούς, ρουσφετολογικές προσλήψεις, χαριστικές αποφάσεις για τους ισχυρούς, διαφημιστικές καμπάνιες, αδιαφανείς σπατάλες για «ημέτερους» και ναι, πολλές επιτροπές για τους «ημέτερους» και καινούργιες επιτροπές, κύριε Καραμανλή, που λέγατε ότι δεν θα φτιάξετε και θα μειώσετε τις επιτροπές. Τώρα, με το νομοσχέδιο που συζητείται για τις επενδύσεις, συστήνετε νέες επιτροπές, για να διορίσετε κι άλλους «ημέτερους» στο κράτος. Αυτή είναι η πολιτική σας.
      (Χειροκροτήματα από την πτέρυγα του ΠΑΣΟΚ)
      
      Πάντως, τα λεφτά αυτά τα οποία, δανειστήκατε, δεν τα είδε ο Έλληνας πολίτης. Και τώρα; Τώρα, αναγκαζόμαστε να δανειζόμαστε, πληρώνοντας ως και τριακόσιες μονάδες βάσης πάνω από το δεκαετές γερμανικό ομόλογο, όταν το 2004 η διαφορά μας ήταν μόλις στις τριάντα τρεις μονάδες βάσης. Δηλαδή, όταν δανειζόμαστε σήμερα 1.000.000.000 ευρώ, πληρώνει η Ελλάδα 27.000.000 ευρώ περισσότερα από τους Γερμανούς για το ίδιο χρήμα. 
      Μήπως κάνατε την Ελλάδα ανταγωνιστική με τα χρήματα αυτά; Κι εδώ έχουμε υποβαθμιστεί κατά τριάντα δύο θέσεις, με βάση το World Economic Forum. 
      Μήπως αυξήθηκαν με τα λεφτά αυτά οι δημόσιες επενδύσεις; Όχι, μειώθηκαν και διακόπηκε η πολιτική περιφερειακής ανάπτυξης, που εφάρμοζαν οι κυβερνήσεις του ΠΑΣΟΚ.
      Δύο χρόνια μετά την έναρξη του ΕΣΠΑ, των κοινοτικών προγραμμάτων, και ούτε 1 ευρώ δεν έχει απορροφηθεί! Το ακούσατε; Μηδενική είναι η απορρόφηση του προγράμματος του ΕΣΠΑ, των Ευρωπαϊκών κονδυλίων, δύο χρόνια μετά την έναρξή του!
      Ξεπουλήσατε και στρατηγικής σημασίας δημόσιες επιχειρήσεις. Πόση δημόσια περιουσία θα ξεπουλήσετε ακόμα; Τίνος είναι η σειρά; Της ΔΕΗ; Του Ταμιευτηρίου; Αυτό θα σταματήσει, όπως και με τη βοήθεια περιβαλλοντικών οργανώσεων και κοινών αγώνων με άλλα κόμματα της Αντιπολίτευσης, σας αναγκάσαμε να κάνετε πίσω στον λιθάνθρακα. Την ίδια στιγμή, όμως, η Ελλάδα δεν συμπεριλαμβάνεται σε κανένα από τα στρατηγικά ενεργειακά σχέδια της Ευρωπαϊκής Ένωσης, που αφορούν τις ανανεώσιμες πηγές. 
      Απαιτούμε, επίσης, να αποσυρθεί το χωροταξικό για τον τουρισμό. Με αυτό προσπαθείτε κι εδώ να ξεπουλήσετε, να καταστρέψετε ουσιαστικά και τα πιο όμορφα κομμάτια των ελληνικών νησιών και παραλιών. 
      Υποσχόμαστε να είναι από τα πρώτα νομοσχέδια που θα καταργήσουμε ως Κυβέρνηση του Πανελλήνιου Σοσιαλιστικού Κινήματος.
      (Χειροκροτήματα από την πτέρυγα του ΠΑΣΟΚ)
      Όσον αφορά την ακρίβεια. Καταφέρατε η Ελλάδα να έχει το τρίτο πιο ακριβό καλάθι τροφίμων στην Ευρώπη. Επί ημερών σας, καταφέρατε η Αθήνα να σκαρφαλώσει σαράντα ολόκληρες θέσεις στον πίνακα των πιο ακριβών πόλεων του κόσμου. Όλα αυτά, είναι αποτέλεσμα των δικών σας πολιτικών, κύριοι της Κυβέρνησης. Αυτός είναι ο απολογισμός σας. Παντού αποτύχατε, εκτός από το να υπηρετήσετε τους ισχυρούς και τους «ημέτερους».
      Πώς να έχετε εθνικό σχέδιο, όταν εσείς πρώτοι διχάσατε και διαχωρίσατε τον ελληνικό λαό, όταν οι συναινέσεις που χρειάζονται, μπορούν να χτιστούν μόνο πάνω σε ένα πρόγραμμα και σε αρχές που αγκαλιάζουν το σύνολο της ελληνικής κοινωνίας και δεν υπηρετούν τους λίγους και ισχυρούς;
      Κυρίες και κύριοι, γι’ αυτό και το δικό μας σχέδιο είναι διαφορετικό. Έχουμε διαφορές, μεγάλες διαφορές. Υπάρχουν πέντε διακυβεύματα, που διαφοροποιούν μία προοδευτική από μία νεοσυντηρητική πολιτική. Πάνω σε αυτές τις αρχές, θα οικοδομήσουμε πραγματικές συναινέσεις στην ελληνική οικονομία. 
      Πρώτον, εσείς πιστεύετε ότι οι αγορές αυτορρυθμίζονται. Εμείς πιστεύουμε, γνωρίζουμε, ότι αυτό είναι συνταγή καταστροφής και υποκρισίας. Απαιτείται ένα κράτος, που εποπτεύει και ρυθμίζει τις αγορές, ένα κράτος δικαίου, ένα ισχυρό κράτος, επιτελικό και αποκεντρωμένο, ένα κράτος που κάνει επιλογές, όχι σπατάλες, που δίνει λογαριασμό στον πολίτη για το πού πάνε τα λεφτά του, που πάνε οι φόροι του. Ένα κράτος που σέβεται τη δημόσια περιουσία και δεν επιτρέπει πολιτικά  πρόσωπα να τη λεηλατούν, όπως με το σκάνδαλο του Βατοπεδίου. Με έλεγχο για όλα τα πρόσωπα της εξουσίας. Όχι στην ατιμωρησία. Ένα κράτος με διαφάνεια, αξιοκρατία, αξιολόγηση παντού. Με τους άριστους και όχι τους αρεστούς. 
      Δεύτερον,  εσείς πιστεύετε ότι η διανομή εισοδήματος προκύπτει αυτόματα από την φιλευσπλαχνία του πλούτου. Εμείς κατοχυρώνουμε το κοινωνικό δικαίωμα στην εργασία και ένα αξιοπρεπές επίπεδο διαβίωσης για κάθε πολίτη. Πρώτο μέλημά μας, σε περίοδο κρίσης, είναι να προστατεύσουμε τους αδύναμους, να στηρίξουμε τη μεσαία τάξη η οποία βλέπει το έδαφος να φεύγει κάτω από τα πόδια της, να στηρίξουμε τη ζήτηση στην αγορά -όχι δάνεια σε τράπεζες, χωρίς αυτά να πηγαίνουν στην πραγματική οικονομία, όπως σας προειδοποιήσαμε εδώ και μήνες και δεν μας ακούγατε- με άμεσα μέτρα, όχι ημίμετρα χωρίς στόχευση και με το μάτι στην κάλπη, αλλά με στοχευμένες δράσεις που παράγουν αποτέλεσμα. 
      Εμείς έχουμε συγκεκριμένο πρόγραμμα και καταθέσαμε συγκεκριμένες προτάσεις στη Βουλή. Εσείς φυσικά τις απορρίψατε. Σήμερα, καταθέτουμε και το πρόγραμμά μας για τις άμεσες ενέργειες για την έξοδο από την κρίση.
      (Στο σημείο αυτό ο Πρόεδρος του ΠΑΣΟΚ κύριος Γεώργιος Παπανδρέου καταθέτει για τα Πρακτικά το προαναφερθέν πρόγραμμα το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τρίτον, εσείς πιστεύετε ότι κοινωνική πολιτική σημαίνει φιλανθρωπικά επιδόματα και εισοδηματικές ενισχύσεις. Εμείς προωθούμε ένα «δίχτυ ασφαλείας» και πολιτικές για την ενδυνάμωση του κοινωνικού κράτους, ένα δίκτυο υπηρεσιών μόνιμης κοινωνικής υποστήριξης, δίπλα στον πολίτη, με ενεργό συμμετοχή των δήμων. Υγεία, πρόνοια, αξιοπρεπείς συντάξεις. Τελικά, σιγουριά. Προτείνουμε την ανασυγκρότηση του κοινωνικού κράτους σε μια νέα βάση, που θα απαντά στις νέες ανάγκες του πολίτη, σε μια εποχή τεράστιων αλλαγών. Η πόλη, τα προβλήματα της γειτονιάς, η μετανάστευση, η ποιότητα του περιβάλλοντος, η ενδοοικογενειακή βία, η «γκετοποίηση» στρωμάτων, με πρώτη προτεραιότητα την αντιμετώπιση της επερχόμενης ανεργίας και την στήριξη των ανέργων, για να μπορέσουν να ξαναμπούν το γρηγορότερο δυνατό στην ενεργή οικονομική ζωή.
      Τέταρτον, εσείς πιστεύετε ότι η ανάπτυξη του τόπου μπορεί να μπει «στον αυτόματο πιλότο» ή να επιτευχθεί με ρουσφετολογικές επιλογές. Εμείς προτάσσουμε αναπτυξιακό σχέδιο και προγραμματισμένη ανασυγκρότηση της παραγωγικής βάσης, για να απαντήσουμε επιτέλους στο ερώτημα, τι θα παράγει αυτός ο τόπος σε δέκα χρόνια. Μιλάμε για αλλαγή του αναπτυξιακού προτύπου, για μια νέα οικονομία, με αιχμή την «πράσινη» ανάπτυξη, με ενισχύσεις και αναδιαρθρώσεις για κλάδους και περιοχές που πλήττονται από την κρίση, όπως είναι η δυτική Μακεδονία, όπως είναι ο  αγροτικός τομέας.  «Πράσινη» ανάπτυξη, που θα δώσει νέες και ποιοτικές θέσεις εργασίας στη νεολαία μας, αξιοποιώντας τα συγκριτικά μας πλεονεκτήματα, το πολιτισμικό και φυσικό μας κεφάλαιο, το ανθρώπινο δυναμικό από τον αγροτικό τομέα, τον τουριστικό τομέα, μέχρι και τις ανανεώσιμες πηγές ενέργειας, τις φιλοπεριβαλλοντικές τεχνολογίες, τα ευρυζωνικά δίκτυα. Η αύξηση των δημοσίων επενδύσεων θα γίνει με αιχμή την «πράσινη» ανάπτυξη και την παιδεία. Επιμένουμε. Τώρα χρειάζεται η αύξηση των δημοσίων επενδύσεων. Εν μέσω κρίσης. Ακριβώς γι’ αυτό είναι δυο φορές εγκληματική η αδιαφορία σας για το Γ΄ Κοινοτικό Πλαίσιο Στήριξης και για το ότι δεν έχετε δαπανήσει ούτε ένα ευρώ από το ΕΣΠΑ.
      Τελική μας διαφορά. Εσείς μένετε απαθείς μπροστά στις διεθνείς και ευρωπαϊκές εξελίξεις. Εμείς ξέρουμε και μπορούμε να παίξουμε ρόλο στη διεθνή «σκακιέρα». Το έχουμε αποδείξει, από τα Μεσογειακά Ολοκληρωμένα Προγράμματα, μέχρι την ένταξη της Κύπρου στην Ευρωπαϊκή Ένωση, αλλά και σήμερα ακόμα, ως Αξιωματική Αντιπολίτευση, μέσα από το Σοσιαλιστικό Κίνημα, τη Σοσιαλιστική Διεθνή, με την Επιτροπή Στίγκλιτς. Εσείς σήμερα εκφράζετε τεράστια έκπληξη για τις εξελίξεις, όμως εμείς σας είχαμε προειδοποιήσει και δεν μας ακούσατε. Όσο πιο διεθνής γίνεται η κρίση, τόσο ο ελληνικός λαός θα ζητά αξιόπιστη κυβέρνηση, που θα μπορεί να διαπραγματεύεται με αξιοπιστία, σιγουριά και αποτελεσματικότητα διεθνώς.
      (Χειροκροτήματα από την πτέρυγα του ΠΑΣΟΚ)
      Και βέβαια, ποτέ δεν καταλάβατε ότι η διαπραγματευτική μας ικανότητα, σ’ αυτήν την Ευρωπαϊκή Ένωση, αλλά και η δύναμη της οικονομίας μας, δεν εξαρτώνται μόνο από το ύψος των ελλειμμάτων. Εξαρτώνται και από το είδος των ελλειμμάτων.
      Διότι είναι άλλο πράγμα να έχεις μεγάλα ελλείμματα, έχοντας όμως ταυτόχρονα απαξιώσει την παιδεία, την υγεία, την ανταγωνιστικότητα της οικονομίας, ενώ επιβαρύνεις φορολογικά τους ασθενέστερους, τη μεσαία τάξη, καθηλώνοντας την ανάπτυξη και την αγορά, και άλλο πράγμα να έχεις ελλείμματα, επειδή επενδύεις στο μέλλον, δημιουργείς υποδομές για την πράσινη ανάπτυξη, την ηλεκτρονική διακυβέρνηση, αναβαθμίζεις τον τουρισμό, την αγροτική οικονομία, στηρίζεις το κοινωνικό κράτος.
      Το δικό μας, λοιπόν, σχέδιο, είναι ένα σχέδιο ανάταξης, που προετοιμάζει τη χώρα μας για την επόμενη μέρα. Και αυτό το σχέδιο, είναι αξιόπιστο σχέδιο στην Ευρώπη και στη διεθνή οικονομία, όπως διαπίστωσα και προσωπικά, από τις επαφές που είχα στη Γερμανία και αλλού, τις τελευταίες εβδομάδες. Την αξιοπιστία για το πρόγραμμα εξόδου από την κρίση, την έχει η νέα κυβέρνηση του Πανελλήνιου Σοσιαλιστικού Κινήματος.
      (Χειροκροτήματα από την πτέρυγα του ΠΑΣΟΚ)
      Κυρίες και κύριοι συνάδελφοι, η δική μας πρόταση για τη σημερινή κρίση, είναι πρόταση εμπιστοσύνης, αξιοπιστίας και εγγύησης ευρύτερων κοινωνικών συναινέσεων. Πώς μπορείτε εσείς να πείσετε τον ελληνικό λαό ότι θα διαχειριστείτε καλύτερα την κρίση, όταν είδε πώς διαχειριστήκατε τον πλούτο του, αυτά τα πέντε χρόνια; Διότι, ξέρετε, πλούτος υπάρχει. Είναι η δημόσια γη. Είναι η ακίνητη περιουσία του δημοσίου. Είναι η περιουσία των δημόσιων οργανισμών. Είναι οι μεγάλες υποδομές. Είναι η περιουσία και τα μηχανήματα των νοσοκομείων και των πανεπιστημίων μας. Είναι τα έσοδα του κράτους από τον Έλληνα φορολογούμενο. Είναι τα χρήματα που μας αναλογούν από την Ευρωπαϊκή Ένωση. Είναι τα εισοδήματα που έχει το κάθε νοικοκυριό και πόσο βέβαια αυτά μετράνε στην παγκόσμια αγορά. Είναι ο φυσικός μας πλούτος και οι ομορφιές της χώρας μας. Είναι η πολιτιστική μας παράδοση, αλλά και η σύγχρονη πολιτιστική και πνευματική παραγωγή. Είναι το όνομα που έχει η Ελλάδα, η αξιοπιστία της χώρας μας στη διεθνή οικονομία και την πολιτική σκακιέρα. 
      Είναι όμως και ο ανθρώπινος πλούτος. Είναι η γνώση, η συλλογικότητα, η εργατικότητα, η δημιουργικότητα, η αισιοδοξία και η υπερηφάνεια του κάθε Έλληνα και της κάθε Ελληνίδας. Είναι οι αρχές και οι αξίες που μας ενώνουν. 
      Αυτός είναι ο οικονομικός και κοινωνικός πλούτος που διαθέτουμε. Όλα αυτά, είναι το εθνικό μας κεφάλαιο και απόθεμα. 
      Αυτόν τον πλούτο εσείς τον διαχειριστήκατε, κύριοι της Νέας Δημοκρατίας, τα πέντε τελευταία χρόνια.
      Και το συμπέρασμα; Δεν φανήκατε μόνο ανίκανοι, αλλά και επικίνδυνοι στις επιλογές σας. Διότι ικανότητα και σπουδή, όπως και μεγάλη ταχύτητα, δείξατε όταν ήταν να λεηλατήσετε τη δημόσια γη, με την υπόθεση του Βατοπεδίου. Διότι κεντρικό συντονισμό, φαντασία και πονηριά, δείξατε περίσσια, με τον τρόπο που διαχειριστήκατε την υπόθεση των ασφαλιστικών ταμείων, των τοξικών ομολόγων και των μαύρων χρημάτων. Διότι αποφασιστικότητα έχετε, όταν είναι να παρέμβετε στη δικαιοσύνη, για να συγκαλύψετε τις δικές σας ευθύνες για τα θέματα των υποκλοπών ή της «SIEMENS».
      (Χειροκροτήματα από την πτέρυγα του ΠΑΣΟΚ)
      Με τις δικές σας πολιτικές επιλογές, απαξιώσατε τον πλούτο του ελληνικού λαού και το εισόδημα κάθε ελληνικής οικογένειας. Είναι αυτές οι συνειδητές σας επιλογές, προθέσεις και πολιτικές, που δημιούργησαν και δημιουργούν τεράστια ανασφάλεια στον πολίτη για το μέλλον της χώρας, το μέλλον το δικό του.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Κυρίες και κύριοι συνάδελφοι, δεν υπάρχει χρόνος για χάσιμο. Δεν μπορούμε να συνεχίσουμε τις ίδιες αδιέξοδες πολιτικές. Η Ελλάδα δεν μπορεί να περιμένει. Η Κυβέρνηση, που δημιούργησε την κρίση στην ελληνική κοινωνία, η Κυβέρνηση η νεοσυντηρητική, που μας κατέστησε ανοχύρωτους μπροστά στη διεθνή κρίση, δεν μπορεί να μας βγάλει από την κρίση, με αναμασημένες και αποτυχημένες πολιτικές των τελευταίων πέντε ετών.
      Κύριοι της Νέας Δημοκρατίας, κύριε Καραμανλή, αποτύχατε! Αποτύχατε παντού! Η χειρότερη λύση για τον τόπο είναι να παραμείνετε στην εξουσία. Η χώρα δεν έχει κόστος από τις εκλογές.
      (Χειροκροτήματα από την πτέρυγα του ΠΑΣΟΚ)
      Μη μας μιλάτε για ανευθυνότητα, όταν μιλάμε για εκλογές. Εσείς δεν πήγατε τη χώρα, εν μέσω πυρκαγιών, το 2007, σε εκλογές; 
      (Χειροκροτήματα από την πτέρυγα του ΠΑΣΟΚ)
      Για να κάνετε τι; Να καταρτίσετε έναν προϋπολογισμό, που δεν μπορέσατε δύο χρόνια να καταρτίσετε! 
      (Χειροκροτήματα από την πτέρυγα του ΠΑΣΟΚ)
      Αυτή είναι η υπευθυνότητά σας, κύριε Καραμανλή; Αποτύχατε!
      Δεν έχει κόστος η χώρα από τις εκλογές. Μόνο εσείς έχετε κόστος, της απώλειας της κυβερνητικής εξουσίας.
      Έχουμε κάνει πρόταση ευθύνης. Επαναλαμβάνω την πρόταση και σήμερα. Οφείλετε να τοποθετηθείτε. Είναι η μόνη υπηρεσία που μπορείτε να προσφέρετε σ’ αυτόν τον τόπο. Προσφυγή στο λαό μέχρι τις ευρωεκλογές, ή με τις ευρωεκλογές, και συναινετική εκλογή Προέδρου της Δημοκρατίας. Αυτά ζητούμε. Είναι πράξεις ύψιστης ευθύνης.
      (Χειροκροτήματα από την πτέρυγα του ΠΑΣΟΚ)
       Ανάμεσα στη δημοκρατία και την παραμονή σας στην εξουσία με κόστος για τη χώρα, οφείλετε να επιλέξετε τη δημοκρατία, να επιλέξετε την προσφυγή στο λαό. 
      Ξέρω ότι ζητάτε συναινέσεις. Πρώτα απ’ όλα ζητάτε, μάλλον, συναίνεση από τους ίδιους τους Βουλευτές σας. Αλλά τελικά, οι συναινέσεις διαμορφώνονται στον ίδιο τον ελληνικό λαό. Αφήστε τον ελληνικό λαό να αποφασίσει.
      (Χειροκροτήματα από την πτέρυγα του ΠΑΣΟΚ)
       Κάντε τόπο να περάσει η Ελλάδα, κύριοι της Νέας Δημοκρατίας. Μια νέα Ελλάδα, με ελπίδα και προοπτική, με ασφάλεια και ανθρωπιά, με εντιμότητα, βούληση, αξιοπιστία, φερεγγυότητα. Και αυτή είναι η κυβέρνηση της ευθύνης, είναι η κυβέρνηση της αξιοπιστίας, είναι η κυβέρνηση του ΠΑΣΟΚ. 
      Σας ευχαριστώ.
      (Όρθιοι οι Βουλευτές του ΠΑΣΟΚ χειροκροτούν ζωηρά και παρατεταμένα)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα τέσσερις μαθητές και μαθήτριες και τέσσερις συνοδοί-καθηγητές από το ιδιωτικό Γυμνάσιο «ΝΕΑ ΠΑΙΔΕΙΑ».
      Τους καλωσορίζουμε στη Βουλή, τους ευχόμαστε καλή πρόοδο και να είναι καλότυχα τα παιδιά.
      (Χειροκροτήματα από όλες τις πτέρυγες της Βουλής)
      Το λόγο έχει η Πρόεδρος της Κοινοβουλευτικής Ομάδας και Γενική Γραμματέας του Κομμουνιστικού Κόμματος Ελλάδας κ. Αλέκα Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Πρόεδρε, κυρίες και κύριοι Βουλευτές, γνωρίζουμε πολύ καλά την έκταση και το βάθος της παγκόσμιας οικονομικής κρίσης. Και έτσι είναι. Οι εκθέσεις τόσο του Διεθνούς Νομισματικού Ταμείου, του ΟΟΣΑ, ακόμα και το Διεθνές Γραφείο Εργασίας έχει κάνει μελέτη και άλλοι διεθνείς οργανισμοί αυτό δείχνουν και ανάμεσα στους μήνες Οκτώβρη, Νοέμβρη, Δεκέμβρη συνεχώς αναθεωρούν τις προβλέψεις τους και μιλάνε για μια κρίση βαθιά οξυμένη και μακροχρόνια και μάλιστα μια κρίση που αγκαλιάζει ΗΠΑ, Ευρωζώνη, σοβαρή επιβράδυνση στις αναπτυσσόμενες χώρες της Ασίας, ακόμα και της Λατινικής Αμερικής. Γίνονται μάλιστα και ορισμένες προβλέψεις ότι μπορεί η έξοδος από την κρίση -γιατί αυτή θα έλθει βέβαια, δεν θα είναι κρίση μόνιμη, θα ξανάρθει ύστερα από λίγα χρόνια- μπορεί να φέρει τις ΗΠΑ όχι μόνο αδυνατισμένες, αλλά και να χάσουν την πρώτη θέση στην παγκόσμια καπιταλιστική οικονομία.
      Ακόμη εκφράζονται ανησυχίες έως και προβλέψεις. ότι μπορεί να υπάρξουν σοβαρές συνέπειες στην Ευρωζώνη.
      Η κρίση, λοιπόν, είναι γνωστή. Και πουθενά, σε καμμία από αυτές τις μελέτες που έχουν γίνει δεν αναφέρεται ότι η κρίση στο παγκόσμιο καπιταλιστικό σύστημα οφείλεται στα ελλείμματα που γέννησε η μια κυβέρνηση και που άφησε η άλλη, γιατί εδώ πρέπει να μιλάμε με όρους κρίσης πια και όχι κρίσης που περνάει μια χώρα.
      Εμείς δεν θεωρούμε ότι την κρίση στην Ελλάδα, παραδείγματος χάριν, την γέννησαν τα ελλείμματα του ΠΑΣΟΚ που παρέλαβε η Νέα Δημοκρατία. Όπως δεν συμφωνούμε ότι την κρίση την γέννησε η Νέα Δημοκρατία που αύξησε τα ελλείμματα ακόμα περισσότερο σε σύγκριση μ’ αυτά που παρέλαβε. Όχι ότι δεν υπάρχουν αυτά τα στοιχεία. Όχι ότι δεν είναι προβληματικά στοιχεία. Αλλά μιλάμε για τον κύκλο της οικονομικής κρίσης. Και δεν μπορούμε να μιλάμε με όρους, ούτε γενικά διεθνείς, όπως κάνει η Νέα Δημοκρατία σαν μια εισαγόμενη κρίση, ούτε όμως με όρους σαν να γεννήθηκε η κρίση στην Ελλάδα με ευθύνη, άλλοι μεν λένε του ΠΑΣΟΚ και άλλοι της Νέας Δημοκρατίας. Θα ήταν αρκετά απλά τα πράγματα αν ήταν μόνον έτσι. 
      Έχει τρομακτικές διαστάσεις η κρίση; Έχει. Θα χτυπηθούν μεγάλοι επιχειρηματικοί όμιλοι; Βεβαίως. Θα χρεοκοπήσουν. Οπωσδήποτε όμως οι ιδιοκτήτες και οι μέτοχοί τους δεν θα πεθάνουν στην ψάθα. Έχουν εξασφαλίσει μέχρι τα τρισέγγονά τους. Και σε καμμία περίπτωση δεν πρόκειται να κλάψουμε γι’ αυτούς. Αλλά η έξοδος από την κρίση θα βρει επιχειρηματικούς ομίλους και κράτη καπιταλιστικά ενισχυμένα. 
      Επομένως, εμείς ασχολούμαστε με τις τρομακτικές διαστάσεις της κρίσης, γιατί αφορά το παγκόσμιο καπιταλιστικό σύστημα και τους εξωτερικούς και εσωτερικούς  παράγοντες στην Ελλάδα αλλά πάνω απ’ όλα, μας ενδιαφέρουν οι επιπτώσεις στους εργαζόμενους. Στην Ελλάδα κατ’ αρχήν και βεβαίως σ’ όλο τον κόσμο. Πριν απ’ όλα στην Ελλάδα γιατί εδώ έχουμε την ευθύνη πριν απ’ όλα της δράσης, όπως και στην περιφέρεια, στην Ευρώπη κ.λπ. 
      Η πρόταση διεξόδου από την κρίση που κάνουμε εμείς είναι μια πρόταση διεξόδου που απευθύνεται στην μεγάλη πλειοψηφία του λαού. Απευθύνεται στους εργατοϋπαλλήλους, γενικότερα στους μισθωτούς, στους αυτοαπασχολούμενους στα μικρομάγαζα και στην φτωχή αγροτιά. Και η θέση που έχουμε είναι η εξής. Καμμία αυτοσυγκράτηση. Αν αρχίσετε να λέτε ότι αφού κινδυνεύει η οικονομία της αγοράς, αφού κινδυνεύει το καπιταλιστικό σύστημα αφού κινδυνεύουν οι επιχειρηματίες εμείς δεν έχουμε να κάνουμε τίποτα άλλο παρά να αυτοσυγκρατηθούμε τότε, κυριολεκτικά, οι εργαζόμενοι θα χάσουν αυγά και καλάθια. Ήδη έχουν χάσει πάρα πολλά τα τελευταία είκοσι χρόνια. Και η Ελλάδα και οι άλλες χώρες θα βγουν από την κρίση. Βεβαίως με πάρα πολλά προβλήματα. Αλλά για τους εργαζόμενους θα έχουν μονιμοποιηθεί -για όσο διάστημα υπάρχει αυτό το σύστημα- οι νέες θυσίες που θα έχουν κάνει, όπως μονιμοποιήθηκαν οι θυσίες που είχαν κάνει σε περίοδο αυξημένων ρυθμών ανάπτυξης και στην Ευρώπη και ιδιαίτερα στην Ελλάδα που για αρκετά χρόνια ήταν πάνω από τον μέσο όρο. Και όταν η ανάπτυξη ήταν ταχύρρυθμη έκαναν θυσίες οι εργαζόμενοι και τώρα που υπάρχει κρίση πάλι καλούνται να κάνουν. Και μ’ αυτήν την έννοια καμμία αυτοσυγκράτηση. 
      Και μας απασχολεί το εξής ζήτημα. Η ανάπτυξη των αγώνων: δεν παύει να έχει αξία ο αγώνας κατά κλάδο. Σημασία όμως έχει πια ο ενιαίος αγώνας και το ενιαίο μέτωπο εργατών, αγροτών, αυτοαπασχολουμένων με όλες τις μορφές πάλης που αποφασίζουν. Μαζικοί αγώνες, δυναμικοί και μ’ εκείνα τα αιτήματα τα οποία διασφαλίζουν και να μη χάσουν αυτά που έχουν, που δεν τους φτάνουν, αλλά και να αποσπάσουν κατακτήσεις. Όποιες μπορούν. Δεν είναι εύκολο σε μια περίοδο κρίσης. 
      Και εδώ υπάρχει το εξής ζήτημα. Η αντιπαράθεση μέσα στην Βουλή. Βασικά γίνεται σε επίπεδο κομμάτων. Σωστά. Και εμείς απευθυνόμαστε στην Νέα Δημοκρατία, η οποία, βεβαίως, δεν γέννησε την κρίση αλλά με την πολιτική της συνέβαλε στην εκδήλωσή της στηρίζοντας το συγκεκριμένο σύστημα, όπως το ίδιο έκανε και το ΠΑΣΟΚστηρίζοντας τις γνωστές αναδιαρθρώσεις από το 1992 και μετά. Αλλά όμως πέρα από την Νέα Δημοκρατία, πέρα από το ΠΑΣΟΚ, πέρα από τα άλλα κόμματα και πέρα απ’ όλους μας υπάρχει μια συγκεκριμένη τάξη. Συνολικά η αστική τάξη με τον σκληρό ή τον λιγότερο σκληρό πυρήνα της. 
      Εδώ δεν γίνεται λόγος. Το να λέμε τώρα, «οι ημέτεροι»,  «ο ημέτερος», «του ημέτερου», αυτά έλεγε και η Νέα Δημοκρατία, όταν ήταν το ΠΑΣΟΚστην κυβέρνηση και τώρα λέει το ΠΑΣΟΚγια τη Νέα Δημοκρατία «οι ημέτεροι». Ποιοι «ημέτεροι»; Υπάρχουν «ημέτεροι» επιχειρηματίες; Πιθανόν. Δεν μας απασχολεί αυτό το θέμα, αν η προηγούμενη κυβέρνηση ή η σημερινή έλεγε τρία καλημέρα στον έναν επιχειρηματία και δύο στον άλλον. Αυτό, όμως, που μας απασχολεί είναι ακριβώς η πολιτική υπηρέτηση των συμφερόντων συνολικά των μονοπωλίων του κεφαλαίου κ.λπ.. Γιατί εδώ τώρα τα πράγματα περιπλέκονται. Ακριβώς την περίοδο της κρίσης κάποιοι επιχειρηματικοί όμιλοι θα ωφεληθούν πάρα πολύ. Κάποιοι θα χάσουν, όπως είπαμε και κάποιοι θα ωφεληθούν.
       Εδώ, υπάρχει το εξής θέμα. Πού οφείλεται αυτή η κρίση; Μα και οι εκθέσεις τώρα του ΟΟΣΑ, του Διεθνούς Νομισματικού Ταμείου και των άλλων οργανισμών που έχουμε, στην ουσία όταν περιγράφουν την κρίση, αναφέρονται σ' αυτό που εμείς λέμε κρίση υπερσυσσώρευσης κεφαλαίων και υπερπαραγωγής, την κλασσική τυπική κρίση του καπιταλισμού. Βεβαίως κάθε κρίση εκδηλώνεται με έναν ορισμένο τρόπο. Το ’73 ήταν πετρελαϊκή. Το ’99 ήταν των ασιατικών τίγρεων,  χρηματιστηριακή. Τώρα, εμφανίστηκε, ως χρηματοπιστωτική. Πάντως όλοι αυτοί έτσι περιγράφουν την κρίση. Άρα, λοιπόν, δεν μπορούμε να μιλάμε με τη στόχευση ούτε μόνο στη χθεσινή κυβέρνηση, ούτε  μόνο στη σημερινή, ή ενδεχομένως στην αυριανή. 
      Η κρίση έρχεται ύστερα από μία πραγματικά θυελλώδη κερδοφορία. Να πω ένα παράδειγμα –δεν θα σταθώ διεθνώς- στην Ελλάδα για να δούμε πώς έρχεται η κρίση. Πώς η κερδοφορία γεννάει την κρίση; Είναι κυριολεκτικά μέσα στο DNA του συστήματος, γι’ αυτό δεν μπορούν, ούτε να την προβλέψουν έγκαιρα, ούτε να τη σταματήσουν, ούτε να την αναχαιτίσουν.
      Στην Ελλάδα τα καθαρά κέρδη των εγχώριων τραπεζών το 2007 ξεπέρασαν το 5,7 δισεκατομμύρια ευρώ από 3,38 δισεκατομμύρια το 2006. Και τώρα ζητούν 28.000.000.000 όλες μαζί. Τα έσοδα από τους στόχους αυξήθηκαν. Παρουσίασαν δηλαδή τα καθαρά τους κέρδη, αύξηση 69,5% το 2007, ενώ τα έσοδα από τόκους αυξήθηκαν, κατά 25,3%. Οι υποθήκες των δανειοληπτών έφτασαν τα 130.000.000.000 ευρώ. Οι τριακόσιες εισηγμένες επιχειρήσεις των χρηματιστηρίων σημείωσαν ρεκόρ καθαρών κερδών, με αύξηση κατά 39% το 2007 και μεταξύ αυτών ήταν η ΔΕΗ, ο ΟΤΕ και η ΕΥΔΑΠ. Και τι αυξήσεις πήραν οι εργαζόμενοι; Ένα ευρώ την ημέρα. Αυτές ήταν οι αυξήσεις. 
      Σύμφωνα με τα στοιχεία της Ευρωπαϊκής Επιτροπής για την περίοδο 2004-2007, αν συνυπολογιστεί η εξέλιξη του ημερομισθίου, προκύπτει απώλεια πραγματικού εισοδήματος, κατά 0,5% το χρόνο και ταυτόχρονα, βεβαίως, γιατί κάνει εντύπωση; Βαθαίνει και η εσωτερική ανισομετρία στην Ελλάδα. Το 2007 το κατά κεφαλήν εισόδημα στο λεκανοπέδιο της Αττικής ήταν διπλάσιο απ’ ό,τι στην Ήπειρο και στο βόρειο Αιγαίο. Αυτά είναι φυσιολογικά για το σύστημα, για την πολιτική που ακολουθείται. 
      Επομένως, για ποιο λόγο εμείς να συστήσουμε στους εργαζόμενους αυτοσυγκράτηση; Τα ασυγκράτητα κέρδη, η ασυγκράτητη συσσώρευση κεφαλαίου, η συγκέντρωση και η συγκεντροποίηση, είναι η βασική αιτία της κρίσης. Έσκασε το σύστημα από την κερδοφορία, δεν αντέχει άλλο και βεβαίως, αυτή η κρίση εκδηλώνεται, διότι  υπάρχει αναρχία και δυσαναλογία ανάπτυξης ανάμεσα στους διάφορους τομείς της οικονομίας. Στην Ελλάδα, παραδείγματος χάριν, η μεταποίηση πάει από το κακό στο χειρότερο τα τελευταία είκοσι χρόνια και η μεταποίηση θα χτυπηθεί, βεβαίως, πολύ περισσότερο και αυτό δεν είναι περίεργο, όπως και η αγροτική παραγωγή. Έχουν εξήγηση αυτά. Ας το πω έτσι, είναι μέσα στο DNA του συστήματος. Δεν είναι θέμα καλής ή κακής διαχείρισης και γι’ αυτό, αν θέλετε, στις συνθήκες της κρίσης δεν είναι περίεργο που φουντώνουν οι συζητήσεις για «...μια άλλη οργάνωση της κοινωνίας, μια άλλη οργάνωση της οικονομίας». Βεβαίως για εμάς, αυτά έχουν συγκεκριμένη ταυτότητα. 
      
      Το ζήτημα, παραδείγματος χάρη, σε ποιανού τα χέρια βρίσκεται ο πλούτος που παράγεται στη χώρα είναι κρίσιμο ζήτημα. Ποια τάξη είναι στην εξουσία είναι  κρίσιμο ζήτημα. Το θέμα του  σχεδιασμού κρίσιμο ζήτημα. Το θέμα του εργατικού ελέγχου κρίσιμο ζήτημα. Βεβαίως, δεν είναι κάτι που άμεσα σήμερα μπορεί να περπατήσει, γιατί δεν υπάρχει ένας τέτοιος συσχετισμός. Αλλά από τα ίδια τα πράγματα δεν μπορείς να αντιπαραθέσεις και να προσφέρεις λύσεις μέσα στο ίδιο το σύστημα που αφορούν όχι μόνο τη διέξοδο από την κρίση υπέρ των εργαζομένων, αλλά και την  κατάργηση της ίδιας της κρίσης. 
      Ποιοι μύθοι σήμερα έχουν ξεσκεπαστεί; Της παγκοσμιοποίησης, της ευρωπαϊκής ενοποίησης, της απελευθέρωσης της αγοράς και όλα αυτά τα περί «καταργούμε τον προστατευτισμό και όλοι μαζί αγαπημένοι και ενωμένοι αντιμετωπίζουμε την κρίση». Όλη αυτή η προπαγάνδα που έχει γίνει απέναντι στο KKE ότι, όταν λέει «αποδέσμευση από την Ευρωπαϊκή Ένωση», είναι υπέρ του απομονωτισμού, όταν λέμε να καταργηθούν οι εισαγωγές σε προϊόντα τα οποία μπορούμε να τα παράγουμε, είμαστε υπέρ του ξεπερασμένου προστατευτισμού, για να δούμε πώς συμπεριφέρονται τα διάφορα καπιταλιστικά κράτη και ιδιαίτερα οι ισχυρότερες καπιταλιστικές χώρες. Μαζεύεται η Ευρωζώνη και λέει μετά ο καθένας: «Για πάρτη μας θα αποφασίσουμε». Υπάρχουν κοινές πολιτικές; Υπάρχουν. Υπάρχει η έκθεση ΣΕΡΚΑΣ που ψηφίστηκε και την ψήφισε και το ΠΑΣΟΚ που έρχεται τώρα και λέει ότι είναι κακή η βδομάδα των τριών ημερών και η μερική εργασία ή η μερική ανεργία ή η επιδότηση της εργοδοσίας κ.λπ. Μα παίζουμε τώρα; Μαζεύτηκαν οι είκοσι, όχι το G8, οι είκοσι. Τι αποφάσισαν; Ο καθένας κάνει για λογαριασμό του. 
      Τώρα γίνεται εκτίμηση από το Διεθνές Νομισματικό Ταμείο ότι θα ξαναέλθει ο προστατευτισμός. Κατηγορείται ο πολύς Ομπάμα ότι βγαίνει και λέει: «Θα αγοράσετε από εμένα. Μέσα από τις Ηνωμένες Πολιτείες θα αγοράσετε όλα τα είδη, όλα τα προϊόντα για την αυτοκινητοβιομηχανία, τη βιομηχανία κ.λπ.» και λένε: «Εδώ είναι προστατευτισμός». Όλες οι μορφές θα επανέλθουν και οι πιο καταδικασμένες, αρκεί να διασωθεί το κεφάλαιο, αρκεί να διασωθούν, παραδείγματος χάρη, οι  Ηνωμένες Πολιτείες και να μη χάσουν την πρωτοκαθεδρία. Και βεβαίως χώρες σαν την Ελλάδα και άλλες που είναι υποδεέστερες μέσα σ' αυτό το σύστημα εξάρτησης, ανισόμετρης ανάπτυξης, βεβαίως θα έχουν λιγότερη ευχέρεια, γιατί δεν θα τις αφήσουν οι ισχυρότεροι να χρησιμοποιήσουν αυτά τα μέσα και γι’ αυτό η κρίση σ’ αυτές τις χώρες θα είναι χειρότερη. 
      Παραδείγματος χάρη, η καραμέλα όλα αυτά τα χρόνια είναι η ανταγωνιστικότητα: «Για να πάει καλά η οικονομία, να γίνουμε ανταγωνιστικοί». «Θυσιαστείτε εργαζόμενοι να γίνουμε ανταγωνιστικοί». Οι Ηνωμένες Πολιτείες είναι ή δεν είναι ανταγωνιστική χώρα έναντι όλων των άλλων; Περνάει βαθιά κρίση; Η Ιρλανδία -το ιρλανδικό θαύμα- πρώτη μπήκε στην κρίση. Παλιότερα ήταν το πορτογαλικό, το ισπανικό κ.λπ. Όταν ήταν κυβέρνηση το ΠΑΣΟΚ, έλεγε η Νέα Δημοκρατία: «Δεν έχεις προετοιμαστεί. Οι άλλες χώρες προετοιμάστηκαν». Τώρα, είτε είναι ανταγωνιστικές, είτε δεν είναι, είτε είναι στην πυραμίδα, είτε είναι στη  μέση, περνάνε κρίση. Αυτό δεν είναι κρίση του καπιταλιστικού συστήματος; 
      Ας δούμε και μια άλλη πλευρά. Τώρα το ΠΑΣΟΚ ανακάλυψε την κρατική παρέμβαση. Κάνει έναν τεχνητό διαχωρισμό ανάμεσα στο κράτος και την αγορά.  Ε, όχι, με συγχωρείτε, ούτε τα εγχειρίδια της αστικής πολιτικής οικονομίας δεν το δέχονται αυτό: «Από εδώ το κράτος και από εκεί η αγορά». Χωρίζουμε, τεμαχίζουμε την οικονομία, την κοινωνία ολόκληρη και την παρουσιάζει κάποιος όπως θέλει. Η κρατική παρέμβαση, που θα σώσει τα πράγματα. Μα, όταν ήταν κυβέρνηση το ΠΑΣΟΚ., εγώ θυμάμαι τον κ. Κουλούρη που έτρεχε στις αγορές για να μην ανέβει η τιμή του μαϊντανού και του άνιθου. Μέχρι εκεί μπορούσε να φθάσει στον έλεγχο των τιμών. Ποια κρατική παρέμβαση; Τι μπορεί να κάνουν; Αυτά που κάνει τώρα η Κυβέρνηση: Ονοματίζει τις εταιρείες, καλεί τις καταναλωτικές οργανώσεις και λέει: «Κοιτάξτε να δείτε, σήμερα δεν τρώμε προϊόντα της «ΦΑΓΕ». Μ' αυτόν τον τρόπο, δηλαδή, θα ανέβει το εισόδημα των εργαζομένων; Μ' αυτόν τον τρόπο θα καταφέρει ο εργαζόμενος να ζήσει ανθρώπινα, μ’ αυτά τα μέσα; Πού είναι τα μεγάλα μέσα που έχει το ισχυρό κράτος, το εντός της Ευρωπαϊκής Ένωσης μάλιστα; Και υπάρχουν και άλλες δυνάμεις, όπως ο ΣΥΡΙΖΑ, που ανακάλυψαν την κρατικοποίηση. Ή να υπάρχουν κρατικές επιχειρήσεις μέσα στην απελευθερωμένη αγορά. 
      Μα, εδώ υπήρχαν κρατικά μονοπώλια και δεν κατάφεραν και πέρασαν στην απελευθέρωση της αγοράς. Πότε καταργήθηκε το κρατικό μονοπώλιο; Πότε καταργήθηκε η διευρυμένη επιχειρηματική δραστηριότητα του  κράτους; Με την κρίση του 1973. Τι είπαν τότε; Τώρα αρχίζουμε τις ιδιωτικοποιήσεις και την απελευθέρωση της αγοράς. Και φορτώθηκε όλη την ευθύνη η Μάργκαρετ Θάτσερ. Αυτή απλώς ξεκίνησε πρώτη. Ήταν απάντηση του ίδιου του συστήματος. Τώρα επανέρχονται στην ανάμειξη του κράτους. Μα το κράτος είναι αναμειγμένο, είτε έχει επιχειρηματική δραστηριότητα είτε δεν έχει. Αλλά δεν μπορούμε να ζούμε και με την ανάμνηση παλαιότερης φάσης του συστήματος, γιατί τώρα όσες κρατικές επιχειρήσεις και να έχεις, όταν θα έχεις τις ιδιωτικές λόγω απελευθέρωσης της αγοράς δεν θα μπορείς να κάνεις τίποτα. Ή θα κάνεις για ένα ή δύο χρόνια. Και δεν θα πρέπει η κρατική επιχείρηση να γίνει ανταγωνιστική προς τις ιδιωτικές; 
      Αν κρατικοποιήσουμε τη ΔΕΗ μην ξεχνάτε ότι υπάρχει η «ΕΝΤΕΣΑ» η  οποία είναι κολοσσός. Όταν η «ΕΝΤΕΣΑ» κάνει εδώ στην Ελλάδα δική της εταιρεία παραγωγής ηλεκτρικού ρεύματος –ήδη συνεργάζεται με τη ΔΕΗ- τότε θα πούμε ότι η κρατική ΔΕΗ πρέπει να γίνει ανταγωνιστική. Άρα, να γίνει μερική απασχόληση να διώξει εργαζόμενους, τρεις μέρες δουλειά ή δεν ξέρω τι, ή να έχει περισσότερους εργολάβους με τη φθηνή εργατική δύναμη. Δεν μπορεί να υπάρχουν τέτοιες προτάσεις σήμερα επειδή έχουμε εκλογές και επειδή στον ελληνικό λαό φαίνεται η κρατική παρέμβαση σαν προοδευτικό στοιχείο. Απ’ αυτήν την άποψη, εμείς επιμένουμε ότι το προοδευτικό, το ριζοσπαστικό είναι κάθε χώρα να δίνει ώθηση στην ανάπτυξη όλων των παραγωγικών της δυνατοτήτων και άλλων που έχει όπως ο τουρισμός που έχουμε στην Ελλάδα. Να δίνει ώθηση στη μεταποίηση, να έχει αυτάρκεια όσο γίνεται, γιατί πλήρως αυτάρκης καμμία χώρα δεν θα είναι. 
       Βεβαίως δεν ενδιαφερόμαστε μόνο γι’ αυτό. Ενδιαφερόμαστε και για ποιος κάνει κουμάντο, ποιος είναι στην εξουσία. Ας πιάσω όμως, τις λέξεις αυτοδυναμία, αυτάρκεια. Γιατί δηλαδή αυτό είναι απομονωτισμός και γιατί αυτό εμποδίζει και βάζει φραγμό στη διεθνή συνεργασία; Βεβαίως δημιουργεί δυσκολίες στα διεθνή μονοπώλια, στα διακρατικά μονοπώλια και στις ιμπρεαλιστικές δυνάμεις που θέλουν να ελέγχουν την αγορά για οικονομικούς και για πολιτικούς λόγους. Ναι, αλλά εμείς έτσι τη βλέπουμε την ανάπτυξη, σ’ αυτήν την κατεύθυνση. Σε σύγκρουση δηλαδή με τα  μονοπώλια και με τον ιμπεριαλισμό. Τι να κάνουμε; Έχουμε άλλη άποψη. 
      Γι’ αυτό η δική μας θέση είναι η εξής: Αυξήσεις γενναίες. Κανείς δεν το λέει αυτό, ούτε και το ΠΑΣΟΚ. Το κατώτατο να είναι τα 1400 ευρώ κι αυτό, για να ανεβεί η αγοραστική δυνατότητα των εργαζομένων. Πρόγραμμα λαϊκής στέγης, αυξήσεις των συντάξεων στο ύψος που διεκδικείται σήμερα. Απορρίπτουμε τα φιλόπτωχα ταμεία και τις ελεημοσύνες. Ζητάμε και επιδότηση θέρμανσης. Όχι τα 100 και τα 200 ευρώ το χρόνο. Κατάργηση των φόρων που βαραίνουν τα  καύσιμα και τα είδη πλατιάς λαϊκής κατανάλωσης. Να ανέβει το αφορολόγητο κατά άτομο. Μπορεί να πάει και στα 20.000 ευρώ. Ζητάμε μείωση των τιμολογίων οικιακής κατανάλωσης των πρώην ΔΕΚΟ. Μείωση των στρατιωτικών δαπανών που αφορούν το ΝΑΤΟ και τον Ευρωστρατό. Να φορολογήσει η Κυβέρνηση άμεσα το κεφάλαιο με 45%. Τώρα έφτασε στο 15% η φορολογία για τις εξαγορές και τις συγχωνεύσεις. Αυτή η διέξοδος προτείνεται για την έξοδο από την κρίση. Κάποιες επιχειρήσεις να φύγουν από τη μέση και να μείνουν οι λιγότερες. 
      Βεβαίως, αυτό θα έχει και συνέπειες στις απολύσεις. Να καταργηθεί ο αναπτυξιακός νόμος που δίνει τζάμπα χρήμα. Για να μειωθεί η ανεργία, να γίνουν δημόσιες επενδύσεις με αναπροσανατολισμό του Δ΄ Κοινοτικού Πλαισίου Στήριξης και να γίνουν κοινωνικά δημόσια έργα. Κατάργηση του φόρου προστιθέμενης αξίας και του ειδικού φόρου κατανάλωσης στο πετρέλαιο θέρμανσης. Αυτοί οι έμμεσοι φόροι αποτελούν το 60% της σημερινής λιανικής τιμής του. Αυτό να γίνει  και στο πετρέλαιο κίνησης αντίστοιχα για τους αγρότες. 
      ( Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ )
      Κατάργηση του ΦΠΑ σε μια σειρά από κατηγορίες βασικών ειδών πλατιάς λαϊκής κατανάλωσης, όπως είναι είδη διατροφής, εκπαίδευσης, υγείας, κατάργηση των διοδίων. 
      Και εν πάση περιπτώσει οι εργαζόμενοι έχουν διαλέξει, δηλαδή να αυτοσυγκρατηθούν. Τα νοσοκομεία είναι σ’ αυτό το χάλι, να πεθαίνεις μέσα σ’ ένα αυτοκίνητο του ΕΚΑΒ που σε μεταφέρει γιατί λείπει ο απινιδωτής. Ένα θέμα έρχεται στην επιφάνεια και μπορεί να έρθει το Υπουργείο και να πει ότι δεν είναι ακριβώς έτσι, και να το φορτώσει μέχρι και στον οδηγό του ΕΚΑΒ. 
      Ξέρουμε όμως πάρα πολύ καλά πως, όταν βγαίνουν οι επιχειρηματίες και λένε: «δεν μπορούμε να πουλήσουμε στα νοσοκομεία», αυτό μας φτάνει και ας μην έχουν γίνει γνωστοί ένας, δύο, τέσσερις ή πέντε θάνατοι. Εκεί είναι το θέμα, αλλά είναι μόνο αυτό που ακούς. 
      Τα νοσοκομεία, λέει, είναι χρεοκοπημένες επιχειρήσεις. Από τη στιγμή όμως που θεωρείς επιχείρηση το νοσοκομείο, φυσικό είναι. Και όταν το μετράς με τους όρους που μετράς ένα εργοστάσιο που κατασκευάζει κονσέρβες, έτσι θα έχεις κέρδη και ζημιές.
      Μ’ αυτήν την έννοια εμείς, για άλλη μια φορά θα πούμε πως, βεβαίως, τα κόμματα πρέπει να έχουμε τοποθέτηση απέναντι στην κρίση και πρόταση διεξόδου. Για μας η πρόταση διεξόδου είναι η ανάκαμψη του κινήματος, γιατί έτσι όπως είναι σήμερα το λαϊκό κίνημα, δεν μπορεί να αντιμετωπίζει τα προβλήματα. Βεβαίως, δεν μπορούμε να μείνουμε μόνο στο κοινωνικό πεδίο. Αυτό πρέπει να εκφραστεί με καταδίκη στις εκλογές, κατ’ αρχήν των δύο κομμάτων που κυβέρνησαν. 
      Να το πούμε καθαρά. Η στάση απέναντι στα μονοπώλια είναι κρίσιμο ζήτημα. Η στάση απέναντι στην Ευρωπαϊκή Ένωση είναι κρίσιμο ζήτημα και σε τελευταία ανάλυση η στάση απέναντι στο ίδιο το καπιταλιστικό ζήτημα καθορίζει και το σήμερα και το μεσοπρόθεσμο και το μακροπρόθεσμο. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστούμε. 
      Το λόγο έχει ο Πρόεδρος της Κοινοβουλευτικής Ομάδας του ΣΥΡΙΖΑ κ. Αλέξανδρος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ο Πρωθυπουργός είπε ότι αισθάνθηκε έκπληξη για την ένταση που έχει η διεθνής κρίση. Θέλω να πω ότι δεν είναι ο μόνος. Για παράδειγμα, ο Πρόεδρος μέχρι πριν από λίγο του Federal Reserve, της κρατικής τράπεζας των Ηνωμένων Πολιτειών, αισθάνθηκε έκπληξη γι’ αυτά που γίνονται και είπε: «κατάλαβα ότι όλη τη ζωή μου έκανα λάθος σε σχέση με τις οικονομικές πολιτικές που υποστήριξα». 
      Από τον Πρωθυπουργό δεν ακούσαμε ούτε μια κουβέντα. Και θα έλεγα ότι τόσο ο Πρωθυπουργός όσο και οι άλλοι συνάδελφοι της Νέας Δημοκρατίας, δεν θα βρίσκονταν στην ανάγκη να αισθανθούν τόσο μεγάλη έκπληξη, αν στοιχειωδώς είχαν προσέξει τις εδώ και χρόνια τοποθετήσεις του Συνασπισμού Ριζοσπαστικής Αριστεράς μέσα στη Βουλή, Αν είχαν προσέξει τις αγορεύσεις του Λαφαζάνη, του Δραγασάκη, του Κουβέλη, του Λεβέντη –για να σταθώ στους Βουλευτές που υπήρχαν και στην προηγούμενη περίοδο- όπου ακριβώς αυτά τα προβλήματα επισήμαιναν και που μας αντιμετώπιζαν σαν ανθρώπους των σπηλαίων και σαν καθυστερημένους επειδή στη βιβλιοθήκη μας υπάρχει ακόμη ο Μαρξ. Και τώρα βλέπουμε αυτήν την κατάσταση. 
      Για άλλα θα έπρεπε να αισθάνεται έκπληξη ο Πρωθυπουργός, γι’ αυτά που γίνονται σήμερα στην Ελλάδα, για τη δυσκολία που αντιμετωπίζει ένα πολύ μεγάλο μέρος της κοινωνίας, ακραία δυσκολία. Γι’ αυτό εγώ απ’ αυτό εδώ το σημείο, εκ μέρους όλων των μελών των φίλων του ΣΥΡΙΖΑ, θέλω να χαιρετήσω τις εργάτριες στη μεταποίηση φρούτων στη δυτική Μακεδονία, που έγιναν κατεψυγμένες γιατί τις έκλεισε στα ψυγεία η εργοδοσία επί Νέας Δημοκρατίας για να κρύψει ότι ήταν ανασφάλιστες, τους εργαζόμενους στον Έβρο που απολύονται με SMS, τους εργαζόμενους στο «ΛΑΝΑΡΑ» και στις άλλες επιχειρήσεις που έχουν έξι μηνών δεδουλευμένα και όντας επιχειρήσεις εν δυνάμει κερδοφόρες, ζουν με τον κίνδυνο της απόλυσης, όπως τους γιατρούς σήμερα που είναι σε απεργία. 
      Χάθηκε μια ζωή γιατί δεν υπήρχε αυτοκόλλητο για τον απινιδωτή. Και έχουμε μια Κυβέρνηση, η οποία αρνείται να εφαρμόσει νομοθετικά τη σύμβαση, την οποία η ίδια υπέγραψε.
      Θέλω να πω ότι λυπάμαι –ήμουν χθες στην Επιτροπή Κοινωνικών Υποθέσεων- γι’ αυτήν τη συναίνεση που είδαμε, παρά τα λόγια, ανάμεσα στη Νέα Δημοκρατία και το ΠΑΣΟΚενάντια στη σύμβαση των εργαζομένων, ιστορική από μια άποψη. Ήταν η πρώτη σύμβαση εργαζομένων, η οποία έγινε στο δημόσιο τομέα. Και εν συγχορδία Νέα Δημοκρατία και ΠΑΣΟΚπαρά τη διαφωνία συναδέλφων του ΠΑΣΟΚ, με τους οποίους μιλήσαμε, τάχθηκαν ενάντια σ’ αυτήν τη σύμβαση.
      Και καλώ τον Πρόεδρο του ΠΑΣΟΚ να πάρει θέση σήμερα, αν είναι σημαντικό στη νέα Ελλάδα, την οποία σκέφτεται και μας είπε εδώ πέρα, να υπάρχουν συμβάσεις ανάμεσα στο δημόσιο ως εργοδότη και τους εργαζομένους και αν στηρίζει αυτήν τη σύμβαση των γιατρών ή αν στέκεται κι αυτός, όπως χθες οι εισηγητές του ΠΑΣΟΚ, δίπλα σ’ ένα ακραίο κατεστημένο, το οποίο έχει αναδειχθεί μέσα από τον κομματισμό και την αναξιοκρατία, που πολέμησε με μανία το άρθρο 4 του νομοσχεδίου αυτού, το οποίο προέβλεπε τη φυσιολογική εξέλιξη των γιατρών, μέχρι και τη διευθυντική θέση και έλεγε ότι δεν θα δώσουμε τους γιατρούς στη διαφθορά και στο φακελάκι και στις φαρμακευτικές εταιρείες και θα τους ανοίξουμε προοπτική. 
      Θέλω, ακόμη, να χαιρετίσω τις καθαρίστριες, πρώτα απ’ όλα, κυρία Πρόεδρε, τις καθαρίστριες της Βουλής. Τρία ευρώ και δέκα την ώρα, μέσα στο Κοινοβούλιο παίρνει η καθαρίστρια από τα συνεργεία, δείχνοντας πόσο έχουν διεισδύσει στο δημόσιο τομέα οι πιο άγριες εργασιακές σχέσεις. Και θα καλέσω το Προεδρείο της Βουλής να αποκαταστήσει αυτές τις εργαζόμενες και μαζί το κύρος της Βουλής. 
      Θα ήθελα να χαιρετίσω –και θα έπρεπε η Κυβέρνηση να το κάνει πρώτα απ’ όλα και ο Πρωθυπουργός ο ίδιος- την Κωνσταντίνα Κούνεβα...
      (Χειροκροτήματα από την πτέρυγα του ΣΥΡΙΖΑ)
      ...εκείνη την ιστορικό-αρχαιολόγο στη Βουλγαρία και καθαρίστρια εδώ πέρα, η οποία έδωσε μάχη μέσα σ’ αυτές τις συνθήκες για τα δικαιώματα των εργαζομένων και την πλήρωσε, χωρίς ούτε ένας να βρίσκεται σήμερα μέσα στον Κορυδαλλό, αλλά να βρίσκονται εκεί οι μαθητές της Λάρισας με τον τρομονόμο! Αυτή είναι η Ελλάδα της κρίσης που ζούμε. Αυτήν την Ελλάδα έχετε φτιάξει. 
      Θα ήθελα να πω, σε σχέση μ’ αυτήν την κρίση που είναι το κεντρικό αντικείμενο, ότι το μέγεθος της κρίσης ίσως είναι πρωτοφανές τουλάχιστον για τις γενιές μας. Δεν το έχουμε γνωρίσει. Επεκτείνεται από τη Ρωσία μέχρι τις χώρες της Ευρώπης –για παράδειγμα, η Λετονία έχει πτώση 10,5% του ΑΕΠ μέσα σ’ ένα χρόνο- με φαινόμενα που σε ανησυχούν, βαθιά σε ανησυχούν. 
      Βλέπουμε στη Ρουμανία των 1/3 των εργαζομένων να φεύγει, έχει ήδη φύγει. Στη Μεγάλη Βρετανία ακόμη και οι εργάτες εκεί θέλουν να τους διώξουν. Θέλουν να τους Ρουμάνους, θέλουν να διώξουν τους Ισπανούς, όταν οι πατεράδες και οι παππούδες αυτών των εργατών είχαν βρεθεί στις διεθνείς ταξιαρχίες της Ισπανίας.
      Τι θέλω να πω; Είναι μια κρίση, η οποία αγγίζει βαθιά τους εργαζόμενους, η οποία αγγίζει βαθιά την κοινωνία. Και αν δεν υπάρξουν από την πολιτεία και από τους διεθνείς οργανισμούς σωστές παρεμβάσεις, θα έχουμε καταστάσεις ιδιαίτερα αρνητικές, ανησυχητικές, όπως είχαμε και από την κρίση του 1929. 
      Είναι μια κρίση, η οποία από το χρηματοπιστωτικό σύστημα πέρασε μέσα από τη βιομηχανία, τη μεταποίηση, αυτό που λέμε πραγματική οικονομία και δείχνει ένα πράγμα: την κατάρρευση του μεταπολεμικού και ειδικά μετά τη δεκαετία του ’70 μοντέλου, στο οποίο στηρίχθηκε αυτή η καπιταλιστική επέκταση και η περίοδος των παχιών αγελάδων. 
      Είναι αποτυχία της Νέας Δημοκρατίας. Συμφωνώ με τον κ. Παπανδρέου. Είναι αποτυχία, όμως και του συστήματος, είναι αποτυχία δεκαετιών, την οποία βλέπαμε, όταν το σύστημα και η διακυβέρνηση της χώρας συντασσόταν μ’ αυτά τα διεθνή ρεύματα κατάργησης των ελέγχων, ιδιωτικοποίησης, εγκατάλειψης του δημόσιου τομέα.
      Το δεύτερο που θέλω να τονίσω: Δεν την έφερε ο Θεός. Δεν είναι τα Σόδομα και Γόμορα που μας τιμωρούν για τις αμαρτίες που έκαναν οι κοινωνίες. Είναι η κρίση η οποία έχει σαφείς αιτίες. Ξέραμε, ακούγαμε για τις αιτίες. Μας έλεγαν: «Δεν μπορούμε να δώσουμε 5%». Και αντιμετώπιζαν -αντιμετώπιζε η Κυβέρνηση- με τα ΜΑΤ τους φοιτητές και τους μαθητές για την παιδεία. Διότι θα μπούμε σε κρίση.
      «Δεν μπορούμε να αυξήσουμε τις τιμές για τους αγρότες, γιατί θα μπούμε σε κρίση. Δεν μπορούμε να αυξήσουμε τους μισθούς, γιατί θα μπούμε σε κρίση. Δεν μπορούμε να έχουμε σχέσεις πλήρους απασχόλησης. Πρέπει να έχουμε ενοικιαζόμενους εργαζόμενους και «STAGE», γιατί θα μπούμε σε κρίση».
      Τι απ’ αυτά έφερε την κρίση; Τίποτα απ’ αυτά δεν έφερε την κρίση. Την κρίση έφερε το παράδειγμα της Ιρλανδίας που θέλατε να ακολουθήσετε. Την κρίση την έφεραν τα τοξικά ομόλογα, οι τοξικές πολιτικές, οι οποίες οδήγησαν σε κατάρρευση το χρηματοπιστωτικό σύστημα των Ηνωμένων Πολιτειών, του Σίτυ, όλα αυτά τα οποία θαυμάζατε και προσκυνούσατε και πηγαίνατε στα συνέδρια του Economist να τα διαφημίσετε και προσπαθούσατε να κάνετε πλύση εγκεφάλου στον ελληνικό λαό.
      Την κρίση την έφερε αυτή η πολιτική που ήθελε την ιδιοτέλεια και το κέρδος, το οποίο είδαμε σε ακραία κατάσταση με τα στελέχη των επιχειρήσεων απέναντι στη συλλογικότητα, στο δημόσιο. Συρρίκνωση του δημοσίου, παραίτηση από τους ελέγχους, κατάργηση των εργαλείων παρέμβασης του δημοσίου, κατάργηση του κοινωνικού κράτους.
      Αυτές οι πολιτικές κατέρρευσαν και θα έπρεπε να το καταλάβετε. Θα έπρεπε να το καταλάβετε, για να φύγετε με εντιμότητα και με σοβαρότητα και με αυτοκριτική, αντί να παίζετε με τον ελληνικό λαό και εσείς και οι κύριοι Μπαρόζο και Τρισέ, οι οποίοι κάλυπταν αυτές τις καταστάσεις και έρχονταν και έλεγχαν τον ένα βοσκό και τον άλλο γεωργό, όταν δεν έλεγχαν τη UBS, τη Royale Bank of Scotland και τις άλλες τράπεζες.
      Το τρίτο: Τρομερή ανησυχία για τον τρόπο που αντιμετωπίζεται η κρίση παγκοσμίως και στην Ελλάδα. Με δύο τρόπους ενισχύονται αυτοί που έχουν την ευθύνη. Κάνεις ένα αδίκημα και έρχεται, από εκεί και πέρα, η πολιτεία και σε πληρώνει από πάνω για να σου πει «Μπράβο». Είναι εντυπωσιακό αυτό που συζητάνε σήμερα στη Μεγάλη Βρετανία, ότι απέναντι στα 500.000.000.000 λίρες τα οποία έχει δώσει μέχρι σήμερα ο Μπράουν στις τράπεζες, σε κοινωνικές υπηρεσίες και σε κινήματα αλληλεγγύης έδωσε 40.000.000 λίρες για να φάει ο άνεργος, να βρει μια στέγη ο άστεγος κ.λπ. και ποΎ είναι η πολιτική, όπου θυμάται ο καπιταλισμός το κράτος, όταν είναι να δημοσιοποιήσει τις ζημιές, την ίδια στιγμή που κάλυπτε την ιδιωτικοποίηση του συλλογικού κοινωνικού κέρδους. Και το δεύτερο το οποίο είναι απαράδεκτο και το βλέπαμε και εδώ πέρα, είναι το ότι αυτοί οι οποίοι υφίστανται την κρίση πρέπει να πληρώσουν ακόμα περισσότερο. Και ακούμε προτάσεις από την Ευρωπαϊκή Ένωση για προσωρινή ανεργία για να μη γίνουν απολύσεις. Ακούμε προτάσεις από το ΕΒΕΑ για εφαρμογή μιας εβδομάδας τριών, τρεισήμισι, δυόμισΙ εργάσιμων ημερών. Βλέπουμε στον Έβρο και σε άλλες περιοχές της Μακεδονίας ειδικά, που πλήττεται ιδιαίτερα, να περνάνε όλες αυτές οι διαδικασίες.
      Δεν θα περάσει αυτό. Και εμείς καλούμε τους εργαζόμενους να πάρουν παράδειγμα από τους μαθητές, από τους φοιτητές και από τους αγρότες και να κινητοποιηθούν ενάντια σ’ αυτούς οι οποίοι καλύπτουν τους θύτες και επιβαρύνουν τα θύματα.
      Το τέταρτο σημείο που θα ήθελα να αναφέρω: Η Ελλάδα. Στην Ελλάδα αυτή η παγκόσμια κρίση έχει ακριβώς τα ίδια χαρακτηριστικά με την πολιτική που εφάρμοσε η Νέα Δημοκρατία.
      ΟΤΕ, τράπεζες, Ολυμπιακή Αεροπορία, κατακτήσεις μέσα σε μια κοινωνική πολιτική, όσες είχε μια χώρα όπως η Ελλάδα. Όλα αυτά κατέρρεαν. Δεν ήταν μια πολιτική αντίστασης και άμυνας και προφύλαξης. Εγκαταλειμμένες οι δημόσιες δαπάνες, η δημόσια παιδεία, η έρευνα, οι επενδύσεις. Ήταν μια κατάσταση που ενίσχυε αυτές τις τάσεις. 
      Μ’ αυτή την έννοια δεν είναι κάτι εξωτερικό, είναι βαθιά εσωτερικό. Και η άμυνά μας πρέπει να είναι μέσα εδώ πρώτα απ’ όλα, να δούμε πώς θα αναδιαταχθούν οι δυνάμεις εκείνες, οι πολιτικές και κοινωνικές, οι οποίες είχαν την ευθύνη.
      Δεν έχουν λόγο οι τραπεζίτες πια. Δεν μπορούν οι ιδιωτικές τράπεζες να κυριαρχούν στη χώρα μας, όταν το τραπεζικό κεφάλαιο, παγκοσμίως και στην Ελλάδα, το μόνο που το ένοιαξε είναι μια ψιλοϊμπεριαλιστική επέκταση στις χώρες των Βαλκανίων. Και το ίδιο σκέφτεται και σήμερα. Οι δυνάμεις της εργασίας σε κοινωνικό επίπεδο και οι δυνάμεις της Αριστεράς πρέπει να πάρουν το λόγο.
      Το πέμπτο σημείο που θα ήθελα να πω είναι ότι είμαστε ο αδύναμος κρίκος. Ποτέ δεν έχω δει τόσες φορές στον Τύπο, τον ευρωπαϊκό και τον παγκόσμιο, να αναφέρεται η χώρα μας. Ποτέ. Δεν πα’ να έκανε Ολυμπιακούς και ό,τι άλλο να έκανε. Γιατί; Γιατί από τη μία με ιδιαίτερη ένταση, όπως φαίνεται με το spread, με τα πιο ακριβά επιτόκια που έχουμε, εμφανίζεται το φαινόμενο της Ελλάδας, γιατί έχει τα εσωτερικά εγχώρια προϊόντα της τελμάτωσης και της αποδόμησης του πολιτικού συστήματος, από χρηματιστήρια και βατοπέδια μέχρι κουμπάρους και ομόλογα και τρόπο που λειτουργούν τα Μέσα Μαζικής Ενημέρωσης και γιατί έχει δώσει και την ελπίδα. Ήταν ο χώρος που αναπτύσσονται προδρομικά κινητοποιήσεις που θα δούμε ευρωπαϊκά και διεθνώς, όπως έγινε με τους μαθητές και τους φοιτητές. 
      Το έκτο σημείο που θα ήθελα να αναφέρω είναι ότι είμαστε εν κινδύνω. Δεν το κρύβουμε, είμαστε εν κινδύνω. Και αν η Ελλάδα δεν καλύπτονταν σήμερα πίσω από τη σκιά του ευρώ στο νομισματικό τομέα, θα είχε εκφραστεί όλη αυτή η κατάρρευση η οποία υπάρχει στην πραγματική οικονομία και θα ήμασταν μια δεύτερη ή μια πρώτη Ισλανδία.
      Είμαστε σε μια κρίσιμη κατάσταση, είμαστε σε μια κατάσταση κινδύνου από άποψη οικονομικών και κοινωνικών κατακτήσεων, αν συνδυαστούν οι συνέπειες της κρίσης με τις πολιτικές της Κυβέρνησης. Αλλά έχουμε και μία δυνατότητα, έστω και τώρα, να αλλάξουμε τα πράγματα.
      Επομένως, τι πρέπει να γίνει; Άκουσα από την Κυβέρνηση να λέει ότι θέλει συναίνεση των πολιτικών δυνάμεων. Το θέλει ο κόσμος. Ο κόσμος, όταν βρεθεί σε δύσκολη θέση, θέλει μια συμφωνία, μια συναίνεση. Δεν θέλει να βλέπει ένα άγονο και στείρο παιχνίδι. Τι συναίνεση όμως; Σαν αυτή που έγινε με τους γιατρούς χθες; Συναίνεση των πολιτικών δυνάμεων που εκφράζουν ολιγαρχίες και κατεστημένα ενάντια στα δικαιώματα των εργαζομένων; Δεν μπορούμε να μπούμε εμείς σε τέτοια συναίνεση.
      Είπε ο κ. Παπανδρέου ότι αποτύχατε στη Νέα Δημοκρατία. Έχει απόλυτο δίκιο. Απέτυχε, όμως, το σύστημα το ίδιο. Δεν είναι μόνο η Νέα Δημοκρατία. Είναι οι πολιτικές που ακολουθούμε όλα αυτά τα χρόνια.
      Είπε ο κύριος Πρωθυπουργός ότι σχέδιο χωρίς κόστος δεν γίνεται. Σχέδιο χωρίς αλλαγή δεν γίνεται. Φυσικά θα έχει κόστος το σχέδιο. Σχέδιο χωρίς αλλαγή πολιτικών και αλλαγή πολιτικών δυνάμεων δεν μπορεί να υπάρξει.
      Μ’ αυτήν την έννοια, εμείς δεν το θέλουμε, αλλά η λογική είναι συγκρουσιακή σήμερα. Ή θα συγκρουστούμε τώρα με τις πολιτικές που ακολουθούνται, θα τις αμφισβητήσουμε -και όταν λέω συγκρουσιακή εννοώ με πολιτικούς όρους- ή θα την αποδεχτούμε. 
      Ακόμα και αυτήν τη φορά, με τις τεράστιες παγίδες που δημιουργούνται με την ελληνική οικονομία, σήμερα ο ελληνικός λαός που θέλει συναίνεση πρέπει να ξέρει ότι είναι μπροστά στην επιλογή. Πρέπει να επιλέξει, αν η χώρα μας θα κινηθεί με τον τρόπο που κινούνταν επί μία εικοσαετία ή θα πάρει άλλο δρόμο. Λυπούμαστε που το λέμε αυτό. Πρέπει να επιλέξει, όμως, διότι ήδη βλέπουμε τις τεράστιες καταστροφές που έχουν γίνει και στην Ελλάδα και αλλού.
      Επομένως, έχει πολύ μεγάλη σημασία το τι προτείνει κάθε κόμμα και κάθε πολιτική δύναμη. Και ξέρετε, υπάρχει πλειοδοσία. Και το καταλαβαίνει η κοινωνία. Το βασικό μεροκάματο 1.200 ευρώ, 1.400 ευρώ, 1.600 ευρώ! Τσάμπα είναι ως υπόσχεση! Δεν θέλουμε να μπούμε σ’ αυτήν την πλειοδοσία, έχουμε τις θέσεις μας. 
      Υπάρχει η άποψη να μιλάμε για γενικές αρχές, ότι δηλαδή η κοινωνική δικαιοσύνη είναι ενάντια στην κοινωνική αδικία ή για την παρέμβαση του δημοσίου απέναντι στη ζούγκλα της αγοράς. Άκουσα κάποιες τέτοιες ενδιαφέρουσες αξίες από τον Πρόεδρο του ΠΑΣΟΚ, με τις οποίες δεν διαφωνεί κανείς. Όμως, αυτό καλύπτει τη σιωπή στα μεγάλα σημεία προγραμματικής ρήξης και μ’ αυτήν την έννοια νομίζω ότι αυτήν τη στιγμή τουλάχιστον εμείς αισθανόμαστε ότι πρέπει να γίνει δουλειά σε προγραμματικό επίπεδο και δεν θα μπούμε στη διαδικασία να «δουλεύουμε» τον κόσμο, με αοριστίες ή με πλειοδοσίες! 
      Και μ’ αυτήν την έννοια, επειδή έχει γίνει μεγάλη συζήτηση, ξέροντας ότι «ουκ εν τω πολλώ το ευ», αλλά το «ευ» κρίνεται το ίδιο, εγώ καταθέτω στα Πρακτικά τα έγγραφα με τα δεκαπέντε σημεία του ΣΥΡΙΖΑ, τις προγραμματικές θέσεις που επεξεργάζονται οι συνιστώσες, όπως τώρα το Συνέδριο του Συνασπισμού, η σύσκεψη της ΑΚΟΑ, άλλες συνιστώσες, πάνω σε μία πολύ σοβαρή δουλειά.
      (Στο σημείο αυτό ο Πρόεδρος της Κοινοβουλευτικής Ομάδας του ΣΥΡΙΖΑ κ. Αλέξανδρος Αλαβάνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θέλω, όμως να υπογραμμίσω μερικά σημεία τομής στο λίγο χρόνο που έχω και θα ολοκληρώσω, αν θέλετε, τις πολιτικές μου σκέψεις στη δευτερολογία. Δεν μπορεί να υπάρξει ουδεμία ανακούφιση με οποιαδήποτε υπόσχεση απέναντι στους μικρούς, μεσαίους αγρότες, νέους, καταναλωτές, χωρίς ένα άλλο τραπεζικό σύστημα. Αυτό θα έχει πυρήνα ένα τρίπολο. Εθνική Τράπεζα. Επανεθνικοποίηση! Το λέω προς όλες τις κατευθύνσεις και προς την κατεύθυνση του Κομμουνιστικού Κόμματος. Ναι, εμείς αγωνιζόμαστε για την επανεθνικοποίηση της Εθνικής Τράπεζας! Αγροτική Τράπεζα! Ταχυδρομικό Ταμιευτήριο! 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του Προέδρου της Κοινοβουλευτικής Ομάδας του ΣΥΡΙΖΑ)
      Δύο, τρία λεπτά, κυρία Πρόεδρε.
      Δεύτερον, χωρίς επιστροφή στο δημόσιο, ως αξία, ως εργαλείο, ως έλεγχο, ως μέσο και όχι ως πρακτική, ως χώρο τρωκτικών, αλλά στη βάση της διαφάνειας, της αξιοκρατίας, της συγκέντρωσης του πιο ανθηρού κομματιού των Ελλήνων επιστημόνων!
      Τρίτον, σημαίνει ότι η Ελλάδα αξιοποιεί αυτήν την κατάσταση και μπαίνει στο χώρο της τεχνολογίας, της πληροφορικής, των επικοινωνιών, τον οποίο τον παραδώσαμε για τριάντα αργύρια στους Γερμανούς! Σημαίνει ανάκτηση του Οργανισμού Τηλεπικοινωνιών Ελλάδας και επίκεντρο μαζί με την πανεπιστημιακή έρευνα μίας προσπάθειας στο χώρο της τεχνολογίας και της έρευνας!
      Σημαίνει –και δεν το βάζω με την άποψη της αξίας εδώ πέρα και του δικαιώματος- στροφή στην παιδεία. Σημαίνει εκκίνηση από το 5% στο χώρο της παιδείας. Σημαίνει απαλλαγή της οικογένειας από το φροντιστήριο. Σημαίνει δημόσιο πανεπιστήμιο και όχι κερδοσκοπία, ως ένα βασικό μέσο ώστε να αντιμετωπίσουμε τα χρόνια που έρχονται μ’ ένα ανθρώπινο δυναμικό που έχει τεράστιες δυνατότητες! Όταν του τις δώσεις! Και το ξέρουμε αυτό!
      Σημαίνει άλλη στάση απέναντι στην Ευρωπαϊκή Ένωση. Δεν μπορούμε εμείς να δεχθούμε να παραβιάζεται το Σύμφωνο Σταθερότητας, οι κανόνες ανταγωνισμού, οι κανόνες προστατευτισμού, για τις τράπεζες και για τις βιομηχανίες του Σαρκοζί και να έρχεται εδώ ο κ. Παπαθανασίου και να μας λέει ότι μας είπαν 3% θα είμαστε το 2010 ή το 2011! Χρειάζεται να έχουμε μία περηφάνια ως χώρα και όταν οι άλλοι παραβιάζουν με τέτοιο τρόπο τους όρους της Ευρωπαϊκής Ένωσης, δεν μπορεί εμείς να τους δεχόμαστε με σκυμμένο κεφάλι! 
      Σημαίνει στροφή στα έσοδα. Και θέτουμε ξανά το θέμα. Εξοπλισμοί! Εμείς θέλουμε να στηριχθεί η πατρίδα μας, να έχει τις Ένοπλες Δυνάμεις που θα τη στηρίξουν! Και αυτό αμοιβαία με τους γείτονες! Όμως, ΝΑΤΟϊκούς εξοπλισμούς! Όχι λεφτά για τη μονάδα ναυτικής εκπαίδευσης στη Σούδα των Αμερικάνων!  Όχι λεφτά για το Αφγανιστάν! Και όχι λεφτά, κύριε Πρωθυπουργέ, από τα ταξίδια σας!
      Εγώ ανησυχώ, κύριε Πρωθυπουργέ, όταν λείπετε έξω. Σας κάνουν κριτική άλλοι ότι δεν λείπετε πολύ έξω. Εγώ ανησυχώ. Διότι γυρνάμε με λογαριασμούς και με συναλλαγματικές που έχουμε δώσει έξω, προκειμένου να εκμαιεύσουμε μια φιλική στάση στο ένα ή στο άλλο ζήτημα. 
      Σημαίνει στήριξη της ζήτησης. Οι πάντες το αποδέχονται αυτό. Σημαίνει άλλη αντιμετώπιση στο θέμα της ακρίβειας, αλλά και στο θέμα της εισοδηματικής ικανότητας των εργαζομένων. Σημαίνει αναδιανομή του πλούτου σε βάθος. Η κρίση απαιτεί αναδιανομή του πλούτου σε βάθος. Όλα όσα δεν έγιναν με τους εφοπλιστές, με την Εκκλησία, με τα υψηλά εισοδήματα πρέπει να γίνουν στο πολλαπλάσιο τώρα. 
      (Στο σημείο αυτό κτυπάει το κουδούνι λήξεως του χρόνου ομιλίας του Προέδρου της Κοινοβουλευτικής Ομάδας του ΣΥΡΙΖΑ)
      Ακόμη σημαίνει –δύο σημεία, κυρία Πρόεδρε και τελειώνω- αντιστροφή στο θέμα των εργασιακών σχέσεων, κατάργηση όλου του νομικού πλαισίου της Κυβέρνησης της Νέας Δημοκρατίας και της προηγούμενης κυβέρνησης σχετικά με τις ευέλικτες και τις ευλύγιστες μορφές εργασίας, τις ομαδικές απολύσεις, τους ενοικιαζόμενους εργαζόμενους, όλη αυτήν την αγριότητα που επικρατεί, δυστυχώς, στη χώρα μας, στήριξη των Ασφαλιστικών Ταμείων. 
      Τέλος, σημαίνει και εθνική αγροτική πολιτική. Το κίνημα των αγροτών είχε πολύ  ενδιαφέροντα στοιχεία. Νέοι αγρότες έξω από τις βαρονίες και τους κομματικούς στρατούς, αγρότες οι οποίοι δεν συζητούσαν μόνο για το βιβλιάριό τους, αλλά για το μέλλον, για τις αναδιαρθρώσεις, για το τι θα γίνει. Αγρότες που ήθελαν πια την ΠΑΣΕΓΕΣ, τη ΓΕΣΑΣΕ και τη ΣΥΔΑΣΕ, που έχουν γίνει φωλιές γραφειοκρατίας, που καθηλώνει το κίνημα, αλλά που ήθελαν ένα νέο συνδικαλιστικό κίνημα. 
      Σε αυτήν τη βάση, κυρία Πρόεδρε –και καταλήγω- εμείς ως Συνασπισμός Ριζοσπαστικής Αριστεράς θα δώσουμε όλες μας τις δυνάμεις. Όταν άκουγαν πολλά απ’ όσα λέγαμε –λέγαμε τη λέξη «εθνικοποίηση» και παραξένευε, λέγαμε τη λέξη «ζούγκλα» ή «μεσαίωνας» για την κατάσταση- έλεγαν από πού έρχονται αυτοί. Πολλά θα ακούσετε. Ακόμη και τη λέξη «σοσιαλισμός» θα ακούσετε. 
      Εγώ, τέλος, θα έλεγα ότι είμαστε σε μια μεταβατική φάση. Ο κίνδυνος είναι μπροστά. Είναι μπροστά και η ευκαιρία. 
      Θα τελειώσω με ένα κομμάτι –δύο σειρές- από το βιβλίο του Κάρολου Ντίκενς σε μια αντίστοιχη εποχή, την εποχή των μεγάλων αλλαγών στη Γαλλία, που έλεγε: «Ήταν οι χειρότεροι καιροί, αλλά μπορούσαν να γίνουν οι καλύτεροι καιροί.» Ήταν η εποχή του σκότους, αλλά ήταν και η εποχή του φωτός. Δεν είχαμε τίποτα μπροστά μας. Τα έχουμε όλα μπροστά μας. 
      Θέλω να δώσω ένα μήνυμα επαγρύπνησης, αλλά και ελπίδας στον ελληνικό λαό, ότι δηλαδή αν γίνει μια μεγάλη στροφή στη χώρα μας, πολλά και για μεγάλη προοπτική μπορούν να αλλάξουν θετικά. 
      Ευχαριστώ πολύ. 
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει τώρα ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ομολογώ, κυρία Πρόεδρε, ότι η ανακαίνιση της Βουλής πέτυχε και ως εκ τούτου συγχαρητήρια εις τον Πρόεδρο κ. Σιούφα. Όμως, δεν μπορώ να πω το ίδιο και για την ανακαίνιση της Κυβερνήσεώς σας, κύριε Καραμανλή, και ως εκ τούτου δεν υπάρχουν συγχαρητήρια για εσάς. 
      Προσπαθήσαμε να καταλάβουμε το Εθνικό Σχέδιο Δράσης. Δεν νομίζω, κύριε Καραμανλή, ότι πείσατε κανένα μέσα στην Αίθουσα, μηδέ εξαιρουμένων και των δικών σας. Δεν ξέρω, αλλά σε σχέδια δράσης δεν τα πάτε καλά. Όμως, σε παιδικά παιχνίδια πάτε πολύ καλά. Το τελευταίο είναι: «Γύρω-γύρω όλοι στη μέση ο Μανώλης!» 
      Ένα ολόκληρο κόμμα, μια ολόκληρη Κυβέρνηση ασχολείται με το αν ο κ. Μανώλης τσαντίστηκε πραγματικά, μεταφορικά, λίγο ή πολύ, σε τι ψυχολογική κατάσταση είναι σήμερα, αν θα είναι αγριεμένος, αν θα είναι πεσμένος, για το αν θα πέσει τελικά η Κυβέρνηση. Δεν είναι σοβαρά αυτά τα πράγματα, κύριε Καραμανλή! Δεν σας ταιριάζουν! Σας αδικούν! 
      Σήμερα έχουμε μια κορυφαία ημέρα, για να δούμε για την κρίση -πώς θα φύγουμε απ’ αυτή, πώς θα δείξουμε σοβαρότητα και συνέπεια όλοι εδώ μέσα- και εδώ έχετε την κρίση στο κόμμα για το εάν ο Μανώλης θα συγκρατήσει τα νεύρα του! Είναι «ασόβαρα» αυτά τα πράγματα! 
      Θυμάμαι την εποχή που ήμουν στη Νέα Δημοκρατία, κατά την Προεδρία του κ. Έβερτ ξέραμε όλοι ότι είναι μία περίοδος αντιβασιλείας, μέχρι την πολιτική ενηλικίωση τη δική σας να έρθετε στα πράγματα. Δυστυχώς, κάποιοι σήμερα, κύριε Πρωθυπουργέ, μέσα στο κόμμα σας πιστεύουν ότι και η δική σας περίοδος είναι περίοδος αντιβασιλείας, για να έρθουν αυτοί. Και πρέπει να αποδείξετε ότι δεν είναι περίοδος αντιβασιλείας. Και πρέπει να το αποδείξετε αμέσως, γιατί αυτήν τη στιγμή ροκανίζεται η Κυβέρνηση και εφόσον ροκανίζεται η Κυβέρνηση, ροκανίζεται εν πάση περιπτώσει, εφόσον είστε στην Κυβέρνηση και το μέλλον του τόπου. 
      Εγώ θα σας πω αλήθειες, χωρίς φόβο και χωρίς πάθος. Ακούστε, κύριε Πρωθυπουργέ, τις τελευταίες μέρες βλέπουμε πρωτοσέλιδα και όλα τα κανάλια να ασχολούνται με τον κ. Αβραμόπουλο. Δεν χωράει αμφιβολία ότι το θέμα της υγείας πάσχει. Δεν χωράει αμφιβολία ότι ένας άνθρωπος για αυτοκόλλητα 100 ευρώ έχασε τη ζωή του σ’ ένα ασθενοφόρο. Έχουμε ένα ασθενοφόρο που κοστίζει 300.000 ευρώ με απινιδωτές και δεν είχαμε τα αυτοκόλλητα. Δεν χωράει καμμία αμφιβολία! 
       Όμως, κύριε Πρωθυπουργέ, εάν στη θέση του Αβραμόπουλου ήταν κάποιος άλλος Βουλευτής σας, ένας γιατρός, ο Κιλτίδης ή αν ήταν ο Νικηφοράκης δεν θα γινόταν τόσος θόρυβος. Και ο νοών νοείτο, κύριε Πρωθυπουργέ, για να ξέρετε τι σας συμβαίνει και τι γίνεται.  Εν πάση περιπτώσει, τη μοίρα σας την πολιτική,  να αναγκάζεστε εκ των πραγμάτων να παραδώσετε ή σε Μπακογιάννη ή σε Παπανδρέου; Μέγα πρόβλημα! 
      Αυτό που πληρώνουμε σήμερα και το οποίο χθες το είπε εμμέσως πλην σαφώς, αλλά καθοριστικώς και καταλυτικώς ο κ. Αλέκος Παπαδόπουλος και μπράβο του, είναι ότι δεν έχουμε οικονομικό πρόβλημα, έχουμε πρόβλημα πολιτικού συστήματος. Και πληρώνουμε αμαρτίες και ολισθήματα, ανομήματα κ.λπ., όχι βεβαίως του ίδιου μεγέθους, για τις τρεις αυτές οικογένειες, τις οποίες κουβαλάει στην πλάτη του ο ελληνικός λαός. 
      Κύριε Πρωθυπουργέ, θα σας πω από το 1940 και μετά: Το 1945 ήταν Πρωθυπουργός ο Παπανδρέου, το 1955 ήταν Πρωθυπουργός ο Καραμανλής, το 1965 ήταν Πρωθυπουργός ο Παπανδρέου, το 1975 ήταν ο Καραμανλής, το 1985 ήταν ο Παπανδρέου, το 1995 ήταν ο Παπανδρέου και το 2005 ήταν ο Καραμανλής, με μεσοδιαστήματα με λίγο Μητσοτάκη. Τρεις οικογένειες!  Εμείς όλοι οι άλλοι είμαστε οι αχθοφόροι, είμαστε οι κομπάρσοι του παιχνιδιού. 
      Και ερωτώ, πόσοι από εσάς τους Βουλευτές και του ενός μεγάλου κόμματος και του άλλου μεγάλου κόμματος, δεν έχετε πει μόνοι σας στον καθρέφτη ή στον σύντροφό σας, αν λεγόταν διαφορετικά ο δικός μας, δεν θα ήταν ούτε καν Υπουργός; Και όμως το υπηρετούμε το σύστημα και δεν αφήνουμε να αναδειχθούν νέες δυνάμεις, με συγκεκριμένα στοιχεία, την αυτοδημιούργητη πορεία που πείθει στην κοινωνία. Παρά είμεθα εδώ μέσα, για να δούμε την κληρονομιά από Καραμανλή, εσωτερικά στην κ. Μπακογιάννη, μ’ έναν ενδιάμεσο κ. Παπανδρέου, για να ξαναέρθει η κ. Μπακογιάννη και να περιμένουμε μετά την τρίτη ή τέταρτη γενιά της άλλης οικογένειας. Αυτό είναι! Το είπε ο κ. Αλ. Παπαδόπουλος αλλά δεν τον παρακολουθείτε γιατί το είπε κομψά ο άνθρωπος βέβαια. Αυτή είναι όμως η μαύρη αλήθεια. Αυτή είναι η κρίση την οποία σήμερα παρακολουθούμε.
      Εγώ δεν θα μιλήσω για το μέγεθος της κρίσης, το ξέρουμε όλοι, το ξέρει ο ελληνικός λαός,  το ξέρει η γυναίκα σας που πάει στο σούπερ μάρκετ, το ξέρετε εσείς ο ίδιος, το ξέρει όλος ο κόσμος.
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Εγώ θα κάνω συγκεκριμένες προτάσεις, πώς η χώρα θα βγει από το τέλμα. Είναι είκοσι προτάσεις που αν τις ακολουθήσετε, κύριε Πρωθυπουργέ, η χώρα θα βγει με τις λιγότερες απώλειες από το τέλμα.
       Η Ελλάδα, κύριοι Βουλευτές, γνωρίζετε ότι συνεισφέρει στο ευρωπαϊκό εισόδημα μόλις το 2%; Αυτό είμαστε! Είμαστε το 2%. Μας αντιμετωπίζουν ως 2%. Εάν, όμως, η Κυβέρνηση ακούσει την πρότασή μου και έρθει σε μία επαφή με Ιταλία, Ισπανία, Πορτογαλία, τότε θα είμαστε το 17%. Και το 17% ακούγεται καλύτερα από τον κ. Μπαρόζο. Και δοθείσης ευκαιρίας εκ της αναφοράς του ονόματος του κ. Μπαρόζο, κύριε Κουβέλη, να πω  ότι όταν εμείς κάναμε στον κύριο αυτό πρόταση μομφής στο Ευρωκοινοβούλιο, δεν την ψηφίσατε, δεν μας ακολουθήσατε στην πρόταση μομφής του κ. Μπαρόζο, όταν ερχόταν στα Εισόδια  και βλέπαμε το τι μας έρχεται εκεί μέσα και πώς μας ερχόταν, όταν λέγαμε περί καφετζή των Αζορών. Εν πάση περιπτώσει, καλύτερα το προλαμβάνειν, παρά το θεραπεύειν. Όπως και να το κάνουμε, μερικοί πιστεύουν ότι είναι οπαδοί του Καρλ Μαρξ, αλλά τελικά είναι Γκρούσκο Μαρξ και φαίνεται αυτό με τις καθημερινές αναφορές οι οποίες γίνονται εδώ. 
      Εν πάση περιπτώσει, αν μπορέσουμε και μαζέψουμε το 17% κύριε Πρωθυπουργέ, και ζητήσουμε από την Ευρωπαϊκή Τράπεζα -η οποία βεβαίως, λεφτά, δεν μπορεί να δώσει- να εγγυηθεί ομόλογο, τότε θα πάρουμε στη μισή τιμή χρήματα από ό,τι παίρνουμε. Να δώσει λεφτά δεν μπορεί. Μπορεί όμως να εγγυηθεί ένα ομόλογο, που μπορούμε εμείς, αυτές οι τέσσερις χώρες, να το μοιράσουμε αναλόγως. Άρα, λοιπόν,  μισά τα έξοδα από τα χρήματα που προσπαθούμε να βρούμε στον ελεύθερο δανεισμό. 
      Δεύτερο θέμα. Πρέπει πάση θυσία να κρατηθεί υψηλά το εθνικό εισόδημα. Κάθε μείωση 1% σάς γεμίζει τον κουβά –γιατί περί κουβά πρόκειται- των φτωχών κατά 10%. Όταν πέφτει 1%, τα 2.200.000 γίνονται 2.500.000. Άρα, λοιπόν, το πρώτο που πρέπει να κάνουμε είναι να φροντίσουμε να μην πέσει το εθνικό εισόδημα. 
      Πρόταση: Στις ελάχιστες επενδύσεις που γίνονται, για να μη φύγουν και αυτές και γίνουν περισσότερες, όσα κέρδη επανεπενδύονται, μηδέν φορολογία. Όταν, λοιπόν, υπάρχει μία επιχείρηση που επενδύει όσα και αν κερδίζει στο σύνολό τους, δεν φορολογούνται. Όχι κλάσμα, κύριε Πρωθυπουργέ. Γιατί όταν μπει κλάσμα, αρχίζει ο έφορος και κάνει το κουμάντο. «Θα σου βάλω τόσο, θα μου βάλεις τόσο» και αρχίζει αυτό το κόλπο, το οποίο ξέρουμε και εκεί χρειάζεται να κάνετε και μία κάθαρση σε βάθος γιατί, έχετε υπ' όψιν σας, ότι δύσκολα θα βρείτε έφορο, ο οποίος δεν προβαίνει σε τέτοιες ενέργειες. 
      Επανεξέταση όλων των φορολογικών απαλλαγών. Κύριε Πρωθυπουργέ, είμαι σίγουρος ότι δεν γνωρίζετε πόσες φορολογικές απαλλαγές υπάρχουν, ούτε και ο κύριος Υπουργός Οικονομίας και Οικονομικών. Υπάρχουν εκατόν δέκα επτά φορολογικές απαλλαγές. Να καθίσουμε κάτω και να τις εξετάσουμε με κοινωνική ευαισθησία, αλλά και ωφέλεια του κοινωνικού συνόλου. Υπάρχει μία σειρά φόρων υπέρ τρίτων, τα λεγόμενα «-όσημα». Να τα δούμε. Να δούμε ποια απ’ αυτά πρέπει να υπάρχουν και ποια όχι, να δώσουμε μία ανάσα στην αγορά. 
      Σας είπα την άλλη φορά: μείωση του ΦΠΑ 1%. Μου απήντησε ο κ. Παπαθανασίου τότε: «πού έμαθες τα οικονομικά». Το έκανε ο κ. Μπράουν στο Λονδίνο. Δεν ξέρω, κάπου καλύτερα έμαθε προφανώς τα οικονομικά από εμένα. Όταν μειώσουμε το ΦΠΑ, χάνουμε 2.000.000.000. Τα δεκαοχτάρια που θα πέφτουν όμως στην αγορά είναι πολλαπλά, γιατί θα έχουμε μεγαλύτερο τζίρο. Αυτό που δεν πρέπει να επιτρέψουμε είναι να στεγνώσει η μηχανή από λάδια, γιατί θα κολλήσει. Πρέπει να έχουμε τζίρο στην αγορά. Επιμένω προς αυτή την κατεύθυνση.  
      Άκουσα την αξιότιμο Γραμματέα του ΚΚΕ να λέει «όχι μία φορά εκλογές, να γίνουν πέντε φορές εκλογές, αν πρόκειται να αλλάξουμε την κακιά Κυβέρνηση». Η κάθε εκλογική αναμέτρηση κοστίζει 280.000.000.000 ευρώ. Άρα, πέντε φορές επί 280, ίσον 1.400.000.000 ευρώ. Τεράστιο ποσό. Λύσαμε το θέμα των αγροτών, λύσαμε το θέμα της φτώχειας με τόσο λεφτά. Τόσο εύκολα, τόσο επιπόλαια μέσα σε αυτή την κρίση, τώρα, θα πάμε σε εκλογές; Εμάς μας εξυπηρετεί, γιατί θα αυξήσουμε τους Βουλευτές μας. Το λένε όλες οι δημοσκοπήσεις. Η πατρίδα, η χώρα θα ωφεληθεί τώρα;  Τι ωφελεί τη χώρα; Να πάμε σε εκλογικές αναμετρήσεις τώρα ή να πάμε σε πέντε-έξι μήνες, εφόσον έχει φανεί φως στο βάθος του τούνελ; Τι είναι το πιο υπεύθυνο; Έτσι να αρχίζουμε να κόβουμε από τα ιμάτια; Εύκολη λύση. Εμείς κερδισμένοι θα βγούμε. 
      Πρόταση: Φθάνουν τα χρήματα, που υπάρχουν στην Ελλάδα για να βγούμε από την κρίση; Φθάνουν, κύριε Πρωθυπουργέ. Βγάλτε από «τα σεντούκια» και τις θυρίδες τα χρήματα της παραοικονομίας. Αν τα χρήματα αυτά μπουν στην αγορά, θα βγούμε από την κρίση αλώβητοι. Και πώς θα το κάνετε; Καταργήστε για πέντε χρόνια το πόθεν έσχες,  καταργήστε για πέντε χρόνια ό,τι τεκμήριο υπάρχει. Αυτός που έχει «χρήματα στο σεντούκι» θα πάει να τα κάνει σπίτι και αν έχει πολλά, θα τα κάνει βίλα. Θα δουλέψει ο εκσκαφέας, θα δουλέψει ο οικοδόμος, θα δουλέψει ο μπογιατζής, θα δουλέψει ο σιδεράς, θα δουλέψει αυτός ο οποίος πουλάει κουζίνες, ψυγεία ή κουρτίνες, όλοι. Θα γυρίσει η αγορά. Βγάλτε τα μαύρα χρήματα από «τα σεντούκια»! Επαναλάβετε αυτό που έλεγε ο Παλαιοκρασσάς, δήλωση καταθέσεων, να βγουν τα χρήματα, να πει ο οποιοσδήποτε ότι έχω πεντακόσιες χιλιάδες ευρώ, χωρίς συνέπειες. Εάν τα χρήματα βγουν «από τα σεντούκια» και οι τράπεζες αισθανθούν ότι υπάρχει μία άνεση, τότε πολύ πιο εύκολα θα δίνουν χρήματα στους δανειολήπτες. 
      Υπάρχει, λοιπόν, τρόπος. Ζητείστε να σας πουν πόσα χρήματα έχουν οι Έλληνες στο εξωτερικό. Θα τρομάξετε. Είμαστε η χώρα με τις μεγαλύτερες καταθέσεις στην Ελβετία, η δεύτερη σε καταθέσεις χώρα. Κάποια απ’ αυτά τα χρήματα μπορούν να έλθουν πίσω, κύριε Πρωθυπουργέ. Νομιμοποιείστε τα: Πώς; Πείτε: νομιμοποιώ όλα αυτά τα χρήματα, δεν με ενδιαφέρει πως τα έβγαλες έξω, αρκεί να πάρεις ομόλογα του ελληνικού δημοσίου και θα δείτε τότε πώς θα πουλήσετε ομόλογα του ελληνικού δημοσίου, πώς θα μαζέψετε χρήματα! Όλοι τα έχουν βγάλει έξω. Κάποιοι όμως θέλουν να τα φέρουν μέσα. Δεν μπορούν όμως να τα φέρουν μέσα, γιατί θα «τους πιάσει το αυτί» ο κ. Παπαθανασίου!
      Πείτε τους λοιπόν ότι όσοι έχετε χρήματα έξω, εάν πάρετε ομόλογα του ελληνικού δημοσίου, νομιμοποιούνται αμέσως. Να, λοιπόν, που υπάρχουν χρήματα, κύριε Πρωθυπουργέ. 
      Όσον αφορά την παραοικονομία, ξέρετε ότι υπάρχει ανάμεσά μας. Εγώ, αν ήμουν στη θέση σας, «θα έκανα λίγο τα στραβά μάτια». Πρόσκαιρα θα έχανα κάποια έσοδα, στο τέλος όμως θα τα πάρω τα έσοδά μου. Θα τα πάρω από το έργο που θα κάνει, που θα χτίσει, που θα αγοράσει ένα ακίνητο. Ταυτόχρονα όμως, ενισχύω την απασχόληση! Αποφεύγω ένα μεγάλο βραχνά. Γιατί εμένα δεν με ενδιαφέρει σε αυτήν τη φάση εκεί που πηγαίνει η ανεργία, ποια οικονομία μου δίνει μεροκάματα! Εγώ θέλω μεροκάματα τώρα. Και μεροκάματα όχι γιατί κάποιοι πολίτες αναγκάζονται και ζουν κάτω από το όριο της φτώχειας και αυτοί είναι περίπου 2,5 περίπου Έλληνες στους 10. Γιατί είναι ανενεργός πολίτης ο άνεργος. Ο άνεργος δεν μπορεί να κυκλοφορήσει χρήματα. Ο άνεργος δεν μπορεί να συμμετέχει στο οικονομικό γίγνεσθαι και ως εκ τούτου δημιουργείται και μία απόσταση από το κοινωνικό γίγνεσθαι και γίνεται ένας ανενεργός πολίτης, ο οποίος δεν συμμετέχει στην τελική διαμόρφωση των κοινών με τουλάχιστον ελεύθερο το νου. 
      Έκτακτη φορολογία των καζίνο, κύριε Πρωθυπουργέ! Ξέρετε βεβαίως και από τον Υπουργό Τουρισμό και από τον Υπουργό Εθνικής Οικονομίας τι χρήματα τζιράρουν κάθε βράδυ στα καζίνο. Μην μου πείτε ότι δεσμεύεστε από συμβάσεις! Το κράτος είναι κράτος, κύριε Πρωθυπουργέ. Τι εννοώ όταν λέω «άμεσα»; Όταν πηγαίνει κάποιος να πάρει εκατό μάρκες και χαλάει το εκατοστάρικο στο Καζίνο του Λουτρακίου, θα πάρει 97 μάρκες. Δεν θα πάει να παίξει; Ο παθιασμένος θα πάει να παίξει. Και του δίνετε και ένα κίνητρο, ότι αυτά τα χρήματα που μαζεύετε πάνε κατευθείαν στο Ταμείο της Φτώχειας. Δίνετε και ιδεολογικό υπόβαθρο, αν θέλετε, στους παίκτες αυτούς. Το 3% από τις εισπράξεις του καζίνο, από ό,τι τζιράρει μέσα στο καζίνο. Αυτόματα, λοιπόν, εξασφαλίζετε μεγάλα ποσά. 
      Κατάργηση των ενσήμων. Σε αυτήν τη δουλεία που έχουμε εβδομήντα χρόνια, από προπολεμικά, πρέπει να αλλάξει αυτό. Επαναλαμβάνω άλλη μία φορά, για να το καταλάβουν εκείνοι οι οποίοι δεν είναι επαΐοντες στο θέμα, ότι κάποτε η «ΠΕΙΡΑΪΚΗ ΠΑΤΡΑΪΚΗ» ή η «ΙΖΟΛΑ» πλήρωναν για πέντε χιλιάδες εργαζόμενους και έκαναν έναν υποθετικό τζίρο 1.000 δραχμών. Σήμερα, λοιπόν, αυτόν τον τζίρο με την πληροφορική την κάνει ο άλλος με πέντε υπαλλήλους -τον ίδιο τζίρο- και πληρώνει ένσημα πέντε ανθρώπων αντί 5.000 υπαλλήλων. 
      Εμείς τι προτείνουμε: Προτείνουμε 3% επί του τζίρου. Ο τζίρος γίνεται από τους Έλληνες πολίτες, από τους μετανάστες που ζουν σε αυτόν τον τόπο, να προσφέρουν ανταποδοτικό τέλος από τον τζίρο. Τζίρο κάνουν οι τουρίστες. Σήμερα πώς έχει το θέμα; Ένσημα έχουν κατά τεκμήριο οι Έλληνες πολίτες και εξυπηρετούνται όλοι οι άλλοι με το φάρμακο και το γιατρό, αν χρειαστεί.
      Εγώ, λοιπόν, προτείνω το αντίθετο: ο τζίρος ολόκληρος να πληρώνει. Αυτό λοιπόν που σήμερα πληρώνει ο εργαζόμενος ως ένσημο και είναι περίπου 20% του μισθού, το παίρνει αύριο το πρωί ως αύξηση του μισθού και μου γίνεται πληρέστερος καταναλωτής, για να πάει να αγοράσει το πουκάμισο, τη μπλούζα, τη γραβάτα και να μου δώσει εμένα το 19% του ΦΠΑ. Αυτή είναι η δική μας πρόταση.
      Η αρχή του επταπλασίου, κύριε Πρωθυπουργέ: Θέλετε-δεν θέλετε, θα την εφαρμόσετε κάποια στιγμή εσείς ή κάποιος επόμενος. Η αρχή του επταπλασίου είναι ξεκάθαρη: Κανένας μισθός και κανενός στην Ελλάδα δεν μπορεί να είναι παραπάνω από επτά φορές του πρωτοδιοριζόμενου στο δημόσιο, παραπάνω από τον κατώτερο μισθό. Εάν ο κατώτερος μισθός είναι επτακόσια ευρώ, ο μεγαλύτερος είναι επτά επί επτά ίσον 4.9000 ευρώ. Εάν τον κατώτερο τον κάνουμε χίλια, τότε ο μεγαλύτερος θα πάει στις επτά χιλιάδες. Οσάκις, λοιπόν, τα «ρετιρέ» θέλουν να ανεβαίνουν, θα ξέρουν ότι θα παρασύρουν αναγκαστικά και τον φτωχό, ο οποίος δεν έχει δυνατότητα παρέμβασης. 
      Σ’ αυτήν τη φάση που είμαστε όπου όλοι, κύριε Πρωθυπουργέ, μιλάμε στο λαό και του λέμε «σφίξε το ζωνάρι κι εσύ και ο άλλος», εγώ είμαι υπέρ ηπίων διεκδικήσεων και όχι τρακτέρ, όχι καψίματα της Αθήνας. Σε μια τέτοια κρίση είναι περιττές πολυτέλειες όλα αυτά τα πράγματα. Πρέπει να δώσουμε ένα καλό παράδειγμα, να έλθει η πολιτεία και να πει: «Για δύο χρόνια 50% μείωση του μισθού στον Πρόεδρο της Δημοκρατίας, στον Πρωθυπουργό, στους Υπουργούς, στους Γενικούς Γραμματείς, στους Βουλευτές». Εάν, λοιπόν, εμείς μειώσουμε κατά 50% τους μισθούς μας, εάν, κύριε Πρωθυπουργέ, βρείτε το θάρρος και το κάνετε, μετά θα μπορούμε να πούμε στον οποιονδήποτε ζητά «για κάτσε, εδώ εμείς οι ίδιοι κατεβήκαμε». Θα παύσει να εκβιάζει ο δικαστής με τον τρόπο που εκβιάζει, θα παύσει να εκβιάζει ο υψηλόμισθος. Αυτά είναι μέτρα, εάν θέλουμε να αποφασίσουμε, γιατί «όσα και να βάζουμε λάδι στο χωνί», εάν δεν κλείσουμε το χωνί, από κάτω κύριε Πρωθυπουργέ, τότε ματαιοπονούμε. 
      Δίνουμε πολλά στα πετρέλαια και πρέπει κάποια στιγμή να δούμε τις ανανεώσιμες πηγές ενέργειας. Δεν μπορούμε να έχουμε τον περισσότερο αέρα απ’ όλες τις χώρες του κόσμου μαζί με τη Χαβάη και να μην μπορούμε να έχουμε ανεμογεννήτριες. Βεβαίως, κύριε Πρωθυπουργέ, ξέρετε πολύ καλά ότι δίνουμε δυόμισι φορές παραπάνω απ’ ό,τι δίνουμε σε πετρέλαιο, για γάλα και για κρέας. Εμείς, η κτηνοτροφική χώρα, δίνουμε παραπάνω για γάλα και για κρέας δυόμισι φορές. 
      Εγώ το έλυσα το πρόβλημα, κύριε Πρωθυπουργέ, για το σπίτι μου. Δεν δίνω ούτε ένα ευρώ για να πάει στην Ολλανδία, ούτε ένα ευρώ. Το κτήμα μου είναι μικρό. Ξέρει ο κ. Σταϊκούρας πού είναι. Θα είστε το Σαββατοκύριακο στη Φθιώτιδα. Περάστε να δείτε πώς μπορώ και κάνω πολλαπλή παραγωγή και σε λίγα στρέμματα έχω από δεκαπέντε διαφορετικά είδη και έχω και δυνατότητα εισοδήματος. Είναι άλλο θέμα το ότι τα χαρίζω και δεν παίρνω λεφτά. Δείτε πώς γίνεται η πολλαπλή παραγωγή, πώς μπορεί ένα χωράφι να βγάλει και φρούτα και χόρτα και σιτηρά. 
      Δώστε τα κίνητρα στους αγρότες να πάρουν μια κατσίκα και μια αγελάδα ο καθένας. Δεν πληρώνει φορολογία ο οποιοσδήποτε για μια αγελάδα και μια κατσίκα. Εάν μαζέψω τετρακόσιες χιλιάδες κατσίκες και αγελάδες, δεν θα στείλω κανένα ευρώ στην Ολλανδία. Έτσι όπως είμαστε σήμερα, εάν κλείσει τα σύνορά της η Ολλανδία, θα πεθάνουν τα παιδιά σας από έλλειψη γάλακτος. Το καταλαβαίνετε; Μπορούμε, λοιπόν, να λάβουμε μέτρα. Υπάρχουν πρωτοβουλίες.
      Δέκα λεπτά σε κάθε συναλλαγή: Ξέρετε πόσες συναλλαγές γίνονται ημερησίως; Έχετε σκεφθεί κάθε φορά που πάτε να πάρετε τσιγάρα ή πορτοκαλάδα ή νερό πόσες συναλλαγές γίνονται; Γίνονται συναλλαγές ύψους περίπου 20.000.000 την ημέρα. Θα επιβαρύνουμε την κάθε συναλλαγή κατά δέκα λεπτά! Δέκα λεπτά τη συναλλαγή! Αυτά που τα πετάμε, που άμα πέσουν κάτω -δέκα λεπτά- δεν σκύβεις να τα πάρεις. 
      Κύριε Πρωθυπουργέ, εάν επιβαρύνουμε κατά δέκα λεπτά την κάθε συναλλαγή, θα έχουμε 2.000.000 ευρώ την ημέρα. Με 2.000.000 ευρώ την ημέρα, δηλαδή με περίπου 700.000.000 ευρώ και πλέον το χρόνο, μπορώ να ασφαλίσω το σύνολο της αγροτικής παραγωγής σε μεγάλους ιδιωτικούς ασφαλιστικούς φορείς, όπως είναι οι «LLOYD’S» με τα καράβια κι έτσι δεν θα έχω πρόβλημα και δεν θα πηγαίνω να στεναχωρώ τον αγρότη και να τον καθυστερώ ένα και ενάμισι χρόνο και θα μπορεί ο αγρότης να έχει ανά πάσα στιγμή τα χρήματά του, όταν έρχεται η καταστροφή. 
      Ιδέες και προτάσεις υπάρχουν. Προχωρήστε σε διατίμηση των προϊόντων πρώτης ανάγκης, σε άμεση διατίμηση, για να μπορέσει να ανταπεξέλθει αυτός που ανήκει στα δυόμισι εκατομμύρια των φτωχών.
      Βάλτε τα κρατικά κανάλια, κύριε Πρωθυπουργέ, να έχουν μαζί με το δελτίο ειδήσεων και δελτίο τιμών. Να βλέπει ο νοικοκύρης, να βλέπει η νοικοκυρά ότι το ίδιο πράγμα είναι πιο φτηνό στο «CARREFOUR» απ’ ό,τι στο «LIDL» ή στο «LIDL» απ’ ότι στο «CARREFOUR» ή σε οποιαδήποτε άλλη αλυσίδα. Αν τους ξεμπροστιάσετε ποιοι είναι ακριβοί, θα δείτε πως θα ρίξουν τις τιμές. Και έχουν περιθώριο να ρίξουν τις τιμές. Και σας λέω, κύριε Πρωθυπουργέ, κάτι που έχω πει πολλές φορές. Πήγα στο Στρασβούργο και πήρα το ίδιο μακαρόνι. Και πήγα και στην Φρανκφούρτη και πήρα το ίδιο μακαρόνι. Ίδια συσκευασία, ίδια μάρκα, ίδιο βάρος. Στη Γαλλία 0,29 ευρώ, 0,30 ευρώ στην Γερμανία, 1 ευρώ στην Ελλάδα. Μα είναι δυνατόν; Και δεν έχετε κλείσει δεκαπέντε φυλακή; Βγάλτε, λοιπόν, δελτίο τιμών να δείτε αύριο το πρωί πώς πέφτουν οι τιμές. 
      Και επιπλέον, μια και σας είπα φόρο υπέρ τρίτων: απαλλάξτε την ΔΕΗ από την ΕΡΤ, κύριε Πρωθυπουργέ, από αυτό το χαράτσι. Σε πολλά σπίτια είναι περισσότερο η ΕΡΤ και τα σκουπίδια απ’ ότι το ρεύμα. Γιατί πρέπει να πληρώνουμε την ΕΡΤ; Πείτε μου. Γιατί πρέπει να πληρώνει ΕΡΤ η μάνα μου που είναι στο νεκροταφείο του Παλαιού Φαλήρου; Και έχει το ηλεκτρικό καντηλάκι. Και πληρώνουν ΕΡΤ ακόμα και οι τάφοι, έχετε υπόψη σας. Ακούει η μάνα μου από τον άλλο κόσμο κρατικό κανάλι; Μα, είναι δυνατόν; Καταργήστε το. Είναι αθέμιτος ανταγωνισμός με τα άλλα κανάλια. Και δεν μιλάω βέβαια για το δικό μου, που είναι το μικρότερο. Μην κοροϊδευόμαστε. Για  ποιο λόγο; Ο Αθέμιτος αυτός ανταγωνισμός. Απαλλάξτε τη ΔΕΗ, απαλλάξτε τον κόσμο απ’ αυτό το έκτακτο χαράτσι. «Έκτακτο»; Μόνιμο χαράτσι. Σε όλη μας τη ζωή το πληρώνουμε. Για ποιο λόγο, λοιπόν, δεν το πράττετε; Υπάρχουν και λύσεις και προτάσεις. 
      Και επαναφέρω επίσης την πρότασή μου, κύριε Πρωθυπουργέ. Δώστε τα λεφτά στις τράπεζες. Τα δώσατε δωρεάν και τα πήρατε πίσω εντόκως με το ομόλογο. Και αυτό είναι έξυπνη πράξη. Όποια τράπεζα αντέχει, αντέχει. Όποια σκοντάφτει, κρατικοποιείται, κύριε Πρωθυπουργέ. Αυτό είναι το μήνυμα. Τους δίνουμε λεφτά γιατί; Για να κάνουν τα δικά τους παιχνίδια με τον καταναλωτή; Φύγανε τα μικρά γράμματα; Οι πλειστηριασμοί; Σας έχω εδώ σήμερα τον Ελεύθερο Τύπο, φιλική προς εσάς εφημερίδα, που γράφει «3.500 κατασχέσεις». Ρεπορτάζ: «γυναίκα χάνει το σπίτι της για 2.700». Δεν νομοθετήσατε εσείς ότι για κάτω από 20.000 δεν παίρνει το σπίτι; Είναι κράτος εν κράτει. «Σας γράφουν στα παλαιότερα των υποδημάτων τους» οι τραπεζίτες. Όποιος δεν αντέχει, κρατικοποιείται.
      Και έρχομαι στο θέμα της Ολυμπιακής. Κύριε Πρωθυπουργέ, εκεί που και εσείς και το ΠΑΣΟΚ φτάσανε τα πράγματα, νομίζω ότι άλλη λύση απ’ αυτή που προσφέρεται αυτές τις μέρες δεν υπάρχει. Έχουμε μια αδερφή γεροντοκόρη πενήντα οκτώ ετών, κακοφτιαγμένη, στραπατσαρισμένη και έρχεται κάποιος και την παίρνει και μας δίνει και προίκα. Όχι να δώσουμε εμείς προίκα. Λοιπόν, μην χάσετε την ευκαιρία. Κοιτάξτε τι καλύτερο μπορείτε να δώσετε. Και κοντά στην γεροντοκόρη αδερφή μπας και δώσετε και κανέναν γεροντοκόρο αδερφό, δηλαδή τον ΟΣΕ. Να βρούμε λύση να απαλλαγούμε απ’ αυτά τα στολίδια που δυστυχώς οι Κυβερνήσεις σας τη μετέτρεψαν σε βαρίδια, τα οποία εμείς σήμερα δεν μπορούμε να τα ρυθμίσουμε, να τα τακτοποιήσουμε και να τους δώσουμε αξία. 
      Κύριε Πρωθυπουργέ, γνωρίζω το πρόβλημά σας. Δεν είναι τόσο πρόβλημα της κρίσης που υπάρχει απέναντι είναι όσο το πρόβλημα της κρίσης που έχετε στο κόμμα σας μέσα. Κοιτάξτε γιατί αυτοί οι οποίοι σας μουντζώνουν είναι περισσότεροι απ’ αυτούς που χειροκροτούν. Και το λέω με μεγάλη λύπη. Πιστέψτε με.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Οικονομίας και Οικονομικών, κ. Παπαθανασίου.
      ΙΩΑΝΝΗΣ ΠΑΠΑΘΑΝΑΣΙΟΥ (Υπουργός Οικονομίας και Οικονομικών): Κυρίες και κύριοι συνάδελφοι, οι πολίτες περιμένουν από εμάς να μιλήσουμε με ειλικρίνεια και ευθύνη για το παρόν και το μέλλον της εθνικής μας οικονομίας. Περιμένουν από μας να προωθήσουμε πρακτικές και άμεσα εφαρμόσιμες πολιτικές, για να περιορίσουμε τις επιπτώσεις της διεθνούς κρίσης στην πραγματική οικονομία, να διατηρήσουμε το θετικό ρυθμό ανάπτυξης, να διασφαλίσουμε τις θέσεις εργασίας, να στηρίξουμε τους οικονομικά ασθενέστερους και να ενισχύσουμε την επιχειρηματικότητα και τις δημόσιες επενδύσεις. Χωρίς ταυτόχρονα να παραγνωρίσουμε την ανάγκη να μειώσουμε το έλλειμμα και το δημόσιο χρέος  να ενισχύσουμε την ανταγωνιστικότητα των προϊόντων και των υπηρεσιών μας. 
      Η μείωση του ελλείμματος και του χρέους δεν επιβάλλεται μόνο γιατί πρέπει να συμμορφωθούμε με τους κοινοτικούς κανόνες. Το επιβάλλει το συμφέρον της οικονομίας και της χώρας μας. Και αυτό γίνεται φανερό, ιδιαίτερα σε μια εποχή κρίσης, σαν τη σημερινή, που η χώρα μας είναι υποχρεωμένη να δανείζεται ακριβότερα για την εξυπηρέτηση του δημόσιου χρέους, ενός χρέους που οι προηγούμενες κυβερνήσεις εξέθρεψαν και μας το παρέδωσαν στο 100% του ΑΕΠ και είμαστε αναγκασμένοι να διαθέτουμε για την εξυπηρέτησή του δημόσιους πόρους, τους οποίους μπορούσαμε να κατευθύνουμε υπέρ των εργαζομένων και των επενδύσεων. 
      Σήμερα είχαμε μία ευκαιρία για ουσιαστικό και γόνιμο διάλογο. Και αυτό που δεν περίμεναν από εμάς οι πολίτες είναι να τη σπαταλήσουμε -ειδικά τώρα που βρισκόμαστε στο μέσο αυτής της κρίσης- σε ανούσιες κομματικές αντιπαραθέσεις και δημαγωγικές εξάρσεις. Πολύ περισσότερο, δεν περίμεναν από τον Αρχηγό της Αξιωματικής Αντιπολίτευσης να ακούσουν πόσο ισχυρή ήταν η εθνική μας οικονομία το 2004, που δήθεν εμείς απαξιώσαμε, όπως είπε, πόσο αξιοκρατική ήταν η διακυβέρνηση επί των ημερών σας. Διότι το πόσο ισχυρή και πόσο αξιοκρατική ήταν αυτή η διακυβέρνηση, το ξέρουν οι πολίτες που σας καταψήφισαν, τόσο το 2004, όσο και το 2007. Και κάθε φορά που επαναλαμβάνετε αυτό το έωλο επιχείρημα και εντός και εκτός της Βουλής, στέλνετε ένα και μόνο μήνυμα: Ότι το ΠΑΣΟΚ ούτε ένιωσε ούτε νιώθει την ανάγκη να αλλάξει, να γίνει καλύτερο, να μάθει από τα λάθη και τις παραλείψεις του. Ήταν και παραμένει το ίδιο. 
      Βέβαια, αυτό είναι δικό σας θέμα και δεν μας αφορά. Μας αφορά, όμως, η ανευθυνότητα που επιδεικνύει το κόμμα σας ακόμα και σήμερα, την ώρα που εσείς δήθεν θέλετε να εμφανίζεστε ως η αξιόπιστη λύση.
      Αυτό που περιμένουν οι πολίτες από την Αξιωματική Αντιπολίτευση της χώρας, από τον Πρόεδρό της και όλα τα στελέχη, δεν είναι να συμβάλουν στην αναπαραγωγή της φήμης ότι η Ελλάδα καταρρέει, ότι η ελληνική οικονομία καταρρέει, ότι θα χρειαστεί να καταφύγει στο Διεθνές Νομισματικό Ταμείο, διότι δεν βρίσκει χρήματα. Γιατί καταρρέει η εθνική μας οικονομία; Επειδή θα έχει θετικό ρυθμό ανάπτυξης, σε αντίθεση με τον αρνητικό ρυθμό ανάπτυξης όλων σχεδόν, των περισσοτέρων, χωρών της Ευρωζώνης; Επειδή θα έχει χαμηλότερο έλλειμμα από το αντίστοιχο μέσο όρο των χωρών της Ευρωζώνης; Επειδή οι ελληνικές τράπεζες δεν διαθέτουν τοξικά προϊόντα και δεν κινδυνεύουν με κατάρρευση; Επειδή σε αυτή τη δύσκολη περίοδο της κρίσης επιλέγουμε, όπως όλες άλλωστε οι χώρες της Ευρωζώνης, τη σταδιακή και ήπια μείωση του δημόσιου ελλείμματος και χρέους και διαφωνούμε με όσους βλέπουν μόνο αριθμούς και ξεχνάνε τους ανθρώπους;
      Επειδή λέτε ότι μπορεί να έχουμε πρόβλημα να δανειστούμε και ως εκ τούτου θα πρέπει να καταφύγουμε στο Διεθνές Νομισματικό Ταμείο, θα ήθελα απλώς να σας ενημερώσω ότι μέχρι σήμερα έχουμε ήδη καλύψει περίπου το 35% ή 40% -αν προσθέσουμε και τα έντοκα γραμμάτια- των δανειακών αναγκών μας για όλο το έτος. Στις κρίσιμες αυτές στιγμές θα έπρεπε να είστε δίπλα μας και όχι απέναντί μας. Θα έπρεπε να είστε δίπλα μας, τουλάχιστον στη μάχη που δίνουμε για να υπερασπιστούμε τα συμφέροντα της χώρας στο εξωτερικό. Εσείς αποφασίζετε αν θα βάλετε το εθνικό συμφέρον πάνω από τις όποιες κομματικές σας επιδιώξεις. Είναι δική σας η επιλογή, αλλά και δική σας η ευθύνη.
      Ποια είναι η δική σας υπευθυνότητα όταν τη στιγμή που υποστηρίζετε, όπως ακούσαμε και σήμερα, ότι καταρρέει η οικονομία, ότι, όπως είπα, θα καταφέρουμε, δεν θα καταφέρουμε να δανειστούμε για να αποπληρώσουμε το χρέος μας, όταν μιλάμε για το ενδεχόμενο προσφυγής στο Διεθνές Νομισματικό Ταμείο, την ίδια στιγμή το ΠΑΣΟΚ υπόσχεται στους πολίτες «λαγούς με πετραχήλια»; Και εξηγώ γιατί το λέω: Το Σεπτέμβριο του 2007 κάνατε προτάσεις παροχών ενόψει της εκλογικής αναμέτρησης, προτάσεις που ήταν σαφείς και συγκεκριμένες όσον αφορά τις παροχές. Ήταν, όμως, εξαιρετικά ασαφείς και γενικόλογες όσον αφορά τον τρόπο με τον οποίο θα τις καλύπτατε. Το κόστος των παροχών, που εξαγγείλατε τότε, άγγιζε τα 10.000.000.000.
      Το ερώτημα, λοιπόν, είναι ξεκάθαρο: Πού θα ήταν σήμερα η θέση της Ελλάδος αν είχαμε υιοθετήσει τότε αυτή την πολιτική; Θα ήταν καλύτερη ή χειρότερη; Προφανώς θα ήταν πολύ χειρότερη. Θα μπορούσε, βέβαια, να ισχυριστεί κανείς ότι τότε δεν ήταν εμφανή τα σημάδια αυτής της διεθνούς κρίσης, ότι από το Σεπτέμβριο του 2007 έχουν αλλάξει τα πάντα στην παγκόσμια και ευρωπαϊκή οικονομία. Τότε, όμως, γιατί το ΠΑΣΟΚ επιμένει ακόμα και σήμερα στις ίδιες προτάσεις; 
      Πριν λίγες μέρες παρουσιάστηκαν οι κωδικοποιημένες προτάσεις του Κόμματος της Αξιωματικής Αντιπολίτευσης για το Πρόγραμμα Σταθερότητας και Ανάπτυξης. Ακούσαμε μερικές από αυτές και σήμερα από τον Πρόεδρο του ΠΑΣΟΚ. 
      Αν εφαρμόζαμε, λοιπόν, το σύνολο των προτάσεων του ΠΑΣΟΚ, θα είχαμε αύξηση των δημοσίων δαπανών κατά 7.000.000.000 ευρώ ετησίως. Έχει γίνει μία αναλυτική κοστολόγηση, την οποία και καταθέτω στα Πρακτικά.
      (Στο σημείο αυτό ο Υπουργός Οικονομίας και Οικονομικών κ. Ιωάννης Παπαθανασίου, καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      (Να φωτογραφηθεί ο πίνακας)
      ΙΩΑΝΝΗΣ ΠΑΠΑΘΑΝΑΣΙΟΥ (Υπουργός Οικονομίας και Οικονομικών): Επίσης, σημειώνω ότι οι πρόσφατες προτάσεις, αυτές δηλαδή των 7 δισεκατομμυρίων, σε αντίθεση με τις προηγούμενες, δεν συμπεριλαμβάνουν τη μείωση των τιμολογίων των ΔΕΚΟ, που είχαν τότε εξαγγελθεί και την αύξηση των δαπανών για την έρευνα και την Παιδεία. Γι’ αυτό και το δημοσιονομικό κόστος είναι μικρότερο. Το καταθέτω για τα Πρακτικά.
      (Στο σημείο αυτό ο Υπουργός Οικονομίας και Οικονομικών, κ. Ιωάννης Παπαθανασίου, καταθέτει για τα Πρακτικά το προαναφερθέν ενημερωτικό σημείωμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πώς μπορεί, λοιπόν, ένα Κόμμα, που θέλει να ονομάζεται κόμμα εξουσίας και που θέλει να αυτοαποκαλείται αξιόπιστο και σοβαρό, πώς μπορεί ο ηγέτης ενός τέτοιου Κόμματος από τη μία πλευρά να υποστηρίζει ότι η οικονομία είναι υπό κατάρρευση και από την άλλη να υπόσχεται παροχές ύψους 7 δισεκατομμυρίων ευρώ;
      Ο κ. Παπανδρέου ζητάει με τον άλφα ή βήτα τρόπο εκλογές, για να τάξει λαγούς με πετραχήλια. Χθες ο κ. Παπαδόπουλος, σημαίνον στέλεχος του ΠΑ.ΣΟ.Κ., ζήτησε εκλογές για να προκύψει κυβέρνηση που θα χρειαστεί να λάβει οδυνηρά μέτρα, όπως είπε. Ποιον από τους δύο πρέπει να πιστέψει ο ελληνικός λαός;
      Από τη στάση αυτή βγαίνουν μόνο δύο συμπεράσματα. Είτε ότι το ΠΑΣΟΚ ξέρει καλά τι λέει και άρα, εσκεμμένα παραπλανά τον ελληνικό λαό ή δεν έχει συναίσθηση της πραγματικότητας και άρα, είναι επικίνδυνο για τον τόπο. Ας διαλέξει τι από τα δύο επιλέγει. 
      Ο κ. Παπανδρέου αμφισβήτησε σήμερα την πρόοδο της χώρας, τα τελευταία πέντε χρόνια. Θα τολμούσα να πω τη λέξη «τόλμησε» να μιλήσει για το δημόσιο χρέος. Μειώθηκε τα τελευταία χρόνια το δημόσιο χρέος από το 100% στο 94% και επειδή δεν είναι η πρώτη φορά που ειδικά για το δημόσιο χρέος ο κ. Παπανδρέου αναφέρεται σε απόλυτα νούμερα, αφού δεν του το εξηγούν οι σύμβουλοί του, θα μου επιτρέψει πολύ απλά να το εξηγήσω εγώ. 
      Το δημόσιο χρέος κατ’ εξοχήν μετριέται ως ποσοστό του ΑΕΠ. Και για να γίνει ακόμα πιο κατανοητό, αν έχω εισόδημα 1.000 ευρώ –αυτό είναι το ΑΕΠ μου-  και χρωστάω 1.000 ευρώ, χρωστάω 100% το ΑΕΠ και προφανώς έχω πρόβλημα. Αν χρωστάω πάλι 1.000 ευρώ, το ίδιο ποσόν, αλλά έχω εισόδημα 100.000 ευρώ, τότε προφανώς δεν έχω πρόβλημα. Αν, λοιπόν, αυτό το πολύ απλό πράγμα δεν μπορεί να το καταλάβει ο Πρόεδρος του ΠΑΣΟΚ και κάθε φορά αναφέρεται στο χρέος με βάση τα απόλυτα νούμερα, τότε εγώ δεν έχω να προσθέσω τίποτα.
      Τόλμησε επίσης, να μιλήσει για την ανεργία. Μειώθηκε η ανεργία τα τελευταία πέντε χρόνια από το 11,3% στο 7,5%. Τόλμησε να μιλήσει για την αξιοποίηση των κοινοτικών πόρων και μάλιστα είπε ότι από το ΕΣΠΑ δεν έχει απορροφηθεί 1 ευρώ. Ο λόγος –το έχουμε πει επανειλημμένως- είναι ο εξής. Όταν παραλάβαμε το Γ΄ ΚΠΣ, η απορρόφηση ήταν μόνο στο 23% και βασική μας προτεραιότητα και στόχος ήταν να κλείσει το Γ΄ ΚΠΣ χωρίς να χαθεί ούτε 1 ευρώ. Γι’ αυτό και δεν είχαμε ακόμη ανοίξει το πληροφοριακό σύστημα του ΕΣΠΑ, ακριβώς για να μη χαθεί ούτε 1 ευρώ. Και αυτό πετύχαμε.
      (Στο σημείο αυτό την Προεδρική Έδρα  καταλαμβάνει ο  Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Και στα στοιχεία που δόθηκαν από την Ευρωπαϊκή Ένωση και παρά την παράταση που έχουμε πάρει και για τους πυρόπληκτους, αλλά και την εξαμηνιαία παράταση που δόθηκε λόγω της κρίσεως, είμαστε πάνω από το μέσο όρο, στο 90% περίπου του Γ΄ ΚΠΣ.
      Τόλμησε επίσης να μιλήσει για την πραγματική σύγκλιση και πέντε χρόνια τώρα η εθνική μας οικονομία αναπτύσσεται σχεδόν με διπλάσιους ρυθμούς από την Ευρωζώνη. Πέντε χρόνια τώρα οι αυξήσεις στους μισθούς και στις συντάξεις είναι υψηλότερες από αυτές των χωρών – μελών της Ευρωζώνης. 
      Κι εγώ θα ήθελα απλώς να ρωτήσω αν διασταυρώνει ο Πρόεδρος του ΠΑΣΟΚ τα στοιχεία που του δίνουν οι συνεργάτες του ή απλά έρχεται εδώ και μας διαβάζει ό,τι του έχουν δώσει. 
      Το κόμμα του ΠΑΣΟΚ συνεχίζει να ασκεί σκληρή κριτική για το πρόγραμμα ενίσχυσης της ρευστότητας της οικονομίας, ένα πρόγραμμα που αντίστοιχό του υπάρχει σε όλες τις χώρες της Ευρωζώνης, διότι, είναι αναγκαίο προκειμένου να λειτουργήσει αποτελεσματικά η πραγματική οικονομία. 
      Η ανάγκη υλοποίησης των προγραμμάτων αυτών είναι ένα από τα βασικά θέματα που απασχολούν την Ευρωπαϊκή Ένωση, διότι παρατηρείται σε όλες τις χώρες δυσκολία στην αύξηση των χορηγήσεων από τις τράπεζες προς τις επιχειρήσεις και τα νοικοκυριά. Γι’ αυτό και η Κυβέρνηση είναι αποφασισμένη, σε συνεργασία με την Τράπεζα της Ελλάδας να κάνει ό,τι είναι απαραίτητο προκειμένου να φτάσουν οι πόροι του προγράμματός μας στην πραγματική οικονομία και θα φτάσουν. 
      Την ίδια πολιτική άσκησαν και σοσιαλιστικές και κεντροδεξιές κυβερνήσεις. Και το επισημαίνω αυτό γιατί κάποια στιγμή σ’ αυτήν τη χώρα θα πρέπει να είμαστε σοβαροί.
      Το σχέδιο, όμως, για τη ρευστότητα δεν περιορίζεται μόνο στο σχέδιο των 28.000.000.000. Αφορά περισσότερα. Αφορά την ενεργοποίηση του ΕΣΠΑ του 2007 - 2013, αφορά την προκήρυξη δράσεων για τις μικρομεσαίες επιχειρήσεις 1.500.000.000 ευρώ, αφορά την ανακατανομή των πόρων του ΕΣΠΑ υπέρ των μικρομεσαίων επιχειρήσεων, αφορά την άμεση εκταμίευση στις 2 Ιανουαρίου του 2009 ποσού 1.700.000.000 ευρώ από το Πρόγραμμα Δημοσίων Επενδύσεων για να υπάρχει ρευστότητα στην αγορά. Αφορά την αποπληρωμή των ενισχύσεων για επενδυτικά σχέδια μικρομεσαίων επιχειρήσεων ύψους 410.000.000 ευρώ. Αφορά μία σειρά από δράσεις που στηρίζουν στην πράξη την πραγματική οικονομία και διοχετεύουν ζεστό χρήμα στην αγορά.
      Κυρίες και κύριοι συνάδελφοι, ο κύριος Πρωθυπουργός σας παρουσίασε το σχέδιο της Κυβέρνησης για την έξοδο από την κρίση. Αυτό το σχέδιο έχει διπλό σκοπό. Ο πρώτος είναι να δημιουργήσουμε ισχυρά αναχώματα απέναντι στις ραγδαίες επιπτώσεις της κρίσης. Ο δεύτερος να ανταποκριθούμε ταυτόχρονα στις περιοριστικές δεσμεύσεις που επιβάλλουν στη χώρα οι πιέσεις των διεθνών αγορών.
      Το σχέδιο που καταθέσαμε είναι σαφές και συγκεκριμένο. Σαφές στους στόχους που θέτει και συγκεκριμένο στον τρόπο με τον οποίο θα επιχειρήσουμε να τους πετύχουμε. 
      Θέλω να διευκρινίσω ότι ο στόχος για έλλειμμα 3,7% το 2009 και 3,2% το 2010 δεν περιλαμβάνει τα θετικά αποτελέσματα που αναμένεται να αποδώσουν τα μέτρα για την περιστολή των κρατικών δαπανών. Έχουμε ήδη ανακοινώσει αυτά τα μέτρα με τα οποία θα πετύχουμε την δραστική περιστολή των δημοσίων δαπανών. Και οι παρεμβάσεις είναι συγκεκριμένες. Είναι η μείωση των ανελαστικών δαπανών σε όλα τα Υπουργεία κατά 10%, η μείωση των θέσεων εργασίας στο δημόσιο τομέα με εξαίρεση τους τομείς υγείας και παιδείας και τη μείωση των συμβάσεων έργου του συνολικού ποσού κατά 10%. Είναι η κατάργηση, και συγχώνευση δημόσιων Οργανισμών, περιορισμός του αριθμού των μελών διοικητικών συμβουλίων, συγχώνευση των θέσεων προέδρου και διευθύνοντος συμβούλου στους δημόσιους οργανισμούς και φορείς που δεν είναι εισηγμένοι στο Χρηματιστήριο. Την επιβολή πλαφόν στις αμοιβές στο ύψος των αποδοχών του γενικού γραμματέα. 
Επίσης, είναι η εξοικονόμηση πόρων από την εφαρμογή ολοκληρωμένου συστήματος προμηθειών στους Οργανισμούς που εποπτεύονται από το Υπουργείο Υγείας και η σημαντική περιστολή της φαρμακευτικής δαπάνης των ασφαλιστικών ταμείων από τη χρήση ηλεκτρονικών συστημάτων και bar-code σε όλη την αλυσίδα, από τη συνταγογράφηση μέχρι τον τελικό χρήστη. 
      Τα μέτρα αυτά θα υλοποιηθούν στο αμέσως επόμενο διάστημα, χωρίς εκπτώσεις, χωρίς εξαιρέσεις. Δεν μπορεί σ’ αυτήν τη δύσκολη συγκυρία να ζητάμε αυτοσυγκράτηση από τους πολίτες και τους κοινωνικούς εταίρους και το κράτος να μην δίνει πρώτο το παράδειγμα. Το είπαμε και θα το κάνουμε και το όφελος που θα προκύψει θα διασφαλίσει ότι μπορούμε να πετύχουμε τη μείωση του ελλείμματος κάτω του 3% ακόμη και νωρίτερα. Σε κάθε περίπτωση,  η Κυβέρνηση επέλεξε να καταθέσει ένα Πρόγραμμα Σταθερότητας και Ανάπτυξης, το οποίο θα περιέχει τα περιθώρια στήριξης και της πραγματικής οικονομίας και ιδίως των οικονομικά ασθενέστερων συμπολιτών μας. 
      Πολλοί φαίνεται να αμφισβητούν ότι μπορούμε να πετύχουμε ρυθμό ανάπτυξης πάνω από 1% το 2009. Δεν είναι η πρώτη φορά που συμβαίνει κάτι τέτοιο. Θυμίζω ότι και το 2004 αμφισβητούσαν όλοι ότι μπορούσαμε μετά τους Ολυμπιακούς Αγώνες να πετύχουμε υψηλούς ρυθμούς ανάπτυξης, ταυτόχρονα να περιορίσουμε και το έλλειμμα και το χρέος. Αποδείξαμε στην πράξη και όχι στα λόγια ότι μπορούμε. Όπως και τότε, έτσι και σήμερα μπορούμε να πετύχουμε τους στόχους μας. Η Κυβέρνηση θα δώσει τη μάχη, ώστε να δημιουργήσει τις καλύτερες δυνατές προϋποθέσεις στην προσπάθεια για την έξοδο από την κρίση και ξαναλέω ότι σ’ αυτήν τη μάχη την Αντιπολίτευση τη θέλουμε δίπλα μας και όχι απέναντι. Δεν έχουμε την πολυτέλεια για στείρες αντιπαραθέσεις, αντιθέτως έχουμε ανάγκη από εθνικές συμφωνίες, σχέδιο δράσης, υπευθυνότητα, σταθερότητα και δουλειά. 
      Η Κυβέρνηση επιλέγει και μάχεται για ένα δύσκολο και διπλό στόχο, να διασφαλίσουμε ασφαλώς τη δημοσιονομική σταθερότητα, αλλά ταυτόχρονα να στηρίξουμε την πραγματική οικονομία και τους πολίτες αυτής της χώρας, εξαντλώντας κάθε δημοσιονομικό περιθώριο για την ενίσχυση των οικονομικά ασθενέστερων πολιτών που πλήττονται περισσότερο από την κρίση. Αυτόν το στόχο θα επέλεγε κάθε υπεύθυνη και σοβαρή ελληνική Κυβέρνηση. Είναι ένας στόχος εθνικός και μόνο ενωμένοι μπορούμε να τον πετύχουμε. Μπροστά μας επομένως υπάρχουν δύο δρόμοι. Υπάρχει ο δρόμος της αλήθειας, της υπευθυνότητας και της εθνικής ενότητας και υπάρχει και ο δρόμος της δημαγωγίας, της ανευθυνότητας και του εθνικού διχασμού. Η δική μας επιλογή είναι σαφής. Από τις επιλογές που θα κάνουμε όλοι θα κριθεί και το παρόν και το μέλλον της χώρας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Δημήτριος Σιούφας):  Το λόγο έχει ο Πρωθυπουργός κ. Κώστας Καραμανλής.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, μία γενική παρατήρηση: Ο Αρχηγός της Αξιωματικής Αντιπολίτευσης προτίμησε και πάλι τη συκοφαντία, την ισοπέδωση των πάντων. Προτίμησε άλλη μία φορά τη στάση της ανευθυνότητας. Αυτή είναι η πραγματικότητα! Αποδεικνύει ότι δεν νοιάζεται για τα πραγματικά προβλήματα που αντιμετωπίζει η πατρίδα μας. Αποδεικνύει ότι έχει στόχο του την πόλωση, το φανατισμό, την πολιτική ένταση. Και το κάνει ειδικά την ώρα που ο τόπος χρειάζεται, όσο ποτέ στο παρελθόν, μια ελάχιστη συνεννόηση στα κρίσιμα ζητήματα που εγείρει η παγκόσμια οικονομική κρίση. Σ’ αυτόν τον ολισθηρό, σ’ αυτόν τον κατηφορικό δρόμο εμείς δεν τον ακολουθούμε!
      (Χειροκροτήματα από την πτέρυγα της Νέας Δημοκρατίας.)
       Έρχομαι στο θέμα της ημερήσιας διάταξης, το θέμα που είναι και θα είναι στην ημερήσια διάταξη όλων των πολιτών για όλους τους επόμενους μήνες. Όταν επισημάναμε τα πρώτα σημάδια της κρίσης, ο Αρχηγός της Αξιωματικής Αντιπολίτευσης μιλούσε για «άλλοθι της Κυβέρνησης»! Όταν ξέσπασαν οι χρηματοοικονομικοί κραδασμοί, η ηγεσία του ΠΑΣΟΚ επέμενε πως δεν υπάρχει κανένα παγκόσμιο πρόβλημα, καμιά διεθνής οικονομική κρίση, αλλά τάχα «ελληνική πολιτική κρίση». Σήμερα έρχεται να μας πει, τάχα, ότι μας προειδοποιούσαν!... Αν αυτό δεν είναι το αποκορύφωμα της αναξιοπιστίας, τότε τι είναι; Όταν προωθούσαμε το πλαίσιο για τη ρευστότητα της οικονομίας, η Αξιωματική Αντιπολίτευση αντιδρούσε. Κάποιοι απλώς δημοκοπούσαν. Έφθασαν στο σημείο να ισχυρίζονται -διά στόματος του Αρχηγού του ΠΑΣΟΚ, με συνεντεύξεις στον ξένο Τύπο- πράγματα που τραυμάτιζαν την εικόνα της χώρας μας. Και αυτό το λέω, το επισημαίνω, το υπογραμμίζω με λύπη μου, διότι, όταν τραυματίζεται η εικόνα της χώρας, κανείς μας δεν κερδίζει· όλοι χάνουμε.
      Και ερωτώ: Δεν ήξεραν ότι δεν χαρίζεται ούτε ένα ευρώ; Δεν ήξεραν ότι όλες οι ευρωπαϊκές χώρες επιστρατεύουν ανάλογα σχέδια δράσης; Από τις τοποθετήσεις που έγιναν, φαίνεται ότι τόσο το ΠΑΣΟΚ όσο και οι άλλοι καταφεύγουν στη δημαγωγία και την παραπλάνηση των πολιτών, χωρίς ρεαλιστικές προτάσεις, χωρίς διάθεση εποικοδομητικής συμβολής σε μια εθνικής σημασίας υπόθεση. Ειλικρινά, είναι σχέδιο το «όχι σε όλα»; Είναι σχέδιο τα αφηρημένα ευχολόγια; Είναι αυτή στάση υπευθυνότητας; 
      Κυρίες και κύριοι συνάδελφοι, έρχομαι στον ισχυρισμό που ακούστηκε ότι τα αλλάξαμε όλα, ότι πέσαμε έξω σε όλα, ότι τάχα η χώρα δεν  έχει σχέδιο. Εκείνο που δεν έχει η χώρα είναι η συμβολή της Αντιπολίτευσης - αυτή είναι η πραγματικότητα! 
      (Χειροκροτήματα από την πτέρυγα της Νέας Δημοκρατίας.)
      Εκείνο που δεν έχει η χώρα είναι η στοιχειώδης συναίνεση που απαιτούν οι περιστάσεις. Εκείνο που δεν έχει η χώρα είναι η συναίσθηση ευθύνης από την πλευρά του ΠΑΣΟΚ, τόσο για τα  μεγάλα προβλήματα που άφησε στον τόπο όσο και για το μεγάλο κενό υπευθυνότητας που το χαρακτηρίζει. Είναι τουλάχιστον προκλητικό να προβάλλονται οι ισχυρισμοί αυτοί από εκείνους που διεκήρυσσαν ότι οι αναφορές μας στην κρίση αποτελούσαν «άλλοθι για την Κυβέρνηση»! Είναι τουλάχιστον υποκριτικό να μιλούν για σχέδιο απέναντι στην κρίση εκείνοι που επέμεναν ότι δεν υπάρχει οικονομική, αλλά, κατά τη γνώμη τους, απλώς «πολιτική κρίση»!
      Σε ό,τι αφορά, ειδικότερα, τον ισχυρισμό ότι διαψεύστηκαν οι εκτιμήσεις μας: Είναι προφανές ότι επιχειρούν να αποδώσουν σε άλλους αυτά που χαρακτηρίζουν τους ίδιους. Είπα εδώ και καιρό ότι βασικό χαρακτηριστικό αυτής της κρίσης είναι η αβεβαιότητα. Ασφαλής πρόβλεψη δεν μπορεί να γίνει από κανέναν. Όσοι ισχυρίζονται το αντίθετο, αποδεικνύουν ότι δεν κατάλαβαν τίποτα. Ξέχασαν τι έλεγαν ως τον περασμένο Σεπτέμβρη; Ξέχασαν τι προέβλεπαν οι διεθνείς οργανισμοί; Έμαθαν πόσες φορές άλλαξε τις εκτιμήσεις της η Ευρωπαϊκή Ένωση; 
      Σε όλο αυτό το διάστημα η Κυβέρνηση έδειξε ισχυρά αντανακλαστικά, έδειξε πρωτοπορία σε πολλές δράσεις. Να υπογραμμίσω τις πρωτοβουλίες και τις παρεμβάσεις μας για την εγγύηση των καταθέσεων, για την προστασία των δανειοληπτών, για τη ρευστότητα της οικονομίας. Ερωτώ: Σε τι από όλα αυτά συνέβαλε η Αντιπολίτευση; Σε τι συμβάλατε εσείς, κύριε Αρχηγέ του ΠΑΣΟΚ; Ισχυρίζεστε ότι τα νέα μέτρα επιβεβαιώνουν, τάχα, την έλλειψη σχεδίου. Σημαίνουν το ακριβώς αντίθετο! Σημαίνουν και είναι απόδειξη ευελιξίας απέναντι στις ραγδαία μεταβαλλόμενες διεθνείς συνθήκες. Τα νέα δεδομένα υπαγορεύουν, επιβάλλουν νέες δράσεις. Αυτό κάνουμε. Ισχυρίζεστε ότι για την κρίση, τάχα, στη χώρα μας φταίει η Κυβέρνηση! Φταίει η Κυβέρνηση για τη μείωση των θαλάσσιων μεταφορών, που επηρεάζει σοβαρά τη ναυτιλία μας; Φταίει η Κυβέρνηση που μειώθηκαν τα εισοδήματα σε άλλες χώρες, με αποτέλεσμα να πλήττεται ο τουρισμός μας; Όλες οι χώρες αναπροσαρμόζουν διαρκώς -σχεδόν κάθε μήνα-, βελτιώνουν σχεδόν κάθε μέρα τα σχέδιά τους. Έντεκα χώρες της Ευρωπαϊκής Ένωσης υπέβαλαν ήδη αναθεωρημένα προγράμματα. Τίποτα δεν σημαίνουν όλα αυτά; 
      Κυρίες και κύριοι συνάδελφοι, κατέφυγε ο Αρχηγός της Αξιωματικής Αντιπολίτευσης και πάλι σε χονδροειδείς ανακρίβειες. Πρώτον, ισχυριστήκατε ότι οι δυσκολίες που αντιμετωπίζει η χώρα δεν έχουν σχέση με τη διεθνή κρίση. Υποστηρίξατε ότι για την υποχώρηση της ανάπτυξης φταίει αποκλειστικά και μόνο η Κυβέρνηση. Σε ολόκληρη την Ευρωζώνη η ανάπτυξη υποχωρεί πολύ περισσότερο, κατά μέσον όρο 2 μονάδες κάτω από το μηδέν. Φταίει και γι’ αυτό η Ελληνική Κυβέρνηση; Ε, υπάρχει όριο και στην πόλωση και στο φανατισμό και στις μικροκομματικές σκοπιμότητες!
      (Χειροκροτήματα από την πτέρυγα της Νέας Δημοκρατίας.)
      Το γεγονός ότι μέχρι το ξέσπασμα της κρίσης είχαμε ρυθμούς ανάπτυξης 2-4% διαγράφεται; 
      Ανακρίβεια δεύτερη: Έφτασε στο σημείο να λέει ότι προκηρύξαμε, τάχα, εκλογές το 2007 εν μέσω πυρκαγιών. Δεν τα θυμάστε καλά. Και καλύτερα να μην τα θυμάστε καλά, γιατί, αλλιώς, σκόπιμα διαστρεβλώνετε χονδροειδώς τα πράγματα!
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Δεν είναι έτσι. Εσείς δεν τα θυμάστε καλά. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης):  Πρώτα προκηρύχθηκαν οι εκλογές και μετά ήρθαν οι πυρκαγιές. Γιατί δεν λέτε την αλήθεια; Για ποιο λόγο τη διαστρεβλώνετε; 
      (Χειροκροτήματα από την πτέρυγα της Νέας Δημοκρατίας.)
      (Θόρυβος από την πτέρυγα του ΠΑΣΟΚ.)
      Τρίτη ανακρίβεια: Οι ισχυρισμοί για τις κοινωνικές πολιτικές. Θυμίζω ότι οι επιχορηγήσεις προς τα ασφαλιστικά ταμεία, από 8 δισεκατομμύρια ευρώ που ήταν το 2003, ξεπέρασαν τα 14 δισεκατομμύρια ευρώ το 2008, αυξήθηκαν δηλαδή κατά 77% περίπου. Από το 2004 έως το 2009 οι κοινωνικές μεταβιβάσεις στη χώρα μας αυξάνονται κατά 68%: από 28,8 δισεκατομμύρια ευρώ που ήταν το 2004, φτάνουν τα 48,7 δισεκατομμύρια ευρώ το 2009 (αύξηση σχεδόν κατά 20 δισεκατομμύρια).
      Τέταρτη ανακρίβεια: Οι ισχυρισμοί για την ανεργία. Θυμίζω ότι η ανεργία είναι το μεγαλύτερο κοινωνικό πρόβλημα που αφήσατε εσείς, κ. Αρχηγέ της Αξιωματικής Αντιπολίτευσης, στη χώρα. Στα προηγούμενα χρόνια πετύχαμε σημαντικά αποτελέσματα. Δεν λύθηκε, αλλά υπήρξε πολύ μεγάλη βελτίωση. Και συνεχίζουμε τη μάχη για τη στήριξη της απασχόλησης. Η καταπολέμηση της ανεργίας ήταν και είναι προτεραιότητά μας.
      Καταγγέλλετε την Κυβέρνηση για τα δημοσιονομικά, για το δημόσιο χρέος, για την απασχόληση. Μιλούν για απασχόληση αυτοί που πήραν την ανεργία στο 3% το 1981 και την έφτασαν στο 11,3% το Μάρτιο του 2004; Μιλούν για τα δημοσιονομικά αυτοί που άφησαν το έλλειμμα -κάτω από τις πιο ευνοϊκές διεθνείς συνθήκες- διπλάσιο απ’ ό,τι μπορεί να φτάσει στη χειρότερη περίοδο της παγκόσμιας οικονομίας; Παριστάνουν τους κριτές ακόμη και για το δημόσιο χρέος; Το χρέος όμως, κ. Αρχηγέ της Αξιωματικής Αντιπολίτευσης, το δημιούργησαν οι κυβερνήσεις του κόμματός σας. Αυτή είναι η πραγματικότητα. Το χρέος το τριπλασιάσατε. Θυμίζω πως, όταν η Ελλάδα έμπαινε στην ΕΟΚ, το δημόσιο χρέος δεν έφτανε ούτε στο 30% του ΑΕΠ. Από τότε έως το 2004, αυξήθηκε πάνω από τρεις φορές, και το χρέος αυτό είναι σήμερα το πιο μεγάλο οικονομικό πρόβλημα. Όλα τα έσοδα από το φόρο εισοδήματος φυσικών προσώπων -περίπου 12 δις ευρώ- πηγαίνουν στους τόκους του. Η πραγματική, η μεγάλη αδυναμία της οικονομίας μας εκεί βρίσκεται. Αυτή είναι η αλήθεια, αυτός είναι ο καιάδας που αφαιρεί τεράστιας έκτασης πόρους από την ανάπτυξη, την παιδεία, την υγεία, το κοινωνικό κράτος. Αυτό είναι το πιο σοβαρό οικονομικό μας πρόβλημα στις ιδιαίτερα δύσκολες αυτές περιστάσεις.
      Σε ό,τι αφορά τη δημοσιονομική εξυγίανση, κυρίες και κύριοι συνάδελφοι, το 2004 είχαμε να επιλέξουμε ανάμεσα στο δρόμο της σκληρής λιτότητας και το δρόμο της ήπιας προσαρμογής. Ο πρώτος έδινε έμφαση στην ταχεία βελτίωση των δεικτών, ο δεύτερος συνυπολόγιζε το κοινωνικό αποτέλεσμα. Θα μπορούσαμε δηλαδή –είναι αλήθεια αυτό- να έχουμε καλύτερα αποτελέσματα στη μείωση του ελλείμματος, εάν είχαμε επιλέξει σκληρά μέτρα. Επιλέξαμε συνειδητά το δρόμο με τις λιγότερες κοινωνικές επιπτώσεις. 
      Έχουμε συγκροτημένο σχέδιο εξόδου από την κρίση και το εφαρμόζουμε. Έχουμε σχέδιο και το συμπληρώνουμε ανάλογα με τις εξελίξεις. Αυτό απαιτεί μια απροσδιόριστης έντασης και διάρκειας κρίση. Αυτό απαιτούν οι έκτακτες καταστάσεις που βιώνει ολόκληρος ο πλανήτης.
      Η Αξιωματική Αντιπολίτευση καλείται να επιλέξει: Θέλουν ή δεν θέλουν να στηρίξουμε περισσότερο τους τομείς που πλήττονται από τη διεθνή κρίση; Θέλουν ή δεν θέλουν να στηρίξουμε τους συμπολίτες μας που έχουν μεγαλύτερη ανάγκη; Θέλουν ή δεν θέλουν μέτρα προστασίας της εργασίας και θωράκισης της απασχόλησης; Να εξηγούμαστε, λοιπόν.
      Κυρίες και κύριοι συνάδελφοι, η Κυβέρνηση κάνει ό,τι είναι δυνατόν για να περιοριστούν οι συνέπειες της διεθνούς κρίσης. Η Κυβέρνηση κάνει ό,τι είναι δυνατόν για τους συμπολίτες μας που έχουν μεγαλύτερη ανάγκη. Στοχευμένα, με πολιτική υπευθυνότητα, στα όρια της δημοσιονομικής ισορροπίας. Γιατί η δημοσιονομική ισορροπία ήταν και είναι επιτακτική αναγκαιότητα· δεν είναι απλώς και μόνο κοινοτική υποχρέωση· είναι χρέος στις σημερινές και τις αυριανές γενιές. Αυτή είναι η θέση μας. Και η θέση αυτή είναι σταθερή, συνεπής, ξεκάθαρη. Οι αντιφάσεις και οι υπεκφυγές είναι προνόμιο άλλων!
      (Χειροκροτήματα από την πτέρυγα της Νέας Δημοκρατίας.)
      Έρχομαι σε όσα ειπώθηκαν ειδικότερα για τον Προϋπολογισμό: 
      Πρώτον, οι ρυθμοί ανάπτυξης που προβλέπαμε για τη χώρα ήταν περίπου στο ύψος που προσδιόριζαν οι πιο έγκυρες διεθνείς εκτιμήσεις. Θυμίζω ότι στις φθινοπωρινές προβλέψεις τους, σε ό,τι αφορά την Ελλάδα, το Διεθνές Νομισματικό Ταμείο προέβλεπε ρυθμούς ανάπτυξης στο 2% του ΑΕΠ και η Ευρωπαϊκή Επιτροπή στο 2,5% του ΑΕΠ. Δεν υπήρξε, λοιπόν, καμία απόπειρα ωραιοποίησης της κατάστασης. Δεν υπήρξε καμία αυθαίρετη εκτίμηση των πραγμάτων. 
      Δεύτερον, οι εκτιμήσεις για το επόμενο διάστημα δεν αναθεωρούνται μόνο από τη χώρα μας. Οι προβλέψεις για επίταση των συνεπειών δεν αφορούν αποκλειστικά και μόνο την Ελλάδα· αφορούν, και μάλιστα σε πολύ μεγαλύτερο βαθμό, όλες τις χώρες. Έως και πριν από ένα μήνα η εκτίμηση για τη μέση ανάπτυξη της Ευρωζώνης ήταν στα όρια του μηδενός· τώρα είναι «-2». 
      Όλοι οι διεθνείς οικονομικοί οργανισμοί αναθεωρούν συνεχώς τις προβλέψεις τους. Αυτή είναι η αλήθεια. Η Ευρωπαϊκή Επιτροπή, μέσα σε δεκατέσσερις μήνες, έχει αναθεωρήσει προς το δυσμενέστερο τέσσερις φορές τις προβλέψεις της για τις χώρες-μέλη. Όλες οι μεγάλες χώρες αναπροσαρμόζουν τα αρχικά σχέδιά τους· τα προσαρμόζουν στα μεταβαλλόμενα δεδομένα και τις αυξανόμενες ανάγκες που συνεπάγεται η κρίση.
      Η προσαρμογή, λοιπόν, στα νέα δεδομένα είναι επιτακτική αναγκαιότητα για όλες τις χώρες της Ευρωζώνης. Ισχυρές οικονομίες (η γερμανική, η γαλλική, η ισπανική, η αγγλική) εκτιμάται ότι θα εισέλθουν -έχουν ήδη εισέλθει- σε βαθιά ύφεση. Εννιά χώρες-μέλη της Ευρωζώνης θα εμφανίσουν ελλείμματα υψηλότερα απ’ ό,τι προβλέπει το Σύμφωνο Σταθερότητας. Η Ελλάδα είναι η μόνη από τις χώρες της αρχικής ομάδας της Ευρωζώνης, δηλαδή των «12», που παίρνει από την Ευρωπαϊκή Επιτροπή θετικό πρόσημο -ισχνό πράγματι, όμως θετικό πρόσημο- στο ρυθμό ανάπτυξης. Ακόμα και σύμφωνα με τις αναθεωρημένες προβλέψεις της, εκτιμάται ότι η ανεργία στην Ελλάδα το 2009 θα είναι χαμηλότερη του μέσου όρου της Ευρωζώνης. Αντίθετα, η Ισπανία, η Γαλλία και η Ιρλανδία αναμένεται να έχουν ποσοστά ανεργίας που φθάνουν, αντίστοιχα, το 16%, το 9,8% και το 9,7%.
      Τρίτον, όλες οι διεθνείς εκτιμήσεις για την κρίση είναι βραχυχρόνιες· βασίζονται στα δεδομένα που υπάρχουν τη συγκεκριμένη στιγμή, και αυτά τα δεδομένα αλλάζουν συνεχώς. Είπαμε, ακόμα και στη συζήτηση για τον Προϋπολογισμό, ότι τίποτα δεν μπορεί να θεωρείται βέβαιο, τίποτα δεν μπορεί να θεωρείται δεδομένο. Έχω πει πολλές φορές έως τώρα -και το επαναλαμβάνω  άλλη μια φορά- ότι είναι απρόβλεπτη και η ένταση και η διάρκεια και η τροπή που μπορεί να πάρει η κρίση. Ήταν και είναι απρόβλεπτη η έκταση των επιπτώσεων στις εθνικές οικονομίες. Ήταν και είναι απρόβλεπτη η επίπτωση στον Κρατικό Προϋπολογισμό.
      Τέταρτον, εργαζόμαστε για να έχουμε καλύτερα αποτελέσματα σε σχέση με τις προβλέψεις της Επιτροπής. Με στοχευμένες παρεμβάσεις, με μέτρα προστασίας των εισοδημάτων, με ενεργητικές πολιτικές για την απασχόληση. 
      Συνοψίζω λοιπόν: Η Ελλάδα θα είναι, και στη δύσκολη αυτή χρονιά, μία από τις πέντε χώρες της Ευρωζώνης με θετικό πρόσημο στην ανάπτυξη· θα έχει χαμηλότερο έλλειμμα από τον μέσο όρο της Ευρωζώνης· θα έχει χαμηλότερη ανεργία από τον μέσο όρο της Ευρωζώνης· το δημόσιο χρέος της αναμένεται να αυξηθεί κατά 2,2% του ΑΕΠ, όταν οι αντίστοιχες αυξήσεις στη Γαλλία είναι 5%, στην Ισπανία 7% και στην Ιρλανδία 14%.
      Βεβαίως, τίποτα από όλα αυτά δεν πρέπει να μας κάνει να εφησυχάζουμε. Χρειάζεται ένταση προσπαθειών. Χρειάζεται συνέπεια. Χρειάζεται όμως και ήρεμο πολιτικό κλίμα. Αυτή είναι η πραγματικότητα.
      Ισχυρίζεται η Αξιωματική Αντιπολίτευση ότι πριν απ’ το 2004 είχαμε «μια από τις καλύτερες οικονομίες των τελευταίων δεκαετιών»! Ξεχνά ή προσποιείται ότι ξεχνά τα υψηλά δημοσιονομικά ελλείμματα -φτάσανε στο 7,5%-, την αύξηση του δημοσίου χρέους, τα «διπλά βιβλία»! Ξεχνά το γεγονός ότι ένα σημαντικό μέρος της ανάπτυξης οφειλόταν σε αύξηση της ζήτησης, που γινόταν με δανεικά! Ξεχνά ότι ένα άλλο μέρος οφειλόταν στη σημαντική μείωση των επιτοκίων και στην αύξηση του ιδιωτικού δανεισμού! Μιλά ο Αρχηγός της Αξιωματικής Αντιπολίτευσης -αντιγράφοντας τους τίτλους του προγράμματός μας!- για «νέο αναπτυξιακό πρότυπο». Δεν λέει όμως κανένα μέτρο, καμία συγκροτημένη πολιτική, καμία συγκεκριμένη δράση. Επιδίδεται σε αοριστολογίες, μοιράζει ακοστολόγητα πακέτα, στέλνει ευχετήρια κάρτα σε όλους! Είναι πρότυπο ανάπτυξης αυτό; Είναι πρότυπο πολιτικής; 
      Από το 2004, η πολιτική μας στηρίζεται στην ισορροπία μεταξύ ανάπτυξης, δημοσιονομικής εξυγίανσης, κοινωνικής προστασίας. Στη σημερινή συγκυρία δεν υπάρχουν περιθώρια δημοσιονομικής χαλάρωσης. Εκείνο που χρειάζεται είναι προσεκτική, στοχευμένη πολιτική. Και αυτό κάνουμε. Δίνουμε σημασία στη διάρθρωση των κρατικών δαπανών. Περιορίζουμε τις δαπάνες, βάζουμε φραγμό στη σπατάλη. Συνεχίζουμε  τις μεταρρυθμίσεις που χρειάζονται για την ανάπτυξη. Διαφωνείτε με αυτό; Διαφωνεί η Αντιπολίτευση σε αυτό και τι αντιπροτείνει;
      Κυρίες και κύριοι συνάδελφοι, ο Αρχηγός της Αξιωματικής Αντιπολίτευσης έχει επιλέξει συνειδητά μια στρατηγική μικροκομματικής σκοπιμότητας. Τη μια υπαινίσσεται εκλογές· τις ζητά και δεν τις ζητά. Την άλλη, επιστρατεύοντας κορυφαίους συνεργάτες του, προαναγγέλλει ότι θα προκαλέσει εκλογές το 2010 εκμεταλλευόμενος τη διαδικασία εκλογής του Προέδρου της Δημοκρατίας. Την επομένη επανέρχεται ζητώντας «διπλή συμφωνία»: να συμφωνήσουμε, λέει, αφενός να γίνουν πρόωρες εκλογές, και αφετέρου να σεβαστούν το θεσμό του Προέδρου της Δημοκρατίας.
      Ακούστε το και ακούστε το καλά: Με το θεσμό του Προέδρου της Δημοκρατίας εμείς δεν παίζουμε, παιχνίδια δεν κάνουμε!
(Χειροκροτήματα από την πτέρυγα της Νέας Δημοκρατίας.)
      Εσείς και τα στελέχη σας είστε εκείνοι που, άμεσα ή έμμεσα, διακηρύσσετε ότι θα προκαλέσετε εκλογές το 2010. Εσείς λέτε ότι για το σκοπό αυτό θα εκμεταλλευθείτε τη διαδικασία εκλογής του Προέδρου της Δημοκρατίας.
      Εάν λοιπόν χρειάζεται μια συμφωνία, χρειάζεται να την κάνετε με τον εαυτό σας και με τα στελέχη σας!
(Χειροκροτήματα από την πτέρυγα της Νέας Δημοκρατίας.)
      Σε ό,τι αφορά τώρα την εκλογολογία, ακούστε: Κατ’ αρχάς, ζητάτε εκλογές, αλλά δεν τις θέλετε! Το ίδιο κάνατε και μετά το 2004. Τα αποτελέσματα τα ξέρετε, και προσέχετε όταν τις ζητάτε. Φτάσατε στο σημείο να λέτε ότι προκηρύξαμε, τάχα, εκλογές εν μέσω πυρκαγιών, αλλά, εν πάση περιπτώσει, το κρίσιμο ερώτημα είναι: Γιατί δεν λέτε την αλήθεια και διαστρεβλώνετε τα πάντα;
      Εκείνο που σήμερα, κυρίες και κύριοι συνάδελφοι, χρειάζεται ο τόπος -και το χρειάζεται όσο ποτέ στο παρελθόν- είναι η υπεύθυνη συμπεριφορά όλων, είναι η αποφυγή μετωπικών πολιτικών και κοινωνικών συγκρούσεων, είναι η εγκατάλειψη κάθε απόπειρας που αποβλέπει στη δημιουργία κλίματος κοινωνικής αναταραχής και πολιτικής αστάθειας. Εκείνο που προέχει, ειδικά στη δύσκολη αυτή περίοδο της παγκόσμιας κρίσης, δεν είναι ούτε η μονότονη εκλογολογία, ούτε οι εκλογές που ζητά ο Αρχηγός του ΠΑΣΟΚ, ούτε οι κομματικοί σχεδιασμοί.
      Εμάς δεν μας απασχολεί η εκλογολογία· δεν μας ενδιαφέρει αν είναι προτεραιότητα ή επικοινωνιακό τέχνασμα του ΠΑΣΟΚ. Εκείνο που μας απασχολεί, ειδικά αυτήν την ώρα, δεν είναι οι εκλογές. Εμείς έχουμε άλλο σχεδιασμό: δική μας προτεραιότητα είναι η μάχη με τα πραγματικά προβλήματα του τόπου και της κοινωνίας.
(Χειροκροτήματα από την πτέρυγα της Νέας Δημοκρατίας.)
      Ο αγώνας της Κυβέρνησης επικεντρώνεται στην αντιμετώπιση των επιπτώσεων και των συνεπειών από την παγκόσμια οικονομική θύελλα. Μέλημά μας είναι να αντιμετωπίσουμε με όλες μας τις δυνάμεις τις συνέπειες αυτές, που έχουν ήδη χτυπήσει την πόρτα της χώρας μας και θα τη χτυπήσουν, κατά πάσα πιθανότητα, εντονότερα στους μήνες που έρχονται. Αγωνία μας είναι οι συνθήκες που θα επικρατήσουν και στην παγκόσμια και, βέβαια, στην ελληνική οικονομία τους επόμενους δύσκολους μήνες.
      Το είπα και θέλω να το επαναλάβω, κυρίες και κύριοι συνάδελφοι. Απέναντι σε μια τέτοιας έντασης κρίση δεν αρκεί η βούληση, οι προσπάθειες μόνο της Κυβέρνησης. Τα πράγματα στη διεθνή σκηνή είναι εξαιρετικά ρευστά. Οι κίνδυνοι είναι μεγάλοι. Το περιβάλλον είναι βεβαρημένο. Απαιτείται, λοιπόν, έστω στοιχειώδης συνεννόηση. Απαιτείται μετριοπάθεια και ψυχραιμία. Απαιτείται συναίνεση, τουλάχιστον στα βασικά, στα θεμελιώδη. Οφείλουμε να βάλουμε τέλος στη στείρα άρνηση, να βάλουμε τέλος στο «όχι σε όλα!», να βάλουμε τέλος στις πολωτικές και διχαστικές αντιπαραθέσεις· αυτή είναι η απαίτηση των καιρών· αυτό χρειάζεται ο τόπος· αυτό απαιτούν οι πολίτες. Όλα τα άλλα δεν μας αφορούν.
(Όρθιοι οι βουλευτές της Νέας Δημοκρατίας χειροκροτούν ζωηρά και παρατεταμένα.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων σαράντα επτά μαθήτριες και μαθητές και πέντε συνοδοί καθηγητές από το 5ο Γυμνάσιο Κερκύρας.
      Τους καλωσορίζουμε στη Βουλή. Τους ευχόμαστε καλή πρόοδο και να είναι καλότυχα.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Αρχηγός της Αξιωματικής Αντιπολίτευσης και Πρόεδρος της Κοινοβουλευτικής Ομάδας του ΠΑΣΟΚ κ. Γεώργιος Παπανδρέου.
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Ακούσαμε, κυρίες και κύριοι συνάδελφοι, με τη δευτερολογία του κ. Καραμανλή, μια απολογία. Απολογία για τα χάλια της ελληνικής οικονομίας, απολογία για τα υπέρογκα χρέη και το χρέος του ελληνικού κράτους, απολογία για την ανεργία, απολογία για την έλλειψη ανάπτυξης στην περιφέρεια.
      Και όπως θα καταλάβατε από την απολογία αυτή η λύση είναι πολύ εύκολη! Είναι πάρα πολύ εύκολη! Για όλα φταίει το ΠΑΣΟΚ! Αν δεν υπήρχε το ΠΑΣΟΚ, όλα θα πήγαιναν μια χαρά! 
      Κύριε Καραμανλή, το ΠΑΣΟΚ είναι εδώ. Και απαιτεί ο ελληνικός λαός να κυβερνήσει αυτόν τον τόπο μία άλλη παράταξη, δημοκρατική, προοδευτική!
      (Χειροκροτήματα από την πτέρυγα του ΠΑΣΟΚ)
      Το έχει ανάγκη η χώρα, διότι μιλάτε για συναίνεση, ενώ εσείς την υπονομεύσατε, με τις μετωπικές σας συγκρούσεις και πολώσεις, με την αναξιοκρατία που έχετε εφαρμόσει σε όλο το δημόσιο, στα νέα παιδιά!
      Εσείς είστε εκείνοι που δεν έχετε σχέδιο! Εμείς καταθέσαμε το σχέδιό μας και είναι συγκεκριμένο, για το τώρα και για το αύριο! Εσείς δεν έχετε αξιοπιστία! Είναι οι δικές μου δηλώσεις, που δημιούργησαν πρόβλημα για την εικόνα της Ελλάδας, ή είστε εσείς που διασύρατε τη χώρα μας με το θέμα της απογραφής, που είπατε όχι μόνο ότι εμείς δεν είχαμε δυνατότητα, αλλά ότι ήμασταν και απατεώνες; Διότι αυτό είπατε εσείς στην Ευρωπαϊκή Ένωση! Αυτοί δεν καταλαβαίνουν αν είναι ΠΑΣΟΚ ή Νέα Δημοκρατία. Αυτοί καταλαβαίνουν ότι είναι «Ελλάδα». Και το κάνατε με αλχημείες στους προϋπολογισμούς για την εθνική μας άμυνα!
       (Χειροκροτήματα από την πτέρυγα του ΠΑΣΟΚ)
      Αυτή είναι η υπευθυνότητά σας, κύριε Καραμανλή!
       (Χειροκροτήματα από την πτέρυγα του ΠΑΣΟΚ)
      Μήπως εσείς δεν έχετε χάσει την αξιοπιστία που αφορά τη χώρα μας, με τον τρόπο που διαχειρίζεστε την οικονομία μας ή με την ανομία και τη διαφθορά που ξέρει πια όλη η υφήλιος; Αυτή είναι η αξιοπιστία της εικόνας, που οι δικές μου δηλώσεις υπονόμευσαν;
      Και για τη διεθνή κρίση, εμείς πρώτοι το επισημάναμε. Αν εσείς, λόγω της νεοσυντηρητικής σας ιδεοληψίας, δεν τα βλέπατε, ε, δεν τα βλέπατε! Εμείς τα είπαμε! Και σας είπαμε ότι όχι μόνο υπάρχει η διεθνής κρίση, αλλά ότι ο κατήφορος της οικονομίας μας θα μας καταστήσει ανοχύρωτους μπροστά στη διεθνή κρίση! Και γι’ αυτό, έχετε εσείς ευθύνη! Εσείς έχετε ευθύνη αν η Ελλάδα σήμερα είναι ανοχύρωτη μπροστά στη διεθνή κρίση!
      Και σε ό,τι αφορά τις εκλογές. Κάνατε τις εκλογές, για να φτιάξετε προϋπολογισμό. Αυτό ήταν! Και καταφέρατε αυτός ο προϋπολογισμός, για τον οποίο κάνατε εκλογές, να ξεφύγει κατά 4.000.000.000 ευρώ! Αυτή είναι η υπευθυνότητα της Κυβέρνησής σας, κύριε Καραμανλή!
      (Χειροκροτήματα από την πτέρυγα του ΠΑΣΟΚ)
       Και για να σας θυμίσω –δεν ξέρω από τη Ραφήνα τι βλέπετε- αλλά η Πάρνηθα καιγόταν τον Ιούνιο και εσείς προκηρύξατε εκλογές!
      (Χειροκροτήματα από την πτέρυγα του ΠΑΣΟΚ)
       Κυρίες και κύριοι συνάδελφοι, χρειάζεται σχέδιο! Χρειάζεται οπωσδήποτε, διότι πράγματι αναθεωρούνται οικονομικά δεδομένα! Τα γεγονότα αλλάζουν τις συνθήκες και τις εξελίξεις! Όμως, υπάρχει μία διαφορά! Το κάθε υπεύθυνο κράτος έχει συγκεκριμένο σχέδιο. Επενδύει σε συγκεκριμένες πολιτικές για να τονώσει την αγορά. Επενδύει σε συγκεκριμένα μέτρα για να πάει πιο πέρα την οικονομία του, για να μπορέσει να αντιμετωπίσει την ανεργία και να μπορέσει να αυξήσει την ανάπτυξη!
      Είστε η μόνη Κυβέρνηση, που όχι μόνο δεν έχετε σχέδιο, αλλά αλλάζετε θέσεις από το άσπρο στο μαύρο, μέσα σε λίγες εβδομάδες. Όχι γιατί ψάχνετε λύσεις για τον πολίτη, αλλά για το πώς θα πάτε σε εκλογές, με περισσότερους πολίτες εξαρτημένους από τις υποσχέσεις και τα ρουσφέτια σας! Διότι σήμερα ο κ. Καραμανλής, όχι μόνο δεν απέκλεισε τις εκλογές, αλλά όλα όσα κάνει, μας δείχνουν ότι τις προετοιμάζει, κάτω από το βάρος των δικών του αδιεξόδων!
      Εσείς έχετε βάλει τη χώρα σε προεκλογική περίοδο! Εσείς έχετε δημιουργήσει το προεκλογικό κλίμα, με τη διγλωσσία σας, τη διγλωσσία των ίδιων, των δικών σας στελεχών και Υπουργών!
      (Χειροκροτήματα από την πτέρυγα του ΠΑΣΟΚ)
       Από τη μία, η δήθεν δημοσιονομική υπευθυνότητα, από την άλλη, «δώστα όλα»! Υποκρίνεστε, λοιπόν, και ο τόπος δεν αντέχει διγλωσσίες και σύγχυση! 
      Δεν ζητούμε εκλογές, για να πάρουμε εμείς την εξουσία! Ζητούμε εκλογές, για να βγει η χώρα από την κοινωνική, τη θεσμική, την οικονομική, την ηθική κρίση, την κρίση των αξιών, μέσα στην οποία την έχετε βάλει!
       (Χειροκροτήματα από την πτέρυγα του ΠΑΣΟΚ)
      	Σήμερα απαιτείται μία κυβέρνηση για την οικονομία, αλλά όχι μόνο για την οικονομία με αξιοπιστία, με εμπιστοσύνη, με καθαρή εντολή, με γνώμονα το συμφέρον του απλού πολίτη, ειδικά τώρα στην κρίση. Ειδικά τώρα, στην κρίση, χρειάζονται και κοινωνικά μέτρα και μέτρα στήριξης της οικονομίας και μέτρα που θα στηρίξουν τις δημόσιες επενδύσεις και τις επενδύσεις γενικότερα. Αυτό ακριβώς λείπει σήμερα. Αυτό είναι που δεν έχετε εσείς και που έχετε απολέσει. Αυτήν την αξιοπιστία, αυτήν την εμπιστοσύνη. Αδυνατείτε να εκφράσετε ακριβώς τον Έλληνα πολίτη. Ούτε πρόγραμμα έχετε ούτε αξιοπιστία διαθέτετε ούτε τα συμφέροντα των πολιτών υπηρετείτε. 
      	Είμαστε η μοναδική χώρα που πετάει πολλά δισεκατομμύρια χωρίς στόχους και πρόγραμμα και σε ποιους; Σε ποιους τα μοιράζει; Είμαστε η μοναδική χώρα που αλλάζει το τιμόνι 180ο από Ανατολή σε Δύση. Όσο για τη δική σας υπευθυνότητα, όλοι οι Έλληνες είδαμε το Σεπτέμβρη του 2008 να δικαιολογείτε την επιβολή επιπλέον φόρων 7,5 δισεκατομμυρίων ευρώ, λέγοντας ότι θα έχουμε δύσκολους καιρούς και ότι απαιτούνται αποφάσεις ευθύνης. 
      Θυμόμαστε τον Πρωθυπουργό να επαναλαμβάνει ότι προτιμά να είναι χρήσιμος παρά πρόσκαιρα ευχάριστος. Τον θυμόμαστε να υψώνει τη φωνή του, λέγοντας ότι δεν θα υποθηκεύσει την προοπτική της χώρας στο βωμό μιας πρόσκαιρης κυβερνητικής δημοτικότητας. Πριν από λίγες μέρες τον θυμόμαστε να αντιτάσσεται στη λογική των δημόσιων επενδύσεων και προγραμμάτων, «γιατί δεν έχουμε το δικαίωμα να τινάξουμε τα πάντα στον αέρα!». 
      Πώς μπορεί να πείσει αυτός ο πολιτικός, ότι έχει σχέδιο για την κρίση, όταν ξαφνικά, μέσα σε δέκα μέρες, η Κυβέρνηση ανακοινώνει ένα όργιο αποσπασματικών ημιμέτρων, για να κάνει τι; Να στείλει το λογαριασμό στην επόμενη κυβέρνηση, δηλαδή, τα δικά τους προεκλογικά έξοδα, να τα στείλει στο ΠΑΣΟΚ και στον ελληνικό λαό. 
      	Δεύτερον, όλοι οι ελεύθεροι επαγγελματίες θυμούνται την κατάργηση του αφορολόγητου. Ήσαν οι φοροφυγάδες. Πόσο αξιόπιστος είναι ένας πολιτικός, ο οποίος το Δεκέμβρη και το Γενάρη τους αποκαλεί φοροφυγάδες, και το Φλεβάρη αλλάζει, διότι αντιλαμβάνεται ξαφνικά ότι και αυτοί πλήττονται από τη διεθνή κρίση; Μα, δεν γνωρίζετε ότι η διεθνής κρίση υπήρχε και το Δεκέμβρη, κύριε Καραμανλή;
      	Τρίτον, όλοι θυμόμαστε ότι ο σημερινός Πρωθυπουργός έλεγε στις 21 Δεκεμβρίου: «Νέοι φόροι δεν πρόκειται να επιβληθούν!». Ποια εμπιστοσύνη, όταν έχουμε το νέο χαράτσι στα τσιγάρα, στα ποτά και με το Ενιαίο Τέλος Ακινήτων; Δεν γνωρίζατε τότε τη διεθνή κρίση, κύριε Καραμανλή; 
      	Τέλος, όλοι μας γνωρίζουμε ότι, οι συμπολίτες μας που ζουν κάτω από το όριο της φτώχειας, είχαν τις υποσχέσεις του Πρωθυπουργού, ότι ξεκινά από το νέο προϋπολογισμό η χρηματοδότηση του Εθνικού Ταμείου Κοινωνικής Συνοχής, που σε βάθος τετραετίας, θα φθάνει τα 2.000.000.000 ευρώ. Το ακούσαμε. Το επανέλαβε. Το ξαναεπανέλαβε ο Πρωθυπουργός. Πόσο ειλικρινής και αξιόπιστος μπορεί να είναι ένας πολιτικός, όταν το συγκεκριμένο Ταμείο δεν μοίρασε ούτε ένα ευρώ το 2008 και η διοίκησή του δεν έχει καν γραφεία, για να στεγαστεί; 
      	Θυμόμαστε να ισχυρίζεται ότι η οικονομία μας είναι θωρακισμένη. Ακόμη και στο πρωτοχρονιάτικο μήνυμά του ήταν θωρακισμένη, με αντοχές ισχυρότερες των άλλων οικονομιών. Ξαφνικά, μας λέει για τη διεθνή κρίση και τις χειρότερες συνέπειες. Τελικά, δεν γνωρίζατε για τη διεθνή κρίση στις αρχές του χρόνου; Και ενώ ήμασταν θωρακισμένοι, γιατί αλλάξατε τον Υπουργό που μας θωράκισε; Ή τώρα ανακαλύπτετε ότι μας βάλατε αθωράκιστους στην κρίση; 
      	Μάλιστα, όταν εμείς είχαμε καταθέσει μομφή για τον κ. Αλογοσκούφη,  είπατε ότι ο προϋπολογισμός δεν είναι θέμα ενός προσώπου. Είναι η γενικότερη, συλλογικότερη πολιτική της Κυβέρνησης. Τα πέντε χρόνια της οικονομικής σας πολιτικής, είναι η οικονομική πολιτική της Νέας Δημοκρατίας συλλογικά, και προσωπικά του κ. Καραμανλή. 
      (Χειροκροτήματα από την πτέρυγα του ΠΑΣΟΚ)
      	Χρειάζονται συναινέσεις. Εσείς τις απορρίψατε. Απορρίψατε την πρότασή μας, όταν εμείς ζητήσαμε διακομματική συνεννόηση -και πήγα και στον Πρόεδρο της Δημοκρατίας- για τα θέματα διαφάνειας, και το 2004 και το 2008. Όταν εμείς είπαμε να καταπολεμήσουμε τη διαφθορά στη Δημόσια Διοίκηση, εσείς, τελικά τη συγκαλύψατε.  
      Απορρίψατε την πρότασή μας για διακομματική, απέναντι στη πύρινη λαίλαπα του 2007. Σας αρκούσε να δώσετε τα τριχίλιαρα και ουσιαστικά να αφήσετε την Ηλεία και άλλες περιοχές, χωρίς σχέδιο για την επόμενη ημέρα.
      Πριν την κρίση, εμείς είχαμε μιλήσει με υπευθυνότητα για μια σειρά θεμάτων. 
      Για τα θέματα της εξωτερικής πολιτικής, παρά τα λάθη, σας στηρίξαμε και θέσαμε κόκκινες γραμμές. Χωρίς προϋποθέσεις, στηρίξαμε την Κυβέρνησή σας στο Σκοπιανό. 
      Μιλάτε για υπευθυνότητα απέναντι στους αγρότες. Όταν ήσασταν Αντιπολίτευση, ποιοι ανέβαιναν στα τρακτέρ και ποιοι λέγανε ότι θα διαπραγματευτούν ισχυρά στις Βρυξέλλες; Εγώ έκανα το απλό: Θέλησα να μιλήσω, με ηρεμία και ησυχία, και με έναν όμορφο διάλογο, με τους αγρότες που είχαν προβλήματα. Και απέναντι σ’ αυτή την πράξη μου, δεχθήκαμε τα δικά σας δακρυγόνα. Αυτή είναι η υπευθυνότητα για την οποία μιλάτε!
      Κυρίες και κύριοι, η Νέα Δημοκρατία πολιτεύτηκε πέντε χρόνια τώρα, διχάζοντας την κοινωνία, διαιρώντας τους πολίτες. Δεν θελήσατε και δεν ζητήσατε ποτέ ουσιαστικά συναινέσεις. Συνενόχους ζητάτε. Συνενόχους, απλώς για να διατηρήσετε την εξουσία. 
      Θέλω εδώ να απαντήσω και πάλι για το χρέος. 
      Πρώτα απ’ όλα, εμείς το χρέος το πήραμε, το διαχειριστήκαμε. Γιατί χρέος θα υπάρχει και μπορεί να υπάρχει για πολλά χρόνια, το θέμα είναι πώς το διαχειρίζεσαι. Και εμείς, το χρέος το αντιμετωπίσαμε με έναν τρόπο, ώστε πραγματικά να μειώνεται. 
      Εσείς τι κάνατε; Και μην παριστάνετε ότι δεν καταλαβαίνετε και ότι δεν υπάρχουν αριθμοί συγκεκριμένοι. Μέσα σε πέντε χρόνια, αυξήσατε περίπου κατά το ήμισυ το συνολικό χρέος που είχε η χώρα τα προηγούμενα χρόνια. Στο χρέος που παραλάβατε το 2004, με τις πραγματικές δανειακές ανάγκες της χώρας το 2009, θα προσθέσετε και άλλο τόσο. Μέσα δηλαδή σε πέντε χρόνια, προσθέσατε το μισό και σε έξι χρόνια το διπλασιάζετε. Υπάρχουν και ανείσπρακτες οφειλές. Είναι 13.000.000.000 το 2003, 35.000.000.000 το 2007. 
      Ρωτάτε πού θα βρούμε τα λεφτά. Σας καταθέτω αυτόν τον πίνακα, για να γνωρίζετε ακριβώς, πόσο καλά και νοικοκυρεμένα εσείς διαχειρίζεστε την οικονομία! 
      (Χειροκροτήματα από την πτέρυγα του ΠΑΣΟΚ)
      Είναι ο πίνακας του Γενικού Λογιστηρίου, που τον χρησιμοποιεί και το Ελεγκτικό. 
      (Στο σημείο αυτό ο Πρόεδρος του Πανελλήνιου Σοσιαλιστικού Κινήματος κ.       Γεώργιος Παπανδρέου καταθέτει για τα Πρακτικά τους προαναφερθέντες πίνακες, οι οποίοι έχουν ως εξής:
      
      (Να μπουν οι σελίδες 145-146)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Πέρα, αγαπητοί συνάδελφοι, από τα χρήματα, υπάρχουν και πολλά που δεν κοστίζουν ούτε 1 ευρώ. Μάλιστα, νοικοκυρεύουν την οικονομία, δημιουργούν και ευρύτερες συναινέσεις. Αυτές είναι οι αξίες μας. Είναι η αξία της διαφάνειας, είναι η αξία της αξιοκρατίας, είναι η αξία του σεβασμού στον πολίτη, είναι η αξία του σεβασμού της αξιοπρέπειας του πολίτη, είναι η αξία της διαβούλευσης και της δημοκρατικής έκφρασης του πολίτη. Αλλά για όλα αυτά, χρειάζεται να συγκρουστεί κανείς με αντιλήψεις, πρακτικές και, ενίοτε, και συμφέροντα. Εσείς δεν το μπορείτε, δεν το μπορέσατε. Εμείς το μπορούμε! 
      (Χειροκροτήματα από την πτέρυγα του ΠΑΣΟΚ)
      Και αύριο, η κυβέρνησή μας θα είναι μια κυβέρνηση αξιών, που θα χειρίζεται το δημόσιο πλούτο με διαφάνεια, θα επιβάλει την αξιοκρατία, θα μιλάει τη γλώσσα της ειλικρίνειας και της αλήθειας και θα κερδίζει την εμπιστοσύνη του ελληνικού λαού. 
      Κυρίες και κύριοι συνάδελφοι, εκλέχθηκε η Νέα Δημοκρατία για να διαχειριστεί τα συμφέροντα του ελληνικού λαού και απέτυχε οικτρά. Γι’ αυτό, ζητάμε να πάμε στο λαό, να αποφασίσει επιτέλους ο ελληνικός λαός ποιο δρόμο θέλει να πάρει η χώρα. Να αποφασίσει, το ΠΑΣΟΚ, ή τη Νέα Δημοκρατία. Να αποφασίσει την έξοδο από την κρίση ή τη χρεοκοπία. Την αξιοπρεπή διαβίωση ή τη φτώχεια. Την ασφάλεια ή την ανασφάλεια. Τη δουλειά ή την ανεργία. Την «πράσινη» ανάπτυξη ή την ύφεση. Τους τραπεζίτες ή τους πολίτες. Το μεγάλο κεφάλαιο ή τον απλό εργαζόμενο, το μισθωτό, τον αγρότη, τον επαγγελματοβιοτέχνη. Την παραγωγική ανασυγκρότηση ή την παρασιτική οικονομία. Την κοινωνική ευαισθησία ή την αναλγησία. Την προστασία του δημόσιου πλούτου ή το ξεπούλημά του. Το φόβο και την υποταγή στα ευρωπαϊκά και διεθνή φόρα ή την ισχυρή και περήφανη διαπραγμάτευση με τους εταίρους, για να προωθήσουμε τα συμφέροντά μας, το πρόγραμμά μας, αξιόπιστα!
      (Χειροκροτήματα από την πτέρυγα του ΠΑΣΟΚ)
      Ανάμεσα σ’ αυτά έχει να αποφασίσει ο λαός. Ανάμεσα, πράγματι, σε δύο διαφορετικούς κόσμους. 
      Και σήμερα, πάλι η έπαρσή σας. Εσείς δεν μας λέγατε για τους «λαγούς»; Σήμερα, γιατί κάνετε ότι δεν ακούτε; Εμείς σας καταθέσαμε μία υπεύθυνη πρόταση δημοκρατικής διεξόδου από την κρίση, την οποία εσείς έχετε διαμορφώσει, την εσωτερική κρίση, για να μπορέσουμε να αντιμετωπίσουμε τη διεθνή κρίση. Και αυτή η πρόταση είναι «εκλογές μέχρι ή με τις Ευρωεκλογές και συναινετική απόφαση για τον Πρόεδρο της Δημοκρατίας». Και πάλι, κάνατε ότι δεν ακούσατε!
      (Χειροκροτήματα από την  πτέρυγα του ΠΑΣΟΚ)
      Δώστε, λοιπόν, το δικαίωμα στο λαό να αποφασίσει, να ανοίξει νέους ορίζοντες, να λυθεί και το οικονομικό και το κοινωνικό και το πολιτικό πρόβλημα της χώρας, να ανοίξουμε νέους ορίζοντες για το μέλλον της χώρας, να μπορέσει να προχωρήσει η Ελλάδα δυναμικά, με τις ευρύτερες δυνατές συναινέσεις, με πρόγραμμα και σχέδιο για την έξοδο από την κρίση. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Δημήτριος Σιούφας): Η Πρόεδρος της Κοινοβουλευτικής Ομάδας και Γενική Γραμματέας του Κομμουνιστικού Κόμματος Ελλάδας κ. Αλεξάνδρα Παπαρήγα έχει το λόγο.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Επιτρέψτε μου να ξεκινήσω με μία διαπίστωση που δεν θα παρεξηγηθώ καθόλου αν θεωρηθεί κακία αυτό που θα πω και «κακιούλα», όπως το λέει ο Πρόεδρος! Είναι κακία, αλλά θα την πω, δεν γίνεται!
      Εδώ ακούσαμε ότι η κρίση είχε προβλεφθεί πολύ καιρό! Εγώ από όσο ξέρω η κρίση δεν προβλέπεται, μόλις ξεσπάσει την βλέπεις. Γενικά θεωρητικά μπορείς να την προβλέψεις. Κι εμείς το 2000 στα επίσημα ντοκουμέντα του Συνεδρίου γράψαμε ότι θα έχει κρίση η Ελλάδα. Το 2005 το ξαναγράψαμε. Γιατί το γράψαμε; Γιατί βλέπαμε τους παράγοντες εκείνους που διαμορφώνονται, που θα ξεσπάσει η κρίση. Ήταν αδύνατον να προβλέψουμε πότε ακριβώς θα ξεσπάσει. Και μάλιστα μέχρι πριν είκοσι μέρες, ένα μήνα, λέγαμε ότι δεν έχει έλθει ακόμα η κρίση, στοιχεία της κρίσης έχουν έλθει, δεν έχει ξεσπάσει ολόπλευρα. 
      Αυτό δεν το λέω για να αθωωθεί η Κυβέρνηση της Νέας Δημοκρατίας, αλλά γιατί η άγονη αντιπαράθεση «εγώ το είπα και δεν με άκουσες» δεν έχει κανένα νόημα! Εγώ σας λέω ότι η Νέα Δημοκρατία προέβλεπε την κρίση. Τα ίδια μέτρα θα έπαιρνε! Να ταΐσει τους επιχειρηματίες θα φρόντιζε! Τι άλλα μέτρα θα έπαιρνε δηλαδή; Αυτά που παίρνουν σε όλα τα μήκη και πλάτη της γης. Αυτά παίρνουν και οι Ηνωμένες Πολιτείες και η Βρετανία. Όλοι τα ίδια μέτρα παίρνουν παγκόσμια. Αποχρώσεις υπάρχουν, επιμέρους διαφορές υπάρχουν. Δεν πάει τώρα να συζητάμε αυτό το πράγμα, αν προέβλεψες ή αν δεν προέβλεψες. Δηλαδή, τι θα γινόταν με την πρόβλεψη;
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Γιατί στο κάτω-κάτω μπορείς να μιλάς για την επερχόμενη καπιταλιστική κρίση όταν είσαι αντικαπιταλιστής, να το πω έτσι. Και πάλι δεν θα  την προβλέψεις πότε θα ξεσπάσει. Ένα ζήτημα είναι αυτό. 
      Υπάρχουν δύο επιλογές αντιμετώπισης της κρίσης. Η μία είναι αυτό που κάνει η Κυβέρνηση και κάθε κόμμα που πολιτεύεται στο πλαίσιο της ευρωενωσιακής αγοράς, της ευρωενωσιακής πολιτικής, ακόμα και αν κάνει κριτική στην Ευρωπαϊκή Ένωση, να εξασφαλίσει είτε μέσω των τραπεζών είτε άμεσα τη μεγάλη πλειονότητα των επιχειρήσεων ότι θα αντέξουν τον ανταγωνισμό από τις ομοειδείς τους επιχειρήσεις των κρατών-μελών της Ευρωπαϊκής Ένωσης και θα μπορέσουν πάλι να βάλουν σε κυκλοφορία το κεφάλαιο, στην παραγωγή, να διατηρήσουν τα κέρδη, να μη χάσουν τα μερίδια αγοράς. Αυτή είναι η μία επιλογή.
      Η άλλη επιλογή είναι αυτή που εμείς προτιμάμε, να θωρακιστεί το λαϊκό κίνημα, να μη χάσει και άλλα διότι ήδη έχει χάσει πολλά και όχι μόνο αυτό. Η άμυνα σήμερα δεν αποτελεί καμμία λύση. Πρέπει να περάσει στην αντεπίθεση, να αξιοποιήσει την κρίση για να δημιουργήσει προβλήματα –εμείς το λέμε καθαρά- όχι μόνο σ’ ένα κυβερνητικό κόμμα αλλά σ’ ολόκληρο το πολιτικό σύστημα. Αυτή είναι η άλλη επιλογή.
      Εγώ θέλω να θυμίσω τι έχουν κάνει και τα δύο κόμματα, χθες το ΠΑΣΟΚ, σήμερα η Νέα Δημοκρατία, για να «ταΐσουν» απλόχερα τους μεγάλους επιχειρηματικούς ομίλους, το μεγάλο κεφάλαιο. Έκαναν μείωση συντελεστών φορολογίας και φορολόγησης κερδών. Δεν έγινε αυτό και επί ΠΑΣΟΚ και επί Νέας Δημοκρατίας; Οι επενδυτικοί και οι αναπτυξιακοί νόμοι συνεχώς διεύρυναν τα κίνητρα και τις παροχές στο μεγάλο κεφάλαιο. Δεν έγινε αυτό;
      Δεν θα μπω γενικά στην απελευθέρωση της αγοράς -ψήφισαν το Μάαστριχτ και την κήρυξαν- στην απελευθέρωση των αγορών, στις τηλεπικοινωνίες, στην ενέργεια, στο χρηματοπιστωτικό σύστημα με ό,τι αρνητικές συνέπειες υπήρχαν και στη λαϊκή κατανάλωση και στους εργαζόμενους των συγκεκριμένων κλάδων. Προχώρησαν στην απελευθέρωση της αγοράς εργασίας με την ελαστικοποίηση των εργασιακών σχέσεων, με την εποχικότητα, τη μερική απασχόληση, τη διευθέτηση του χρόνου εργασίας και τη συνολική προσαρμογή της αγοράς στις ανάγκες των επιχειρήσεων. Προχώρησαν μάλιστα στην προσαρμογή της παιδείας σ’ αυτόν τον τομέα. Έκανε η Νέα Δημοκρατία περισσότερα; Εγώ να δεχθώ ότι έκανε περισσότερα. Στην ίδια κατεύθυνση με το ΠΑΣΟΚ κινήθηκε. Επομένως το θέμα είναι ότι «ταΐστηκε» το κεφάλαιο και ξαναθέλει χρήμα. Αυτή είναι η υπόθεση και από την πλευρά του δηλαδή καλά κάνει και θέλει.
      Μ’ αυτήν την ευκαιρία να ρωτήσω. Δηλαδή η «πράσινη» οικονομία, η «πράσινη» βιομηχανία τι διαφορά θα έχει; Πάλι δεν θα είναι οι βιομήχανοι; Δεν θα λέγεται Σύνδεσμος Ελλήνων Βιομηχάνων, θα λέγεται Σύνδεσμος «Πράσινων» Ελλήνων Βιομηχάνων! Όταν λέω «πράσινων» δεν εννοώ του ΠΑΣΟΚ, εννοώ της «πράσινης» βιομηχανίας. Δεν κινδυνεύει αυτή η «πράσινη» βιομηχανία ή η «πράσινη» αγροτική οικονομία από την οικονομική κρίση; Είναι θωρακισμένη; Εγώ τώρα δεν λέω πόσο θα βοηθήσει το περιβάλλον. Αυτοί που κάνουν επενδύσεις δεν θα είναι οι ίδιοι που θα ηγηθούν και στην «πράσινη» οικονομία; Θα είναι άλλοι, θα είναι ο λαός, θα είναι η αγροτιά; 
      	Εδώ υπάρχει ένα στοιχείο που έχει ένα ενδιαφέρον να το παρακολουθήσει κανείς. Σήμερα υπάρχουν τμήματα του κεφαλαίου που συγκρούονται μεταξύ τους στα θέματα των επιδοτήσεων για την αντιμετώπιση της κρίσης. Υπάρχουν οι τράπεζες, αλλά και να φθάνουμε στο σημείο να διαχωρίζονται οι τράπεζες από το παραγωγικό και το εμπορικό κεφάλαιο, αυτό πάει πολύ. Δηλαδή η «EUROBANK» ανήκει δεν ξέρω πόσο τοις εκατό στον κ. Λάτση. Ο κ. Λάτσης μόνο σ’ αυτήν την τράπεζα είναι; Δεν είναι στα διυλιστήρια, δεν έχει καράβια; Υπάρχει δηλαδή παραγωγικό κεφάλαιο που είναι αποκομμένο από το εμπορικό ή από το τραπεζικό; Τι συζητάμε; Εν πάση περιπτώσει, καλό είναι να διαφωνούμε μεταξύ μας, αυτό είναι αντικειμενικό, αλλά δεν μπορεί να παραγνωρίζουμε την αντικειμενική πραγματικότητα ανεξάρτητα από το τι λέω εγώ, τι λέει ο ένας, ο άλλος, το ένα ή το άλλο κόμμα.
      	Αρχίζει τώρα μία ιστορία. Θα πάει μέσω των τραπεζών η επιδότηση ή θα διαχυθεί μέσω των επιχειρηματιών; Να κάνουμε έτσι και ένα ταμείο των επιχειρηματιών για να έχει μέσα τους επιχειρηματίες. Απ’ όποιο κανάλι και να πάνε, στο ίδιο στόμα, στις ίδιες κοιλιές, στα ίδια στομάχια θα πέσουν και τα ίδια στομάχια θα αδειάσουν. 
      	Επομένως το ζήτημα είναι η στάση απέναντι στην κρίση. Βεβαίως όταν δύο κόμματα έχουν την ίδια στρατηγική είναι φυσικό να τσακώνονται μεταξύ τους για το ποιο έχει το καλύτερο σχέδιο. Μπορεί κανείς να καταλάβει ποιο είναι το καλύτερο σχέδιο. Εμείς δυσκολευόμαστε να πούμε ποιος έχει το καλύτερο σχέδιο.
      Θα αναπτυχθεί και κλίμα συναίνεσης. Μην κοιτάτε που έχουμε προεκλογική περίοδο. Μόλις γίνουν οι εκλογές το κλίμα συναίνεσης θα προχωρήσει. Διότι θα μπει το κεφάλαιο, θα μπουν οι επιχειρηματίες, θα πουν: «Τέρμα. Τώρα τσακωθήκατε, αυτός είναι πρώτος, αυτός είναι δεύτερος, βρείτε τα». Και το κλίμα συναίνεσης θα προχωρήσει. Και το κλίμα συναίνεσης -που μπαίνουν μέσα οι εργαζόμενοι- είναι το μόνο που φοβόμαστε. Και αυτό το κλίμα όσο μπορούμε θα προσπαθήσουμε να το χαλάσουμε. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Πρόεδρος της Κοινοβουλευτικής Ομάδας του ΣΥΡΙΖΑ, κ. Αλέξανδρος Αλαβάνος
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Το πρώτο θέμα που θα ήθελα να αναφέρω, κυρία Πρόεδρε, είναι ότι σήμερα σε όλον τον πλανήτη υπάρχει μια τεράστια αγωνία αλλά και μια τεράστια δυστυχία σχετικά με τις θέσεις εργασίας και τις απολαβές. 
      Ο πρώτος μήνας του Ομπάμα είχε εξακόσιες χιλιάδες νέους ανέργους στις Ηνωμένες Πολιτείες. Στην Κίνα κατά εκατοντάδες χιλιάδες επιστρέφουν στα χωριά τους. Χωρίς να έχουν να κάνουν πια τίποτα. Όσοι είχαν συγκεντρωθεί στις μεγάλες βιομηχανίες οι οποίες αντιμετωπίζουν και αυτές κρίση από τη διεθνή αγορά. 
      Στην Ελλάδα υπάρχει αγωνία, υπάρχει δυστυχία και υπάρχει αγριότητα. Και αυτό πρέπει να είναι επίκαιρο στην πολιτική της Κυβέρνησης. Και αυτό θα έπρεπε να απασχολεί και τη Βουλή. Και από κάπου θα πρέπει τώρα να ξεκινήσουμε. 
      Ξαναβάζω το θέμα των καθαριστριών. Και σε σας που προεδρεύετε και προσωπικά στον κ. Σιούφα. Δεν μπορούμε να δεχθούμε ότι αυτό το όμορφο ανακαινισμένο κτήριο, Αίθουσα –και συγχαρητήρια- μπορούν να το καθαρίζουν γυναίκες οι οποίες παίρνουν 3,10 ευρώ την ώρα νοικιασμένες από τις γνωστές εταιρείες που μας έδωσαν αυτά τα αποτελέσματα με την πρόοδο των καθαριστριών. Και ζητάμε να πάρετε άμεσα μέτρα.
      Δεύτερον, δεν θέλουμε να κάνουμε αφηρημένες τοποθετήσεις. Λέμε και το ξαναείπαμε και το είπαμε και με το πακέτο μέτρων για τις τράπεζες, όχι γενικά, ότι η Κυβέρνηση κατευθύνει τους πόρους οι οποίοι είναι δυσεύρετοι και έχουν κόστος  λόγω του διεθνούς χρέους σήμερα σ’ αυτούς που έχουν την ευθύνη. 
      Και θα αναφέρω ένα συγκεκριμένο παράδειγμα μέσα από το οποίο μπορούμε να συνειδητοποιήσουμε την πολιτική της Κυβέρνησης: Ο «ΤΕΙΡΕΣΙΑΣ». Γιατί ο «ΤΕΙΡΕΣΙΑΣ»; Ο Τειρεσίας, τυφλός μάντης,  χρειάζεται στη Θήβα, χρειάζεται να μας πει πού θα πάμε, τι θα γίνει αύριο, ποια κυβέρνηση θα έχουμε τον επόμενο μήνα ενδεχομένως, ή το μεθεπόμενο, αλλά για ποιο λόγο αυτός ο αμείλικτος μηχανισμός ενάντια σε μικρούς και μεσαίους επιχειρηματίες προκειμένου να προστατέψει τις τράπεζες; 
      Να σας ρωτήσω. Γιατί να μην υπάρχει «ΤΕΙΡΕΣΙΑΣ» τότε για τις ασφαλιστικές εισφορές όπου υπάρχει μια τεράστια, ξέρουμε, έλλειψη εκπλήρωσης των υποχρεώσεων πάρα πολλών εταιρειών; Και μεγάλων εταιρειών. Γιατί «ΤΕΙΡΕΣΙΑΣ» στις τράπεζες και όχι «ΤΕΙΡΕΣΙΑΣ» στους εργαζόμενους, αν θέλετε Τειρεσίες; Γιατί οι μικροί και μεσαίοι που πιέζονται πρώτα απ’ όλα μπροστά στον κίνδυνο να γραφούν στον «ΤΕΙΡΕΣΙΑ» και να χάσουν την δυνατότητα χρηματοδότησης να αφήνουν σε δεύτερη μοίρα και σε τρίτη, παρ’ ότι ίσως προσωπικά δεν το θέλανε, τις ασφαλιστικές τους υποχρεώσεις; 
      Σ’ αυτό που είπε ο Πρωθυπουργός «όχι σε όλα» να του πω επιτέλους και εσείς η Νέα Δημοκρατία πείτε ένα «όχι» σ’ αυτούς στους οποίους συνεχώς λέγατε «ναι». Πείτε τουλάχιστον ένα «όχι» στις τράπεζες στις οποίες συνηθίσατε και συνέχεια λέγατε «ναι»! 
      Το τρίτο: Χρειάζεται μία εντελώς διαφορετική στάση απέναντι στην Ευρωπαϊκή Ένωση. Δεν μπορεί με αυτόν τον τρόπο. Δεν γίνεται να πηγαίνουμε στην Ευρωπαϊκή Ένωση και να ερχόμαστε για να δούμε τι βαθμό πήραμε και τι διορθώσεις θα κάνουμε στο γραπτό μας, κύριε Υπουργέ, κι αν θα το πάμε για το 2010 ή για το 2011 το έλλειμμα. Έλλειμμα ύψους 1% μπορεί να είναι καταστροφικό και 10% που πάει στην παιδεία, στην έρευνα και στην κοινωνική συνοχή μπορεί μακροπρόθεσμα να δημιουργήσει θεμέλια για μία άλλη χώρα.
      Ο Συνασπισμός Ριζοσπαστικής Αριστεράς έχει θέσει εδώ και μήνες την πρόταση, από τότε που εντάθηκε η κρίση, ότι δεν μπορεί η Ευρωπαϊκή Ένωση να έχει μία πολιτική, που είναι το άθροισμα των μελών της και να μην έχει δική της πολιτική για την κρίση. Δεν έχει πολιτική η Ευρωπαϊκή Ένωση. Το μόνο που λέει είναι, τι έκανε η Γαλλία, τι έκανε η Γερμανία, τι έκανε η Ισπανία, τι έκανε η Ελλάδα. Από εκεί και πέρα έρχεται και προσπαθεί να εφαρμόσει τους κανόνες του βρικόλακα, που είναι το Σύμφωνο Σταθερότητας. 
      Και σας ρωτάω: Γιατί δεν διεκδικούμε εμείς άμεσα και δυναμικά και απαιτητικά την ανάγκη ύπαρξης, έκδοσης ευρωομολόγων ή ειδικού ταμείου, που θα σταματήσει αυτή την τεράστια διαφορά στο κόστος δανεισμού, που έχει ιδιαίτερο βάρος; 
      Χθες ο Γιάννης ο Δραγασάκης, ο οποίος βρίσκεται σε επιτροπές του Ευρωπαϊκού Κοινοβουλίου με άλλους συναδέλφους, έθεσε στον κ. Αλμούνια αυτό το ερώτημα. Και είπε -διότι υπάρχουν πολιτικές διαφορές- γιατί δεν κάνουμε μέτωπο σε αυτές τις πολιτικές διαφορές; Και δεν είμαστε μόνοι μας. Και είπε ότι το κόστος αυτό για την Ευρωπαϊκή Ένωση είναι 30.000.000.000 ευρώ. 
      Το τέταρτο που θα ήθελα να θέσω είναι ότι για εμάς κεντρική, αν θέλετε, ιδέα είναι η στροφή στο δημόσιο. Δεν λέω επιστροφή, γιατί δεν εννοώ το δημόσιο με την έννοια που είχε, το κομματικοποιημένο, το καθυστερημένο, το αναξιοκρατικό, το εχθρικό στον πολίτη. Σήμερα αυτό βγαίνει από όλους. Και στην Ελλάδα πρέπει να το κάνουμε σύντομα. Υποθέσεις όπως είναι η Ολυμπιακή Αεροπορία, ΟΤΕ, Εθνική Τράπεζα, ειδικά ένας ισχυρός κρατικός πόλος μέσα στο τραπεζικό σύστημα, πρέπει να πάρουν απαντήσεις. Μόνο μέσα από εκεί μπορείς πραγματικά να στηρίξεις πολιτικές με ευνοϊκούς δανειακούς όρους, με επενδυτικές ωθήσεις για τους αγρότες, για τους μικρομεσαίους, για τους καταναλωτές, για τους νέους, γι’ αυτούς που πιέζονται από τις πιστωτικές κάρτες και δεν μπορούν να επιβιώσουν.
      Το πέμπτο σημείο που θέλω να θέσω, είναι το θέμα των αγώνων: Εφόσον συνεχίζετε αυτή την πολιτική και φοβάμαι ότι εφόσον είστε η Κυβέρνηση με αυτή την ταυτότητα, δεν υπάρχει άλλος δρόμος. Γιατί αγνοήσατε τους αγρότες; Επανειλημμένα και οι ίδιοι, αλλά και μέσα εδώ η Αριστερά, έθεσε τα ζητήματα των αγροτών και την τραγική και δραματική κατάσταση που έχουν φτάσει. 
      Σήμερα –και μιλάω και ως Πρόεδρος της Κοινοβουλευτικής Ομάδας του ΣΥΡΙΖΑ και ως Βουλευτής Ηρακλείου- είχε οργανωθεί μία συνάντηση των εκπροσώπων των αγροτών με τον Υπουργό Αγροτικής Ανάπτυξης. Τι δουλειά είχε ο κ. Μαρκογιαννάκης εκεί; Γιατί πήγε να κάνει δημόσιες σχέσεις; 
      ΘΕΟΔΩΡΟΣ ΠΑΓΚΑΛΟΣ: Ως Κρης.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Γιατί τη ναρκοθετήσατε μετά από όλα αυτά που έγιναν, μετά την προσβολή που κάνατε;
      Οι Κρητικοί –και πιστεύω όλος ο λαός μας- δεν σκύβουν το κεφάλι. Για ποιο λόγο επιμένετε σε αυτή τη ναρκοθέτηση και απλώς στην εξασφάλιση ορισμένων οφελών μικροκομματικής σημασίας; Εμείς οφείλουμε να στηρίξουμε και να καλέσουμε τους εργαζόμενους να αγωνιστούν. Διότι, ξαναλέω, υπάρχει κρίση και οι πολιτικές που εφαρμόζονται, μέχρι σήμερα, είναι πολιτικές οι οποίες στρέφονται ενάντια στο θύμα και υπέρ του θύτη. 
      Το έκτο σημείο: Νομίζω ότι το πρόβλημα τελικά είναι πολιτικό. Όλοι το κατανοούν αυτό. Είχαμε συνηθίσει με μία οικονομία η οποία δούλευε χωρίς την πολιτική παρέμβαση.
      Δηλαδή, όταν έλεγαν πολιτική παρέμβαση, εννοούσαν τους ελέγχους και τα όρια που θα μπουν στην αγορά σε σχέση με την οικολογική διάσταση, με την κοινωνική διάσταση, την ισχυρή παρουσία του δημοσίου μέσα στην οικονομία. Είχε εκτοπιστεί η πολιτική η οποία έλεγχε και ήταν ανεκτή η πολιτική των κατασταλτικών μηχανισμών και η πολιτική που έκλεινε τα μάτια στη μαφία αυτή που εγκαταστάθηκε στην κορυφή της παγκόσμιας οικονομίας, στο χρηματοπιστωτικό σύστημα. 
      Η ζωή δείχνει ότι δεν υπάρχουν συνταγές μέσα στα πλαίσια αυτών των πολιτικών που μπορούν να δώσουν λύση. Ούτε οι συνταγές Μέρκελ και Σαρκοζί, της Δεξιάς, δίνουν λύση, ούτε όμως οι συνταγές του Θαπατέρο, που έχει βουλιάξει την Ισπανία στο μεγαλύτερο ποσοστό ανεργίας, ειδικά των νέων, μέσα στην Ευρωπαϊκή Ένωση, ούτε του σοσιαλιστή, του κ. Μπράουν, όπου σήμερα είναι η πιο εκτεθειμένη χώρα η Μεγάλη Βρετανία. Με αυτήν την ανάγκη πρέπει να δώσουμε μία απάντηση, η οποία είναι έξω από τα όρια της συναίνεσης.
      Άκουσα τον Πρόεδρο του ΠΑΣΟΚ να κάνει τις τοποθετήσεις του στο κάλεσμα για συναίνεση από τη Νέα Δημοκρατία. Θέλω να πω ότι εγώ την είδα τη συναίνεση, την είδα με τρομακτικό τρόπο -θα το πω- χθες το βράδυ, γιατί δεν είναι μικρή η υπόθεση των νοσοκομείων, δεν είναι μικρή η υπόθεση των γιατρών, όταν ΠΑΣΟΚ και Νέα Δημοκρατία απέναντι σε μια ιστορικού χαρακτήρα σύμβαση, πρώτη σύμβαση που υπογράφεται ανάμεσα σε εργαζόμενους με το δημόσιο ως εργοδότη στην ιστορία και οι δύο μαζί καλύπτοντας ο ένας τον άλλο, για να στηρίξουν το διευθυντικό κατεστημένο της αναξιοκρατίας και του κομματισμού, ο οποίος είναι μία διαρχία συναίνεσης μέσα στα νοσοκομεία, έφτασαν να ζητήσουν αναπομπή των διατάξεων και επανασυζήτηση. Εγώ θέλω από εδώ να πω ως ΣΥΡΙΖΑ στους γιατρούς ότι στηρίζουμε τον αγώνα τους, ότι δεν πρέπει να κάνουν πίσω, ότι αυτήν τη στιγμή μπορούν να πετύχουν κάτι σημαντικό γι’ αυτούς και για όλους.  
      Επομένως η λύση είναι πολιτική και δεν είναι η απάντηση που μας ζητάει το σύστημα και που μας ζητάνε πολλά Μέσα Μαζικής Ενημέρωσης. Επιτέλους, ας φύγουμε απ’ αυτόν τον προβληματισμό μόνο. Ας φύγουμε από αυτό το αναχρονιστικό, καθυστερημένο, τοπίο των δημοσκοπήσεων που καλύπτουν συνεχώς τα δελτία της τηλεόρασης. Ας μας βάλουν όπου θέλουν, οκτώ, έξι, τέσσερα, τρία, το δεχόμαστε ως ΣΥΡΙΖΑ. Ας μας βάλουν σε όποια σειρά θέλουν, τρίτο, τέταρτο, πέμπτο, έκτο κόμμα, το δεχόμαστε. Ας αφήσουν ανοικτή τη συζήτηση. Το ερώτημα δεν είναι ποιος θα συνεχίσει μέσα στο σύστημα, το ερώτημα είναι τι θα γίνει, τι προγραμματικές θέσεις πρέπει να υπάρξουν για να βγούμε απ’ αυτό το σύστημα.
      Εδώ θέλω να σας πω, επειδή πολλά συζητούνται σχετικά με τις θέσεις του ΣΥΡΙΖΑ για τη συνεργασία κ.λπ., ούτε η Νέα Δημοκρατία ούτε το ΠΑΣΟΚ ούτε το ΚΚΕ ούτε ο ΛΑΟΣ είναι δύναμη συνεργασίας όπως είμαστε εμείς, συμμαχική δύναμη, ο Συνασπισμός Ριζοσπαστικής Αριστεράς, με αριστερούς, οικολόγους, σοσιαλιστές, κομμουνιστές μέσα στις γραμμές μας. Δεν διστάζουμε να συνεργαστούμε με κανέναν. Δεν ζητάμε εμείς ούτε πιστοποιητικά προτέρου εντίμου βίου ούτε ιατρικό φάκελο. Δεν διστάζουμε να συνεργαστούμε με δυνάμεις που προέρχονται από το σοσιαλιστικό χώρο, ανεξάρτητες προσωπικότητες, το ΔΗΚΚΙ, αλλά πάνω σε πρόγραμμα και πάνω σε θέσεις και όχι για να καλύψουμε άλλες πολιτικές. Και είπαμε θέσεις και περιμένουμε εμείς. Και στο ΚΚΕ απευθυνόμαστε -έχει κλείσει την πόρτα, δικαίωμά του- και στο ΠΑΣΟΚ, όπως απευθυνόμαστε και σε όλη την κοινωνία: Ελάτε, κοινή δράση. 
      Θέματα που βγήκαν από τη σημερινή συζήτηση; Άμεση μείωση των εξοπλισμών. Κατάργηση όλων των εγκαταστάσεων, τις οποίες πληρώνει η Ελλάδα τουλάχιστον στα πλαίσια των αμερικανονατοϊκών βάσεων. Απόσυρση με δημοψήφισμα της Συνθήκης της Λισαβόνας που μας κρατάει σ’ αυτό το νεοφιλελεύθερο πλαίσιο. Αγώνας για την κατάργηση του Συμφώνου Σταθερότητας.
      Εθνικοποίηση της Εθνικής Τράπεζας και δημιουργία ισχυρού εθνικού πόλου. Νόμοι που θα καταργούν την ευέλικτη εργασία και της Νέας Δημοκρατίας το οπλοστάσιο το σημερινό και του 1990 και του Παπαϊωάννου για τη μερική απασχόληση. Κατάργηση των νόμων για την ασφάλιση που υποβαθμίζουν τα δικαιώματα των εργαζομένων και της Νέας Δημοκρατίας και το νόμο Ρέππα. Επιστροφή της Ολυμπιακής όχι στη «MIG» αλλά στο δημόσιο χώρο. Ανάκτηση του ΟΤΕ κατάργηση των ΣΔΙΤ. Κατάργηση της αγροτικής γραφειοκρατίας μέσα από την ΣΥΔΑΣΕ και ΓΕΣΑΣΕ και την ΠΑΣΕΓΕΣ που έχει καθηλώσει το κίνημα. 
      Από κει και πέρα πρέπει να είμαστε σαφείς. Ο Συνασπισμός Ριζοσπαστικής Αριστεράς υπολογίζει την κοινωνία. Αλλά κάνει λάθος κάποιος εάν πιστεύει ότι είμαστε το ναυαγοσωστικό του συστήματος. Έχουμε βγάλει τα συμπεράσματά  μας από όλη την ιστορία της Αριστεράς και από το 1989 όταν πήγε να λειτουργήσει έτσι. Θέλουμε να είμαστε το πλοίο με τα ανοιγμένα πανιά που οδηγεί στο μέλλον, που δίνει ελπίδες. Έχουμε κάνει μεγάλα βήματα αυτή την τελευταία πενταετία. Δεν πρόκειται να υπάρξει καμμία επιστροφή. 
      Ξέρουμε ότι ζούμε σε μεταβατική εποχή και ότι μπορούμε να πάμε επάνω ή ότι  μπορούμε να πάμε  κάτω. Πιστεύουμε βαθιά όσο δύσκολο και αν είναι και σήμερα καταλαβαίνουμε ότι είναι ιδιαίτερα δύσκολο ότι χρειάζεται μια εντελώς διαφορετική κοινωνική και πολιτική πλειοψηφία με  πυρήνα την αριστερά για να προσπαθήσει να δώσει αυτές τις απαντήσεις. 
      Σας ευχαριστώ. 
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Πρόεδρος του ΛΑΟΣ κ. Καρατζαφέρης. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Προσπαθώ να καταλάβω ποία η διαφορά εκείνων που γεννήθηκαν φτωχοί και ανεβήκαν σκαλοπάτι-σκαλοπάτι, από εκείνους που κληρονόμησαν τα πάντα. Νομίζω ότι αυτό το στοιχείο διαφοράς είναι η αλαζονεία. Εκείνοι που γεννήθηκαν με τα πάντα αναπτύσσουν μια αλαζονεία. Μόνοι μας  και δεν μας ενδιαφέρει κανένας άλλος. 
      Άκουσα τον κύριο Πρωθυπουργό, που ανήκει σε αυτήν την κατηγορία, να μιλά για μια συναίνεση. Πολύ ωραία λέξη. Συναίνεση. Σε τι; Πώς; Ποια συναίνεση; Άντε γενικά συναίνεση και να μαζευτούν οι άλλοι εκατόν πενήντα που δεν ανήκουν σε μας και να φωνάζουν μπράβο, ζήτω. Ποια συναίνεση; Πρέπει να καταλάβει ο κύριος Πρωθυπουργός ότι το πράγμα δεν τραβάει. Δεν μπορεί να είναι υπό την ομηρία πότε του Μανώλη, πότε του Κουκοδήμου, πότε του Δαϊλάκη και όλων αυτών. Δεν τραβάει το πράγμα. Εκτός αν πιστεύει ότι τραβάει, οπότε χάνουμε κάθε ίχνος σοβαρής κριτικής στο πρόσωπό  του. 
      Βεβαίως, συμφωνούμε ότι δεν είναι και ώρα για εκλογές. Αν κάνουμε εκλογές κάθε έξι, επτά μήνες, να καταργήσουμε το Σύνταγμα που λέει για τετραετία και να λέμε όσο πάει και εκλογές. Η παρούσα Βουλή μπορεί να δώσει άλλη Κυβέρνηση ευρύτερης αποδοχής. Κάνατε μια πρόταση; Μπορεί να πει ναι ο  ένας, μπορεί να πει όχι ο άλλος. Κάνατε μια πρόταση, ότι βρισκόμαστε σε αυτή τη δύσκολη καμπή και νομίζουμε ότι μπορούμε να κάνουμε αυτά, να φτάσουμε μέχρι τη συνταγματική ημερομηνία με μια ευρύτερη συναίνεση για να μπορέσουμε να αλλάξουμε τα πράγματα. Οι καλοί δεν είναι μόνο στη Νέα Δημοκρατία. Υπάρχουν καλοί και στο ΠΑΣΟΚ και στα άλλα κόμματα και στο ΛΑΟΣ. Έχετε την αλαζονεία ότι μπορείτε  μόνοι σας, ενώ δεν μπορείτε. Βέβαια την ίδια αλαζονεία επιδεικνύει και ο Αρχηγός της Αξιωματικής Αντιπολίτευσης. Έρχεται και μας λέει κάποιες προτάσεις και την ίδια στιγμή έχει εκτός του κόμματός του τον Πρωθυπουργό που μας έβαλε στην ΟΝΕ που ξέρει τα πράγματα καλύτερα παντός άλλου.
      Έχει ανενεργούς τους δύο Υπουργούς Εθνικής Οικονομίας της οκταετίας Σημίτη που εσείς κάποιοι τη λέτε «χρυσή οκταετία». Άρα, αν είναι χρυσή, ποιοι την έκαναν χρυσή; Αυτούς που την έκαναν χρυσή, τους έχετε πετάξει απέξω και τον κ. Γιάννο Παπαντωνίου και τον κ. Χριστοδουλάκη. Αλαζονεία. Μπορούμε μόνοι μας λέει η ηγεσία του ΠΑΣΟΚ αλαζονικά. 
      Γιατί φοβάστε να μιλήσετε; Γιατί φοβάστε να συνεργαστείτε; Γιατί φοβάστε να πείτε αλήθεια; Γελάει ο λαός μ’ όλα αυτά. Ο καθένας το δικό του για να σβήσει τον άλλον. 
      Τι ακούσαμε σήμερα; Θα πω τα πράγματα με το όνομά τους. Ακούσαμε τον κύριο Πρωθυπουργό να λέει ότι στο ΠΑΣΟΚ είναι απατεώνες. Πώς; Με την απογραφή δεν έβαλαν τα καλά στοιχεία. Και έρχεται ο Παπανδρέου και λέει στον Καραμανλή «είστε ρουφιάνοι». Αυτό ακούσαμε και το καρφώσατε. Αυτό ακούει και ο ελληνικός λαός σε μια κρίση. 
      Τι να πούμε, λοιπόν; Οι διακόσιοι πενήντα εδώ μέσα βρίσκονται σ’ ένα κόμμα απατεώνων ή ρουφιάνων αντιστοίχως; Σοβαρευτείτε επιτέλους! Έχουμε ευθύνη απέναντι στον ελληνικό λαό. Να καθίσουμε κάτω να δούμε, μπορεί να προκύψει μια ευρύτερη Κυβέρνηση; Είχε πει κάτι ο κ. Πάγκαλος πριν από μερικούς μήνες, είχα ακούσει και τον κ. Βερελή. Γιατί λοιπόν αποκλείουμε πρόσωπα και καταστάσεις; Ή εκλογές τώρα με το ζόρι; 
      Ακούω τον κ. Παπανδρέου με αυτό το υποκριτικό που μου θύμισε αυτόν το νέο Ξανθόπουλο της τηλεοράσεως που κάνει τις διαφημίσεις. Λέει «θέλουμε εκλογές αλλά δεν θέλουμε για να κερδίσουμε εμείς». Τις θέλετε για τη φουκαριάρα τη μάνα σας!
      (Χειροκροτήματα από την πτέρυγα του ΛΑΟΣ)
      Μα, είναι δυνατόν να μιλάμε σοβαρά; Θέλουμε εκλογές όχι για να έρθουμε εμείς στην εξουσία, για τη φουκαριάρα τη μάνα μας.
      Μιλάτε για διαφθορά εσείς, του ΠΑΣΟΚ. Στο σπίτι του κρεμασμένου δεν μπορεί να μιλάτε για σχοινί. Εσείς έχετε διδάξει τη διαφθορά. Πέρασα προχθές από την Εκάλη. Είχα πάει σε επίσκεψη, γιόρταζε ένας Χαράλαμπος και βρέθηκα στο «χωριό» της κ. Παπανδρέου. Δεν ξέρω τι οικογενειακή σχέση έχει με τον Αρχηγό του ΠΑΣΟΚ, μητριά; Κάτι τέτοιο. Ένα ολόκληρο «χωριό» πόθεν έσχε; Πού το βρήκε αυτή η γυναίκα το «χωριό» αυτό, αυτό το κτήμα που στήθηκε ένα χωριό από μεζονέτες; 
      Ξεχνάμε δηλαδή; Έχουμε χάσει τη μνήμη μας, όπου για να δικαιολογηθούν τα αδικαιολόγητα μαζεύατε σε κάθε Υπουργό από ένα εικοσάρι, δέκα εκατομμύρια βάλε και συ για να δικαιολογήσουμε πλασματικά το πόθεν έσχες; Εσείς λοιπόν θα μιλήσετε για διαφθορά, όταν εσείς διδάξατε τη διαφθορά;
      Άκουσα πάλι τον κ. Παπανδρέου να λέει στον κ. Καραμανλή –και μου έκανε εντύπωση ο κ. Καραμανλής που δεν απήντησε- για ρουσφέτια και παροχές. Έχετε κάνει τόσα ρουσφέτια, έχετε βάλει τόσους στο δημόσιο που πέντε χρόνια μετά ακόμη η ΑΔΕΔΥ είναι στα χέρια σας, από τους δικούς σας ανθρώπους που έχετε διορίσει. 
      Ξέρετε ότι στην ΕΡΤ όλοι οι μη του ΠΑΣΟΚ είναι πεντακόσια άτομα και είναι χιλιάδες οι του ΠΑΣΟΚ; Διορίζατε από παράθυρα, από φεγγίτες, από τα πάντα….
      ΘΕΟΔΩΡΟΣ ΠΑΓΚΑΛΟΣ: Και πριν από το ’81 η ΑΔΕΔΥ ήταν ΠΑΣΟΚ. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Αυτό σημαίνει ότι θα πρέπει να είναι για πάντα;
      ΘΕΟΔΩΡΟΣ ΠΑΓΚΑΛΟΣ: Είναι μια «ανωμαλία» του χώρου.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Δεν πρέπει να μένει για πάντα η ανωμαλία, κ. Πάγκαλε.
      Γεμίσατε το δημόσιο, κύριε Πάγκαλε. Το ξέρετε πάρα πολύ καλά. Γεμίσατε το δημόσιο και λέτε για παροχές. Η Νέα Δημοκρατία συνεχίζει το δικό σας φαύλο, κακό παρελθόν. Γι’ αυτό ακριβώς ακόμα επειδή συνεχίζει, έχει κατακεραυνώσει τα όνειρα και τις ελπίδες εκείνων που την εμπιστεύθηκαν πριν από πέντε χρόνια. Αυτή όμως είναι μια πραγματικότητα. 
      Έγιναν εκλογές, λέει, γιατί είχαμε φωτιά στα δάση. Τώρα που έχουμε φωτιά στα μπατζάκια μας τι να κάνουμε; Ή δεν έχουμε φωτιά στα μπατζάκια μας; Τουλάχιστον σε εκείνους που έχουν μπατζάκια ή δεν έχουμε μπατζάκια επιτέλους σε αυτόν τον τόπο; Τι θα κάνουμε; Πάλι θα πάμε στην ίδια ιστορία, την ίδια διαδικασία, να βρίζει ο ένας τον άλλον; 
      Τι βγήκε πέντε ώρες εδώ μέσα; Τι προσφέραμε στον ελληνικό λαό; Εμείς κάναμε κάποιες συγκεκριμένες προτάσεις. Καλές, λιγότερο καλές, κάναμε όμως προτάσεις. Κατηγορούμε τον έναν, κατηγορούμε τον άλλον. Αυτή είναι η ιστορία εδώ μέσα. Αυτά βλέπει ο ελληνικός λαός. Ο καθένας κρίνεται βεβαίως και πρέπει να το αντιληφθούμε πάρα πολύ καλά. 
      Έρχομαι σ’ ένα θέμα που ενδιαφέρει πολύ κόσμο, στο Βοτανικό. Είναι η μια και ουσιαστική απόπειρα επένδυσης του τελευταίου χρόνου και λέμε «όχι». Βγήκε ο ΣΥΡΙΖΑ, έβαλε μερικούς δικούς του. Όχι, να σταματήσει, να σταματήσει ο Βοτανικός. Ευτυχώς που δεν σταμάτησε στο Φάληρο. Εγώ, ξέρετε, είμαι Φαληριώτης. 
      Εκεί που έχει γίνει αυτό το συγκρότημα, μπορείς και πηγαίνεις για βόλτα. Πάω το Γιωργάκη, το εγγονάκι μου, με το καροτσάκι. Πρώτα δεν μπορούσες να περάσεις. Ήταν, βεβαίως, γεμάτο τσιγγάνους και όλους εκείνους τους άλλους που τα βράδια πάνε για διάφορα περίεργα πράγματα εκεί. Ήταν γεμάτο σύριγγες. 
      Ήταν καλύτερη εκείνη η κατάσταση; Ήταν καλύτερο περιβάλλον; Ας πάει, λοιπόν, κάποιος από τον ΣΥΡΙΖΑ το απόγευμα στις έξι η ώρα να διασχίσει το Βοτανικό. Ας πάει να τον διασχίσει! Μόνο αρουραίους και οχιές θα βρει εκεί μέσα! 
      Γιατί να μη γίνει το γήπεδο; Και ταυτοχρόνως βάζετε και στα βάσανα μια μεγάλη ομάδα. Να μην κάνει γήπεδο ο Παναθηναϊκός, να μην κάνει γήπεδο η ΑΕΚ. Λες και κάτι έγινε αν γίνει το γήπεδο της ΑΕΚ εκεί πού ήταν! Κάτι έγινε! Έχετε αυτή την υπερευαισθησία των οικολόγων. 
      Άκουσα τον κ. Αλαβάνο να λέει «μπορούμε να συνεργαστούμε με όλους, με τους οικολόγους.». Με τους οικολόγους μπορεί να συνεργαστεί. Με τους ποινικολόγους δεν τα καταφέρνει, νυν και πρώην! Με τους ποινικολόγους δεν τα πάει καθόλου καλά!
      Ας καταλάβουμε, λοιπόν, ότι εδώ όλοι γνωριζόμαστε σ’ αυτόν τον τόπο και γνωριζόμαστε καλώς και ό,τι λέμε καταγράφεται. Και ο ελληνικός λαός το αντιλαμβάνεται. 
      Κύριε Πρωθυπουργέ, η χώρα πρέπει να βγει από την κρίση. Χρειάζονται μέτρα. Πρέπει να σπάσετε αυγά! Καταργήστε τον «Τειρεσία» για τρία χρόνια. Επιτέλους, τραβήξτε λίγο τα χαλινάρια των τραπεζών. Οι μισοί πολίτες, οι ενεργοί πολίτες δεν μπορούν να πάρουν μπλοκ επιταγών, δεν μπορούν να πάρουν δάνειο! Πηγαίνουν σε κάποιον άλλον και επιβαρύνονται και το ρίχνουν εις το προϊόν. 
      Επιτέλους! Είναι ανενεργοί οι μισοί πολίτες και οι υπόλοιποι είναι από την εφορία και το ΙΚΑ. Για τρία χρόνια καταργήστε την ασφαλιστική και φορολογική ενημερότητα. Δώστε πνοή, να κινηθεί η αγορά. Άμα βγούμε από την κρίση, εξετάζουμε και τα επαναφέρουμε όλα αυτά τα πράγματα. Ο άλλος δεν μπορεί να μπει στο ΤΕΜΠΜΕ, επειδή χρωστά στην εφορία. Δώστέ του το δάνειο και κρατήστε αυτά που είναι χρέος για το κράτος, είτε για το ΙΚΑ είτε για την εφορία. Δώστέ το! 
      Δεν μπορεί κάποιος να πάρει δάνειο, αν δεν έχει κερδοφόρες τις τρεις τελευταίες χρήσεις. Ωραία. Δεν έχει τη μία; Καταδικάζεται κι αυτός! Ε, πώς θα βγει επάνω; Νερό θέλει ο άλλος, όταν είναι στην έρημο. Δεν θέλει νερό, όταν είναι στους καταρράκτες του Νιαγάρα! Δεν καταλαβαίνω αυτήν την πολιτική σας. 
      Σας τα λέω αυτά, μιλώντας από πείρα. Έχετε υπ’ όψιν σας ότι είμαι χρόνια στο μαγγανοπήγαδο. Έχω γνωρίσει κλητήρες, έχω γνωρίσει τραπεζίτες που τα παίρνουν, έχω γνωρίσει εφοριακούς που τα παίρνουν. Κάποια στιγμή, λοιπόν, γι’ αυτά που ενδεχομένως δεν έχετε ζήσει –και δεν είστε υποχρεωμένος να τα έχετε ζήσει- ρωτήστε αυτούς που τα έχουν ζήσει, τι εμπόδια έχει ο πολίτης στην πορεία, για να μπορέσει να ξεκινήσει. 
      Άκουσα τον αξιότιμο Πρόεδρο της Κοινοβουλευτικής Ομάδας του ΣΥΡΙΖΑ να λέει «άντε, αβάντα και στους γιατρούς, να μπουν μπροστά κ.λπ.». Άντε, αναταραχή και στους γιατρούς! Το είπατε, ωραία. Και αν αύριο το δικό σας παιδί χρειαστεί γιατρό και ο γιατρός είναι στην απεργία; Τον πατέρα του άλλου τον σκεφτόμαστε; Και ποιος λέει, λοιπόν, ότι ο κάθε φουκαράς που έχει ανάγκη και θα βρει κλειστό το νοσοκομείο –γιατί ο γιατρός θα κάνει απεργία, επειδή εσείς του είπατε να κάνει απεργία- έχει λεφτά να πάει στο «ΥΓΕΙΑ» ή στο «Ιατρικό Κέντρο»; 
      Είναι δυνατόν; Δεν μπορούμε να βρούμε λύσεις; Πρέπει να πηγαίνουμε πάντα στην αντάρα, στην εξαλλοσύνη, στα κλεισίματα των δρόμων, στις φωτιές; Δεν μπορούμε να ανοίξουμε έναν διάλογο, να μιλήσουμε; Έχουμε ανάγκη! Τι είναι, λοιπόν; Άντε, να τροφοδοτούμε; Να αρχίζουμε να φωνάζουμε κι εμείς «όλοι έξω, παιδιά, φωτιά, πάμε όλοι, ο καθένας, όλοι!» και όποιον έχουμε να τον σπρώχνουμε; Έτσι θα βοηθήσουμε να βγει η χώρα από την κρίση; 
      Κοιτάξτε, είμαστε καταδικασμένοι. Για να πάει καλά η Ελλάδα, πρέπει να «πάει» η Κυβέρνηση που έχουμε, που τώρα είναι του Καραμανλή. Θα μπορούσε να είναι του Παπανδρέου, θα μπορούσε να είναι του Αλαβάνου. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Εσείς τι λέτε; «Να πέσει κάτω, να βουλιάξει ο Καραμανλής και να βουλιάξει η Ελλάδα μαζί του!» 
      Όχι! Να μη βουλιάξει η Ελλάδα! Να βοηθήσουμε να «πάει» η Ελλάδα και να προσπαθήσουμε να βάλουμε μυαλό στον Καραμανλή, αν δεν έχει, με επιχειρήματα, με προτάσεις, με συνεννόηση! 
      Έχουμε μια μεγάλη διαφορά. Εσείς θέλετε εδώ να κερδίσετε το 0,5% στις δημοσκοπήσεις κι εμείς θέλουμε να κερδίσει η Ελλάδα. Πρώτα η Ελλάδα! Και γι’ αυτό είμαστε το κόμμα των πατριωτών. Γιατί είμαστε πατριώτες και ενδιαφερόμαστε για την πατρίδα και όχι για την πάρτη μας!
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ.  Κώστας Καραμανλής. 
      (Χειροκροτήματα από την πτέρυγα της Νέας Δημοκρατίας.)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, εάν κάποιοι προτεραιότητά τους έχουν τις κομματικές και τις προσωπικές σκοπιμότητες, ειδικά σ’ αυτή τη φάση, κάνουν τεράστιο λάθος στην ιεράρχηση που απαιτούν οι κρίσιμες περιστάσεις. Εάν δεν συνειδητοποιούν τους κινδύνους της παγκόσμιας θύελλας, δεν θα μπορέσουν να προσφέρουν τίποτα στον τόπο. 
      Θέλω να ανασκευάσω κάτι που είπατε, κύριε Αρχηγέ της Αξιωματικής Αντιπολίτευσης, διότι επιμένετε να διαστρεβλώνετε τα πράγματα. Ισχυρίζεστε ότι μας προειδοποιούσατε για την κρίση· ακριβώς το αντίθετο συνέβαινε, αυτή είναι η αλήθεια! Θυμίζω ότι στις 7 Μαρτίου 2008, σε προ ημερησίας διατάξεως συζήτηση που ζητήσατε, είπατε κατά λέξη: «Η επίκληση, από την πλευρά της Κυβέρνησης, της αρνητικής διεθνούς συγκυρίας δεν είναι τίποτα άλλο παρά άλλοθι για την αποτυχία της οικονομικής πολιτικής που ακολουθεί». Επίσης, την 1η Οκτωβρίου 2008 -πριν από τρεις μήνες δηλαδή-, σε σύσκεψη για την οικονομία ο Αρχηγός του ΠΑΣΟΚ ισχυρίστηκε: «Η Κυβέρνηση επιχειρεί να βρει άλλοθι στη διεθνή χρηματοπιστωτική κρίση. Οι πολίτες γνωρίζουν πως η κρίση στην Ελλάδα είναι ελληνικής προέλευσης». Εσείς τα λέγατε, κύριε Παπανδρέου! 
      Κυρίες και κύριοι συνάδελφοι, απευθύνομαι σε όλους τους πολίτες. Όταν οι κυβερνήσεις μεγάλων χωρών αναθεωρούν σχεδόν κάθε μήνα τα σχέδιά τους, όταν οι οικονομίες ισχυρών κρατών αντιμετωπίζουν τεράστια προβλήματα, εμείς εδώ δεν μπορεί να τυρβάζουμε περί άλλα! Οι πολιτικές ηγεσίες δεν μπορεί να χαϊδεύουμε αυτιά. Η ανευθυνότητα είναι εξαιρετικά επικίνδυνη συνταγή, τόσο για την οικονομία όσο και για ολόκληρη την κοινωνία. 
      Είναι κρίμα που έχει επιλέξει αυτόν το δρόμο η Αξιωματική Αντιπολίτευση, ειδικά σ’ αυτήν την κρισιμότατη περίοδο. Και αυτό για έναν ξεκάθαρο λόγο: ο δρόμος της εξόδου από την κρίση απαιτεί τη μέγιστη υπευθυνότητα από όλους,  όποιο και αν είναι το πολιτικό κόστος. 
      Η περίοδος που ακολουθεί θα είναι εξαιρετικά δύσκολη για ολόκληρο τον κόσμο, για όλες τις οικονομίες,  για όλες τις κοινωνίες· βεβαίως και για μας, για την πατρίδα μας, για την οικονομία μας, για την κοινωνία μας. Τα προβλήματα είναι πολλά και δύσκολα. Το πιο κρίσιμο πρόβλημα είναι το δημόσιο χρέος: είναι η  μεγάλη αδυναμία της οικονομίας μας, είναι τεράστια πίεση στα δημόσια οικονομικά, είναι δαμόκλεια σπάθη σε κάθε κίνηση ανευθυνότητας. 
      Πολύ σοβαρά βεβαίως είναι και τα πλήγματα που υφίστανται βασικοί τομείς της ανάπτυξης στη χώρα μας, όπως ο τουρισμός, η ναυτιλία και οι κατασκευές, και βεβαίως η παραγωγή, το εμπόριο και οι εξαγωγές. Οι επιπτώσεις τους αντανακλούν σ’ ολόκληρη την οικονομία, σ’ ολόκληρη την κοινωνία, και βέβαια ασκούν μεγάλη πίεση στην απασχόληση και τα εισοδήματα.
      Οφείλουμε να αναγνωρίσουμε την πραγματικότητα και να πάρουμε όλοι ξεκάθαρη θέση. Δεν βοηθούν τα ευχολόγια. Δεν είναι σχέδια οι αοριστολογίες. Δεν είναι εύκολα τα πράγματα. Οι εξελίξεις στην παγκόσμια και ευρωπαϊκή οικονομία είναι ραγδαίες, είναι πιεστικές, είναι απρόβλεπτες.
      Αυτή είναι η αγωνία μου και αυτή είναι η προτεραιότητά μου: ο τόπος, η κοινωνία, οι πολίτες, το παρόν, το αύριο της χώρας. Εργαζόμαστε με υπευθυνότητα, με σοβαρότητα, με ευαισθησία για όλους τους συμπολίτες μας.
      Ωστόσο, κυρίες και κύριοι συνάδελφοι, η πορεία της χώρας σε αυτήν την πολύ κρίσιμη περίοδο δεν εξαρτάται μόνο από τη βούληση της Κυβέρνησης. Όλοι έχουμε υποχρεώσεις απέναντι σε μια τέτοιας έντασης παγκόσμια κρίση. Όλοι έχουμε ευθύνες: οι πολιτικές δυνάμεις, τα Μέσα Ενημέρωσης, οι επαγγελματικοί και κοινωνικοί φορείς. Πάνω απ’ όλα, έχουμε υποχρέωση ωριμότητας, σοβαρότητας, υπευθυνότητας. Έχουμε υποχρέωση να κάνουμε όλοι ό,τι μπορούμε απέναντι στους κινδύνους που είναι κοινοί για όλους τους Έλληνες.
      Έχουμε υποχρέωση να συμβάλουμε, ώστε να στείλουμε προς τα έξω την καλύτερη δυνατή εικόνα για τη χώρα μας. Έχουμε υποχρέωση να θωρακίζουμε την οικονομία μας. Και είναι κοινή υποχρέωση, είναι ό,τι σημαντικότερο οφείλουμε στους Έλληνες.
      Κυρίες και κύριοι συνάδελφοι, η δική μου επιλογή είναι δεδομένη. Είμαι εδώ και είμαι αποφασισμένος να κάνω ό,τι μπορώ για να έχει η Ελλάδα τις μικρότερες δυνατές συνέπειες από την πρωτόγνωρη οικονομική καταιγίδα. Για το συμφέρον όλων των Ελληνίδων και όλων των Ελλήνων.
(Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα τρεις μαθητές και μαθήτριες και τρεις συνοδοί-δάσκαλοι από το 35ο Δημοτικό Σχολείο Πάτρας.
      Καλωσορίζουμε τα παιδιά. Τους ευχόμαστε καλή πρόοδο και να είναι καλότυχα.
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, κηρύσσεται περαιωμένη η προ ημερησίας διατάξεως συζήτηση, η οποία διεξήχθη σύμφωνα με το άρθρο 143 του Κανονισμού της Βουλής, με πρωτοβουλία του Πρωθυπουργού κ. Κώστα Καραμανλή, σε επίπεδο Αρχηγών κομμάτων, με θέμα την οικονομία.
      Έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης «Ρύθμιση όρων απασχόλησης των νοσοκομειακών ιατρών του ΕΣΥ, σύμφωνα με το π.δ. 76/2005 και άλλες διατάξεις».
      Δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.10΄ λύεται η συνεδρίαση για αύριο ημέρα Παρασκευή 13 Φεβρουαρίου 2009 και ώρα 10.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                                                           ΟΙ ΓΡΑΜΜΑΤΕΙΣ
