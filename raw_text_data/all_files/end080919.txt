(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ ΛΓ’
Παρασκευή 19 Σεπτεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.  Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 23 Σεπτεμβρίου 2008, σελ.
4. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών σχετικά με τις Ολυμπιακές Αερογραμμές, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Σχεδίου Νόμου.
Οι Υπουργοί Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας, μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας για συνεργασία στον τομέα της ενέργειας», σελ.

ΟΜΙΛΗΤΕΣ
Α. Επί του Κανονισμού:
ΒΕΡΕΛΗΣ Χ., σελ.
ΚΑΚΛΑΜΑΝΗΣ Α., σελ.
ΜΠΟΥΡΑΣ Α., σελ.
ΝΕΡΑΝΤΖΗΣ Α., σελ.
ΠΑΓΚΑΛΟΣ Θ., σελ.
ΣΟΥΡΛΑΣ Γ., σελ.

Β. Επί της επερώτησης:
ΑΛΑΒΑΝΟΣ Α., σελ.
ΑΝΔΡΟΥΛΑΚΗΣ Δ., σελ.
ΒΕΡΕΛΗΣ Χ., σελ.
ΓΕΡΑΝΙΔΗΣ Β., σελ.
ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
ΓΡΗΓΟΡΑΚΟΣ Λ., σελ.
ΔΙΑΜΑΝΤΙΔΗΣ Ι., σελ.
ΚΑΚΛΑΜΑΝΗΣ Α., σελ.
ΛΕΒΕΝΤΗΣ Α., σελ.
ΜΑΥΡΙΚΟΣ Γ., σελ.
ΠΑΓΚΑΛΟΣ Θ., σελ.
ΡΟΝΤΟΥΛΗΣ Α., σελ.
ΣΗΦΟΥΝΑΚΗΣ Ν., σελ.
ΤΣΙΟΚΑΣ Θ., σελ.
ΧΑΤΖΗΔΑΚΗΣ Κ., σελ.
ΧΡΙΣΤΟΦΙΛΟΠΟΥΛΟΥ Π., σελ.


      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2008
      ΣΥΝΕΔΡΙΑΣΗ ΛΓ΄
      Παρασκευή 19 Σεπτεμβρίου 2008
      Αθήνα, σήμερα στις 19 Σεπτεμβρίου 2008, ημέρα Παρασκευή και ώρα 10.14΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία του Α΄ Αντιπροέδρου αυτής, κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από τον κ. Ανδρέα Κουτσούμπα, Βουλευτή Βοιωτίας, τα ακόλουθα:
      A. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  ο Σύλλογος Εργαζομένων της Δημόσιας Επιχείρησης Πολεοδομίας και Στέγασης ζητεί την καταβολή των δεδουλευμένων αποδοχών στους εργαζόμενους της ΔΕΠΟΣ Α.Ε. που μεταφέρθηκαν στο Υ.ΠΕ.ΧΩ.ΔΕ..
      2) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  ο Δήμος Λυρκείας Νομού Αργολίδας ζητεί να ακυρωθεί ο υφιστάμενος προγραμματισμός δημιουργίας Σταθμών Εξυπηρέτησης Αυτοκινητιστών στο Σπαθοβούνι Αργολίδας.
      3) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  η Ένωση Αγροτικών Συνεταιρισμών Αργολίδας ζητεί την αποζημίωση των εσπεριδοκαλλιεργητών του Νομού, για τη ζημιά που υπέστησαν εξαιτίας της καρπόπτωσης.
      4) Ο Βουλευτής Ηρακλείου και Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. ΑΛΕΞΑΝΔΡΟΣ  ΑΛΑΒΑΝΟΣ  κατέθεσε αναφορά με την οποία  το Πανελλήνιο Δίκτυο Ιατροκοινωνικών Κέντρων ζητεί την υποστήριξη των ιατροκοινωνικών δομών που λειτουργούν στη χώρα μας, για την κοινωνική ενσωμάτωση των Ελλήνων Τσιγγάνων.
      5) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ  κατέθεσε αναφορά με την οποία  ο Σύνδεσμος Εργαζομένων της Ασπροφός Α.Ε. ζητεί να ακυρωθεί η σύμβαση ανάθεσης του έργου της αναβάθμισης του Διυλιστηρίου Θεσσαλονίκης.
      6) Οι Βουλευτές Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ και Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσαν αναφορά με την οποία  η Πανελλήνια Ομοσπονδία Γεωτεχνικών Δημοσίων Υπαλλήλων και οι Πανελλήνιες Ενώσεις Γεωπόνων Δημοσίων Υπαλλήλων ζητούν πληροφορίες για την εμπλοκή  μελών τους, στη διαδικασία αποχαρακτηρισμού και παραχώρησης δασικών εκτάσεων στην Ιερά Μονή Βατοπαιδίου.
      7) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  o Aντινομάρχης Ηλείας ζητεί την κατεξαίρεση κάλυψη των ζημιών που υπέστησαν οι αγρότες της περιοχής, από την παρατεταμένη ανομβρία και τις υψηλές θερμοκρασίες.
      8) Ο Βουλευτής Λακωνίας κ. ΠΑΝΑΓΙΩΤΗΣ  ΣΚΑΝΔΑΛΑΚΗΣ  κατέθεσε αναφορά με την οποία  ο Σύνδεσμος Προσωπικού Τουριστικών Σπηλαίων Διρού καταγγέλλει τη δυσλειτουργία του Σπηλαίου, λόγω ανεπαρκούς διοίκησης.
      9) Οι Βουλευτές Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ , Χαλκιδικής κ. ΙΩΑΝΝΗΣ  ΔΡΙΒΕΛΕΓΚΑΣ  κατέθεσαν αναφορά με την οποία  η Πανελλήνια Ομοσπονδία Γεωτεχνικών Δημοσίων Υπαλλήλων και οι Πανελλήνιες Ενώσεις Γεωπόνων και Δασολόγων Δημοσίων Υπαλλήλων ζητούν πληροφορίες για την εμπλοκή  μελών τους, στη διαδικασία αποχαρακτηρισμού και παραχώρησης δασικών εκτάσεων στην Ιερά Μονή Βατοπαιδίου.
      10) Οι Βουλευτές Β΄ Πειραιώς και Ε΄ Αντιπρόεδρος της Βουλής κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ κατέθεσαν αναφορά με την οποία  η Ένωση Λειτουργών Μέσης Εκπαίδευσης Πειραιά καταγγέλλει τη διευθύντρια του εσπερινού Γενικού Λυκείου Νίκαιας για αυταρχικές ενέργειες κ.λπ..
      11) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ, Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία  οι Σύλλογοι Γονέων και  Κηδεμόνων Σχολικού Κέντρου και Γυμνασίου-Λυκείου Παξών ζητούν την άμεση κάλυψη με εκπαιδευτικούς, των κενών θέσεων στα σχολεία του νησιού.
      12) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ, Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ  κατέθεσαν αναφορά με την οποία  οι Πανελλήνιες Ομοσπονδίες Αστυνομικών Υπαλλήλων και Αξιωματικών Ελληνικής Αστυνομίας ζητούν την ανάκληση του προς υπογραφή προεδρικού διατάγματος για το νέο Πειθαρχικό Δίκαιο του αστυνομικού προσωπικού.
      13) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία  η Επιτροπή Διεπαγγελματικής Πρωτοβουλίας για το Λακωνικό ελαιόλαδο ζητεί τη δημιουργία προϋποθέσεων για τη διάθεση του Λακωνικού ελαιολάδου, στην Ελληνική και Ευρωπαϊκή αγορά.
      14) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας με το οποίο ζητείται η αναστήλωση του κτηρίου του Μανωλοπουλείου πρώην Νοσοκομείου Πύργου.
      15) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας με το οποίο ζητείται η εγκατάσταση φωτεινής σηματοδότησης στη διασταύρωση Βουνάργου, επί της Εθνικής οδού Πατρών-Πύργου.
      16) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην απώλεια παραγωγής οινοσταφυλιού στο Δήμο Ωλένης του Νομού Ηλείας, εξαιτίας του καύσωνα.
      17) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά με την οποία  η Γενική Εμπ/κή Παραγ/κή Μηχ/κή Κατ/κή Ενεργειακή Α.Ε. ζητεί την προώθηση επενδυτικού σχεδίου για την εγκατάσταση στη νήσο Λέσβο, μονάδας ηλεκτροπαραγωγής με καύσιμο ελαιοπυρήνα. 
      18) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά με την οποία  ο Εμπορικός και Εισαγωγικός Σύλλογος Πατρών ζητεί την επιμήκυνση του χρόνου κατάθεσης δικαιολογητικών έως 31 Δεκεμβρίου 2008 για τη δανειοδότηση επιχειρήσεων που δραστηριοποιούνται στις σεισμόπληκτες περιοχές.
      19) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά με την οποία  το Σωματείο Εργαζομένων Παιδαγωγικού Κέντρου «Η ΜΕΡΙΜΝΑ» ζητεί οικονομική ενίσχυση.
      20) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε δημοσίευμα εφημερίδας το οποίο αναφέρεται στην αναστολή λειτουργίας του Παιδοογκολογικού Τμήματος του ΠΓΝΠ.
      21) Οι Βουλευτές Β΄ Αθηνών κ. ΙΩΑΝΝΗΣ ΠΡΩΤΟΥΛΗΣ και Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ  κατέθεσαν αναφορά με την οποία  η κ. Ζακλίν Πόϊτρα-Μιχαλάκου, κάτοικος Νέας Σμύρνης Αττικής ζητεί την επίλυση προβλήματος μεταφοράς της κόρης της και άλλων παιδιών στο ειδικό σχολείο  Π.Ι.Κ.Π.Α. Πεντέλης.
      22) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  ο Ιατρικός Σύλλογος Ιωαννίνων ζητεί την καταβολή δεδουλευμένων αμοιβών  από τον Ο.Π.Α.Δ. σε συμβεβλημένους ιατρούς.
      	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στις με αριθμό 6675/20.2.08 και 6854/21.2.08 ερωτήσεις των Βουλευτών κύριων Ιωάννη Σκουλά και Εμμανουήλ Στρατάκη δόθηκε με το υπ’ αριθμ. 5805/13.3.08 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση των παραπάνω ερωτήσεων που κατέθεσαν οι βουλευτές κ. κ. Γιάννης Σκουλάς και Μανόλης Σοφ. Στρατάκης αντίστοιχα, σας πληροφορούμε τα εξής:
      Σύμφωνα με το άρθρο 4, § 8α του ν. 3325/05 (ΦΕΚ 68Α) και το αντίστοιχο κείμενο της εγκυκλίου, καθίσταται σαφές ότι, προκειμένου οι ΔΟΥ να χορηγήσουν βεβαίωση έναρξης ή μεταβολής της δραστηριότητας στην περίπτωση αλλαγής φορέα ή επωνυμίας, απαιτείται η άδεια λειτουργίας ή η ειδική δήλωση του παλαιού φορέα καθώς και θεωρημένα αντίγραφα της υπεύθυνης δήλωσης που προβλέπεται στο άρθρο 5 της υ.α. Φ15/οικ.7815/615/05 (ΦΕΚ 542Β).
      Επισημαίνεται ότι, στην περίπτωση αλλαγής φορέας δραστηριότητας ή επωνυμίας κατά τις διατάξεις του άρθρου 11 του ν. 3325/05, οι τροποποιήσεις των αδειών, όπως έχει ήδη γνωστοποιηθεί στις Διευθύνσεις Ανάπτυξης των Νομαρχιακών Αυτοδιοικήσεων με το άρθρο 11, § 1 της ανωτέρω εγκυκλίου, αποτελούν απλές διοικητικές πράξεις, τις οποίες χειρίζονται, για λόγους συντόμευσης των διαδικασιών, και διοικητικοί υπάλληλοι.
      Όσον αφορά στη μη υποχρέωση τροποποίησης της άδειας στο όνομα του νέου φορέα, σας γνωρίζουμε ότι αυτό αντιβαίνει στις διατάξεις του νόμου, διότι σύμφωνα με αυτές, η άδεια εκδίδεται στο όνομα του φορέα ο οποίος είναι υπόχρεος και υπεύθυνος για την τήρηση των διατάξεων του νόμου.
      Ο Υφυπουργός
      ΣΤΑΥΡΟΣ ΚΑΛΑΦΑΤΗΣ»
      2. Στην με αριθμό 6574/19.2.08 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. Β13-116/13.3.08 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Ι. Σκουλάς, με θέμα «Κερδοσκοπία σε βάρος των καταναλωτών από τα ακραία καιρικά φαινόμενα», σας γνωστοποιούμε τα ακόλουθα:
      Ο Υπουργός Ανάπτυξης κ. Φώλιας και ο Υφυπουργός κ. Βλάχος, ανακοίνωσαν την Πέμπτη 21-02-2008 δέσμη 41 δράσεων για την ομαλή λειτουργία της αγοράς.
      Η εφαρμογή της δέσμης μέτρων και δράσεων αφορά σε όλο το φάσμα της παραγωγικής - εμπορικής - καταναλωτικής δραστηριότητας, («από το χωράφι μέχρι το ράφι και το καλάθι»), επιδιώκοντας την ολοκληρωμένη αντιμετώπιση διαρθρωτικών προβλημάτων και παθογενειών που συμβάλλουν στην πίεση των τιμών. Με βάση αυτή τη φιλοσοφία τα μέτρα και οι δράσεις της προτεινόμενης δέσμης διαρθρώνονται σε 6 κάθετα και 2 οριζόντια επίπεδα. Λειτουργούν συνδυαστικά ώστε το τελικό αποτέλεσμα να υπηρετεί 6 σαφείς στόχους:
      Ι. Εξασφάλιση συνθηκών υγιούς ανταγωνισμού σε όλο το φάσμα της αγοράς.
      ΙΙ. Ανάπτυξη καταναλωτικής συνείδησης και ορθολογικής καταναλωτικής συμπεριφοράς.
      ΙΙΙ. Ισχυροποίηση του εποπτικού και ελεγκτικού έργου έχοντας ως βασικές αρχές τη σαφήνεια, την απλούστευση, την ευελιξία και την αυστηρότητα.
      IV. Αποτροπή «κλίματος» και «ψυχολογίας» πληθωριστικής εκτροπής. 
      V. Περιφρούρηση της αγοραστικής δύναμης με παρεμβάσεις εξυγίανσης και αδιαπραγμάτευτη τήρηση της νομιμότητας.
      VI. Μετάδοση ενός καθαρού μηνύματος προς κάθε κατεύθυνση: Κανείς δεν έχει το δικαίωμα να πλουτίζει αθέμιτα ή αδικαιολόγητα σε βάρος του Έλληνα καταναλωτή. Από το 1992 και μετά, δυνάμει της Α.Δ. 16/92, οι τιμές πώλησης στο σύνολο σχεδόν των τροφίμων και ποτών διαμορφώνονται ελεύθερα, με βάση την προσφορά, ζήτηση και τους κανόνες του υγιούς ανταγωνισμού, σε όλα τα στάδια εμπορίας τους (βιομηχανία, βιοτεχνία, εισαγωγέας, χονδρέμπορος, λιανοπωλητής), με μόνη εξαίρεση τα οπωρολαχανικά και τις παιδικές τροφές, των οποίων οι τιμές τελούν ακόμα υπό το καθεστώς των ελεγχομένων ειδών.
      Η απελευθέρωση των τιμών ήταν απόρροια της επιτακτικής ανάγκης εναρμόνισης της οικονομίας της ελληνικής αγοράς προς τις αντίστοιχες οικονομίες των άλλων κρατών-μελών της Ε.Ε., αφ' ενός μεν γιατί κάτι τέτοιο επιτάσσει η συνθήκη ένταξης της χώρας μας στην Ε.Ε. και αφετέρου γιατί με την απελευθέρωση αυτή διασφαλίσθηκε η οικονομική επιβίωση των ελληνικών επιχειρήσεων απέναντι στις ανταγωνιστικές συνθήκες στην Ευρωπαϊκή και Παγκόσμια Αγορά, που είναι αισθητές αλλά και για να δοθούν κίνητρα στις επιχειρήσεις αυτές να δραστηριοποιηθούν και ανταγωνιστικά μεταξύ τους, προς όφελος των ιδίων και του καταναλωτικού κοινού.
      Συνεπεία πλέον της απελευθερωμένης αγοράς οι εκάστοτε κρατούσες συνθήκες, πολλές φορές στα πλαίσια του υγιούς ανταγωνισμού, εκ των πραγμάτων επηρεάζουν τις τιμές (π.χ. με χαμηλή προσφορά-υψηλή ζήτηση ? άνoδoς τιμών, με υψηλή προσφορά-χαμηλή ζήτηση ? μείωση τιμών).
      Το γεγονός ότι οι τιμές διαμορφώνονται ελεύθερα, δε σημαίνει ότι δεν υφίσταται μηχανισμός ελέγχου αυτών, αφού ισχύει το ισχυρό νομικό πλαίσιο του Ν. 703/77 «Περί προστασίας του ελεύθερου ανταγωνισμού», όπως τροποποιήθηκε και ισχύει, που εφαρμόζεται από την αρμόδια Επιτροπή Ανταγωνισμού, νόμος που θεσπίζει κανόνες περί τη λειτουργία της αγοράς μέσα από υγιείς συνθήκες ανταγωνισμού και επιβάλλει κυρώσεις σε επιχειρήσεις, που για ίδιο και μόνο οικονομικό όφελος, εφαρμόζουν συμπεριφορές και πρακτικές που διαστρεβλώνουν τον ανταγωνισμό (κατάχρηση δεσπόζουσας θέσης, εναρμονισμένες πρακτικές τιμών, ολιγοπωλιακές ή μονοπωλιακές καταστάσεις κ.λ.π.).
      Κατ΄ ακολουθία των ανωτέρω, ο ανταγωνισμός υπαγορεύει στον καταναλωτή την ανάγκη όπως, για την προστασία του και διασφάλιση των οικονομικών του συμφερόντων, ερευνά την αγορά, για επιλογή των προϊόντων της αρεσκείας του και στις συμφέρουσες γι' αυτόν τιμές.
      Όσον αφορά στο σκέλος της ερώτησης σχετικά με ανατιμήσεις που έχουν γίνει σε προϊόντα πρώτης ανάγκης (όπως γάλα, άρτος, ζυμαρικά, κρέατα, αβγά, ρύζι, τυριά και άλλα) τίθενται υπ' όψη σας τα εξής:
      Α) Οι πολύ υψηλές τιμές διαμόρφωσης των δημητριακών, αφ' ενός μεν λόγω της παρατεταμένης ξηρασίας στην χώρα μας και αφ΄ ετέρου λόγω της υψηλής ζήτησης που παρατηρήθηκε στην Κίνα και lνδία για τα προϊόντα αυτά, είχαν σαν συνέπεια ν΄ αυξηθούν σημαντικά οι διεθνείς τιμές του είδους, αίτια που επέδρασαν αυξητικά στις τιμές των παραγώγων προϊόντων των δημητριακών (άλευρα, άρτος, ζυμαρικά κ.λ.π.).
      Β) Οι αυξήσεις των εισαγωγικών τιμών των κτηνοτροφικών προϊόντων (όπως γάλα, τυροκομικά, κρέατα κ.λ.π.), που συμπαρασύρουν αυξητικά και τις τιμές των αντίστοιχων εγχωρίων προϊόντων , λαμβανομένου μάλιστα υπόψη ότι στις αξίες αυτές επέδρασαν και επελθούσες ανατιμήσεις των ζωοτροφών.
      Γ) Σε επίπεδο εργοστασιακών τιμών στα παραπάνω προϊόντα δεν πρέπει να διαφεύγει το γεγονός ότι οι τιμές αυτές επηρεάζονται και από άλλους κοστολογικούς παράγοντες που δεν μπορούν να παραγνωρισθούν, όπως:
      Η τελική τιμή εργοστασίου, αναμφισβήτητα εμπεριέχει στοιχεία κόστους που εξ' αντικειμένου δεν μπορούν να παραγνωρισθούν , όπως π.χ.
      -Τιμή κτήσης πρώτης ύλης ,μεταφορά στο εργοστάσιο, έξοδα παραγωγής, έξοδα διάθεσης, γενικά έξοδα, καθαρά κέρδη, προμήθεια αντιπροσώπων, κέρδη χονδρεμπόρων, κέρδη λιανοπωλητών, Φ.Π.Α κ.λπ.)
      Όσον αφορά στο σκέλος της ερώτησης σχετικά με τις τιμές των οπωρολαχανικών που έχουν φθάσει στα ύψη σας γνωστοποιούμε ότι δυνάμει της ΑΔ. 16/92 οι τιμές πώλησης των οπωρολαχανικών όπως προαναφέραμε τελούν ακόμη υπό το καθεστώς των ελεγχομένων ειδών.
      Από αγορανομικής πλευράς στο επίπεδο παραγωγού οι τιμές πώλησης στα οπωρολαχανικά διαμορφώνονται ελεύθερα, σε αντίθεση με τις εμπορικές τιμές, που ελέγχονται για την απαίτηση ή είσπραξη υπερβολικού κέρδους (λεμόνια, πορτοκάλια, μανταρίνια, μήλα, αχλάδια), κατά το άρθρο 30 του Α.Κ.. Η περίπτωση αυτή τιμωρείται μόνο με διοικητικό πρόστιμο από 200 έως 6.000 ευρώ. Επίσης για όλα τα υπόλοιπα οπωρολαχανικά που ελέγχονται για το εμπορικό τους κέρδος (χονδρέμπορος-λιανοπωλητής), όπως αυτό ορίζεται από το άρθρο 3 της ΛΔ. 14/89, η περίπτωση αυτή τιμωρείται με το άρθρο 32 παράγρ. 6 του Α.Κ. με φυλάκιση τουλάχιστον 3 μηνών και χρηματική ποινή.
      Όσον αφορά στο σκέλος της ερώτησης περί έξαρσης του φαινομένου της κερδοσκοπίας λόγω έλλειψης εγχώριων προϊόντων από την πρόσφατη κακοκαιρία που έπληξε ολόκληρη την Ελλάδα σε βάρος των παραγωγών και των καταναλωτών σημειώνουμε ότι εξ, αντικειμένου ο παράγων καιρικές συνθήκες αυτονόητο είναι ότι επηρεάζει αυξητικά τις τιμές των ειδών αυτών δεδομένου ότι πολλές φορές δημιουργεί συνθήκες καταστροφής της εγχώριας παραγωγής και δεν μπορεί να παραγνωρισθεί.
      Παρόλα αυτά, από την πρώτη στιγμή δώσαμε εντολή στους ελεγκτικούς μηχανισμούς του Υπουργείου Ανάπτυξης λόγω της κακοκαιρίας να εντείνουν τους ελέγχους τους για την . αποτροπή των φαινομένων κερδοσκοπίας.
      Αξίζει να σημειωθεί, ότι μετά την παρέλευση των πρώτων ημερών από την πρόσφατη κακοκαιρία υπήρξε εξισορρόπηση της αγοράς.
      Από πλευράς αρμοδιότητας της Διεύθυνσης Τιμών, Τροφίμων - Ποτών της Γ.Γ Εμπορίου του Υπουργείου Ανάπτυξης, ισχύουν μηχανισμοί, μέσω των οποίων παρακολουθείται η διαμόρφωση και εξέλιξη των τιμών τροφίμων και ποτών στην εγχώρια αγορά, όπως:
      α) Η Α.Δ. 5/05, με την οποία επιβάλλεται η υποχρέωση σε βιομηχανίες, βιοτεχνίες και εισαγωγείς μεγάλης οικονομικής επιφάνειας (υψηλός κύκλος εργασιών) όπως, επί εκδηλούμενης πρόθεσής τους να μεταβάλλουν τις τιμές των τροφίμων και ποτών (που απαριθμούνται σε 57 προϊόντα), ενημερώνουν απευθείας την υπηρεσία 10 ημέρες τουλάχιστον, πριν τη μεταβολή αυτή, υποβάλλοντας προς τούτο τον τιμοκατάλογο με τις νέες τιμές. Σε συνέχεια αυτής της διάταξης και σε μια προσπάθεια καλύτερης καταγραφής των τάσεων της αγοράς, ζητήθηκε από την Πολιτική Ηγεσία του Υπουργείου Ανάπτυξης από τις αλυσίδες των Super Market να καταθέτουν επιπλέον λίστες με τις τιμές από 450 βασικά προϊόντα. Μέσα από αυτή τη διαδικασία και με παράλληλη εξέταση των τιμών παραγωγού και των αντίστοιχων διεθνών τιμών επιδιώκεται η διερεύνηση αναίτιων ανατιμήσεων.
      β) Η σε τακτά χρονικά διαστήματα διενέργεια τιμοληψίας σε βασικά είδη διατροφής από επιλεγμένες πηγές πληροφόρησης (Σούπερ Μάρκετ) της Πρωτεύουσας.
      γ) Ο καθημερινός αγορανομικός και τιμοληπτικός έλεγχος στις τιμές οπωρολαχανικών που διαμορφώνονται στις Λαϊκές Αγορές της Πρωτεύουσας.
      δ) Η λειτουργία του θεσμού «ΠΑΡΑΤΗΡΗΤΗΡΙΟ ΤΙΜΩΝ», όπου καταγράφονται οι τιμές πώλησης οπωρολαχανικών που διαμορφώνονται στις Κεντρικές Αγορές Χονδρεμπορίου και στις Λιανικές (Σούπερ-Μάρκετ, Οπωροπωλεία και Λαϊκές Αγορές).
      Όλα τα στοιχεία τιμών που συλλέγονται από τους παραπάνω μηχανισμούς καταγράφονται παρακολουθούνται και αξιολογούνται έτσι ώστε να υπάρχει κάθε φορά μια σαφής εικόνα στις τάσεις της αγοράς από πλευράς τιμών. Στο πλαίσιο των δράσεών μας για την εύρυθμη λειτουργία της αγοράς και την καλύτερη ενημέρωση, τόσο των εμπόρων, αλλά και των καταναλωτών, δημοσιοποιούμε - στην αντίστοιχες ιστοσελίδες- τις τιμές χονδρικής οπωρολαχανικών και κρεάτων στις Κεντρικές Αγορές Αθηνών (Ρέντη) και Θεσσαλονίκης. Έτσι ο κάθε λιανοπωλητής γνωρίζει τι τιμές θα βρει στη Κεντρική Αγορά σε καθημερινή βάση. (Βλ. ιστοσελίδες www.okaa.gr, στο πεδίο: Δελτία Τύπου-Δελτία Τιμών και www.kath.gr, πεδίο: Δελτία Τιμών). Η γραμμή καταναλωτή 1520 λειτουργεί διατηρώντας την ανωνυμία της κάθε καταγγελίας, αν αυτό επιθυμεί ο κάθε καταγγέλλων πολίτης, διερευνά την κάθε υπόθεση και δημοσιοποιεί τις ποινές.
      Επίσης, σημειώνουμε ότι ο Υφυπουργός Ανάπτυξης κ. Γιώργος Βλάχος με την από 13/12/07 επιστολή του ζήτησε από εταιρίες τροφίμων, μετά την αναγγελία νέων τιμών στα προϊόντα τους και επειδή αυτές υπερβαίνουν τις αυξήσεις του δείκτη καταναλωτή, να ενημερώνουν τις υπηρεσίες του Υπουργείου Ανάπτυξης με τα αναλυτικά κοστολόγια από τα οποία προκύπτουν οι αυξήσεις. Επιπλέον ζήτησε να γνωστοποιούν αν οι αναγγελθείσες ανατιμήσεις αφορούν νέα παραγωγή ή εισαγωγή ή αποθέματα προσδιορίζοντας και το χρονικό διάστημα που αφορούν.
      Ο αγορανομικός έλεγχος ως προς την κανονικότητα ή μη των τιμών, υπό τη στενή του έννοια, διενεργείται μόνο στις τιμές των οπωρολαχανικών και παιδικών τροφών, επειδή τα είδη αυτά, όπως προαναφέρεται, υπάγονται στην κατηγορία «των ελεγχομένων ειδών» .
      Σε όλα τα υπόλοιπα είδη τροφίμων και ποτών η κανονικότητα των τιμών συνδέεται ευθέως με το Ν. 703/77 αρμοδιότητας της Επιτροπής Ανταγωνισμού.
      Δεν υπάρχει βέβαια αμφιβολία ότι οι αυξήσεις διεθνώς των τιμών πετρελαίου, έχουν επιπτώσεις στις οικονομίες των χωρών και κατ' επέκταση και στη χώρα μας. Αυτονόητο λοιπόν είναι ότι οι αυξήσεις αυτές επιδρούν και στην εσωτερική αγορά μέσω αυξητικού επηρεασμού τιμών και ως εκ τούτου ο παράγοντας «πετρέλαιο» ως στοιχείο επίδρασης στο κόστος των τροφίμων και ποτών δε μπορεί να παραγνωρισθεί.
      Επίσης, ο έλεγχος για την εφαρμογή των διατάξεων του Αγορανομικού Κώδικα και των κατ΄ εξουσιοδότηση αυτού ισχυουσών Αγορανομικών Διατάξεων εντάσσεται στα ημερήσια καθήκοντα των Αρχών που ασκούν αγορανομικούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών, κινούνται οι διαδικασίες εφαρμογής των νομίμων κατά των παραβατών.
      Επιπλέον επισημαίνουμε ότι, από το 1992 (Ν. 2008) οι τιμές των πετρελαιοειδών προϊόντων διαμορφώνονται ελεύθερα σε όλα τα στάδια διακίνησης και εμπορίας στα πλαίσια του νόμου της προσφοράς και της ζήτησης.
      Είναι γεγονός ότι υπάρχει ανοδική τάση στις τιμές των πετρελαιοειδών προϊόντων, αποτέλεσμα κατά κύριο λόγο των συνεχώς διαμορφούμενων υψηλών τιμών του αργού πετρελαίου στις διεθνείς αγορές.
      Το Υπουργείο Ανάπτυξης παρακολουθεί: α) σε εβδομαδιαία βάση την εξέλιξη των λιανικών τιμών πώλησης των υγρών καυσίμων, β) διενεργεί αγορανομικούς ελέγχους μέσω των Υπηρεσιών του αλλά και των αρμοδίων Υπηρεσιών των Νομαρχιακών Αυτοδιοικήσεων και παρεμβαίνει με τους ελεγκτικούς μηχανισμούς που διαθέτει για την κατά το δυνατό συγκράτηση των τιμών σε λογικά πλαίσια, σύμφωνα με τις εκάστοτε διαμορφούμενες συνθήκες της αγοράς για την αποφυγή των φαινομένων κερδοσκοπίας.
      Επίσης, σε ισχύ βρίσκεται το νομικό πλαίσιο του Ν.703/1977 «Περί προστασίας του Ελεύθερου Ανταγωνισμού» όπως τροποποιήθηκε και ισχύει, που εφαρμόζεται από την αρμόδια Επιτροπή Ανταγωνισμού, νόμος που θεσπίζει κανόνες περί της λειτουργίας της αγοράς μέσα από υγιείς συνθήκες ανταγωνισμού και επιβάλλει κυρώσεις σε επιχειρήσεις που για ίδιο και μόνο οικονομικό όφελος εφαρμόζουν συμπεριφορές και πρακτικές που διαστρεβλώνουν τον ανταγωνισμό (κατάχρηση δεσπόζουσας θέσης, εναρμονισμένες πρακτικές τιμές, ολιγοπωλιακές ή μονοπωλιακές καταστάσεις κ.λπ).
      Πρόσφατα, για την εύρυθμη λειτουργία της αγοράς των πετρελαιοειδών προϊόντων εκδόθηκε απόφαση του Υπουργού Ανάπτυξης με αριθμ. 3006/2007 (ΦΕΚ 554/18.4.2007) για την μετά από 2.10.2006 «Δημόσια Διαβούλευση της Επιτροπής Ανταγωνισμού για τη διαπίστωση συνθηκών αποτελεσματικού ανταγωνισμού στον Κλάδο Αγοράς και Εμπορίας Πετρελαιοειδών σύμφωνα με τις διατάξεις του άρθρου 5 του Ν.703/1977, όπως ισχύει».
      Κατά ακολουθία των ανωτέρω, ο ανταγωνισμός υπαγορεύει στον καταναλωτή την ανάγκη όπως, για την προστασία του και διασφάλιση των οικονομικών του συμφερόντων, να ερευνά την αγορά για την προμήθεια καυσίμων.
      Όσον αφορά στις καταγγελίες που υποβλήθηκαν στην Διεύθυνση Βιομηχανικών Προϊόντων και Φαρμάκων της Γ. Γ. Εμπορίου του Υπουργείου Ανάπτυξης, αυτές δε σχετίζονται με υψηλή τιμή πώλησης του πετρελαίου θέρμανσης αλλά με τις καθυστερήσεις εκτέλεσης των παραγγελιών εφοδιασμού με πετρέλαιο θέρμανσης των καταναλωτών, για τις οποίες έχουν διενεργηθεί έλεγχοι και δεν στοιχειοθετούνται παραβάσεις λόγω αντικειμενικών δυσκολιών, όπως υψηλή ζήτηση, αντίξοες καιρικές συνθήκες, πρόσκαιρη δυσκολία στην εφαρμογή των νέων μέτρων του Υπουργείου Οικονομίας & Οικονομικών.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      	3. Στην με αριθμό 11432/7-5-08 ερώτηση των Βουλευτών κυρίων Νικολάου Γκατζή, Αχιλλέα Κανταρτζή και Γεωργίου Μαυρίκου δόθηκε με το υπ’ αριθμ. 30587/27-5-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω σχετικής ερώτησης, που κατέθεσαν στη Βουλή οι Βουλευτές κκ. Νίκος Γκατζής, Αχιλλέας Κανταρτζής και Γιώργος Μαυρίκος, αναφορικά με το αντικείμενο του θέματος, οας αποστέλλουμε φωτοαντίγραφο του Α.Π. 10638/16-5-2008 απαντητικού εγγράφου του Δήμου Βόλου, που διαβιβάστηκε στην υπηρεσία μας με το Α.Π.:5998/16-5-2008 έγγραφο της Περιφέρειας Θεσσαλίας, για ενημέρωσή σας.
      Επιπλέον σας γνωρίζουμε ότι στο προσωπικό των δημοτικών επιχειρήσεων, δόθηκε η δυνατότητα τακτοποίησης σε θέσεις ιδιωτικού δικαίου αορίστου χρόνου, με απόφαση του ΑΣΕΠ, εφόσον πληρούσαν τις προϋποθέσεις των διατάξεων του άρθρου 11 του π.δ.164/2004 (ΦΕΚ 134/Α΄/19-7-2004).
      Για τους λοιπούς συμβασιούχους που δεν πληρούσαν τις προϋποθέσεις των προαναφερόμενων διατάξεων, η μετατροπή της σχέσης εργασίας τους από ιδιωτικού δικαίου ορισμένου χρόνου σε αορίστου, απαγορεύεται από το άρθρο 103 του Συντάγματος.
      Επισημαίνεται ότι, για τους συμβασιούχους ισχύει η προσαύξηση του κριτηρίου της εμπειρίας, σύμφωνα με τις διατάξεις του άρθρου 2 του ν.3320/2005 (ΦΕΚ 48/ Α/23-2-2005), όπως τροποποιήθηκε με το ν.3613/07 (ΦΕΚ 263/ Α,/23.11.1007) και που εάν ο χρόνος εμπειρίας είναι, αθροιστικά, ίσος ή μεγαλύτερος των είκοσι τεσσάρων (24) μηνών, ο αριθμός των μονάδων για το κριτήριο της κατά τα ανωτέρω αποκτηθείσας εμπειρίας προσαυξάνεται κατά 5)% και ισχύει για προκηρύξεις που θα εκδοθούν μέχρι τη 31.12.2010 και για χρόνο εμπειρίας που αποκτήθηκε από το 1990 μέχρι και την ημερομηνία έκδοσης κάθε προκήρυξης.
      Ο Υφυπουργός
      ΘΑΝΑΣΗΣ ΝΑΚΟΣ»
      Σημ.: τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 11162/30-4-08 ερώτηση του Βουλευτή κ. Νικολάου Τσούκαλη δόθηκε με το υπ’ αριθμ. 62027/26-5-08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 11162/30-4-2008 ερώτηση που κατατέθηκε στη Βουλή από το Βουλευτή κ. Ν. Τσούκαλη σχετικά με τη λειτουργία των Μονάδων Εντατικής Θεραπείας στα Νοσοκομεία της Πάτρας σας γνωρίζουμε ότι οι θέσεις του Υπουργείου Υγείας και Κοινωνικής Αλληλεγγύης για το θέμα αυτό αναπτύχθηκαν στη Βουλή των Ελλήνων στις 14-4-2008, κατά τη διάρκεια της συζήτησης της επίκαιρης ερώτησης 818/8-4-2008 που κατέθεσε ο ίδιος Βουλευτής.
      Συμπληρωματικά σας γνωρίζουμε τα κάτωθι:
      	1.	Για τη Μ.Ε.Θ. Ενηλίκων του Π-Γ.Ν. Πατρών, σας γνωρίζουμε ότι έγινε αναγκαστική μείωση των λειτουργούντων κλινών από δέκα (10) σε οκτώ (8), προκειμένου το Νοσηλευτικό Προσωπικό να κάνει χρήση των κανονικών αδειών και των ρεπό που του οφείλονται.
      	Αναμένεται η πρόσληψη δεκαέξι (16) Νοσηλευτών, που θα στελεχώσουν αποκλειστικά τη Μ.Ε.Θ. Ενηλίκων. Η διαδικασία βρίσκεται στο τελικό στάδιο έγκρισης οικονομικής πίστωσης.
      	Στη Μ.Ε.Θ. Παίδων εργάζονται έντεκα (11) ΤΕ Νοσηλευτές και αναμένονται τρεις (3) επιπλέον από το Α.Σ.Ε.Π. σε αντικατάσταση αυτών που δεν αποδέχθηκαν το διορισμό τους.
      Λειτουργούν και οι έξι κλίνες (6) και με την προσθήκη των τριών (3) Νοσηλευτών δεν θα απειληθεί η εύρυθμη λειτουργία της Μονάδας.
      2. Για τη Μ.Ε.Θ. του Γ.Ν. Πατρών «Ο ΑΓΙΟΣ ΑΝΔΡΕΑΣ», σας γνωρίζουμε ότι λειτουργεί κανονικά με τέσσερις (4) κλίνες οργανικές και μία (1) κλίνη επικουρική.
      Αναμένεται η πρόσληψη οκτώ (8) ΤΕ Νοσηλευτών, που με την έλευσή τους θα αναπτυχθούν επιπλέον τρεις (3) κλίνες, με αποτέλεσμα να λειτουργούν οκτώ (8) κλίνες συνολικά. Η διαδικασία πρόσληψης των Νοσηλευτών βρίσκεται στο στάδιο της δημοσίευσης στην Εφημερίδα της Κυβέρνησης.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      5. Στην με αριθμό 11835/12-5-08 ερώτηση του Βουλευτή κ. Χρίστου Βερελή δόθηκε με το υπ’ αριθμ. 898/28-5-08 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της Αρμόδιας Υπηρεσίας, όσον αφορά τα θέματα αρμοδιότητας ΥΠΕΧΩΔΕ, σας πληροφορούμε τα εξής:
      1. Το ΥΠΕΧΩΔΕ έχει εγκρίνει όλες τις μελέτες λειτουργίας φωτεινής σηματοδότησης που έχουν εκπονηθεί με μέριμνα της ΤΡΑΜ Α.Ε. και αφορούν στην προτεραιότητα του τραμ έναντι της λοιπής κυκλοφορίας. Η ΤΡΑΜ Α.Ε. μας πληροφόρησε ότι οι μελέτες αυτές έχουν ήδη εφαρμοστεί στο σύνολο των κόμβων για τους οποίους μελετήθηκαν. Σας διευκρινίζουμε, όμως, ότι η πλειοψηφία και όχι το σύνολο των κόμβων από τους οποίους διέρχεται το τραμ λειτουργεί με απόλυτη προτεραιότητα από την κυκλοφορία του. Οι κόμβοι στους οποίους δεν ισχύει η προτεραιότητα είναι σε κεντρικά σημεία με έντονη κυκλοφορία και οποιαδήποτε εφαρμογή προτεραιότητας του τραμ σε αυτούς θα δημιουργούσε σημαντικά κυκλοφοριακά προβλήματα.
      2. Συγκεκριμένα για το τμήμα από Σύνταγμα έως Λαγουμιτζή δεν λειτουργούν προγράμματα φωτεινής σηματοδότησης με απόλυτη προτεραιότητα για το τραμ, σύμφωνα και με τον αρχικό σχεδιασμό για την προτεραιότητά του: Επειδή το τραμ σχεδόν σε όλο το μήκος της συγκεκριμένης διαδρομής κινείται παράλληλα με την κύρια κίνηση (Λ.Βασ.Αμαλίας-Καλλιρρόης-Λαγουμιτζή) είναι ενταγμένο στο «πράσινο κύμα» της κύριας κίνησης. Οι κόμβοι από τους οποίους διέρχεται το τραμ χωρίς προτεραιότητα (σύμφωνα με τον αρχικό σχεδιασμό) είναι οι: Λ. Βασ. Αμαλίας - Λ. Βασ. Όλγας, Λ. Βασ. Όλγας - Αρδηττού, Αρδηττού - Λ. Βουλιαγμένης - Καλλιρόης και Καλλιρόης - Φραντζή, στους οποίους το τραμ διακόπτει την κύρια κίνηση των αντίστοιχων βασικών αρτηριών.
      3. Για τα υπόλοιπα ερωτήματα αρμόδια να απαντήσουν είναι τα συνερωτώμενα Υπουργεία.
      Ο Υφυπουργός
      Θ. ΞΑΝΘΟΠΟΥΛΟΣ»
      6. Στην με αριθμό 10019/9-4-08 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 60968/23-5-08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 10019/09-04-2008 ερώτηση που κατατέθηκε στη Βουλή από το Βουλευτή κ. Γ. Σκουλά και μας διαβιβάστηκε με το αρ. πρωτ. 7017/4/8204/21-04-08 έγγραφο του Υπουργείου Εσωτερικών, με θέμα «Πολιτική για μετανάστες», ως προς τον τομέα της αρμοδιότητάς μας, σας γνωρίζουμε τα εξής:
      Η Διεύθυνση Κοινωνικής Αντίληψης και Αλληλεγγύης έχει οριστεί Αρμόδια Αρχή για τα προγράμματα που υλοποιούνται στη χώρα μας στο πλαίσιο του Ευρωπαϊκού Ταμείου Προσφύγων και έχει την ευθύνη του συντονισμού των διαδικασιών επιλογής και παρακολούθησης της εφαρμογής του φυσικού και οικονομικού αντικειμένου των υλοποιούμενων ενεργειών. Η χρηματοδότηση των προγραμμάτων αυτών γίνεται κατά 75% από το Ε.Τ.Π. και κατά 25% από τον κρατικό προϋπολογισμό του Υπουργείου.
      Ήδη, με την ολοκλήρωση του τρέχοντος έτους, το Ταμείο ολοκληρώνει τη δεύτερη φάση λειτουργίας του (2005-07) και περνάει στην τρίτη (2008-13), στην οποία πλέον θα λειτουργεί συμπληρωματικά με τα Ταμεία Ένταξης, Επιστροφών & Εξωτερικών Συνόρων. Στα πρώτα επτά χρόνια του Ταμείου, η λειτουργία του κρίνεται ιδιαίτερα επιτυχημένη, τόσο με βάση το παραγόμενο αποτέλεσμα στις ομάδες στόχου, όσο και ως προς τις αξιολογήσεις και τους ελέγχους της Ευρωπαϊκής Επιτροπής στη χώρα μας. Ενδεικτικά, αναφέρεται ότι η μέση απορροφητικότητα των συγκεκριμένων προγραμμάτων της πρώτης φάσης του Ταμείου ανέρχεται στο 96,6%.
      	Στο πλαίσιο αυτό, και βάσει των αρμοδιοτήτων της:
      	- Δημοσιοποιεί σε ευρεία κλίμακα (σε 3 καθημερινές εφημερίδες μεγάλης κυκλοφορίας και στην ιστοσελίδα του Υπουργείου) προκήρυξη-πρόσκληση υποβολής προτάσεων για την υλοποίηση ενεργειών.
      - Έχει το συντονισμό και τη γραμματειακή υποστήριξη όλων των φάσεων επιλογής των σχεδίων. Η επιλογή των προτάσεων γίνεται σε"τρεις φάσεις σύμφωνα με Υπουργική Απόφαση που καθορίζει της Διαδικασίες Επιλογής Προτάσεων και κριτήρια Ελέγχου Πληρότητας των Προτάσεων. Πιο συγκεκριμένα:
      - Μετά την παρέλευση του χρόνου υποβολής των προτάσεων ακολουθεί ο έλεγχος της πληρότητας των προτάσεων από δύο υπαλλήλους του Υπουργείου Υγείας & Κοινωνικής Αλληλεγγύης, που ορίζονται με Υπουργική Απόφαση
      - Η β’ φάση περιλαμβάνει την αξιολόγηση των προτάσεων από δύο ανεξάρτητους αξιολογητές, που διαθέτουν εμπειρία στη διεξαγωγή αξιολογήσεων και γνώση των ομάδων στόχου, οι οποίοι ορίζονται με Υπουργική Απόφαση
      	- Τελευταία φάση επιλογής είναι η αξιολόγηση των προτάσεων από την Γνωμοδοτική Επιτροπή που συγκροτείται με Υπουργική Απόφαση και αποτελείται από:
      - Εκπρόσωπο του Υ.Υ.Κ.Α., ως Πρόεδρο
      - Εκπρόσωπο του Τμήματος Προστασίας Ευπαθών Ομάδων της Δ/νσης Κοινωνικής Αντίληψης και Αλληλεγγύης του Υ.Υ.Κ.Α.
      - Εκπρόσωπο της Δ/νσης Αλλοδαπών του Υπουργείου Εσωτερικών
      - Εκπρόσωπο της Ειδικής Υπηρεσίας Διαχείρισης Κοινοτικής Πρωτoβoυλίας EQUAL του Υπουργείου Απασχόλησης και Κοινωνικής Προστασίας
      - Εκπρόσωπο του Γραφείου της Ύπατης Αρμοστείας του ΟΗΕ.
      Η Γνωμοδοτική Επιτροπή αξιολογεί συνολικά τις προτάσεις των φορέων και συντάσσει εισήγηση προς τον Υπουργό Υγείας και Κοινωνικής Αλληλεγγύης, η οποία παραδίδεται στη Δ/νση Κοινωνικής Αντίληψης και Αλληλεγγύης, προκειμένου να την προωθήσει.
      Η Δ/νση Κοινωνικής Αντίληψης και Αλληλεγγύης διαβιβάζει στον Υπουργό Υγείας και Κοινωνικής Αλληλεγγύης την εισήγηση και τα πρακτικά των συνεδριάσεων της Γνωμοδοτικής Επιτροπής.
      Κατόπιν των ανωτέρω, σας γνωρίζουμε ότι η επιχορήγηση ποσού 1.571.280,36 αφορά το πρόγραμμα Ε.Τ.Π. 2008, το οποίο θα υλοποιηθεί κατά το έτος 2009 και για το οποίο η διαδικασία προκήρυξης πρόκειται να ξεκινήσει την τρέχουσα περίοδο.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      7. Στην με αριθμό 12038/13-5-08 ερώτηση του Βουλευτή κ. Μιλτιάδου Βέρρα δόθηκε με το υπ’ αριθμ. 67408/28-5-08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 12038/13-5-2008 ερώτηση που κατατέθηκε στη Βουλή από το Βουλευτή κ. Μ. Βέρρα σχετικά με την κάλυψη του εμβολίου του καρκίνου του τραχήλου από τα ασφαλιστικά ταμεία, σας γνωρίζουμε τα εξής:
      Ο Οργανισμός Περίθαλψης Ασφαλισμένων του Δημοσίου (ΟΠΑΔ) παρέχει στους ασφαλισμένους του τα ενδεδειγμένα για την πρόληψη, θεραπεία, διάγνωση από την νοσηρή τους κατάσταση, νομίμως κυκλοφορούντα φάρμακα καθώς και τα εμβόλια, σύμφωνα με τις ισχύουσες διατάξεις.
      Μετά την ένταξη του εμβολίου κατά του ιού των ανθρωπίνων θηλωμάτων (HPV) στο Εθνικό Πρόγραμμα Εμβολιασμού, ο Οργανισμός πρoέβη σε έκδοση Εγκυκλίου περί χορήγησής του σε ασφαλισμένους του, με μηδενική συμμετοχή και σύμφωνα με τα οριζόμενα στο Εθνικό Πρόγραμμα Εμβολιασμού.
      Στην εν λόγω Εγκύκλιο καθορίστηκε η διαδικασία χορήγησης, καθώς και οι ειδικότητες Ιατρών που θα προβαίνουν στη συνταγογράφησή του.
      Επίσης, αναφέρουμε ότι στον πίνακα επεξηγήσεων του εμβολίου (HPV), αναφέρεται ότι συνιστάται εκτός των άλλων και σε κορίτσια ηλικίας 15-26 ετών, εάν δεν έχουν εμβολιασθεί στην συνιστώμενη ηλικία (χωρίς να διασφαλίζεται η προφύλαξή τους εάν ήδη έχουν μολυνθεί από τον τύπο του ιού που περιέχεται στο εμβόλιο, ιδιαίτερα αν έχουν αλλάξει 3-4 σεξουαλικούς συντρόφους).
      Έχοντας υπόψη το ανωτέρω, ο Οργανισμός στην Εγκύκλιο που εξέδωσε απαίτησε για την χορήγηση στις ηλικίες 19-26 ετών και ιατρική γνωμάτευση του θεράποντος ιατρού Γυναικολόγου, που θα αναφέρει ότι δεν έχει προσβληθεί από όλα τα στελέχη του ιού που καλύπτει το εν λόγω εμβόλιο.
      Η ανωτέρω διαδικασία δεν επιβαρύνει επιπλέον τον Οργανισμό, διότι σύμφωνα με τα αναφερόμενα στο Π.Δ. 127/05, η αξία της κολποσκόπησης περιλαμβάνεται στην αξία της ιατρικής επίσκεψης. Ακόμα και στην περίπτωση που θα χρειαστεί κυπαρολογική εξέταση κολπικού τραχηλικού επιχρίσματος, η επιπλέον επιβάρυνση ανέρχεται σε 6,66 € σύμφωνα με το Π.Δ. 157/91.
      Όσον αφορά την κάλυψη του εν λόγω εμβολίου από τα υπόλοιπα ασφαλιστικά ταμεία, αρμόδιο να απαντήσει είναι το σuνερωτώμενo Υπουργείο Απασχόλησης και Κοινωνικής Προστασίας (Γενική Γραμματεία Κοινωνικών Ασφαλίσεων).
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      8. Στην με αριθμό 12190/15.5.2008 ερώτηση των Βουλευτών κυρίων Αθανασίου Πλεύρη, Σπυρίδωνος-΄Αδωνι Γεωργιάδη και  Βαΐτση Αποστολάτου δόθηκε με το υπ’ αριθμ. 2309Β/6.6.2008  έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στο ανωτέρω σχετικό, σας γνωρίζουμε τα εξής:
      .Προωθείται από το Υ.ΠΕ.ΧΩ.ΔΕ. η κατάρτιση ολοκληρωμένου χωροταξικού σχεδιασμού, μέσα από την θεσμοθέτηση του Γενικού Πλαισίου .Χωροταξικού Σχεδιασμού και Αειφόρου Ανάπτυξης και των Ειδικών Πλαισίων Χωροταξικού Σχεδιασμού και Αειφόρου Ανάπτυξης για τις Ανανεώσιμες Πηγές Ενέργειας (ΑΠΕ), τη Βιομηχανία τον Τουρισμό, τον Παράκτιο και τον Ορεινό Χώρο, όπως αυτά ορίζονται στο άρθρο 7 του ν. 2742/1999. .
      .Τα Ειδικά Πλαίσια Χωροταξικού Σχεδιασμού και Αειφόρου Ανάπτυξης, (με επίπεδο αναφοράς την επικράτεια), εξειδικεύουν και συμπληρώνουν τις κατευθύνσεις του Εθνικού Χωροταξικού Σχεδίου (Γενικό Πλαίσιο) ενώ οι προτάσεις τους προβλέπεται να εξειδικευθούν από τα υποκείμενα επίπεδα σχεδιασμού (περιφερειακά πλαίσια, Γ.Π.Σ. και Σ.Χ.Ο.Ο.Α.Π.).
      .Το Σχέδιο Ειδικού Πλαισίου για τις ΑΠΕ, με δεδομένο το επίπεδο αναφοράς του (Επικράτεια) και τα διαθέσιμα στο επίπεδο αυτό στοιχεία, προτείνει μια σειρά μέτρων για την προστασία του περιβάλλοντος και την αποφυγή συγκρούσεων μεταξύ χρήσεων γης και δραστηριοτήτων. Στο πλαίσιο αυτό παρέχονται ειδικά κριτήρια για τη χωροθέτηση αιολικών πάρκων στο νησιωτικό και στο θαλάσσιο χώρο αλλά και στις ακατοίκητες νησίδες.
      Η προσέγγιση του Σχεδίου Ειδικού Πλαισίου για τις ΑΠΕ παρέχει ένα επαρκές πλαίσιο κατευθύνσεων για την αξιολόγηση, σε συνδυασμό πάντα με την υποβολή εκ μέρους των ενδιαφερομένων των αναγκαίων πληροφοριών στο πλαίσιο των διαδικασιών περιβαλλοντικής αδειοδότησής τους, αιτημάτων χωροθέτησης αιολικών εγκαταστάσεων.
      Όσον αφορά ενδεχόμενη εγκατάσταση αιολικού πάρκου άτην περιοχή του Αιγαίου, σας γνωρίζουμε ότι οποιαδήποτε σχέδιο εγκατάστασης αιολικών μονάδων θα ενταχθεί στη διαδικασία περιβαλλοντικής αδειοδότησης για την έκδοση της Έγκρισης Περιβαλλοντικών Όρων (ΕΠΟ) της εγκατάστασης. Στο πλαίσιο αυτό θα ελεγχθούν οι περιβαλλοντικές επιπτώσεις του έργου από τις αρμόδιες υπηρεσίες περιβάλλοντος και θα δοθεί η ευκαιρία να τοποθετηθεί κάθε ενδιαφερόμενος επί της σκοπιμότητας και των όρων λειτουργίας του έργου.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      9. Στην με αριθμό 12250/16.5.2008 ερώτηση του Βουλευτή κ. Γεωργίου Καρατζαφέρη δόθηκε με το υπ’ αριθμ. 2320Β/6.6.2008 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής σας γνωρίζουμε ότι:
      Τις προστατευόμενες περιοχές μπορούν να διαχειρίζονται Φορείς Διαχείρισης ή υφιστάμενες δημόσιες υπηρεσίες, ειδικές υπηρεσίες και ΝΠΔΔ ή φορείς που ορίζονται για το σκοπό αυτό με συμβάσεις διαχείρισης (Ν. 2742/99).
      Με τον Ν. 3044/02 ιδρύθηκαν 25 Φορείς Διαχείρισης (ΦΔ), πού προστέθηκαν στους δύο ήδη υπάρχοντες για τις περιοχές πού είχαν ήδη κηρυχθεί ως προστατευόμενες, με βάση τούς Ν. 1650/1986 και 2742/1999: το Εθνικό Θαλάσσιο Πάρκο Ζακύνθου και το Εθνικό Πάρκο Σχινιά-Μαραθώνα.
      Από τις 27 περιοχές ευθύνης των Φορέων Διαχείρισης:
      Α. Ένδεκα (11) περιοχές έχουν χαρακτηριστεί (με ΚΥΑ ή Π.Δ):
      1. Κόλπος Λαγανά Ζακύνθου,
      2. Σχινιάς - Μαραθώνας,
      3. Εθνικό Θαλάσσιο Πάρκο Αλοννήσου Βορείων Σποράδων,
      4. Λίμνη Κερκίνη και ευρύτερη περιοχή της,
      5. Λίμνη Παμβώτιδα Ιωαννίνων, Λίμνες Κορώνεια - Βόλβη,
      6. Μακεδονικά Τέμπη και ευρύτερη περιοχή τους,
      7. Ορεινοί όγκοι της Πίνδου,
      8. Υγρότοποι Μεσολογγίου - Αιτωλικού και ευρύτερη περιοχή τους, 
      9. Διαχείριση και προστασία του Δάσους Δαδιάς,
      10. Δέλτα Έβρου και ευρύτερη περιοχή του,
      11. Υγρότοποι Αμβρακικού.
      Β. Για τέσσερις (4) περιοχές τα σχετικά νομικά κείμενα είναι στο στάδιο τελικών υπογραφών: 1. Όρος Πάρνων και Υγρότοπος Μουστού, 2. Εκβολές των ποταμών Γαλλικού - Αξιού - Λουδία- Αλιάκμονα, Αλυκή Κίτρους Πιερίας, Λ/Θ Καλοχωρίου και ευρύτερη περιοχή τους και
      3. Δέλτα Νέστου - Βιστωνίδας Ισμαρίδας και ευρύτερη περιοχή τους.
      4. Λιμνοθάλασσα Κοτυχίου, Δάσος Στροφυλιάς και ευρύτερη περιοχής τους.
      Γ. Για επτά (7) περιοχές οι σχετικές ΕΠΜ είναι εγκεκριμένες και βρίσκονται στο στάδιο της δημοσιοποίησης ή τα σχετικά Π.Δ ή ΚΥΑ βρίσκονται υπό νομική επεξεργασία:
      1. Κάρλα - Μαυροβούνι,
      2. Διαχείριση Εθνικού Δρυμού Πρεσπών,
      3. Προστασία και διαχείριση ορεινού όγκου Χελμού-Βουραϊκού Ν. Αχαϊας,
      4. Κάρπαθος - Σαρία,
      5. Διατήρηση-ανάπτυξη υγροτόπων Στενά και Δέλτα Καλαμά-Λίμνη, Ελος Καλοδικίου.
      Προστασία και ανάδειξη του ποταμού Αχέροντα (Δέλτα και Στενά),
      6. Εθνικός Δρυμός Αίνου,
      7. Προστασία και Διαχείριση Ορεινού Όγκου Ροδόπης
      Δ. Για πέντε (5) περιοχές οι σχετικές ΕΠΜ είναι σε λιγότερο προχωρημένο στάδιο: 
      1. Εθνικός Δρυμός Οίτης,
      2. Εθνικός Δρυμός Παρνασσού,
      3. Εθνικός Δρυμός Πάρνηθας,
      4. Εθνικός Δρυμός Ολύμπου,
      5. Εθνικός Δρυμός Σαμαριάς.
      Έχουν υπογραφεί και δημοσιευθεί όλοι οι Κανονισμοί που απαιτούνται για τη λειτουργία και των 27 Φορέων Διαχείρισης (συνολικός αριθμός 108) και έχουν στελεχωθεί, κατά τα έτη 2005 - 2007 26 από τους 27 Φορείς Διαχείρισης. Για τον ένα εναπομείναντα (Κάρλα) η διαδικασία θα ολοκληρωθεί σε σύντομο χρονικό διάστημα.
      Οι αρμοδιότητες των Φορέων διαχείρισης όπως προκύπτουν από τις διατάξεις του Ν. 2742/99 επιτρέπουν την κάλυψη μεγάλου εύρους ενεργειών και δράσεων που μπορούν και πρέπει να εφαρμόζουν οι Φορείς Διαχείρισης.
      Οι Φορείς Διαχείρισης υποστηρίζονται οικονομικά από το ΕΠΠΕΡ και από εθνικούς πόρους του ταμείου ΕΤΕΡΠΣ. Με την χρηματοδότηση του ΕΠΠΕΡ, οι Φορείς Διαχείρισης προσέλαβαν στο μεγαλύτερο ποσοστό τους προσωπικό για τη φύλαξη και την επιστημονική παρακολούθηση των περιοχών αρμοδιότητάς τους. Συνολικά μέχρι σήμερα προσλήφθηκαν από τους Φορείς Διαχείρισης 191 άτομα προσωπικό και 58 εξωτερικοί συνεργάτες, ενώ αναμένεται η πρόσληψη άλλων 138 ατόμων προσωπικού και 26 εξωτερικών συνεργατών.
      Οι προστατευόμενες περιοχές διέπονται από κανονισμούς διοίκησης και λειτουργίας στους οποίους καθορίζονται τα αναγκαία μέτρα οργάνωσης και λειτουργίας των προστατευόμενων αντικειμένων και εξειδικεύονται οι γενικοί όροι και περιορισμοί άσκησης δραστηριοτήτων και εκτέλεσης έργων που καθορίζονται με το νομοθέτημα κήρυξης των περιοχών.
      Η πλειοψηφία των Φορέων προγραμματίζει την εκπόνηση των σχεδίων διαχείρισης των περιοχών ευθύνης τους μέχρι το τέλος του 2008, τα οποία σχεδόν στο σύνολό τους έχουν ενταχθεί για χρηματοδότηση στο μέτρο 8.1 του Επιχειρησιακού Προγράμματος Περιβάλλον. Θα πρέπει να σημειωθεί, ότι για όλους τους Εθνικούς Δρυμούς έχουν εκπονηθεί δασικά διαχειριστικά σχέδια, στοιχεία των οποίων θα ενσωματωθούν στα διαχειριστικά σχέδια των αντίστοιχων προστατευόμενων περιοχών που υπάγονται σε διαχείριση από Φορέα Διαχείρισης. 
      Στην κήρυξη των περιοχών ως προστατευόμενων σε εθνικό επίπεδο, προωθείται η διαχείρισή τους, αφενός μέσω της περιβαλλοντικής αδειοδότησης έργων και δραστηριοτήτων που υλοποιούνται στην περιοχή δικαιοδοσίας των Φορέων Διαχείρισης και για τα οποία γνωμοδοτούν οι Φ.Δ. και αφετέρου μέσω των Ειδικών Χωροταξικών Σχεδίων, των Δασικών Διαχειριστικών Σχεδίων και των σχετικών αγροπεριβαλλοντικών – δασοπεριβαλλοντικών μέτρων κλπ. Την εφαρμογή των ανωτέρω σχεδίων παρακολουθούν οι αρμόδιες υπηρεσίες.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      10. Στις με αριθμό 10967/21-4-2008 και 12060/13-5-2008 ερώτηση των Βουλευτών κ. Εμμανουήλ Στρατάκη και Κυριάκου Βελόπουλου δόθηκε με το υπ’ αριθμ. 58670/19-5-2009 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 10967/21-4-2008 και 12060/13-5-2008 ερωτήσεις που κατατέθηκαν στη Βουλή από τους Βουλευτές κκ. Μ. Στρατάκη και Κ. Βελόπουλο σχετικά με διαμαρτυρίες της Ένωσης Οπτικών και Οπτομετρών για ρύθμιση που αφορά τα επαγγελματικά τους δικαιώματα, σας γνωρίζουμε τα εξής:
      Ύστερα από προσφυγή πολιτών με αρ. C-140/03, το Δικαστήριο των Ευρωπαϊκών Κοινοτήτων (ΔΕΚ) εξέδωσε απόφαση στις 21-4-2005 σχετικά με τους περιορισμούς στην ελληνική νομοθεσία όσον αφορά στην ίδρυση και τη λειτουργία καταστημάτων οπτικών ειδών κατά παράβαση των άρθρων 43 και 48 της συνθήκης Ευρωπαϊκών Κοινοτήτων (ΕΚ).
      Λόγω μη εκτέλεσης της ανωτέρω απόφασης, με την οποία είχε κριθεί ότι η ελληνική νομοθεσία, επιβάλλοντας στα νομικά πρόσωπα που ιδρύουν και λειτουργούν καταστήματα οπτικών ειδών να συμμετέχουν σε ποσοστό 51% οπτικοί, παραβιάζει την κοινοτική νομοθεσία, στο πλαίσιο της οποίας η Επιτροπή ζητά από το Δικαστήριο να διατάξει την Ελληνική Δημοκρατία να καταβάλλει χρηματική ποινή ύψους 70.956 ευρώ ανά ημέρα καθυστέρησης στην εκτέλεση της απόφασής του, που θα διαρκέσει μέχρι την ημέρα της πλήρους συμμόρφωσης, καθώς και να καταβάλλει ένα κατ' αποκοπή ποσό, το ύψος του οποίου θα υπολογίζεται με βάση την ημέρα έκδοσης της πρώτης απόφασης (21-4-2005) έως την ημέρα έκδοσης της απόφασης στην παρούσα υπόθεση.
      Ενόψει των ανωτέρω το Υπουργείο Υγείας και Κοινωνικής Αλληλεγγύης κατέθεσε τροπολογία, με την οποία επικαιροποιείται το θεσμικό πλαίσιο για τον καθορισμό των όρων ίδρυσης και λειτουργίας καταστημάτων οπτικών ειδών και γίνονται οι αναγκαίες προσαρμογές στα σχετικά προβλεπόμενα από το Κοινοτικό Δίκαιο και κανόνες.
      Με τις νέες προβλέψεις παρέχεται η δυνατότητα, τόσο σε φυσικά, όσο και σε νομικά πρόσωπα, χωρίς την υποχρέωση κτήσης από τους ενδιαφερόμενους της άδειας ασκήσεως οπτικού, να ιδρύουν περισσότερα του ενός καταστήματα οπτικών, επί τη βάσει πλήρωσης συγκεκριμένων προϋποθέσεων. Έτσι και η ανάπτυξη της επιχειρηματικότητας διασφαλίζεται, χωρίς αδικαιολόγητους και καταχρηστικούς περιορισμούς και ο ρόλος των αδειούχων οπτικών θωρακίζεται, ως υγειονομικά υπευθύνων σε κάθε ένα από τα καταστήματα αυτά.
      Με το νέο θεσμικό πλαίσιο για την ανάπτυξη της σημαντικής δράσης στον χώρο των επαγγελμάτων υγείας, αναφορικά με την ίδρυση και λειτουργία καταστημάτων οπτικών και η δημόσια υγεία διασφαλίζεται και οι καταναλωτές κατά τεκμήριο ωφελούνται, καθώς αυξάνονται δραστικά οι εναλλακτικές πηγές προμήθειας των οπτικών ειδών.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      11. Στην με αριθμό 9217/28-3-2008 ερώτηση του Βουλευτή κ. Ιωάννη Κουτσούκου δόθηκε με το υπ’ αριθμ. 844/181/20-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και Αναφοράς όσον αφορά τα θέματα αρμοδιότητας του ΥΠΕΧΩΔΕ (αποκατάσταση ζημιών σε κτίρια κλπ), σας πληροφορούμε τα εξής:
      1. Για την άμεση εξυπηρέτηση των πολιτών συστάθηκε νέος Τομέας Αποκατάστασης Πυρόπληκτων στον Πύργο του Ν. Ηλείας, οι αρμοδιότητες του οποίου συνίστανται στη διενέργεια αυτοψιών και χαρακτηρισμό των κτισμάτων, στον έλεγχο μελετών επισκευής και έκδοση των αδειών τους, στη χορήγηση επιδότησης ενοικίου, καθώς επίσης και στη χορήγηση Δωρεάν Κρατικής Αρωγής για επισκευή ή ανακατασκευή κτιρίων και γενικά στον έλεγχο της προόδου των εργασιών αποκατάστασης ζημιών.
      2. Επίσης, όπως αναφέρεται και στο Δελτίο Τύπου της 8ης Μαρτίου 2008 του ΥΠΕΧΩΔΕ, οι Υπουργοί κ.κ. Γ. Σουφλιάς, Γ. Αλογοσκούφης και Π. Μολυβιάτης αποφάσισαν την παροχή επιπλέον διευκολύνσεων στους δικαιούχους του προγράμματος και δωρεάν αποκατάσταση των κατοικιών που καταστράφηκαν ή υπέστησαν ζημιές σε όλες τις πυρόπληκτες περιοχές της χώρας.
      3. Με στόχο την ακόμα μεγαλύτερη διευκόλυνση των δικαιούχων εκδίδεται σχετική Κοινή Υπουργική Απόφαση με την οποία δίδεται προκαταβολή 10.000 ευρώ στους δικαιούχους του προγράμματος δωρεάν ανακατασκευής κατοικιών και 2.000 ευρώ στους δικαιούχους του προγράμματος δωρεάν επισκευής κατοικιών, χωρίς να απαιτείται πλέον η προσκόμιση της οικοδομικής άδειας κατασκευής ή του φακέλου μελέτης επισκευής αντίστοιχα.
      Με την Απόφαση αυτή, διευκολύνονται οι δικαιούχοι και σε ό,τι αφορά την διαδικασία έκδοσης της οικοδομικής άδειας που ακολουθεί.
      4. Αναλυτικά, με την Απόφαση ορίζεται ότι:
      α) Μόλις ολοκληρωθεί ο έλεγχος της πληρότητας του φακέλου των δικαιούχων του προγράμματος δωρεάν ανακατασκευής κατοικιών από τις Υπηρεσίες του ΥΠΕΧΩΔΕ, θα εκδίδεται από το ΥΠΕΧΩΔΕ Βεβαίωση Καθορισμού Δωρεάν Κρατικής Αρωγής για Ανακατασκευή και θα χορηγείται στον δικαιούχο προκαταβολή 10.000 ευρώ, χωρίς να απαιτείται και η προσκόμιση της οικοδομικής άδειας.
      β) Μόλις ολοκληρωθεί ο έλεγχος των δικαιολογητικών του φακέλου των δικαιούχων του προγράμματος δωρεάν επισκευής κατοικιών από τις Υπηρεσίες του ΥΠΕΧΩΔΕ, θα χορηγείται στον δικαιούχο προκαταβολή 2.000 ευρώ, χωρίς να απαιτείται η προσκόμιση του φακέλου της μελέτης επισκευής.
      Σημειώνεται ότι η Απόφαση ισχύει για όλους τους πυρόπληκτους Νομούς.
      5. Για τις επιχειρήσεις που υπέστησαν ζημίες και για τα μέτρα που ελήφθησαν απάντησαν ήδη τα αρμόδια Υπουργεία Εσωτερικών και Ανάπτυξης, κοινοποιώντας και σ' εμάς τις απαντήσεις τους.
      Ο Υφυπουργός
      Θ. ΞΑΝΘΟΠΟΥΛΟΣ»
      12. Στην με αριθμό 5747/6-2-08 ερώτηση του Βουλευτή κ. Βαϊτση Αποστολάτου δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./452/29-2-08 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5747/6.2.08 ερώτησης του Βουλευτή κ. Βαίτση Αποστολάτου, σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Το 1989 αποφασίσθηκε η ίδρυση Αρχαιολογικού Μουσείου της Πόλης των Αθηνών στον ευρύτερο Αρχαιολογικό Χώρο της Ακαδημίας Πλάτωνος. Το Μουσείο προορίζεται να στεγάσει το σύνολο του αρχαιολογικού υλικού των ανασκαφών του Υπουργείου Πολιτισμού στην περιοχή της αρχαίας πόλης των Αθηνών (πλην της Ακρόπολης, της Αρχαίας Αγοράς και του Κεραμεικού, περιοχές οι οποίες αντιπροσωπεύονται σε άλλα Μουσεία της πόλης).
      Η ακριβής χωροθέτηση του Μουσείου στο χώρο βόρεια της «Ιεράς Οικίας», κατόπιν διενέργειας δοκιμαστικών τομών, προκειμένου να αποκλειστεί η ύπαρξη αρχαιοτήτων στην περιοχή, αποφασίσθηκε το 2000, ενώ το ίδιο έτος συγκροτήθηκε Ομάδα εργασίας με έργο την εκπόνηση μουσειολογικής μελέτης. Το 2004 καθορίστηκαν οι χρήσεις γης, ειδικοί όροι και περιορισμοί δόμησης για λόγους προστασίας της περιοχής του Αρχαιολογικού Χώρου της Ακαδημίας Πλάτωνος. Το 2006 συγκροτήθηκε Ομάδα Εργασίας για την εκπόνηση του κτηριολογικού προγράμματος του Μουσείου, το οποίο βρίσκεται σε φάση ολοκλήρωσης. Θα ακολουθήσει η εισαγωγή του στο Κεντρικό Αρχαιολογικό Συμβούλιο για την κατά νόμον γνωμοδότηση.
      Με το κτηριολογικό πρόγραμμα καθορίζονται επακριβώς οι χώροι, οι λειτουργίες και ο όγκος του μελλοντικού κτηρίου, σύμφωνα και με τους εγκεκριμένους ειδικούς όρους δόμησης. Το κτηριολογικό πρόγραμμα έχει εξάλλου βασιστεί στις γενικές αρχές και το όραμα της προς εκπόνηση μουσειολογικής μελέτης του Μουσείου, αλλά και στις επιταγές των σύγχρονων αντιλήψεων περί ανέγερσης και λειτουργίας Αρχαιολογικών Μουσείων. Το εγκεκριμένο κτηριολογικό πρόγραμμα θα αποτελέσει τη βάση και τις προδιαγραφές για την προκήρυξη από τη αρμόδια Διεύθυνση Μελετών Μουσείων και Πολιτιστικών Κτηρίων διαγωνισμού για την αντίστοιχη Αρχιτεκτονική Μελέτη εντός των καθορισμένων προθεσμιών, ώστε να είναι δυνατή η ένταξη στο Δ' ΚΠΣ του έργου ανέγερσης του κτηρίου, της εκπόνησης και υλοποίησης της μουσειολογικής και μουσειογραφικής μελέτης και του εξοπλισμού των εργαστηρίων, αποθηκών και λοιπών χώρων του νέου Μουσείου, καθώς και του περιβάλλοντος χώρου του.
      Ο Υπουργός
      ΜΙΧΑΛΗΣ ΛΙΑΠΗΣ»
      13. Στην με αριθμό 5831/7-2-08 ερώτηση της Βουλευτού κ. Φωτεινής Πιπιλή δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./461/29-2-08 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5831/7.2.08 ερώτησης της Βουλευτού κ. Φωτεινής Πιπιλή και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Οι εργασίες αναμόρφωσης που γίνονται σήμερα στον περιβάλλοντα χώρο ιδιοκτησίας Βυζαντινού και Χριστιανικού Μουσείου Αθηνών, έχουν ακριβώς σαν στόχο την ολοκλήρωση και ανάδειξη του ευρύτερου περιβάλλοντα χώρου των κτιρίων, ώστε να ανταποκρίνεται στις απαιτήσεις σύγχρονου πάρκου, με πρόσβαση από Βασιλίσσης Σοφίας και Βασιλέως Κωνσταντίνου.
      Συγκεκριμένα γίνεται χάραξη οδών κυκλοφορίας και προσπέλασης, με ειδική μέριμνα για άτομα μειωμένης οπτικής ικανότητας.
      Παράλληλα επισκευάστηκαν οι δύο πτέρυγες ανατολικά και δυτικά του κηρυγμένου κτιρίου επί της Δούκισσας Πλακεντίας και διαμορφώθηκαν η δυτική πτέρυγα σε αναψυκτήριο για τους επισκέπτες και η ανατολική σε κατάστημα - πωλητήριο.
      Ο χώρος πέριξ των κτιρίων του συγκροτήματος της Δούκισσας Πλακεντίας διαμορφώνεται σε ένα πολιτιστικό πάρκο, με φυτεύσεις εκατοντάδων δένδρων και θάμνων, εντός του οποίου θα υπάρχουν μόνο: α) η υπαίθρια γλυπτοθήκη, β) η έκθεση των παλαιοχριστιανικών τάφων του Κουκακίου και γ) το μικρό θέατρο των 150 θέσεων για πολιτιστικές εκδηλώσεις.
      Ο χώρος λοιπόν, όχι απλά θα είναι προσβάσιμος σε όλους τους πολίτες, αλλά θα προσφέρει και κίνητρα προσέλευσης πέραν των καθαρά μουσειακών ενδιαφερόντων (αναψυκτήριο, πωλητήριο, παγκάκια ανάπαυσης κ.λπ.).
      Το Μουσείο διαθέτει δικό του μικρό υπόγειο πάρκιγκ που καλύπτει τις ανάγκες των εργαζομένων και είχε προβλεφθεί ήδη από την επέκταση, που ολοκληρώθηκε το 2003.
      Επί της οδού Βασιλέως Κωνσταντίνου προβλέπεται ο απολύτως αναγκαίος χώρος, μόνο για αποβίβαση και επιβίβαση επισκεπτών.
      Τέλος, η τοποθέτηση κιγκλιδώματος γίνεται για την ελεγχόμενη φύλαξη του χώρου, μόνο για τις νυκτερινές ώρες για την αποφυγή αυτονόητων και ανεπιθύμητων καταστάσεων.
      Ο Υπουργός
      ΜΙΧΑΛΗΣ ΛΙΑΠΗΣ»).
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, έχω την τιμή να ανακοινώσω στο Τμήμα το δελτίο επικαίρων ερωτήσεων της Τρίτης 23 Σεπτεμβρίου 2008. 
      ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παράγραφος 1, 130 παράγραφος 8 του Κανονισμού της Βουλής)
      1. Η με αριθμό 54/18-9-2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Λεωνίδα Γρηγοράκου προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων για την προμήθεια σύγχρονων ακτινοθεραπευτικών μηχανημάτων σε δημόσια και πανεπιστημιακά νοσοκομεία κ.λπ..
      2. Η με αριθμό 58/18-9-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τους  Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την ακύρωση παραχώρησης δημοσίων εκτάσεων σε μονές, εκκλησία και ιδιωτικές εταιρείες κ.λπ..
      3. Η με αριθμό 59/18-9-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Ανάπτυξης, σχετικά με την επέκταση του Διυλιστηρίου ΕΛ.ΠΕ. ΒΕΕ (πρώην ΠΕΤΡΟΛΑ) κ.λπ..
      4. Η με αριθμό 57/18-9-2008 επίκαιρη ερώτηση της Βουλευτού του Λαϊκού Ορθόδοξου Συναγερμού κ. Δήμητρας Αράπογλου προς τον Υπουργό Εθνικής Παιδείας και Θρησκευμάτων, σχετικά με την πρόσληψη Οδηγών, Συνοδών, για το Ειδικό Δημοτικό Σχολείο Κωφών-Βαρήκοων Αργυρούπολης κ.λπ..
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η με αριθμό 7/7/26.8.2008 επίκαιρη επερώτηση των Βουλευτών του ΠΑ.ΣΟ.Κ. κ.κ. Θεοχάρη Τσιόκα, Χρήστου Αηδόνη, Αλέξανδρου Αθανασιάδη, Αθανασίου (Νάσου) Αλευρά, Δημητρίου (Μίμη) Ανδρουλάκη, Αντωνία (Τόνια) Αντωνίου, Ελένη-Μαρία (Μιλένα) Αποστολάκη, Ευάγγελου Αργύρη, Κωνσταντίνου Γείτονα, Βασιλείου Γερανίδη, Αγγελική (Άντζελα) Γκερέκου, Λεωνίδα Γρηγοράκου, Ιωάννη Δημαρά, Ιωάννη Διαμαντίδη, Ιωάννη Δριβελέγκα, Πέτρου Ευθυμίου, Νικολάου Ζωίδη, Ηλία Καρανίκα, Μιχάλη Κατρίνη, Λούκα Κατσέλη, Βασιλείου Κεγκέρογλου, Ηλία Λαμπίρη, Ιωάννη Μανιάτη, Αθανασία (Σούλα) Μερεντίτη, Παναγιώτη Μπεγλίτη, Αθανασίου (Θάνου) Μωραΐτη, Έκτορα Νασιώκα, Γεωργίου Ντόλιου, Μαρία-Ελίζα (Μαριλίζα) Ξενογιαννακοπούλου, Αλέξανδρου Παπαδόπουλου, Μιχάλη Καρχιμάκη, Χρήστου Παπουτσή, Αικατερίνη Περλεπέ-Σηφουνάκη, Αναστασία-Συλβάνα Ράπτη, Κωνσταντίνου Ρόβλια, Σοφία Σακοράφα, Νικολάου Σηφουνάκη, Εμμανουήλ Σκουλάκη, Κωνσταντίνου Σπηλιόπουλου, Εμμανουήλ Στρατάκη, Μιχαήλ Τιμοσίδη, Γεωργίου Φλωρίδη, Χρήστου Χάιδου, Παρασκευή (Εύη) Χριστοφιλοπούλου, Μιχαήλ Χρυσοχοΐδη, Τηλέμαχου Χυτήρη, Χαράλαμπου Καστανίδη και Απόστολου Κακλαμάνη προς τον Υπουργό Μεταφορών και Επικοινωνιών, σχετικά με τις Ολυμπιακές Αερογραμμές. 
      Ο ΓενικόςΓραμματέας της Κοινοβουλευτικής Ομάδας της Νέας Δημοκρατίας κ. Ιωάννης Τραγάκης ορίζει ως Κοινοβουλευτικό Εκπρόσωπο τον κ. Ιωάνννη Γιαννέλη-Θεοδοσιάδη, Βουλευτή Λέσβου. 
      Ο πρώτος επερωτών κ. Θεοχάρης Τσιόκας έχει το λόγο.
      ΘΕΟΧΑΡΗΣ ΤΣΙΟΚΑΣ: Κυρίες και κύριοι συνάδελφοι, αυτή η επερώτηση είχε κατατεθεί πριν από μισό χρόνο από την Κοινοβουλευτική Ομάδα του ΠΑ.ΣΟ.Κ., προκειμένου να προλάβουμε εξελίξεις οι οποίες θα οδηγούσαν στην «ταφόπλακα» της Ολυμπιακής. Επί μισό χρόνο η Κυβέρνησή σας αρνείται να προχωρήσει σε μια οργανωμένη συζήτηση που στο κάτω-κάτω ήθελε να συμβάλλει, προκειμένου να βρεθεί ένας δρόμος εξυγίανσης και ανάπτυξης της Ολυμπιακής.
      Δυστυχώς, διαλέξατε τους μονόλογους στη θαλπωρή της δημόσιας κρατικής τηλεόρασης, της τηλεόρασης της Νέας Δημοκρατίας. Αυτό βέβαια και εκτιμάται και αποτιμάται. Και αφού ανακοινώσατε πλέον το κλείσιμο της εταιρείας και όχι την εξυγίανση όπως λέτε, σήμερα έρχεστε να προχωρήσουμε σε μια συζήτηση που περισσότερο θα «συμβολίζει» μνημόσυνο παρά διαβούλευση, προκειμένου να υπάρξει το μέγιστο δυνατό αποτέλεσμα για το μέλλον της εταιρείας, για την οργάνωση του ανταγωνισμού, για την κοινωνική συνοχή, για το ρόλο της Ελλάδας στη νέα ανακατανομή που γίνεται στον τομέα των αερομεταφορών. Και μάλιστα, πανηγυρίζετε κιόλας για ένα αποτέλεσμα που κατεβάζει την ελληνική σημαία από τους ουρανούς και που δείχνει ότι η Νέα Δημοκρατία ούτε θέλει ούτε μπορεί ούτε είχε τη βούληση να διαπραγματευθεί ένα σχέδιο εξυγίανσης στα ευρωπαϊκά όργανα με τις παραγωγικές δυνάμεις, με τους εργαζόμενους.
      Κύριε Υπουργέ, σας το λέμε ευθέως. Το σχέδιο διάλυσης της Ολυμπιακής και η κατάργησή της είναι ουσιαστικά αποδοχή στα συμφέροντα τα οποία είναι ανταγωνιστικά σε σχέση με το ρόλο της Ελλάδας ως διαμετακομιστικού κόμβου, ως κόμβου στον τομέα των αερομεταφορών. 
      Με την απόφαση που μας μεταφέρατε ως «ταχυδρόμος» των Βρυξελλών, δεν κάνατε τίποτα άλλο παρά να νομιμοποιήσετε ό,τι οι ανταγωνιστές της Ολυμπιακής περιέφεραν εδώ και πέντε χρόνια στους διαδρόμους και μάλιστα αυτό θελήσατε να το παρουσιάσετε ως επιτυχία και πως εσείς αναλαμβάνετε να εξυγιάνετε την Ολυμπιακή. 
      Αισθάνεστε υπερήφανος, κύριε Υπουργέ, όταν, ενώ μια εταιρεία με τα προβλήματα, με τις αδυναμίες, με τις πολιτικές ευθύνες –να τα δεχθούμε όλα αυτά- είχε ένα τζίρο περίπου 1.000.000.000–συν, πλην, ανάλογα με τις περιόδους στις οποίες αναφερόμαστε- έρχεστε και λέτε ότι αυτός ο τζίρος θα γίνει 500.000.000; 
      Δωρίζετε δηλαδή 500.000.000 άνευ όρων στους ανταγωνιστές και ενισχύετε ιδιωτικά μονοπώλια που θα επιβαρύνουν τον πολίτη, θα επιβαρύνουν την ανάπτυξη, θα επιβαρύνουν τον τουρισμό, θα επιβαρύνουν τον Ελληνισμό και το λέτε αυτό επιτυχία; 
      Ήρθατε ως «ταχυδρόμος» να ανακοινώσετε πως παραιτείται η Ελλάδα από υπεραξίες που αφορούν μια εταιρεία με βαρύ όνομα στην αγορά των αερομεταφορών. Μάλιστα,  μας  λανσάρατε και ένα μοντέλο το οποίο δεν συνάδει με καμμία ευρωπαϊκή χώρα. 
      Η «BRITISH AIRWAYS», που έχει ιδιωτικά κεφάλαια, όπως και άλλα κεφάλαια, κύριε Υπουργέ –ξέρετε ότι είναι πολυμετοχικά αυτά τα σχήματα- έκανε στρατηγική συνεργασία. Η «AIR FRANCE» τι έκανε; Βρήκε την «KLM», έκανε στρατηγική συνεργασία, άντλησε κεφάλαια από τον ιδιωτικό τομέα, ενεπλάκη ο δημόσιος τομέας και οι τράπεζες και προχώρησε στην αναγέννηση. 
      Οι κυβερνήσεις των τριών Σκανδιναβικών χωρών συνεργάστηκαν και στο πλαίσιο της ανακατανομής του αερομεταφορικού έργου ένωσαν τις δυνάμεις τους, όπως και στον Ο.Τ.Ε., έφτιαξαν μια εταιρεία με μεγαλύτερη αγορά, με φθηνότερο κόστος, ένα νέο επιχειρησιακό πρόγραμμα και προχώρησαν. 
      Η «IBERIA» κάνει ακριβώς το ίδιο. Η Κυβέρνηση βρήκε κεφάλαια από τα επιμελητήρια, από διάφορα funds, από τις τράπεζες, τα ενοποίησε, έφτιαξε ένα επιχειρησιακό σχέδιο, βρήκε στρατηγικούς συμμάχους και προχώρησε. 
      Η «LUFTHANSA» που λέτε ότι είναι ιδιωτική, δεν είναι ακριβώς ιδιωτική. Συμμετέχουν και ιδιωτικά κεφάλαια, συμμετέχουν και τα κρατίδια και κάνει στρατηγικές συνεργασίες. Ο άλλος ανταγωνιστής της Ολυμπιακής συνεργάζεται με την «LUFTHANSA». 
      Εσείς πέντε χρόνια τώρα απαξιώνετε την Ολυμπιακή. Υποχωρείτε από το έργο που είχε, όχι με βάση κριτήρια αγοράς. Είπατε ψέματα! Ταυτίζετε τους μύθους με τα ψέματα. Είπατε ψέματα ότι «δεν έβγαιναν». Πώς είναι δυνατόν να «μην έβγαιναν» με την Ολυμπιακή, αλλά την επόμενη μέρα από την αποχώρηση της Ολυμπιακής, συγκεκριμένοι ανταγωνιστές να παίρνουν τις ίδιες διαδρομές και να είναι και κερδοφόροι; Πώς είναι δυνατόν;
      Άρα, με τις ανακοινώσεις που κάνατε για την Ολυμπιακή δεν μιλάτε για εξυγίανση, δεν μιλάτε για οργάνωση του ανταγωνισμού. Υπηρετείτε με τις αποφάσεις σας τους ανταγωνιστές. Προστατεύετε τους ανταγωνιστές και όχι τον ανταγωνισμό. Αυτό είναι το πολιτικό πρόβλημα. 
      Γι’ αυτό και όταν άκουσα την ομιλία σας από το Υπουργείο, κυριολεκτικά ως Έλληνας πολίτης –ξεχάστε τις πολιτικές μας τοποθετήσεις- αναρωτήθηκα αν αυτή η ομιλία και αυτές οι ανακοινώσεις αρμόζουν σ’ έναν Υπουργό ή σ’ ένα μέτοχο μιας άλλης ανταγωνίστριας εταιρείας. Αυτό είναι το ζήτημα. 
      Κύριε Υπουργέ, εκχωρήσατε τζίρο 500.000.000 ευρώ μέσα σε μια νύχτα! Και αν δούμε και τι κάνατε αυτά τα πέντε χρόνια είναι βέβαιο ότι δεν έχετε στο μυαλό σας την εξυγίανση. Γιατί αν είχατε στο μυαλό σας την εξυγίανση θα είχατε αποδεχθεί το σχέδιο το οποίο παραλάβατε το 2004, που παρέδιδε τις Ολυμπιακές Αερογραμμές με μηδέν χρέη, με 127.000.000 μετοχικό κεφάλαιο, με εξασφαλισμένα τα slots και τους κύκλους, με δείκτες ασφαλείας υψηλούς. 
      Πέντε χρόνια μετά ξέρετε ποιο είναι το ταμείο; Το ταμείο εσείς λέτε στα ενημερωτικά σημειώματα που παραδώσατε ότι είναι έλλειμμα 645.000.000 ευρώ. Δεν είναι τόσο το έλλειμμα. Είναι περισσότερο, γιατί κρύψατε το 2008. Και γι’ αυτό δεν δημοσιεύετε τους ισολογισμούς των εταιρειών εδώ και τόσο καιρό. Και λέτε και ψέματα ότι ο Έλληνας πολίτης επιβαρύνεται με 1.000.000 ευρώ κάθε μέρα.
      Κύριε Υπουργέ, για να μην πολυλογούμε, να σας το πω απλά για να μας ακούσει και ο ελληνικός λαός. Το έλλειμμα συνολικά είναι 2,6 δισεκατομμύρια ευρώ. Πολλαπλασιάστε το κάθε μέρα από το 2004 μέχρι σήμερα για να δείτε ότι όλο αυτό το έλλειμμα είναι αποτέλεσμα της κακοδιοίκησής σας –μόνον της κακοδιοίκησής σας!- γιατί αποχωρήσατε από την αγορά, γιατί κάνατε ακριβές χρονομισθώσεις που έβαλαν την εταιρεία μέσα, γιατί ακυρώσατε πτήσεις και πληρώσατε. Γιατί επιπλέον δεν είχατε εμπορική πολιτική και για τον εξής απλό λόγο, ότι αποχωρήσατε από κερδοφόρα δρομολόγια και επιπλέον εγκαταλείψατε και τα κερδοφόρα τμήματα της Ολυμπιακής. Η τεχνική βάση θεωρείται το καμάρι των Βαλκανίων. Την απαξιώσατε. Ήθελε η «IBERIA» να συμβληθεί με την τεχνική βάση; Ήθελε. Εσείς αρνηθήκατε. Ήθελαν άλλες δύο ή τρεις εταιρείες; Θα σας αναφέρω στη συνέχεια και ποιες ακριβώς ήταν. Απ’ αυτή τη ζημιά βάλατε και άλλο, επιπλέον μέσα την Ολυμπιακή.
      Λέτε ότι είναι ακριβό το κοστολόγιο. Ποιο κοστολόγιο; Καταθέστε τις συμβάσεις με τις Ολυμπιακές Υπηρεσίες- Αερογραμμές, να δούμε πόσο είναι το κοστολόγιο. Είναι πάμφθηνο το κοστολόγιο. 
      Λέτε ότι είναι ακριβά τα καύσιμα. Δεν είναι ακριβά τα καύσιμα. Η εμπορική πολιτική της Νέας Δημοκρατίας στην Ολυμπιακή την οδήγησε στο να είναι ακριβά τα καύσιμα. Οι εταιρείες καυσίμων, στις οποίες είναι μέτοχος η Ολυμπιακή, κερδίζουν 700.000.000 το χρόνο. Ναι ή όχι; Αυτές θέλετε να βγάλετε στο σφυρί. Και λέτε στο νέο σχέδιο ότι η τεχνική βάση θα βγει σε χωριστό διαγωνισμό, μαζί με τα καύσιμα, και το πτητικό έργο σε ξεχωριστό διαγωνισμό. 
      Και μην μας φορέσετε κανέναν «φερετζέ»! Παραλάβατε μια ευρωπαϊκή εταιρεία και δεν δεχόμαστε με τίποτα να την κάνετε μεσανατολική εταιρεία, ανασφαλή. Αυτή είναι η ουσία.
      Κύριε Υπουργέ, σας κατηγορούμε λοιπόν ότι ενώ είχατε τη δυνατότητα, ενώ υπήρχαν ιδιωτικά κεφάλαια που ήθελαν να επενδύσουν όταν αναλάβατε κι υπήρχε διαγωνισμός σε εξέλιξη, τον αρνηθήκατε. Έκανε προκήρυξη και ο κ. Δούκας…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δώστε μου ένα λεπτό, κύριε Πρόεδρε. 
      Έκανε διαγωνισμό και ο κ. Δούκας. Πάλι υπήρξε προθυμία ιδιωτικών κεφαλαίων να μπουν για να εξυγιάνουν και να απογειώσουν την Ολυμπιακή. Πάλι το αρνηθήκατε. Δεν το ήθελαν οι ανταγωνιστές, αυτοί οι ανταγωνιστές που επί δώδεκα χρόνια με συνέπεια υπηρετείτε και στο Ευρωκοινοβούλιο και ως Βουλευτής. Γι’ αυτό ήρθατε εσείς σήμερα ως Υπουργός να βάλετε την «ταφόπλακα». Αυτό κάνετε!
      Υπήρχε άλλος δρόμος, υπήρχε άλλη διαδικασία; Εμείς λέμε «ναι». Και το είπε ο Πρόεδρός μας απ’ αυτό εδώ το Βήμα πριν από τρία χρόνια, δημόσια. «Το μέλλον της Ολυμπιακής και η βιωσιμότητά της εξαρτάται», λέει ο Πρόεδρός μας, «από ένα νέο, βιώσιμο σχέδιο, το οποίο έχει τέσσερις προϋποθέσεις».
      Πρώτον, σοβαρή και ουσιαστική διαπραγμάτευση στις Βρυξέλλες. Στις Βρυξέλλες δεν είμαστε πειθαρχημένα όργανα. Συνδιαμορφώνουμε τις εξελίξεις. Δεν ταυτιζόμαστε με λόμπι που είναι ανταγωνιστικά. Φτιάχνουμε άλλες συμμαχίες. Δεν το κάνετε. 
      Δεύτερη προϋπόθεση του άλλου δρόμου που λέει ο Πρόεδρός μας, που λέει το ΠΑ.ΣΟ.Κ.: «Ο όμιλος της Ολυμπιακής πρέπει να φτιάξει ένα καινούργιο επιχειρησιακό πρόγραμμα. Να αντλήσει ιδιωτικά κεφάλαια, να συμμετέχουν ιδιωτικά κεφάλαια», δεν έχουμε καμμία αντίρρηση. Εκείνο όμως που λέμε είναι ότι πρέπει όλα αυτά να υπακούουν σ’ ένα συγκεκριμένο επιχειρησιακό πρόγραμμα.
      Τρίτη προϋπόθεση στρατηγικές συνεργασίες. Όφειλε η Ολυμπιακή, όπως το έκανε και η «Aegean», όπως το κάνουν και όλες οι ευρωπαϊκές εταιρείες, να αναζητήσει στρατηγικούς συμμάχους, στο πλαίσιο ενός βιώσιμου επιχειρησιακού σχεδίου. Ούτε αυτό κάνετε!
      Τέταρτη προϋπόθεση σοβαρή συζήτηση με τους συντελεστές της ανάπτυξης των αερομεταφορών, τις παραγωγικές δυνάμεις, τους εργαζόμενους για να αναλάβουν κι αυτοί το κόστος της ευθύνης της εξυγίανσης. 
      Αυτά σας τα είπαμε πριν από τέσσερα χρόνια. Δεν διαλέξατε αυτό το δρόμο. Διαλέξατε το δρόμο της απαξίωσης και του κλεισίματος. Γι’ αυτό, λοιπόν, εμείς λέμε απλά και καθαρά έστω και την ύστατη ώρα. Αυτό το εγχείρημα με την «ΠΑΝΘΕΟΝ» –που στα ισπανικά σημαίνει «τάφος»- πάρτε το πίσω! Μια μικρή εταιρεία τύπου τσάρτερ είναι μια ανασφαλής εταιρεία. Δεν μπορεί να εξυπηρετήσει κανέναν. 
      Μη λέτε ότι θα κρατήσετε τους κύκλους και θα κρατήσετε τα δρομολόγια και το βαρύ όνομα. Την τεχνική βάση την πουλάτε! Ανασφαλής εργαζόμενος σημαίνει ανασφαλής πτήση. Και το είδαμε αυτό με την «SPANAIR», το είδαμε με την «HELIOS» και το είδαμε με διάφορες εταιρείες αυτού του τύπου. 
      Μην επικαλείστε αυτά τα πράγματα! Οι Έλληνες είναι υπερήφανοι. Η Ολυμπιακή είναι μια ασφαλής εταιρεία με βαρύ όνομα και διεθνείς προορισμούς. 
      Είμαι Θεσσαλονικιός, κύριε Υπουργέ. Όταν θέλω να πάω σε διεθνή προορισμό, ή πρέπει να κατέβω στην Αθήνα ή πρέπει να πάω στην Κωνσταντινούπολη! Έτσι καταντήσατε την Ελλάδα! Από κει μονάχα μπορούμε να πετάξουμε! Αυτή είναι η αλήθεια. 
      Για όλους αυτούς τους λόγους, καθαρά και ξάστερα, αυτό το σχέδιο δεν είναι σχέδιο εξυγίανσης. Είναι η «ταφόπλακα». Πρέπει να το πάρετε πίσω. Συζητήστε σοβαρά τις προτάσεις μας για ένα άλλο δρόμο διαχείρισης και εξυγίανσης της Ολυμπιακής. Σας βάλαμε τους άξονες. Θέλουμε να βοηθήσουμε σ’ αυτή την κατεύθυνση. Δεν αντέχει η Ελλάδα να περάσει από το κρατικό μονοπώλιο στο ιδιωτικό μονοπώλιο.
      Θέλουμε τον ανταγωνισμό, να προστατεύσουμε τον ανταγωνισμό, αλλά όχι τους ανταγωνιστές. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο επερωτών συνάδελφος κ. Σηφουνάκης. 
      Κύριε συνάδελφε, αν θέλετε να κάνετε χρήση της δευτερολογίας σας, για να μη σας διακόπτω, να μου το πείτε από την αρχή. Η πρωτολογία σας είναι πέντε λεπτά και η δευτερολογία σας τρία λεπτά.
      ΝΙΚΟΛΑΟΣ ΣΗΦΟΥΝΑΚΗΣ: Βεβαίως, κύριε Πρόεδρε. Θα κάνω χρήση της δευτερολογίας μου. 
      Κύριε Πρόεδρε, κύριε Υπουργέ, κύριοι συνάδελφοι, έχω μια διαπίστωση να κάνω. Τοποθετηθήκατε μετά τις εκλογές, πριν ένα χρόνο, στη θέση του Υπουργού Επικοινωνιών και Μεταφορών και νομίζω ότι δεν σας τοποθέτησε ο κ. Καραμανλής τυχαία. Πιστεύω σας επέλεξε, επειδή είστε ένας αξιόλογος και σεμνός πολιτικός, αλλά έπρεπε να βρει κάποιον να τον βάλει να κάνει τη δουλειά που δύσκολα θα την έκανε κάποιος άλλος, που δύσκολα θα φορτωνόταν αυτό το ξεπούλημα. 
      Και βεβαίως αντιλαμβάνομαι –κι εσείς αντιλαμβάνεστε- ότι οι τελευταίες εξελίξεις είναι τραγικές, διότι οι όροι που προχθές ανακοίνωσε ο κ. Ταγιάνι είναι όροι αποικιοκρατικοί. Και βεβαίως, με λύπη μου είδα και άκουσα τον Επίτροπο να λέει ότι την πρόταση που μας έκανε η Κυβέρνηση, εμείς την υιοθετήσαμε και την εγκρίναμε απλώς. Δηλαδή, υιοθετήθηκε μια πρόταση διάλυσης. 
      Ο κ. Καραμανλής στη Θεσσαλονίκη, στη Διεθνή Έκθεση, το 2005 είπε ότι θα κλείσει η Ολυμπιακή. Εσείς το επαναλάβατε το Νοέμβρη του 2007. Αν ετεροχρονίστηκε αυτή η εκποίηση, αυτό έγινε για τον απλούστατο λόγο, όπως το είπατε χθες σε μια συνέντευξή σας στον κ. Πάικο στο ραδιοφωνικό σταθμό 9.84, ότι ναι, θα την κλείναμε αμέσως, αλλά υπήρξαν οι αντιδράσεις και είπαμε ας ξανακάνουμε μια προσπάθεια να τη σώσουμε. 
      Το πρόβλημα ξέρετε ποιο είναι; Ότι το ελληνικό κράτος δεν έχει συνέχεια. Το 2004 μετά από πολλές προσπάθειες παραλάβατε τις νέες «Ολυμπιακές Αερογραμμές», μια «άσπιλη» και «αμόλυντη» εταιρεία, χωρίς χρέος. Και αυτό που παραλάβατε το τινάξατε στον αέρα με εκείνο το έγγραφο προς την Comission του τότε Γενικού Γραμματέα σας του κ. Σταυρόπουλου ότι, οι «Ολυμπιακές Αερογραμμές» είναι συνέχεια της Ολυμπιακής Αεροπορίας.
      Και ήλθατε σήμερα και ενώ υπήρχε μια εταιρεία που θα μπορούσε να εξασφαλίσει το 100% του πτητικού της έργου, να διατηρήσει την επίγεια εξυπηρέτηση, την κερδοφόρα τεχνική βάση, βγήκε ο κ. Ταγιάνι και μιλά για το 65% του πτητικού έργου που απομένει στην «άγονη» εταιρεία και να μην ανησυχούν οι Έλληνες, διότι οι άγονες γραμμές ουσιαστικά θα εξυπηρετούνται. 
      Αυτό έκαναν. Κερδίσαμε τις άγονες γραμμές. Το ένα τρίτο του πτητικού έργου ουσιαστικά το πήραν τζάμπα οι άλλες ανταγωνίστριες εταιρείες. Θα μειωθεί η τεχνική βάση στο 15%. Η τεχνική βάση ήταν μια από τις μεγαλύτερες και καλύτερες τεχνικές βάσεις αεροπορικών εταιρειών, όπου άλλες μεγάλες αεροπορικές εταιρείες επισκευάζονταν εκεί. Διώξατε, όπως ξέρετε, επίσης και την «IBERIA».
      Δεν θα μιλήσω για το προσωπικό. Δυστυχώς, είναι πολύ λίγος ο χρόνος μου. Όμως, ακούστε να δείτε. Όταν πωλούνται όλες οι δράσεις, το πτητικό κομμάτι της εταιρείας που θα μείνει και εσείς ευελπιστείτε ότι θα βρείτε αγοραστή, θα είναι δώρον-άδωρον. Και ξέρετε γιατί θα είναι δώρον-άδωρον; Διότι μονάχα με τη δική σας διαδικασία, στα τέσσερα χρόνια 2004-2007, μάθαμε, επίσης, από τον κύριο Επίτροπο ότι οκτακόσια πενήντα είναι τα εκατομμύρια τα οποία εδόθησαν, ως κρατική ενίσχυση όσα, δηλαδή, περίπου εδόθησαν από το 1994 έως το 2004. Δηλαδή, από τη μια μεριά, λέγατε: «Να κλείσουμε την εταιρεία. Να κλείσει να τελειώσει» και από την άλλη δίνατε τα χρήματα. Οι Βουλευτές -εγώ ήμουν στο Ευρωπαϊκό Κοινοβούλιο- ζητούσαν με ερωτήσεις και επερωτήσεις τους: «Δώστε μας τα οικονομικά στοιχεία της Ολυμπιακής», δεν υπήρξε ισολογισμός, όπως είπε πριν και ο Χάρης Τσιόκας και ξαφνικά, μαθαίνουμε τα οικονομικά της εταιρείας από τις Βρυξέλλες!
      Γιατί αυτή η υποτίμηση της νοημοσύνης της Βουλής; Γιατί δεν ενημερώσατε και εμάς και να μας πείτε: «Εμείς αυτό το πράγμα θέλουμε να κάνουμε, εδώ βρισκόμαστε». Έτσι γινόταν παλιά.
      Τους εργαζόμενους τους καλέσατε τώρα, λέγοντάς τους: «Ελάτε να συζητήσουμε πώς θα σας απολύσουμε».
      Ακούστε να δείτε. Μόνο το πρώτο πεντάμηνο του 2008 χάθηκαν εξίμισι χιλιάδες πτήσεις ή -εκατόν σαράντα χιλιάδες εννιακόσιοι επιβάτες- και επιβαρύνθηκε η Ολυμπιακή με 180.000.000. Ξέρετε γιατί; Είχε δέκα σκάφη ολιγότερα, σκάφη τριτοκοσμικά. Εγώ ταξίδευα από τις Βρυξέλλες πολλές φορές, υπήρξαν αεροσκάφη που δεν έγραφε πουθενά «Ολυμπιακή» στο σκάφος, οι αεροσυνοδοί που ήταν μέσα δεν μιλούσαν ούτε εγγλέζικα και εμείς έπρεπε να  ταξιδέψουμε. Υπήρξαν άλλοι οι οποίοι αρνήθηκαν να ταξιδέψουν. Υπήρχαν διοικήσεις οι οποίες ενοικίαζαν αεροσκάφη σε τιμή πώλησης.
      Παρ’ όλο το χάλι, λοιπόν, η Ολυμπιακή εξακολουθούσε να πετάει, χωρίς το αναγκαίο εποχικό προσωπικό, όπως επί χρόνια γινόταν.
      Ακούστε, όμως και κάτι άλλο. Έχουν χαθεί τα τελευταία χρόνια είκοσι δύο χιλιάδες πτήσεις, που σημαίνει 2,3 εκατομμύρια επιβάτες, που σημαίνει 280.000.000 ευρώ χαμένα-ζημιά.
      Αυτή δεν είναι κακοδιοίκηση την οποία έκανε το ΠΑ.ΣΟ.Κ.. Αυτή είναι μια κακοδιοίκηση την οποία έκανε η Κυβέρνηση και οι διοικήσεις στις κυβερνήσεις της Νέας Δημοκρατίας.
      Σας ερωτούμε: Κέρδισε το δικαστήριο η Ολυμπιακή Αεροπορία, της πιστώθηκαν περίπου 1.000.000.000 ευρώ ή αν δεν κάνω λάθος οκτακόσια εκατομμύρια ευρώ περίπου. Το κέρδισε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ένα εκατομμύριο. Προσέξτε, είναι χίλιες φορές παραπάνω αυτό που λέτε.
      ΝΙΚΟΛΑΟΣ ΣΗΦΟΥΝΑΚΗΣ: Σωστά ένα εκατομμύριο. Κέρδισε, όμως, το δικαστήριο.
      Γιατί δεν πήγατε στο Ευρωπαϊκό Δικαστήριο; Και βγήκε ο Επίτροπος χθες και είπε: «Εμείς με πολιτική απόφαση δεν δεχόμαστε την απόφαση του Ελληνικού Δικαστηρίου».
      Και αν, κύριε Υπουργέ, κάποιος ζητούσε να πει για τη σημερινή Ελλάδα τι σηματοδοτεί η Κυβέρνησή σας, μ’ ένα θα μπορούσε κανείς να τη σηματοδοτήσει: Πραγματικά πωλείται η Ελλάς, όπως και το 1990-1993. Και ενώ στο πρόγραμμά σας είχατε την εξυγίανση των προβληματικών εταιρειών του δημοσίου, εσείς διαλύσατε τις εταιρείες, πουλήσατε τον κερδοφόρο Ο.Τ.Ε., πουλάτε τα λιμάνια, ξεπουλάτε την Ολυμπιακή, θα προχωρήσετε στον Ο.Σ.Ε!
      Εγώ θα κρατήσω τον υπόλοιπο χρόνο μου για μετά.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σηφουνάκη.
      Η κ. Χριστοφιλοπούλου έχει το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, φοβάμαι πολύ ότι η Κυβέρνησή σας έχει χάσει προ πολλού το χαρτί της μεταρρύθμισης, ένα χαρτί  που έχει πια καταλάβει ο ελληνικός λαός πόσο πλαστό και κίβδηλο ήταν. 
      Κύριε Υπουργέ, ειδικά στο δικό σας Υπουργείο, τόσο εσείς, όσο και οι προκάτοχοί σας, είχατε μια αναποτελεσματική, καταστροφική πολιτική για τους οργανισμούς και τις επιχειρήσεις που εποπτεύατε. Πολιτική που σήμαινε ότι στην πενταετία σωρεύθηκαν χρέη, έγινε μια απίστευτη κακοδιοίκηση, πελατειακές προσλήψεις και λεηλασία της περιουσίας του ελληνικού λαού από ημέτερους, παρατρεχάμενους, αυλές των διοικήσεων σε κάθε Δ.Ε.Κ.Ο. -και όχι μόνο- του Υπουργείου σας. 
      Αντί να διαπραγματευθείτε ως οφείλατε με την Ευρωπαϊκή Επιτροπή, αντί να χτίσετε στρατηγικές συμμαχίες σε μια εποχή όπου, τόσο οι μεταφορές, όσο και οι επικοινωνίες, βρίσκονται στην αιχμή του δόρατος παγκόσμιων ανακατατάξεων, εσείς επιλέξατε απλώς να διαχειριστείτε με πάρα πολύ κακό τρόπο τις εταιρείες αυτές, να τις απαξιώσετε και να τις υπονομεύσετε. Τι να σκεφθεί κάποιος; Τα ΕΛ.ΤΑ., τον Ο.Σ.Ε., τον Ο.Τ.Ε., τα ξεπουλήματα; 
      Έρχομαι τώρα στην Ολυμπιακή. Η Ολυμπιακή είναι  ένα ακόμα παράδειγμα αυτής της τραγικής και καταστροφικής πολιτικής σας. Η Ολυμπιακή, όμως, έχει και μια ιδιαιτερότητα. Πρόκειται, κύριε Υπουργέ, για το χρονικό ενός προαναγγελθέντος θανάτου, ενός θανάτου τον οποίο εξήγγειλε ο ίδιος ο Πρωθυπουργός το 2005 από τη Δ.Ε.Θ. και ενός θανάτου που έγινε σταδιακά, με σταδιακά χτυπήματα, έτσι ώστε τα ιμάτια να μοιραστούν στον ανταγωνιστή ή στους ανταγωνιστές. 
      Και για να είμαστε ξεκάθαροι, κύριε Υπουργέ, δεν είμαστε εναντίον του ανταγωνισμού. Αντίθετα, είμαστε υπέρ του υγιούς ανταγωνισμού, του πραγματικού ανταγωνισμού, κατά των μονοπωλίων, είτε κρατικών μονοπωλίων είτε ιδιωτικών μονοπωλίων. Εσείς επιλέξατε με συστηματικό τρόπο, απαξιώνοντας και υπονομεύοντας την Ολυμπιακή ως όμιλο και τις Ολυμπιακές Αερογραμμές, να κάνετε σταδιακά δώρα στους ανταγωνιστές της και σήμερα οδεύουμε σταθερά προς το ιδιωτικό μονοπώλιο με άγνωστα αποτελέσματα. 
      Πώς αλλιώς να εξηγήσει κανείς όσα σας προανέφεραν οι συνάδελφοί μου; Πώς να εξηγήσει κανείς ότι οι Ολυμπιακές Αερογραμμές, που όπως είπαμε τις παραλάβατε στο σημείο μηδέν, για να μπορέσουν να πάνε πιο πέρα χωρίς χρέη, έχασαν πτητικό έργο, έχασαν αεροσκάφη; Και την ίδια ώρα –τα ανέφερε ο κύριος Σηφουνάκης πριν- η τραγική πολιτική του wet leasing άλλαζε τα δεδομένα, άλλαζε το σήμα, το  όνομα, την ποιότητα, τα πάντα και βεβαίως καταχρέωνε τις Ολυμπιακές Αερογραμμές. 
      Και ενώ οι εργαζόμενοι έδωσαν το παράδειγμα και δέχθηκαν με το business plan που εσείς παραλάβατε από εμάς -και το καταστρέψατε- να χάσουν δικαιώματα, προκειμένου να συμβάλουν και αυτοί στο μέλλον των Ολυμπιακών Αερογραμμών, εσείς αφού το καταστρέψατε αυτό, βάλατε και τους ημέτερους μέσα να φάνε καλά όλοι μαζί και καταβαραθρώνετε σήμερα τις Ολυμπιακές Αερογραμμές και ελπίζετε, κλείνοντας μ' αυτό το σχήμα, το τριτοκοσμικό, το οποίο προωθείτε, να χαρίσετε, από την αρχή, το 1/3 του πτητικού  έργου στον ανταγωνιστή.
      Και τι γίνεται με τους εργαζόμενους, κύριε Υπουργέ; Τους υποσχεθήκατε ότι κανείς δεν θα έχει πρόβλημα και ότι κανείς δεν θα χάσει τη δουλειά του. Και τι βλέπουν οι εργαζόμενοι αντ’ αυτού; Και θέλω να πω ότι οι εργαζόμενοι είναι η ψυχή της Ολυμπιακής. Και δεν μιλώ μόνο για τις αερογραμμές, μιλώ και για την τεχνική βάση, κύριε Υπουργέ, που την αφήσατε έρμαιο. Αντί να τους δώσετε καινούργιο προσωπικό, νέους ανθρώπους, να δουλέψουν μαζί για να μπορέσουν να πάρουν καινούργια συμβόλαια -που όλοι θέλουν την τεχνική βάση, όπως ανέφεραν πριν συνάδελφοί μου, να υπογράψουν συμβόλαια- εσείς λοιπόν, αφού υποθηκεύσατε το μέλλον αυτών των εργαζομένων με την καταστροφική σας πολιτική, έρχεστε σήμερα και λέτε θολά πράγματα, με ένα πρόγραμμα το οποίο δεν εξασφαλίζει τίποτα. 
      Σας καλώ να πάρετε θέση. Σας καλώ να μας πείτε από εδώ, από τη Βουλή των Ελλήνων, ποιο ακριβώς είναι αυτό το πρόγραμμα, τι θα κάνουν όσοι πιλότοι δεν θα προσληφθούν από αυτό το νέο φορέα, το νέο σχήμα, τι έχετε σχεδιάσει για τους ανθρώπους και τι έχετε σχεδιάσει για την εθελούσια  έξοδο. Και κυρίως, κύριε Υπουργέ, ποιος θα φέρει τα βάρη αυτής της εθελούσιας εξόδου; Και πάλι το Ι.Κ.Α. και πάλι ο Έλληνας φορολογούμενος και πάλι το ασφαλιστικό σύστημα της χώρας;
      Αυτή είναι η πολιτική σας. Από τη μία καταστρέφετε οποιαδήποτε προοπτική στον τομέα των αερομεταφορών και από την άλλη, επιβαρύνετε ανεπίστρεπτα το ασφαλιστικό σύστημα της χώρας. 
      Σας καλώ, λοιπόν, μαζί με τις εξηγήσεις που οφείλετε να δώσετε –στον ελληνικό λαό- να δώσετε εξηγήσεις και για το μέλλον του προσωπικού και για τις επιπτώσεις στο ασφαλιστικό σύστημα, καθώς και για το σχέδιό σας, το οποίο φοβούμαι πολύ ότι δεν έχετε. 
      Σας ευχαριστώ. 
       (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Η κ. Χριστοφιλοπούλου θα έχει και τη δευτερολογία της. 
      Το λόγο έχει ο κ. Διαμαντίδης. 
      ΙΩΑΝΝΗΣ ΔΙΑΜΑΝΤΙΔΗΣ: Κυρίες και κύριοι συνάδελφοι, με την επερώτηση που καταθέσαμε και συζητάμε σήμερα καταγγέλλουμε το μεθοδευμένο σχέδιο της Κυβέρνησης να κατεβάσει την ελληνική σημαία από τους ουρανούς, να απαξιώσει, να συρρικνώσει και τελικά να διαλύσει τον εθνικό μας αερομεταφορέα, όπως περιχαρής ανακοίνωσε χθες ο κύριος Υπουργός. 
      Για μία ακόμα φορά βλέπουμε να τίθεται σε εφαρμογή ένα μεθοδευμένο σχέδιο της Κυβέρνησης για την ολική αποδόμηση της χώρας. Μετά την απελευθέρωση και τη διάλυση των εθνικών μας λιμένων, ακολουθεί η διάλυση του εθνικού αερομεταφορέα και έπεται συνέχεια. 
      Προφανώς, οι κύριοι της Νέας Δημοκρατίας είναι ικανοποιημένοι από τη διάλυση που έφεραν στα λιμάνια της χώρας με τη δήθεν απελευθέρωση των δρομολογίων και των ναύλων στην ακτοπλοΐα που οδήγησαν σ’ ένα αλαλούμ το καλοκαίρι και σε αυξήσεις -και τώρα που μειώνεται το πετρέλαιο, τα εισιτήρια παραμένουν το ίδιο υψηλά- και τελικά στη δημιουργία ολιγοπωλίου καρτέλ με μοναδικά θύματα βεβαίως τους Έλληνες πολίτες οι οποίοι με την ενίσχυση τάχα του υγιούς ανταγωνισμού που επικαλεσθήκατε, πληρώνουν αυξήσεις στα ναύλα κατά 25% και πάνω. Είδατε τι έγινε το καλοκαίρι. Είδατε εταιρείες που είχαν πάρει τις άγονες γραμμές να δένουν τα πλοία τους. 
      Τι κάνετε σήμερα μ’ αυτήν την απαξίωση που δημιουργείτε στην Ολυμπιακή; 
      Βλέποντας οι επιχειρηματικοί κύκλοι και όμιλοι τα δώρα που κάνετε στους εφοπλιστές, σας πίεσαν να συνεχίσετε και να δώσετε και άλλα «δώρα» και στον τομέα της αεροπλοΐας. Και εσείς σαν καλοί Σαμαρείτες αφού πρώτα απαξιώσατε και καταστρέψατε την Ολυμπιακή Αεροπορία, την τεμαχίζετε και τη δωρίζετε στους ανταγωνιστές έναντι πινακίου φακής. 
      Συγχαρητήρια, λοιπόν, για άλλη μια φορά στην Κυβέρνηση της Νέας Δημοκρατίας. 
      Αντί, κύριε Υπουργέ, να θέσετε ένα μακροχρόνιο σχέδιο με προοπτικές, με όραμα για την Ολυμπιακή ώστε να ξεπεράσει τα προβλήματά της, εσείς αρχικά διορίσατε στη διοίκηση ένα στέλεχος, έναν «ημέτερο» με σαράντα επτά καταδίκες. Είναι σοβαρά πράγματα αυτά; Βάλατε τους λύκους να φυλάνε τα πρόβατα; Αυτό είναι το σχέδιό σας;       
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ποιος είναι αυτός; 
      ΙΩΑΝΝΗΣ ΔΙΑΜΑΝΤΙΔΗΣ: Θα τα ακούσετε. Υπάρχει και το ξέρετε. Εσείς τον βάλατε, η Κυβέρνησή σας. Αυτή είναι η τακτική σας; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ποιος είναι αυτός; 
      ΙΩΑΝΝΗΣ ΔΙΑΜΑΝΤΙΔΗΣ: Είναι γραμμένο το όνομα, έχει δημοσιευθεί. 
      Δηλαδή, λέτε τώρα: «ας οικονομήσει και κάποιο στέλεχός μας και μετά να την πουλήσουμε». 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μα, μην τα λέτε αυτά! 
      ΙΩΑΝΝΗΣ ΔΙΑΜΑΝΤΙΔΗΣ: Ή μήπως το κάνετε για να φροντίσετε να διογκωθούν επιπλέον τα ελλείμματα της Ολυμπιακής για να δικαιολογήσετε στον ελληνικό λαό τη διάλυσή της; Αυτό κάνετε. Μεθοδευμένο σχέδιο. Όμως, τελικά δεν μας κάνετε εντύπωση, γιατί έτσι δουλεύετε πάντοτε, μεθοδευμένα. Καταστρέφετε ό,τι παραλαμβάνετε, μετά το κρίνετε ασύμφορο, κατηγορείτε όλους τους άλλους και κυρίως το ΠΑ.ΣΟ.Κ. που κυβερνούσε πριν είκοσι χρόνια -ενώ εσείς είστε στην Κυβέρνηση πέντε χρόνια- και μετά τα πουλάτε. Αυτή είναι η τακτική σας.  
      Ξέρετε τι λένε, κύριε Υπουργέ, οι επιχειρηματικοί κύκλοι; Όταν κυβερνάει η Νέα Δημοκρατία, ξεκινάει η περίοδος των εκπτώσεων. Μέσα στην τελευταία διακυβέρνησή σας ξεπουλήσατε τα λιμάνια, τα Ολυμπιακά Ακίνητα, τις λίμνες, τις δημόσιες εκτάσεις, το Βατοπαίδιο και όλα αυτά μάλιστα, αφορολόγητα. Άλλωστε, έχετε και κάποια εξειδίκευση, κύριε Υπουργέ και στις off-shore εταιρείες. 
      Σήμερα, λοιπόν, μας παρακολουθούν χιλιάδες εργαζόμενοι που αγωνιούν γιατί θίγονται από την πώληση της Ολυμπιακής, που δεν ξέρουν το μέλλον τους, τι θα γίνει αύριο με τις οικογένειές τους και τα παιδιά τους και θα ήθελαν να αποκομίσουν κάτι πιο σημαντικό πέρα από αλληλοκατηγορίες για το συγκεκριμένο θέμα. 
      Σας καλώ, λοιπόν, έστω και την ύστατη στιγμή να αναλογιστείτε τι σημαίνει για τη χώρα μας και την οικονομία μας η πώληση της Ολυμπιακής Αεροπορίας. 
      Για του λόγου το αληθές, αναφέρω ενδεικτικά τα εξής: Για πρώτη φορά στην πενηντάχρονη ιστορία της Ολυμπιακής, απώλεσε την πρωτιά στη διακίνηση επιβατών στο εσωτερικό μεταφορικό έργο.
      Χάθηκαν τα slots από τα αεροδρόμια στο Gatwick στο Λονδίνο, στο Μόναχο, στη Φρανκφούρτη, που είναι το μεγαλύτερο στη Γερμανία. Μένει ανεκμετάλλευτη η τεχνική βάση με το έμπειρο και καταρτισμένο προσωπικό, με τον τέλειο εξοπλισμό και αντ’ αυτού δημιουργήθηκε αυθαίρετα τεχνική βάση από ανταγωνιστές στο Διεθνές Αεροδρόμιο Αθηνών.
      Κοιτάξτε, κύριε Υπουργέ, θα ήθελα να σας κρούσω τον κώδωνα του κινδύνου και εγώ και οι άλλοι συνάδελφοι. Προσέξτε. Εσείς φεύγετε. Αυτό είναι βέβαιο. Είναι θέμα χρόνου. Οι πληγές, όμως, που αφήνετε στην κοινωνία και στην οικονομία μας θα μείνουν ανοικτές για πολλά χρόνια. Ήρθατε εδώ στην Ελλάδα, πολιτευτήκατε, βγήκατε Βουλευτής. Ο Πρωθυπουργός, όπως ειπώθηκε, σας έδωσε αυτό το Υπουργείο με ένα συγκεκριμένο ρόλο και συγκεκριμένο σκοπό, να πουλήσετε την Ολυμπιακή. Εφαρμόζετε τις άκρατες νεοφιλελεύθερες πολιτικές σας και της Κομισιόν, βεβαίως. 
      Να είστε βέβαιος, κύριε Υπουργέ, ότι θα καταγραφείτε στη νεότερη ιστορία του τόπου μας ως ο Υπουργός εκείνος ο οποίος έβαλε «ταφόπλακα» στην Ολυμπιακή. Και μην κουνάτε το κεφάλι σας. Θα το δείτε στην πορεία αυτό και θα το δείτε και όταν θα έρθει η ώρα της κρίσης του ελληνικού λαού. Θα καταγραφείτε και ως ο υποστολέας της ελληνικής σημαίας στον αερομεταφορέα.
      Εμείς βέβαια διαφωνούμε κάθετα με αυτή την πολιτική. Διαφωνούμε και θα αντισταθούμε με όλες μας τις δυνάμεις. Και μην ειρωνεύεστε παρακαλώ, κύριε Υπουργέ.
      Κύριε Πρόεδρε, δεν μπορεί να ειρωνεύεται και να κουνάει ειρωνικά το κεφάλι του ο κύριος Υπουργός.
      ΠΡΟΕΔΡΕΥΩΝ (Γεώργιος Σούρλας): Δεν είναι στο ήθος του κ. Χατζηδάκη να ειρωνεύεται. Έχει ένα χαμόγελο δικό του.
      ΙΩΑΝΝΗΣ ΔΙΑΜΑΝΤΙΔΗΣ: Να δέχεται την κριτική. Οι ειρωνείες μέσα στο Κοινοβούλιο δεν επιτρέπονται.
      ΠΡΟΕΔΡΕΥΩΝ (Γεώργιος Σούρλας): Δεν σας ειρωνεύεται.
      ΙΩΑΝΝΗΣ ΔΙΑΜΑΝΤΙΔΗΣ: Εμείς θα αγωνιστούμε με όλες μας τις δυνάμεις, μαζί με τους εργαζόμενους, για να αποτρέψουμε τα σχέδιά σας. Γιατί απλούστατα είναι υποχρέωσή μας, είναι υποχρέωση να δημιουργήσουμε ένα καλύτερο μέλλον για τα παιδιά μας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Γρηγοράκος.
      ΛΕΩΝΙΔΑΣ ΓΡΗΓΟΡΑΚΟΣ: Κυρίες και κύριοι συνάδελφοι, εγώ θα ξεκινήσω με ένα παραμύθι που θα λέμε σε λίγα χρόνια στα παιδιά μας. Είχαμε μία εταιρεία, την Ολυμπιακή, που ήταν σύμβολο όχι μόνο της ελληνικής ιστορίας, του Ελληνισμού, είχε έναν επικοινωνιακό ρόλο όλα αυτά τα χρόνια σε όλα τα μήκη και πλάτη της γης. Κυριαρχούσε στη Μεσόγειο, στην Ευρώπη αλλά και σε όλο τον κόσμο. Χρειαζόταν ειλικρίνεια, μεράκι, ανάπτυξη, να έχει αεροπλάνα και να κάνει προσλήψεις αυτή η εταιρεία για να μπορέσει να είναι βιώσιμη. Είχε καταξιωθεί αυτή η εταιρεία, θα λέμε στα παιδιά μας, από τους ίδιους τους εργαζόμενους, από την αξιοπιστία της, από την ασφάλεια των πτήσεών της, από το προσωπικό της. Ήταν ένα αναπόσπαστο κομμάτι της οικονομίας μας, του τουρισμού μας. Πέταγε με ασφάλεια για δεκαετίες. Είχε τα λιγότερα ατυχήματα απ’ όλες τις εταιρείες στον κόσμο. Έφθανε σε απομονωμένες περιοχές του κόσμου αλλά και της Ελλάδας, στη νησιωτική μας Ελλάδα. Βέβαια δεν της δινόταν ποτέ το ανταποδοτικό όφελος γι’ αυτές τις υπηρεσίες που αυτή η εταιρεία παραχωρούσε στον ελληνικό λαό. Αυτή η εταιρεία ήταν ο συνδετικός κρίκος της Ελλάδας με τον απόδημο ελληνισμό. 
      Αυτό είναι το παραμύθι που θα μπορούσε να λέει κάποιος. Και θα τελειώνει το παραμύθι ότι αυτή η εταιρεία φονεύτηκε, ξεπουλήθηκε από μια κυβέρνηση, έναν Πρωθυπουργό και έναν Υπουργό που έλεγαν ότι είναι μεταρρυθμιστές.
      Κυρίες και κύριοι συνάδελφοι, λυπούμαι ειλικρινά για τη στάση της Κυβέρνησης και ο λαός είναι οργισμένος μαζί σας. Ο εισηγητής μας κ. Τσιόκας έδωσε πραγματικά μάχες αυτές τις μέρες και όλο αυτό το χρονικό διάστημα, που έχει αναλάβει αυτό το δύσκολο πόστο, για τις μεταφορές και τις επικοινωνίες.
      Προσπαθούσε να σας πείσει για ορισμένα πράγματα που τα κάνετε λάθος. Αλλά εσείς δεν έχετε μάθει να ακούτε. Κάνετε του κεφαλιού σας. Βάζετε το κεφάλι κάτω και είστε ικανοί με τα τελευταία γεγονότα που βιώνει ο ελληνικός λαός να ξεπουλήσετε τα πάντα. 
      Αυτή η Ολυμπιακή ήταν ένα κομμάτι του εθνικού μας πλούτου. Και σε αυτόν εσείς τον ελληνικό πλούτο, σε αυτό το ανθρώπινο δυναμικό έχετε καλλιεργήσει αυτόν τον καιρό τέτοια αρνητική στάση με τέτοια επικοινωνιακά τερτίπια και ψέματα, με μία συστηματική παραπληροφόρηση, έχετε δημιουργήσει ένα αρνητικό κλίμα, έχετε προβοκάρει την ανοχή του λαού, εμφανίζεστε σωτήρες, μεταρρυθμιστές λέγοντας ότι προσπαθείτε να προστατεύσετε την τσέπη του Έλληνα φορολογούμενου. Οι μάσκες όμως έπεσαν και έπεσαν πολύ γρήγορα. Ο λαός έχει πάρει χαμπάρι τι γίνεται με τον Πρωθυπουργό και την Κυβέρνησή του. Εκποιείται το δημόσιο, είναι η ταμπέλα. Γίνονται μπίζνες με επιχειρηματίες μοναχούς. Απαξιώνετε το Εθνικό Σύστημα Υγείας βγάζοντας ένα προεδρικό διάταγμα το καλοκαίρι, που καλεί τους ιδιώτες σε τσιμπούσι για την υγεία. Βλέπε πρωτοβάθμια φροντίδα υγείας, προεδρικό διάταγμα του κ. Αβραμόπουλου. 
      Απαξιώνετε την παιδεία. Κάνετε νοματαίους κολεγιάρχες, επιχειρηματίες, τα Ι.Ε.Κ. της Πλατείας Κάνιγγος. Πουλάτε αντί πινακίου φακής την Ολυμπιακή, μία εταιρεία ισάξια, μία εταιρεία που κάποτε μπορούσε να λέει ότι είναι από τους μεγαλύτερους κολοσσούς των αερομεταφορών στον κόσμο. Φτάσατε τα χρέη της τα τελευταία πέντε χρόνια που κυβερνάτε εσείς –και αφήστε την εικοσαετία του ΠΑ.ΣΟ.Κ.- στα 480.000.000, βάλατε ριψάσπιδες διοικητές και υποδιοικητές, χάσατε το ένα slot μετά από το άλλο, μειώσατε τις πτήσεις στη νησιωτική Ελλάδα, αποδυναμώσατε το αξιόπιστο και περιζήτητο τεχνικό προσωπικό της εταιρείας. 
      Ποιος είναι αυτός που κατασυκοφάντησε τις «Ολυμπιακές Αερογραμμές»; Ποιος είναι αυτός ο οποίος παρά τις αποφάσεις των διοικητικών δικαστηρίων που δικαίωναν την νέα εταιρεία που είχε φτιαχτεί για τα χρέη του δημοσίου και την μετεγκατάσταση στο Ελευθέριος Βενιζέλος και δόθηκε στην εταιρεία 1.000.000.000 και όπου στεκόταν και όπου βρισκόταν κατασυκοφαντούσε την εταιρεία; 
      Ποιος είναι αυτός ο οποίος πήγαινε στην Κομισιόν και κατηγορούσε συνέχεια την εταιρεία, ρουφιάνε με τα δρομολόγια και έδινε τις πληροφορίες στον ανταγωνιστή; Σίγουρα δεν ήμουν εγώ, ούτε οι συνάδελφοι μου στο ΠΑ.ΣΟ.Κ.!
      Αυτό, κύριες και κύριοι συνάδελφοι, ισοδυναμεί με εθνική προδοσία. Απροκάλυπτα, σαδιστικά πουλήσατε τον Ο.Τ.Ε.. Συνεχίζετε με την Ολυμπιακή. Αύριο έρχεται η σειρά της Δ.Ε.Η.. Μεθαύριο να δούμε τι θα έχει απομείνει. 
      Εγώ θα ήθελα να ρωτήσω, τι προσφέρετε στην εθνική περιουσία; Τι έχει γίνει με αυτό το ξεδιάντροπο πλιάτσικο; Υπάρχει απάντηση, λέει η Κυβέρνηση. Την ξέρουμε την απάντηση. Ένα μόνο σχέδιο υπάρχει, στο εικόνισμα του ιδιώτη, προσκυνούμε τον ιδιώτη και εκεί προσφεύγουμε. Όλα ιδιωτικά. Έχετε πείσει αυτούς που σας ψήφισαν αλλά και τους εαυτούς σας ότι όλα είναι καλύτερα. Το μέγα ψεύδος η χειρότερη πλάνη.
      Στρώσατε το νομοθετικό χαλί με ραδιουργίες και πολύ παρασκήνιο, για να έλθει ένας μόνο ιδιώτης να πάρει αυτό το φιλέτο. Τώρα όμως ήλθε η ώρα ο Έλληνας πολίτης να μάθει, δυστυχώς από πρώτο χέρι, πόσο θα πληρώσει το κόστος λειτουργίας της ιδιωτικής εταιρείας που θα προκύψει από τη διαδικασία που λέτε εσείς. 
      Σπούδασαν πιλότοι για να μεταταχθούν σε διοικητικές εταιρείες; Να κάνουν διοικητικές δουλειές οι πιλότοι, που τόσα ξοδεύτηκαν για να σπουδάσουν και να  μάθουν να πετάνε; Αυτούς τους ανθρώπους, οι οποίοι καταξίωσαν την Ολυμπιακή, θα τους μετατάξετε στο δημόσιο τομέα να κάνουν τι; Σας λέω ότι μόνο στην πατρίδα μου τα στελέχη σας, οι Βουλευτές σας, οι νομάρχες αλλά και όλος ο μηχανισμός του Νομού Λακωνίας μιλούσε για ένα αεροδρόμιο. Βγαίνατε στις τηλεοράσεις και μιλούσατε για αεροδρόμιο στη Λακωνία.
      ΑΘΑΝΑΣΙΟΣ ΜΠΟΥΡΑΣ: Θα το συνεχίσουμε και θα το φτιάξουμε!
      ΛΕΩΝΙΔΑΣ ΓΡΗΓΟΡΑΚΟΣ: Είμαι σίγουρος γι’ αυτό! Δεν θα προλάβετε! Ψέματα και εκεί! Ήλθε η ώρα της περιφέρειας, έλεγε ο Πρωθυπουργός. Ειδικά στη Λακωνία, μία προνομιακή περιοχή για τη Νέα Δημοκρατία να λέτε τόσα ψέματα πια, ότι θα φτιάξετε αεροδρόμιο, ενώ σας λέγαμε εμείς πριν ότι έχουμε κάνει τις ανάλογες μελέτες και δεν είναι δυνατόν να γίνει αυτό το πράγμα!
      Δεν υπάρχει λοιπόν όχι μόνο στη Λακωνία αλλά σε καμμία άγονη περιοχή της Ελλάδας περίπτωση εσείς να δώσετε την ευκαιρία σε κάποιον Έλληνα πολίτη να μετακινηθεί ελεύθερα. Αποσύρατε την Ολυμπιακή και έχασε «ζεστό» χρήμα γιατί οι άγονες γραμμές επιδοτούνται. Όλα αυτά βέβαια τα κάνατε δώρο στον ανταγωνιστή ιδιώτη σας. 
      Κυρίες και κύριοι συνάδελφοι, είμαι πολύ προβληματισμένος για τη λύση που προσπαθείτε να δώσετε. Είμαι σίγουρος όμως ότι ο ελληνικός λαός δεν θα σας δώσει αυτήν την ευκαιρία.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γρηγοράκο.
      Ο κ. Γερανίδης έχει το λόγο.
      ΒΑΣΙΛΕΙΟΣ ΓΕΡΑΝΙΔΗΣ: Κυρίες και κύριοι συνάδελφοι, δυστυχώς φτάσαμε στο προδιαγεγραμμένο, από τον Πρωθυπουργό στη Δ.Ε.Θ. το 2005, τέλος της Ολυμπιακής Αεροπορίας, μόνο που θα πληρώσουμε πολύ ακριβά το μεθοδευμένο και συστηματικό σχέδιο απαξίωσης και διάλυσης των «Ολυμπιακών Αερογραμμών».
      Ο κύριος Υπουργός, τόσο ως Ευρωβουλευτής όσο και ως Υπουργός τώρα, δείχνει πιο πολύ να ενεργεί ως διαμεσολαβητής, ως μεσίτης των ανταγωνιστών της Ολυμπιακής Εταιρείας αφού συνειδητά τη μετατρέπει σε μικρή επαρχιακή εταιρειούλα για τις άγονες γραμμές και μόνο, εκχωρώντας άνευ όρων μερίδια της αγοράς με τελική αποστολή το οριστικό «βούλιαγμά» της.
      Θα χρησιμοποιήσω μία προσφιλή έκφραση στον εσωκομματικό ανταγωνισμό των κυβερνητικών Βουλευτών. Δυστυχώς τα golden boys της Κυβέρνησης συνεχίζουν το διατεταγμένο καταστροφικό τους έργο, μόνο που το λογαριασμό δεν τον πληρώνουν οι ίδιοι αλλά ο ελληνικός λαός και η χώρα. Οι επαχθείς όροι και οι ταπεινωτικοί συμβιβασμοί που έκανε η Κυβέρνηση κατέληξαν στο χειρότερο δυνατό αποτέλεσμα. Έτσι οι άγονες γραμμές θα καλύπτονται μόνο μέχρι τον Απρίλιο του 2012 και το πτητικό έργο από την αρχή θα είναι στα 2/3 του σημερινού –αν θα είναι κι εκεί- άρα το 1/3 εκχωρείται στους ανταγωνιστές. Μπαίνει οριστικό λουκέτο αν μέχρι τις 30 Απριλίου 2009 δεν εξευρεθεί επενδυτής. Οι εργαζόμενοι θα πληγούν είτε με απολύσεις είτε με βίαιες μετατάξεις οι υπεράριθμοι.
      Αγαπητοί συνάδελφοι, έχουμε να κάνουμε με μία Κυβέρνηση και μ’ έναν Υπουργό που δεν έδωσαν καμμία μάχη για τον εθνικό αερομεταφορά. Δεν διαπραγματεύθηκαν, δεν διαμόρφωσαν τις εξελίξεις προς όφελος της χώρας αλλά έστειλαν μόνο μία πρόταση εκποίησης στην Ευρωπαϊκή Επιτροπή και καθάρισαν.
      Η Ιταλία σήμερα, όπως και άλλες ευρωπαϊκές χώρες χθες, αγωνίζεται, διαπραγματεύεται σκληρά με την Ευρωπαϊκή Ένωση προσπαθώντας να παραμείνει η εταιρεία της σε ιταλικά χέρια. Υπάρχουν και άλλοι δρόμοι πέρα απ’ αυτόν που επέλεξαν ο Υπουργός και η Κυβέρνηση. Έτσι στην Ευρώπη βλέπουμε να γίνονται συμμαχίες, να γίνονται συμπράξεις, να διεκδικούνται ευρύτερα μερίδια της διεθνούς αγοράς. 
      Η Νέα Δημοκρατία, για άλλη μία φορά, απέδειξε ότι περιφρονεί τη δημόσια περιουσία. Για άλλη μία φορά γίνεται ταχυδρόμος και μεσίτης μεγάλων συμφερόντων δείχνοντας απροθυμία να υπερασπιστεί το εθνικό συμφέρον, τον εθνικό πλούτο. Οι Έλληνες πολίτες πλέον δηλώνουν αντίθετοι με την πολιτική του ξεπουλήματος, δηλώνουν αντίθετοι με την πορεία στην οποία ο Πρωθυπουργός και τα «χρυσά παιδιά» του μας οδηγούν και απαιτούν αλλαγή πορείας, απαιτούν αλλαγή διακυβέρνησης.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Ανδρουλάκης έχει το λόγο.
      ΔΗΜΗΤΡΗΣ (ΜΙΜΗΣ) ΑΝΔΡΟΥΛΑΚΗΣ: Κύριε Πρόεδρε, συχνά εκπρόσωποι του πολιτικού συστήματος όταν μιλούν για την Ολυμπιακή μου θυμίζουν ορισμένους λεβέντες οι οποίοι αφού ασελγήσουν πολλαπλώς, ομαλώς και ανωμάλως, στο σώμα μιας κοπέλας, την κατηγορούν ως πόρνη. Αυτό το έχουμε δει σε πολλές παραλλαγές στο πολιτικό σύστημα. Οι ενοχές που έχουν αντιστρέφονται σε μίσος προς την Ολυμπιακή. Δεν αγαπούν την Ολυμπιακή, δεν τη θεώρησαν ποτέ ως περιουσιακό στοιχείο αυτού του λαού. 
      Επειδή διαμαρτυρήθηκαν ορισμένοι συνάδελφοι της Νέας Δημοκρατίας, θα τους πω ένα περιστατικό για τις ευθύνες του παρελθόντος.
      Κάθε Παρασκευή πήγαινα ως κομματικό στέλεχος του Κ.Κ.Ε. σε μια κομματική αποστολή σε μια επαρχιακή πόλη. Το αεροπλάνο ήταν μονίμως άδειο. Ήταν μόνο τζαμπατζήδες του πολιτικού συστήματος, που τότε δεν πλήρωναν καθόλου και κάποιοι επιχειρηματίες μεγαλέμποροι, τέλος πάντων πλούσιοι. Δηλαδή, ο φορολογούμενος πλήρωνε γι’ αυτούς. Και έστειλα μια επιστολή στην Ολυμπιακή διαμαρτυρόμενος για να βάλει ένα λογικό αεροπλάνο. Μου έλεγαν οι πιλότοι ότι το κόστος ήταν φοβερό. Το ίδιο αεροπλάνο που πήγαινε στο Μόναχο το ίδιο πήγαινε και σ’ αυτή την επαρχιακή πόλη. Η Ολυμπιακή ανταποκρίθηκε. Έβαλε μικρότερο αεροπλάνο. Ρωτήστε τον Ακριβάκη, ήταν συνάδελφος μέχρι χθες. 
      Την επόμενη Παρασκευή όταν πήγα είχε καταληφθεί το αεροδρόμιο διακομματικώς με πρώτο το μητροπολίτη, τους Βουλευτές της Νέας Δημοκρατίας, τον δήμαρχο ο οποίος ήταν Κ.Κ.Ε., οι πάντες. Δηλαδή, αυτή την συλλογική παράσταση είχαμε για την Ολυμπιακή, ότι είναι λίγο πολύ μια κοινωφελής υπηρεσία. Αλλά τα δεδομένα αλλάξανε. Δεν μπορεί ο φορολογούμενος να πληρώνει. Να γιατί υπάρχει ανάγκη εξυγίανσης και ανασυγκρότησης. 
      Και αυτήν τη στιγμή, κύριε Υπουργέ, που καταρρέουν οι αγορές, τη διαφορά δεν την κάνει ούτε η ρευστότητα, το χρήμα δηλαδή ούτε η τεχνολογία. Την κάνει η ικανότητα ανασυγκρότησης, διάσωσης. Η ικανότητα να είσαι ναυαγοσώστης. Ναυαγοσώστης ή νεκροθάφτης είναι το ερώτημα. 
      Όταν γινόταν η εξυγίανση της «SABENA» ο διοικητής της είπε «έχω 90% πιθανότητες να την διασώσω». Ήθελα να σε ρωτήσω, κύριε Υπουργέ, τι πιθανότητες έχεις μ’ αυτό το σχήμα; Που είναι σχήμα «πάρ’ το ή φεύγα», «ή αυτό ή τίποτα». Τι πιθανότητες έχεις; Κατά 70% είναι αργός θάνατος, 20% είναι να βρείτε τίποτα ακτοπλόους, σαν αυτούς που ακούμε τώρα, τέτοιου είδους επιχειρηματικότητα κάτω από το τραπέζι, της πλάκας –μην τα πω τώρα τα ονόματα- και ας προσευχηθούμε ένα 5% ότι υπάρχει κάποιος τρελός να ρίξει ζεστό και πολύ χρήμα και να την βάλει την Ολυμπιακή  κάτω από την ομπρέλα των τριών μεγάλων μπλοκ που υπάρχουν στην Ευρώπη. Είναι 5%; 
      Εγώ τώρα σαν πολιτικός τι θα κάνω; Σαν άτομο μπορεί να προσεύχομαι για το 5% των πιθανοτήτων. Αλλά σαν πολιτικός σας καταγγέλλω διότι το δίλημμα που βάζετε μ’ αυτό το σχέδιο είναι ή αργός θάνατος ή ακαριαίος θάνατος. Αυτό είναι το δίλημμα που βάζετε αυτήν τη στιγμή.
      Και για να δείτε ότι προγραμματισμένα πήγατε στον θάνατο θα σας πω ότι το 2004 ήσασταν σε πολύ καλύτερη κατάσταση για να προχωρήσετε στην ανασυγκρότηση, στο πολυμετοχικό σχήμα. Σε οτιδήποτε γιατί υπάρχουν πολλές παραλλαγές.  
      Πρώτον, το πολιτικό κόστος το είχαν φορτωθεί άλλοι. 
      Δεύτερον συγκρίνετε το κόστος πετρελαίου ανά επιβάτη τότε και τώρα. Το κόστος πετρελαίου ανά τόνο κάργκο τότε και τώρα. Συγκρίνετε το κόστος κεφαλαίου τότε και τώρα. Τότε λεφτά ήταν γεμάτος ο κόσμος. Ρευστότητα φοβερή. Πάρτε λεφτά. Τώρα τα πράγματα αλλάξανε γιατί ο κύκλος αλλάζει. Και κάτι άλλο. Το ισοζύγιο χρεών Ολυμπιακής–κράτους ήταν εντελώς διαφορετικό αφού καθυστερήσατε άλλα πέντε χρόνια. 
      Και το κυριότερο, τότε ήσασταν μια φρέσκια κυβέρνηση που είχατε, ας πούμε, την ηθική υπεροχή να διαχειριστεί τέτοια ζητήματα. Τότε δεν το κάνατε. Τώρα ως Κυβέρνηση του Βατοπαιδίου, είστε σε θέση να αναλάβετε αυτό το εγχείρημα; Αυτό είναι το πρόβλημα, κύριοι συνάδελφοι.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ανδρουλάκη.
      Κύριε Υπουργέ, έχετε το λόγο. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, είναι τόσες πολλές οι ανακρίβειες που ακούστηκαν που ειλικρινά δεν ξέρω από πού να αρχίσω και που να τελειώσω. Διότι είναι καλό να υπάρχουν πολιτικές διαφορές -αυτό είναι η ουσία της δημοκρατίας και κανείς δεν διεκδικεί το προνόμιο του αλάθητου- αλλά όταν μιλάς για ένα γεγονός και δεν μιλάς στο τέλος γι’ αυτό το γεγονός, αλλά για άλλα τα οποία είναι στην φαντασία των ομιλούντων, τότε πάσχει η πολιτική συζήτηση. 
      Ξεκινάω από ένα χαρακτηριστικό παράδειγμα. Ο πρώτος επερωτών του ΠΑ.ΣΟ.Κ. είπε ότι η επερώτηση αυτή έχει υποβληθεί εδώ κα ένα χρόνο. Και ότι εγώ δήθεν αρνούμαι να συζητήσω αυτή την ερώτηση. Αυτά είναι τα χαρτιά από τη Βουλή που πήραμε στο Υπουργείο. Η επερώτησή σας, κυρίες και κύριοι συνάδελφοι έχει κατατεθεί στις 26 Αυγούστου 2008, πριν από είκοσι μέρες. Τι κουβεντιάζουμε τώρα, δηλαδή; Πόσο θέλετε να μας τρελάνετε, δηλαδή;
      ΘΕΟΧΑΡΗΣ ΤΣΙΟΚΑΣ: Επανακατατέθηκε πριν από είκοσι μέρες. 
      (Θόρυβος  από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Γεώργιος Σούρλας): Δεν γίνεται έτσι, ομαδική διαμαρτυρία. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Επανακατάθεση ήταν, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Δεν γίνεται έτσι ομαδική διαμαρτυρία. Αν επιτρέπει ο Υπουργός…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Όχι. Στο τέλος. Γιατί ακούω τόση ώρα. Και τώρα είναι η σειρά σας να ακούσετε. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, κύριοι συνάδελφοι, ακούστε με λίγο. Δεν μπορεί να διεξαχθεί η συζήτηση με ομαδικές διαμαρτυρίες. Εδώ, υπάρχει Προεδρείο και πιστεύω να το σέβεστε, τον οποιοδήποτε Προεδρεύοντα. Ζητείστε το λόγο και εάν επιτρέπει ο ομιλών, ο Υπουργός, θα υπάρξει διακοπή. Μπορούμε, όμως, να προχωρήσουμε έτσι; Σας παρακαλώ πολύ. 
      ΑΘΑΝΑΣΙΟΣ ΜΠΟΥΡΑΣ: Κύριε Πρόεδρε, εμείς σεβαστήκαμε και διαφωνούντες. Δεν αντιτάξαμε σε τίποτα. Να μας σεβαστούν και εμάς. Η όποια διαφωνία στο τέλος.
      ΠΡΟΕΔΡΕΥΩΝ (Γεώργιος Σούρλας): Ακούστε με. Θέλω να συνεννοηθούμε και δεν θέλω να εφαρμόσω αυστηρά μέτρα. Μπορείτε να διαμαρτύρεστε. Ο Υπουργός, εάν θέλει αυτή τη στιγμή να δώσει δυνατότητα απάντησης, ας τη δώσει. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Στο τέλος. Και υποθέτω ότι το κόμμα σας είναι τόσο ισχυρό που μετά την τοποθέτησή μου δεν θα καταρρεύσει!
      ΠΡΟΕΔΡΕΥΩΝ (Γεώργιος Σούρλας): Στο τέλος. Σας παρακαλώ κρατείστε σημειώσεις, έχετε Κοινοβουλευτικό Εκπρόσωπο, μπορείτε να δευτερολογήσετε, αλλά σας παρακαλώ να μην επαναληφθούν διακοπές. 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, εξηγείστε στον κύριο Υπουργό. Είναι διαδικαστικό. 
      ΠΡΟΕΔΡΕΥΩΝ (Γεώργιος Σούρλας): Κύριε Τσιόκια, σας παρακαλώ πολύ. Να κρατήσουμε ένα επίπεδο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Μα, κύριε Πρόεδρε, ξεκινά και λέει ότι λέμε ανακρίβειες. Αποδείξτε την ανακρίβεια. 
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, δεν θα υπαγορεύσετε εσείς τι θα λέει ο Υπουργός. 
      ΠΑΝΑΓΙΩΤΗΣ ΑΔΡΑΚΤΑΣ: Στην καλή πρόθεση των συναδέλφων είναι ο Κανονισμός, κύριε Πρόεδρε;
      ΚΩΝΣΤΑΝΤΙΝΟΣ ΓΕΙΤΟΝΑΣ: Να αποδείξετε την ανακρίβεια. 
      ΠΡΟΕΔΡΕΥΩΝ (Γεώργιος Σούρλας): Δεν μπορεί κανείς να υπαγορεύσει στον ομιλούντα Βουλευτή και στον Υπουργό τι θα πει. Σημειώστε, πάρτε το λόγο και απαντήστε. Έτσι δεν είναι; Να μη γίνει καμμία άλλη διακοπή. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, τρία λεπτά από το χρόνο μου έχουν αφιερωθεί στις διακοπές των συναδέλφων. 
      ΑΘΑΝΑΣΙΟΣ ΜΠΟΥΡΑΣ: Να μηδενίσετε το χρόνο του Υπουργού. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εν πάση περιπτώσει, κύριε Πρόεδρε, κυρίες και κύριοι συνάδελφοι, με αφορμή την Ολυμπιακή γίνεται ξεκάθαρο και από τη σημερινή συζήτηση ότι συγκρούονται δύο διαφορετικές πολικές σχολές. Αυτή των φοβικών συνδρόμων, της αντίδρασης και της καθυστέρησης, του πραγματικού συντηρητισμού στην Ελλάδα που δεν θέλει να αλλάξει τίποτα σε αυτήν τη χώρα και να μείνουμε με τις πολιτικές των δεκαετιών του ’60, του ’70, του ’80 και από την άλλη μεριά, είναι η πολιτική των αλλαγών, των μεταρρυθμίσεων, της Ευρώπης και της κοινής λογικής. 
      Είναι προφανές, κυρίες και κύριοι συνάδελφοι, ότι εσείς εκφράζετε την πρώτη σχολή και εμείς εκφράζουμε τη δεύτερη. Εμείς ακολουθούμε σταθερά το δρόμο της ευθύνης, γιατί αυτή είναι η εντολή που μας έδωσε ο ελληνικός λαός και σ' αυτό το δρόμο θα προχωρήσουμε με συγκεκριμένα και χειροπιαστά αποτελέσματα. 
      Μόνιμη επωδός σας είναι ότι εμείς, δήθεν, απαξιώσαμε την Ολυμπιακή. Και εγώ προσωπικά ακόμα περισσότερο, διότι περίσσεψαν και σήμερα οι προσωπικές επιθέσεις. Ακούγοντάς σας, θα νόμιζε κανείς ότι παραλάβαμε φλουρί κωνσταντινάτο από τις κυβερνήσεις σας σε σχέση με την Ολυμπιακή, την οποία προσπαθούμε να διαλύσουμε. Ακούγοντάς σας, θα πιστέψει κανείς ότι η Ολυμπιακή δεν είχε προβλήματα επί ΠΑ.ΣΟ.Κ. και με τον ίδιο τρόπο θα μπορούσε, βεβαίως, να πιστέψει ότι ο ήλιος ανατέλλει από τη δύση ή ότι η γη είναι επίπεδη. 
      ΘΕΟΧΑΡΗΣ ΤΣΙΟΚΑΣ: Να ξαναδιαβάσετε τα Πρακτικά. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Δυστυχώς, κυρίες και κύριοι συνάδελφοι, η Ολυμπιακή είναι η μόνη εταιρεία στην Ευρωπαϊκή Ένωση που είναι τόσο πολύ και διαχρονικά ζημιογόνα σε σχέση με το μέγεθός της. Έχει συσσωρευμένες ζημιές από το ’94 και μετά, γιατί τότε δώσαμε πάνω από 2.000.000.000. Από το ’94 και μετά τη διαγραφή των χρεών έχουμε συσσωρευμένες ζημιές πάνω από 2.600.000.000 ευρώ. Χάνει σταθερά 1.000.000 ευρώ την ημέρα όλα τα τελευταία χρόνια, την ώρα που άλλες ιδιωτικές εταιρείες, όπως είναι η «BRITISH», η «LUFTHANSA», η «IBERIA» έχουν κέρδη και τα αυξάνουν. 
      Είναι η μόνη αεροπορική εταιρεία, η Ολυμπιακή, που αντιμετωπίζει τόσα πολλά προβλήματα στην Ευρωπαϊκή Ένωση. Από το 1994 έως σήμερα η Ευρωπαϊκή Επιτροπή έχει εκδώσει τέσσερις αρνητικές αποφάσεις εναντίον της Ολυμπιακής για παράνομες κρατικές ενισχύσεις, ζητώντας της να επιστρέψει ούτε λίγο ούτε πολύ, σχεδόν 2.000.000.000 ευρώ στο κράτος. Και εάν τα είχε επιστρέψει βεβαίως, δεν θα υπήρχε. 
      Αυτή είναι η πραγματικότητα και την ξέρει ο κόσμος. Υπάρχει συγκεκριμένο πρόβλημα και η πραγματικότητα είναι ξεροκέφαλη. Όσο και να θέλετε να την αλλάξετε, δεν θα τα καταφέρετε. Δεν θα πείσετε κανένα, ούτε τους οπαδούς σας, ότι παραδώσατε μία Ολυμπιακή χωρίς προβλήματα και ότι η εταιρεία αυτή δεν είναι εξαιρετικά προβληματική από την εποχή που την παρέδωσε ο Ωνάσης στο δημόσιο. 
      Σας ενοχλεί να λέω, αλλά θα το ξαναπώ, ότι εάν δεν υπήρχαν τα χρέη της Ολυμπιακής, θα μπορούσαμε με τα χρήματα αυτά να είχαμε φτιάξει πάνω από δύο χιλιάδες εξαθέσια σχολεία και πάνω από πενήντα μεγάλα νομαρχιακά νοσοκομεία, ένα σε κάθε νομό της χώρας. 
      Θα μπορούσαμε φέτος να τριπλασιάσουμε σχεδόν τα κονδύλια που δόθηκαν για να καλυφθεί η αύξηση των συντάξεων του Ο.Γ.Α., του Ε.Κ.Α.Σ., του επιδόματος ανεργίας και η χρηματοδότηση του Ταμείου Κοινωνικής Συνοχής.
      ΘΕΟΧΑΡΗΣ ΤΣΙΟΚΑΣ: Και τους αγροφύλακες!
      ΚΩΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Είναι συγκεκριμένα στοιχεία και αν μπορείτε να τα αμφισβητήσετε, κυρίες και κύριοι συνάδελφοι. 
      (Χειροκροτήματα από την πτέρυγα της Νέας Δημοκρατίας)
       Απορώ, λοιπόν, πώς την ώρα που δηλώνετε ότι κόπτεσθε για τους οικονομικά ασθενέστερους, θέλετε να συνεχίσουμε να έχουμε αυτήν την κοινωνικά ανάλγητη πολιτική. Διότι, εάν πραγματικά ενδιαφέρεστε για τους ασθενέστερους πρέπει να συνταχθείτε μαζί μας, στην εξεύρεση ενός σύγχρονου και ευρωπαϊκού σχεδίου για μια νέα και πραγματικά ισχυρή Ολυμπιακή και όχι γι’ αυτήν την άρρωστη κατάσταση, την οποία θέλετε να διαιωνίσετε. 
      (Χειροκροτήματα από την πτέρυγα της Νέας Δημοκρατίας)
       Απορώ όμως και με κάτι άλλο. Πώς είναι δυνατόν να κατηγορείτε εμάς ότι δήθεν απαξιώσαμε την Ολυμπιακή και ότι δήθεν θέλουμε να την ξεπουλήσουμε, όταν το κόμμα σας βαρύνεται με τρία αποτυχημένα προγράμματα εξυγίανσης και με τρεις προσπάθειες αποκρατικοποίησης της εταιρείας. Πότε είχατε δίκιο; Τότε ή τώρα; Αποφασίστε.
      Είναι χαρακτηριστικό ότι οι «Ολυμπιακές Αερογραμμές» που δήθεν μας παραδώσατε καθαρές, το σχήμα που φτιάξατε την Ολυμπιακή σε δεκαεννέα ημέρες λειτουργίας -ημέρες δεκαεννέα λειτουργίας- δημιούργησε 23.000.000 ευρώ χρέη και σήμερα δημιουργεί 1.000.000 ευρώ την ημέρα.
      ΧΡΗΣΤΟΣ ΒΕΡΕΛΗΣ: Παραπλανάτε, κύριε Υπουργέ.
      ΚΩΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Και επιπλέον …
      ΧΡΗΣΤΟΣ ΒΕΡΕΛΗΣ: Δεν μπορείτε να λέτε ψέματα στον ελληνικό λαό.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Βερελή, επιτρέπετε να κάνετε  διακοπές; 
      ΧΡΗΣΤΟΣ ΒΕΡΕΛΗΣ: Εγώ θεωρώ ότι είστε σοβαρός άνθρωπος, κύριε Υπουργέ.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Βερελή, καθίστε.
      ΚΩΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Και επιπλέον δεν φροντίσατε να τη θωρακίσετε νομικά, ώστε να απαλλαγεί από τα παλιά χρέη.
      Λέτε ότι η Κυβέρνηση άλλαξε το σχέδιο του κ. Βερελή και αύξησε το 2005 τους μισθούς των υπαλλήλων της εταιρείας «Ολυμπιακές Αερογραμμές». Πηγαίνετε να τα πείτε στην Π.Α.Σ.Κ.Ε. της Ολυμπιακής. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Άρα εσείς σύρεσθε πίσω από την Π.Α.Σ.Κ.Ε..
      ΚΩΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Αν αυτή είναι η θέση του ΠΑ.ΣΟ.Κ. ότι το 2005 έπρεπε να μειωθούν οι μισθοί των υπαλλήλων της Ολυμπιακής, συνεννοηθείτε με την Π.Α.Σ.Κ.Ε. της Ολυμπιακής και θέλω γι’ αυτό να ερωτηθούν απόψε ο κ. Πατέστος και ο κ. Πέπας, οι εκπρόσωποί σας στην Π.Α.Σ.Κ.Ε., αν συμφωνούν με τη θέση σας. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ιδού η Κυβέρνηση των μεταρρυθμίσεων!
      ΠΡΟΕΔΡΕΥΩΝ (Γεώργιος Σούρλας): Κυρία Χριστοφιλοπούλου, σας παρακαλώ να ακούτε και να μη διακόπτετε. 
      ΚΩΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εάν συμφωνούν ότι το 2005 δεν έπρεπε να δοθούν αυξήσεις στους εργαζομένους. Συνεννοηθείτε μεταξύ σας. Δεν μπορεί να είστε πολλά κόμματα στη συσκευασία του ενός.
      ΚΩΝΣΤΑΝΤΙΝΟΣ ΓΕΙΤΟΝΑΣ: Καλά, καλά, μας πείσατε. 
      ΚΩΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, κάποιος μίλησε προηγουμένως από τους επερωτώντες για παραμύθια και θέλω να του πω ότι βεβαίως τα παραμύθια σε αυτήν την Αίθουσα δεν θα περάσουν. Δεν θα σας αφήσουμε εμείς να συνεχίσετε να τα διαδίδετε και να τα καλλιεργείτε. Εδώ θα πάρετε απαντήσεις.
      ΘΕΟΧΑΡΗΣ ΤΣΙΟΚΑΣ: Λέτε ψέματα.
      ΚΩΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Λέτε ότι η σημερινή Κυβέρνηση περιορίζει το πτητικό έργο της Ολυμπιακής. Είναι μύθος. Η αλήθεια είναι ότι επί ΠΑΣΟΚ, από το 1998 έως το 2003, η κίνηση της Ολυμπιακής μειώθηκε κατά ένα εκατομμύριο τετρακόσιες χιλιάδες επιβάτες, ενώ από το 2004 έως το 2007, αυξήθηκε κατά επτακόσιες χιλιάδες επιβάτες. 
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Παρακαλώ, ησυχία. 
      ΚΩΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Δυστυχώς, όμως, και για σας και για μας, είτε αυξάνονταν είτε μειώνονταν οι επιβάτες, η εταιρεία έχει δομικό πρόβλημα, έχει πολλά ζημιογόνα δρομολόγια, το οποίο αν δεν αντιμετωπίσει με λιγότερους ή περισσότερους επιβάτες, θα παραμείνει σταθερά ζημιογόνα. 
      Λέτε ότι η πολιτική μας απαξιώνει την Ολυμπιακή προς όφελος των ανταγωνιστών. 
      ΘΕΟΧΑΡΗΣ ΤΣΙΟΚΑΣ: Υπηρετεί κιόλας, δεν απαξιώνει προς όφελος.
      ΚΩΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Είναι μύθος. Αυτό που απαξιώνει την Ολυμπιακή είναι το αναχρονιστικό και ξεπερασμένο καθεστώς της λειτουργίας της, το οποίο εσείς δημιουργήσατε και ακόμα χειρότερα εσείς εξακολουθείτε να στηρίζετε. 
      Θέλω να σας θυμίσω και θα τα ακούσετε όλα …
      ΝΙΚΟΛΑΟΣ ΣΗΦΟΥΝΑΚΗΣ: Πέντε χρόνια τι κάνατε; 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σταματήστε ένα λεπτό παρακαλώ.
      Μα, είναι δυνατόν να συνεχίσουμε έτσι;
      (Θόρυβος-κωδωνοκρουσίες)
      Δεν μπορούμε να συνεχίσουμε έτσι. Ακούστε με λίγο. Εάν ήλθατε οργανωμένοι για να προκαλέσετε εντάσεις, λυπάμαι πάρα πολύ. 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Ακούστε με, είμαι και εγώ παρών εδώ. Μιλήσατε, κάνατε κριτική, δικαίωμά σας, απευθύνατε χαρακτηρισμούς. Ο Υπουργός δεν αντέδρασε καθόλου, δεν διέκοψε. Παρακαλώ να γίνει σεβαστό αυτό. Να μην επαναληφθεί διακοπή. 
      ΑΘΑΝΑΣΙΟΣ ΜΠΟΥΡΑΣ: Κύριε Πρόεδρε, εμείς διαφωνούσαμε στα περισσότερα απ’ όσα έλεγαν. Τους ακούσαμε με σεβασμό.  Δεν καταλαβαίνω…
      ΘΕΟΧΑΡΗΣ ΤΣΙΟΚΑΣ: ... (δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριε Τσιόκα, ιδιαίτερα από εσάς το περιμένω αυτό, που είσθε ο πρώτος επερωτών. Σας παρακαλώ πάρα πολύ να κρατήσουμε ένα επίπεδο διαλόγου. Αυτά που λέει ο Υπουργός, εάν είναι αναληθή τα βλέπουν οι τηλεθεατές, τα ακούν οι συνάδελφοι.  Δεν θα γίνετε εσείς οι μοναδικοί επικριτές και αυστηροί κριτές του Υπουργού. 
      ΘΕΟΧΑΡΗΣ ΤΣΙΟΚΑΣ: Αναληθή είναι. 
      (Θόρυβος-διαμαρτυρίες από την πτέρυγα της Νέας Δημοκρατίας)
      ΑΘΑΝΑΣΙΟΣ ΜΠΟΥΡΑΣ: Να τα αντικρούσετε κύριε Τσιόκα με νούμερα …
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε Μπούρα, καθίστε κάτω. Κύριε Τσιόκα, σας παρακαλώ. Από εσάς ιδιαίτερα, που είσθε ο πρώτος σήμερα επερωτών, περιμένω μία κατανόηση.
      Συνεχίστε κύριε Υπουργέ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Θέλω, λοιπόν, να σας θυμίσω ότι επί των ημερών σας το μερίδιο της «AEGEAN» από 0,% που ήταν το 1998, έφθασε στο 41% το 2003. Στη συνέχεια, μέχρι το 2007, αυξήθηκε αλλά πήγε στο 51%. Η αύξηση έγινε επί των ημερών σας και η αύξηση αυτή, όσο δεν αντιμετωπίζεται το πρόβλημα της Ολυμπιακής και «σέρνεται» η Ολυμπιακή, όπως «σέρνεται» διαχρονικά όλα τα τελευταία χρόνια, θα αυξάνεται προφανέστατα. 
      Να σας πω και κάτι άλλο. Το λέω και σαν προσωπική παρατήρηση. Ξέρετε, γιατί γνωριζόμαστε –με τους περισσότερους γνωριζόμαστε χρόνια προσωπικά- ότι είμαι καθαρός. Ξέρετε ότι πιστεύω σε αυτό που κάνω. Ξέρετε ότι είτε συμφωνούμε είτε διαφωνούμε, εγώ το θεωρώ ως πατριωτικό μου καθήκον να βρεθεί μια λύση επιτέλους σε αυτό το μεγάλο πρόβλημα της Ολυμπιακής που μας ταλαιπωρεί τριάντα χρόνια.
      (Χειροκροτήματα από την πτέρυγα της Νέας Δημοκρατίας)
      Είσθε απέναντι, αφήνοντας θλιβερά και απαράδεκτα υπονοούμενα. Δεν θα περάσουν αυτά τα υπονοούμενα γιατί ο κόσμος και σας ξέρει και με ξέρει. Ξέρει ότι προχωρούμε μπροστά στο δρόμο της Ευρώπης, στο δρόμο του εκσυγχρονισμού των αερομεταφορών, με τιμιότητα και ευθύτητα.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΓΕΙΤΟΝΑΣ: Τι σας είπα εγώ; Ήλθε να προκαλέσει. 
      (Θόρυβος-διαμαρτυρίες από την πτέρυγα της Νέας Δημοκρατίας- Κωδωνοκρουσίες)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι της Νέας Δημοκρατίας παρακαλώ ηρεμήστε! 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εάν κάποιος λοιπόν, στην ουσία υποστηρίζει τους ανταγωνιστές είσθε εσείς, διότι εσείς θέλετε τη διαιώνιση αυτής της σημερινής κατάστασης. 
      Λέτε επίσης –ειπώθηκε πολλές φορές τις τελευταίες ημέρες- ότι το δημόσιο χρωστάει στην Ολυμπιακή και όχι η Ολυμπιακή στο δημόσιο. Βρήκαμε επίσημα στοιχεία. Οι ληξιπρόθεσμες οφειλές της Ολυμπιακής προς το δημόσιο είναι περίπου 1,4 δισεκατομμύρια ευρώ. Οι ληξιπρόθεσμες απαιτήσεις από το δημόσιο φθάνουν μόνο στα 45.000.000 ευρώ. Είναι περισσότερο από τριάντα φορές λιγότερες. Η εταιρεία σήμερα λειτουργεί χάρη στην ανοχή του κράτους και τη στήριξη των φορολογουμένων. 
      Λέτε ότι το κράτος μπορεί να επενδύσει στην Ολυμπιακή, αλλά εμείς δεν το κάνουμε. Και αυτό είναι μύθος. Το ελληνικό κράτος δεν μπορεί να επενδύσει ούτε 1 ευρώ στην Ολυμπιακή, γιατί έτσι όπως έχει εξελιχθεί η κατάσταση σε αυτή την εταιρεία, είναι αντίθετο στο άρθρο 87 της Συνθήκης των Ευρωπαϊκών Κοινοτήτων. Φέρτε ένα δικηγόρο, που έχει στοιχειώδη επαφή με το Ευρωπαϊκό Κοινοτικό Δίκαιο, να υποστηρίξει το αντίθετο. Να βγει κάποιος και να το πει. 
      Λέτε ότι η Ολυμπιακή χάνει χρυσοφόρα δρομολόγια και slots. Άλλος ένας μύθος. Τα τριάντα έξι από τα σαράντα δρομολόγια του εξωτερικού των Ολυμπιακών Αερογραμμών είναι ζημιογόνα. Όπως είναι και τα περισσότερα μη επιδοτούμενα δρομολόγια του εσωτερικού, δεκαοκτώ από τα είκοσι οκτώ και επί των ημερών σας και επί των ημερών μας, λόγω του δομικού προβλήματος της εταιρείας, του αυξημένου σταθερού κόστους που σχετίζεται με τη μισθοδοσία, με τις υπηρεσίες που παρέχει η άλλη εταιρεία, «Ολυμπιακή Αεροπορία Υπηρεσίες», με το κόστος τεχνικής βάσης, κ.ο.κ.. 
      ΘΕΟΧΑΡΗΣ ΤΣΙΟΚΑΣ: Τα συμβόλαια…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Αν αμφιβάλλετε εδώ είναι τα επίσημα στοιχεία και τα καταθέτω στα Πρακτικά, σε σχέση με τα δρομολόγια και σε σχέση με το οικονομικό πρόβλημα που αντιμετωπίζει η Ολυμπιακή, όπως αποτυπώνεται από τους ισολογισμούς.
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είπατε και κάτι άλλο.  Ότι το τελευταίο εξάμηνο –είναι καταγεγραμμένο στα Πρακτικά- ακυρώθηκαν δήθεν εξίμισι χιλιάδες πεντακόσιες πτήσεις με εκατόν σαράντα χιλιάδες επιβάτες. Μα, αν συμβαίνει έτσι και διαιρέσετε τους επιβάτες με τις πτήσεις σε κάθε πτήση υπήρχαν είκοσι δύο επιβάτες. Τι είδους πτήσεις…
      ΝΙΚΟΛΑΟΣ ΣΗΦΟΥΝΑΚΗΣ: Έξι χιλιάδες….
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): …ήταν αυτές; Καταφανέστατα θα ήταν κάτι παραπάνω από ζημιογόνες.
      Λέτε επίσης ότι αν κλείσει η Ολυμπιακή Αεροπορία θα καταρρεύσει ο ελληνικός τουρισμός. Είναι επίσης ένας μύθος. Υπάρχουν συγκεκριμένα στοιχεία τα οποία τα ανέφερα στη συνέντευξη Τύπου και δείχνουν ότι το 90%, όχι των τουριστών αλλά συνολικά των αφικνουμένων σε αεροδρόμια της Ελλάδας φθάνουν με άλλες εταιρείες εκτός από την Ολυμπιακή.
      ΘΕΟΧΑΡΗΣ ΤΣΙΟΚΑΣ:  Ποιος έχει την επίγεια εξυπηρέτηση;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Λέτε ότι αν αποκρατικοποιηθεί η Ολυμπιακή –ακούστηκε και αυτό τις τελευταίες ημέρες- τα νησιά μας θα μείνουν χωρίς σύνδεση. Αυτό είναι ένας ακόμη μεγαλύτερος μύθος. Πέραν των προβλέψεων που έχουμε στο σχέδιο αποκρατικοποίησης της Ολυμπιακής η επιδότηση και η κάλυψη των άγονων γραμμών είναι κοινοτική υποχρέωση του κράτους. Και αυτή η υποχρέωση δεν επηρεάζεται από το αν η εταιρεία που τα εκτελεί είναι δημόσια ή ιδιωτική ούτε προφανώς επηρεάζεται από το ποια κυβέρνηση έχει το κάθε κράτος της Ευρωπαϊκής Ένωσης. 
      Λέτε επίσης, ότι αν αποκρατικοποιηθεί η Ολυμπιακή, δήθεν χάνουμε τον εθνικό μας αερομεταφορέα. Η έννοια του εθνικού αερομεταφορέα χρησιμοποιήθηκε από διάφορους επιτήδειους για να διασπαθιστούν τα χρήματα των Ελλήνων φορολογουμένων. Ενώ με τη λύση μας κρατάμε και το όνομα και το σήμα, προστατεύουμε τους εργαζόμενους και δίνουμε σ’ αυτήν την εταιρεία με την οποία όλοι είμαστε συναισθηματικά δεμένοι τη δυνατότητα να συνεχίσει προς το μέλλον με μια αναπτυξιακή πορεία και με μια δυναμική.
      Τέλος, λέτε ότι η Ευρωπαϊκή Ένωση θεωρεί τις «Ολυμπιακές Αερογραμμές» συνέχεια της Ολυμπιακής Αεροπορίας εξαιτίας εσφαλμένων χειρισμών της Κυβέρνησης της Νέας Δημοκρατίας. Αυτό και αν είναι μύθος για τον οποίο μάλιστα χρειάζεται πολύ μεγάλο θράσος για να εκστομιστεί. Η διάσπαση της Ολυμπιακής σε τρεις εταιρείες αποφασίστηκε το 2003 από την κυβέρνηση του ΠΑ.ΣΟ.Κ.. Έγινε χωρίς την έγκριση της Ευρωπαϊκής Επιτροπής και παρά τις προειδοποιήσεις από πριν της Ευρωπαϊκής Επιτροπής προς την τότε κυβέρνηση. Και επειδή εσείς θα εξακολουθήσετε να λέτε ότι η γη είναι επίπεδη και ότι ο ήλιος βγαίνει από τη δύση έχω εδώ δύο επιστολές της μακαρίτισσας Λογιόλα Ντε Παλάθιο προς τον κ. Βερελή, μία το Μάιο του 2003 και μία τον Ιούνιο του 2003. Τις βρήκα στο Υπουργείο.
      Η πρώτη λέει ότι η εν λόγω διαδικασία πρέπει να κοινοποιηθεί δεόντως στην Ευρωπαϊκή Επιτροπή εκ των προτέρων ώστε η τελευταία να είναι σε θέση να εξακριβώσει την απουσία μέτρων τα οποία ενδέχεται να οδηγήσουν σε στρέβλωση των όρων ανταγωνισμού. Και συνεχίζει λέγοντας ότι επιθυμεί να τονίσει ότι κάθε ενέργεια ιδιωτικοποίησης μέσω της οποίας τα βιώσιμα περιουσιακά στοιχεία πρόκειται να μεταβιβαστούν σε ένα νέο φορέα ενώ η Ολυμπιακή Αεροπορία θα εξακολουθήσει να λειτουργεί με το υπόλοιπο των στοιχείων του ενεργητικού της δεν μπορεί να γίνει δεκτή. Είναι και άλλη μία επιστολή στα αγγλικά που λέει ακριβώς το ίδιο. Σας είχε προειδοποιήσει, προτού γίνει οποιαδήποτε παρέμβαση από οποιονδήποτε σε πολιτικό επίπεδο στην Ελλάδα ότι αυτό που κάνετε θα συναντήσει την αντίδραση της Ευρωπαϊκής Επιτροπής. Σας είχε πει να μην το κάνετε. Το κάνατε και αμέσως αφού έγινε πραγματικότητα η νέα εταιρεία η Ευρωπαϊκή Επιτροπή τοποθετήθηκε ήδη από το Μάρτιο του 2004 επισήμως  λέγοντας αυτά που σας έγραφε. Καταθέτω αυτές τις επιστολές για τα Πρακτικά γιατί πρέπει να σταματήσει αυτή η σε πολλά επίπεδα μυθολογία από την πλευρά του ΠΑ.ΣΟ.Κ..
      (Στο σημείο αυτό ο Υπουργός κ. Κωνσταντίνος Χατζηδάκης καταθέτει για τα Πρακτικά τις προαναφερθείσες επιστολές, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτοί είναι οι μύθοι οι οποίοι διακινούνται. Η αλήθεια είναι απλή και όποιος δεν την παραδέχεται, ανεξάρτητα από την κομματική του ένταξη, προσφέρει κακές υπηρεσίες στον τόπο. Η Ολυμπιακή με τη σημερινή της μορφή δυστυχώς λόγω του δομικού προβλήματος που περιέγραψα δεν μπορεί να γίνει κερδοφόρα με καμμία κυβέρνηση, με κανένα Υπουργό. Σε καμία χώρα της Ευρώπης, οπουδήποτε και αν υπήρχε μία τέτοια εταιρεία δεν θα μπορούσε να γίνει κερδοφόρα. 
      Τα σταθερά λειτουργικά της έξοδα για τη μισθοδοσία, για τη συντήρηση των αεροσκαφών, για τις υπηρεσίες επίγειας εξυπηρέτησης ξεπερνούν κατά πολύ τα έσοδα. Επιπλέον, καθώς η εταιρεία έχει πάψει να είναι μονοπώλιο, η αύξηση της τιμής των εισιτηρίων για να αντιμετωπιστεί το πρόβλημα δεν αποτελεί λύση, διότι αν επιλεγεί αυτή η λύση θεωρητικά –της αύξησης της τιμής των εισιτηρίων- οι επιβάτες που ταξιδεύουν με την Ολυμπιακή θα διαλέξουν τους ανταγωνιστές της. 
      Κάθε άλλη λύση επίσης που έχει αναφερθεί τις τελευταίες μέρες –και αναφέρθηκα ήδη σ’ αυτό- προσκρούει στο κοινοτικό δίκαιο, στο δίκαιο του ανταγωνισμού, στο ευρωπαϊκό δίκαιο των αερομεταφορών. Η μόνη λύση που έχουμε μπροστά μας είναι αυτή που η Κυβέρνηση, σε συμφωνία με την Ευρωπαϊκή Επιτροπή και με τη σφραγίδα της Ευρωπαϊκής Επιτροπής, δρομολογεί. 
      Η λύση είναι η αποκρατικοποίηση της εταιρείας. Η αποκρατικοποίηση της εταιρείας ήταν άλλωστε στο πρόγραμμά μας. Αυτό όμως γίνεται και σε όλη την Ευρώπη. Δεν μιλάω για την «BRITISH», τη «LUFTHANSA», την «IΒERIA» που είναι απολύτως ή σχεδόν απολύτως ιδιωτικές. 
      Η «ALITALIA», που είναι εν μέρει κρατική, εν μέρει ιδιωτική, αποκρατικοποιείται και αυτή και η αποκρατικοποίηση ξεκίνησε από την Κυβέρνηση της Κεντροαριστεράς, στην οποία συμμετείχαν οι πρώην κομμουνιστές και οι νυν κομμουνιστές της Ιταλίας. Η «AUSTRIAN» το ίδιο. Η Σκανδιναβική «S.A.S.» επίσης το ίδιο. 
      Αυτό που κάνουμε δεν είναι δική μας πατέντα. Είναι κάτι που γίνεται σ’ όλη την  Ευρώπη και σ’ όλο τον κόσμο. Και εσείς το προσπαθήσατε, αποτύχατε και θέλω να πιστεύω ότι η αντίδρασή σας δεν οφείλεται σε μικροψυχία. Πάντως, αυτό προσπαθήσατε να κάνετε και εσείς. 
      Αυτό, λοιπόν, που εσείς δεν καταφέρατε, το πέτυχε η Κυβέρνησή μας. Δηλαδή, να διαμορφώσει ένα σχέδιο αποκρατικοποίησης, το οποίο έχει την έγκριση της Ευρωπαϊκής Επιτροπής και πλέον μπορεί να προσεγγίσει γι’ αυτό το λόγο το ενδιαφέρον αξιόπιστων επενδυτών, καθώς αποκρατικοποιούνται καθαρές εταιρείες. 
      Με το σχέδιο που προωθούμε εξασφαλίζεται η έγκριση της Κομισιόν που μας δίνεται σε όλες τις προσπάθειες αποκρατικοποίησης, για πρώτη φορά. Εξασφαλίζεται το όνομα και το σήμα της Ολυμπιακής. Διασφαλίζονται απολύτως οι εργαζόμενοι της εταιρείας και αξιοποιούνται τα σημαντικά περιουσιακά στοιχεία των δύο σημερινών εταιρειών. Παράλληλα, συνεχίζεται αδιάκοπα το πτητικό έργο της Ολυμπιακής μέχρι την ολοκλήρωση της αποκρατικοποίησης. Καλύπτονται πλήρως τα νησιά μας και αποτρέπεται η δημιουργία εσωτερικού μονοπωλίου. 
      Με το σχέδιο της Κυβέρνησης δημιουργείται μία νέα, υγιής και ισχυρή εταιρεία με slots που θα αντιστοιχούν την πρώτη μέρα στο 65% των επιβατοχιλιομέτρων που διαθέτει η σημερινή εταιρεία. Αυτό από μόνο του συνιστά μεγάλη επιτυχία, διότι στην αντίστοιχη περίπτωση της «SABENA», οι Βέλγοι -με βελγική προεδρία μάλιστα τότε- ξεκίνησαν με το 38%, ενώ εμείς με το 65%. Οι Βέλγοι ξεκίνησαν μόνο με το σήμα, ενώ εμείς ξεκινάμε και με το όνομα και με το σήμα. 
      Και αυτό όσο και να προσπαθήσετε, όπου και να το πείτε, δεν μπορεί παρά να περάσει ως επιτυχία της Κυβέρνησης. Αυτό ακριβώς δείχνει και την αποτελεσματικότητα με την οποία διαπραγματευτήκαμε στην Ευρωπαϊκή Επιτροπή. 
      Αυτό το μοντέλο ακολουθούμε και στις εταιρείες επίγειας εξυπηρέτησης και στην εταιρεία της τεχνικής βάσης, που αθροιστικά και οι δύο μπορούν να ξεκινήσουν από το 65% -και όχι το 15%- των δραστηριοτήτων της Ολυμπιακής Αεροπορίας. 
      Επειδή επιμένετε να προκαλείτε και αναφέρεστε στη δήθεν χαριστική ρύθμιση που κάνουμε εμείς στην «AEGEAN» για την τεχνική βάση, έχω εδώ την επιστολή που είχε στείλει ο κ. Πλασκοβίτης από το Υπουργείο Εθνικής Οικονομίας στις 6 Αυγούστου 1997 στην Ευρωπαϊκή Επιτροπή, στην οποία έλεγε: «Περαιτέρω και σε ένδειξη καλής θέλησης, με σκοπό να διασκεδαστούν οι ανησυχίες της επιτροπής –δηλαδή της Κομισιόν- η ελληνική Κυβέρνηση αναλαμβάνει τη δέσμευση να νομοθετήσει και ρητώς την επιταγή χρησιμοποίησης αντικειμενικών, διαφανών και αμερόληπτων κριτηρίων κατά τη διάθεση εγκαταστάσεων και ευκολιών σε όποιους αερομεταφορείς αιτηθούν εγκαταστάσεις». Το καταθέτω για τα Πρακτικά. 
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτά κάνατε τότε και αυτά λέτε σήμερα! 
      (Θόρυβος από την πτέρυγα του ΠΑ.ΣΟ.Κ.)
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ποια ακριβώς; Τι λέγαμε;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Δεν με εκπλήσσει, αλλά ίσως εκπλήξει κάποιους Έλληνες πολίτες που σας βλέπουν να κατηγορείτε, ενώ κάνατε αυτά τα πράγματα.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ποια πράγματα;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Από εκεί και μετά, κυρίες και κύριοι συνάδελφοι, θέλω να σας πω ότι για το θέμα των εργαζομένων, εμείς, όπως είναι αυτονόητο, όπως είναι υποχρέωσή μας, συμπεριφερόμαστε με τρόπο ανθρώπινο, με τρόπο που τους καλύπτει απόλυτα. Και οι ίδιοι το γνωρίζουν και το γνωρίζουν πάρα πολύ καλά. 
      Ενισχύεται το συνταξιοδοτικό τους, για όσους εργαζομένους έχουν προσληφθεί πριν από την 1η Ιανουαρίου 1993, με δυνατότητα –δεν είναι υποχρεωμένος κανένας- για δύο χιλιάδες εκατόν τρεις απ’ αυτούς να πάρουν σύνταξη και για εξακόσιους σαράντα δύο να πλησιάσουν στο όριο της σύνταξης και εν πάση περιπτώσει, να χρησιμοποιήσουν τα πρόσθετα ένσημά τους, εάν αποφασίσουν να κάνουν μεταφορά σε άλλη Υπηρεσία του Δημοσίου ή αν πάνε στον ιδιωτικό τομέα. 
      Επίσης προβλέπουμε δυνατότητα μεταφοράς σε άλλες Υπηρεσίες του Δημοσίου -και παρουσιάσαμε δεκατέσσερις χιλιάδες θέσεις γι’ αυτό το λόγο- για όλους τους μόνιμους υπαλλήλους της Ολυμπιακής Αεροπορίας –που είναι τέσσερις χιλιάδες πεντακόσιοι ενενήντα τρεις- με τις ίδιες αμοιβές που παίρνουν σήμερα –το υπογραμμίζω για ακόμη μία φορά- και σ’ αυτές τις αμοιβές συμπεριλαμβάνονται και τα επιδόματα και όπου υπάρχουν διαφορές προβλέπεται ένα συμπληρωματικό επίδομα 500 ευρώ, προκειμένου να ισοσταθμιστεί η διαφορά και να φθάσουν στο ίδιο ακριβώς επίπεδο. Εννοείται ότι θα πάρουν το εφάπαξ το οποίο δικαιούνται. Έχουν ένα πρόσθετο επίδομα κοινωνικής ενίσχυσης, μετάβασης, για όσο διάστημα ενδεχομένως κάποιοι απ’ αυτούς αποφασίσουν –κι έχουν κάθε δικαίωμα- να αναζητήσουν κάποια άλλη δουλειά στον ιδιωτικό τομέα. 
      Επίσης για τους συμβασιούχους, για τους εποχικούς υπαλλήλους, που εμείς εκτιμούμε ότι λόγω των ανταγωνιστικότερων αποδοχών τους θα προσληφθούν από τους ιδιώτες επενδυτές, προβλέπουμε μοριοδότηση 50% για τους διαγωνισμούς στο Δημόσιο, πρόσθετη  ειδική ενίσχυση, μοριοδότηση, για τους διαγωνισμούς του Υπουργείου Μεταφορών, αλλά και σε περίπτωση –που εμείς την θεωρούμε απίθανη- που δεν καλυφθούν προβλέπουμε ειδικό τετραετές πρόγραμμα του Ο.Α.Ε.Δ. για την επιχορήγηση επιχειρήσεων όταν τους προσλαμβάνουν, με 25 ευρώ την ημέρα, για διάστημα τριών ετών και με υποχρέωση του εργοδότη να τους κρατήσει ακόμη έναν χρόνο. Το ξέρετε ότι το πρόγραμμα αυτό εφαρμόστηκε ήδη σε άλλες επιχειρήσεις και είχε απόλυτη επιτυχία. Κι επειδή όλοι ζούμε στην ίδια χώρα να ξέρετε ότι η Κυβέρνηση δεν θα επιτρέψει σε καμμία περίπτωση να δημιουργηθεί κλίμα ανασφάλειας στους  εργαζομένους, όσο κι αν το προσπαθήσετε. Με προσωπικές επιστολές απευθύνομαι σε όλους. Και να ξέρετε ότι δεν χαρίζω σε κανέναν το δικαίωμα να έχει παραπάνω ευαισθησία από μας, για τους εργαζομένους. Την ίδια ευαισθησία που έχετε εσείς, άλλη τόση έχουμε κι εμείς!
      (Χειροκροτήματα από την πτέρυγα της Νέας Δημοκρατίας)
      Από εκεί και πέρα γίνεται ξεκάθαρο, κυρίες και κύριοι συνάδελφοι, ότι εμείς πετυχαίνουμε μία λύση σύγχρονη κι ευρωπαϊκή, με την οποία διατηρείται το όνομα και το σήμα της Ολυμπιακής Αεροπορίας. Οι κύκλοι θα συνεχίσουν να πετάνε και στην Ελλάδα και στο εξωτερικό. Κανένας εργαζόμενος –κανένας!- δεν θα μείνει ακάλυπτος και η δέσμευσή μας του Δεκεμβρίου τηρείται στο ακέραιο.
      Κι επειδή κάποιοι λένε -γιατί ακούστηκε κι αυτό από την πλευρά του ΠΑ.ΣΟ.Κ.- «μα, δίνετε πολλά λεφτά για τους εργαζόμενους», να αποφασίσετε κατ’ αρχάς, αν δίνουμε πολλά ή λίγα. Αν θεωρείτε πάντως ότι δίνουμε πολλά, θα σας πω ότι το κόστος για τους εργαζομένους είναι σε βάθος εικοσιπενταετίας, ενώ τα ελλείμματα της Ολυμπιακής για τρία χρόνια και επί των ημερών των δικών σας και επί των ημερών των δικών μας. Τα νησιά μας συνεχίζουν να έχουν απρόσκοπτη αεροπορική σύνδεση. Αποτρέπουμε μονοπωλιακές καταστάσεις και βάζουμε τέλος στην κατασπατάληση του δημόσιου χρήματος. Ερωτώ λοιπόν και δεν είναι καθόλου ρητορικό το ερώτημα. Ερωτώ πραγματικά ανθρώπινα και ειλικρινά. Γιατί διαφωνείτε; Με ποια λογική υποστηρίζετε ότι δεν πρέπει να πάμε σε μία λύση που έχει όλα αυτά τα χαρακτηριστικά –όνομα, σήμα, κάλυψη των εργαζομένων, τέλος της κατασπατάλησης των χρημάτων των φορολογουμένων- και να κρατήσουμε τη σημερινή, άρρωστη κατάσταση, η οποία υπήρχε και επί των ημερών σας και επί των ημερών μας; 
      Είναι κοινωνική πολιτική αυτό; Είναι πατριωτική πολιτική αυτό; Για μένα η πραγματικά κοινωνικά ανάλγητη πολιτική είναι η πολιτική της συνέχισης της σημερινής άρρωστης και απαράδεκτης κατάστασης στην Ολυμπιακή. 
      (Χειροκροτήματα από την πτέρυγα της Νέας Δημοκρατίας)
      Και να σας πω και κάτι άλλο. Θα μου συγχωρήσετε τον προσωπικό τόνο, αλλά τα λέω, γιατί πραγματικά εγώ δεν θεωρώ πως κάνω ένα σόου εδώ πέρα, ότι έχω ένα ρόλο, αλλά ότι πραγματικά ο καθένας επιτελεί εδώ πέρα, από διαφορετικές θέσεις, το δικό του καθήκον. Άλλωστε, είμαστε λίγοι στην Ελλάδα και γνωριζόμαστε. 
      Θεωρώ ότι ειλικρινά μέσα σας αυτή την ώρα –όχι όλοι ίσως, αλλά οι περισσότεροι- πιστεύετε ότι αυτό που κάνουμε είναι μονόδρομος, γιατί βλέπετε –δεν μπορεί να μη βλέπετε- τι γίνεται σε όλη την Ευρώπη. Βλέπετε το πρόβλημα της Ολυμπιακής Αεροπορίας. Βλέπετε το οικονομικό της πρόβλημα. Βλέπετε το θέμα που έχει εδώ και πάρα πολλά χρόνια με την Ευρωπαϊκή Επιτροπή. Βλέπετε ότι όλες οι άλλες εταιρείες ή είναι 100% αποκρατικοποιημένες ή τώρα αποκρατικοποιούνται κι αυτές. 
      Και επειδή άκουσα πολλά από τους συναδέλφους του ΠΑ.ΣΟ.Κ., επιτρέψτε μου να τους υποβάλλω κι εγώ κλείνοντας, με τη σειρά μου, κάποιες ερωτήσεις.
      Μήπως θυμάστε ποιος δήλωνε τον Οκτώβριο του 2000, «η Ολυμπιακή Αεροπορία έχει δύο δυνατότητες. Ή να βρεθούν ταχύτατα ιδιωτικά κεφάλαια ή να αφεθεί να πτωχεύσει.»; Ήταν ο τότε Υπουργός Μεταφορών, ο κ. Βερελής. 
      Θυμάστε ποιος δήλωνε στις 5 Ιουνίου του 2000, «η Ολυμπιακή δεν πρόκειται να ορθοποδήσει, εάν δεν πωληθεί σε ιδιώτη.»; Ήταν ο πρώην Υπουργός Μεταφορών και σήμερα Κοινοβουλευτικός Εκπρόσωπος του ΠΑ.ΣΟ.Κ., ο κ. Πάγκαλος. 
      Θυμάστε ποιος δήλωνε στις 18 Φεβρουαρίου 2002, «παραμένει σταθερός προσανατολισμός μας η ιδιωτικοποίηση της Ολυμπιακής Αεροπορίας.»; Ήταν ο τότε Κυβερνητικός Εκπρόσωπος της Κυβέρνησης του ΠΑ.ΣΟ.Κ., ο κ. Χρήστος Πρωτόπαπας.
      Καταθέτω στα Πρακτικά το μπρίφινγκ εκείνης της ημέρας.
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ήταν, λοιπόν, η Κυβέρνησή σας και υποθέτω ο Κυβερνητικός σας Εκπρόσωπος και μίλαγε και εκ μέρους του Πρωθυπουργού σας. Και στην Κυβέρνηση αυτή, αν δεν κάνω λάθος, ήταν μέλος ο σημερινός Πρόεδρος του ΠΑ.ΣΟ.Κ. ως Υπουργός Εξωτερικών. 
      Το ΠΑ.ΣΟ.Κ., λοιπόν, που ως κυβέρνηση έκανε τρεις αποτυχημένες προσπάθειες αποκρατικοποίησης της Ολυμπιακής, λέει σήμερα –διά του κ. Σηφουνάκη, σε συνέντευξη Τύπου στις 25 Αυγούστου του 2008- ότι η Ολυμπιακή θα πρέπει να λειτουργεί υπό την εποπτεία του κράτους!
      Τι να πιστέψουμε; Ποια είναι η θέση σας; Συνεννοηθείτε μεταξύ σας και ελάτε μετά, για να ξέρω κι εγώ σε τι απαντάω! Διότι δεν γίνεται να απαντάω σε όλα αυτά μαζί! Θα πάθουμε vertigo εδώ πέρα, σ’ αυτήν την Αίθουσα, από τις αλλαγές θέσεων του ΠΑ.ΣΟ.Κ.!
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε. Κάνατε χρήση δέκα λεπτών και από τη δευτερολογία σας. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Τελειώνω, κύριε Πρόεδρε. 
      Θα  κάνω απλώς δύο ακόμα αναφορές. Έχω εδώ μπροστά μου ένα κείμενο. Θα μου επιτρέψετε για μερικά δευτερόλεπτα να το διαβάσω. 
      «Είμαι υπεύθυνος, γιατί είναι εν ζωή η Ολυμπιακή. Λέω ότι είχε ουσιαστικά κλείσει γιατί, είχε χρέη που ξεπερνούσαν τα 570.000.000.000 ευρώ, τα οποία συνεχώς συσσωρεύονταν και η Ευρωπαϊκή Επιτροπή απαγόρευσε τη χρηματοδότησή της. Ήταν θέμα ωρών να περιέλθει η Ολυμπιακή Αεροπορία σε κατάσταση πτωχεύσεως! Δεν είχε κατατεθεί απλώς η πρώτη αγωγή εναντίον της…
      Πήγα τότε με το μοιραίο «Φάλκον» στις Βρυξέλλες. Συνομίλησα με τον Ισπανό Επίτροπο κ. Ορέχα, ο οποίος κατά σύμπτωση ήταν ένας καλός μου φίλος και ύστερα από μακρά συνεργασία βρήκαμε μια λύση: Ένα πρόγραμμα εξυγίανσης. 
      Επέστρεψα με το πρόγραμμα εξυγίανσης, θεωρώντας ότι θα έπρεπε να είμαι ευτυχής και ότι θα έπρεπε να  με ευγνωμονούν. Θα έλεγα ότι έπρεπε να μου είχαν κάνει άγαλμα! Αντιμετώπισα μία υβριστική και συκοφαντική συγχορδία από τους συνδικαλιστές της Ολυμπιακής Αεροπορίας. Άρχισε μια διαπραγμάτευση, η οποία πήρε μία εντελώς απίστευτη μορφή. Τα πιο σκανδαλώδη προνόμια επροβάλλοντο ως κεκτημένα και υπήρχε πλήρης αδιαλλαξία. 
      Πήγα τότε στον Ανδρέα Παπανδρέου, του κατέθεσα μάλιστα και μία επιστολή και του είπα το εξής απλό! Ότι οι εκπρόσωποι των υπαλλήλων –διότι δεν μπορώ να ξέρω τι κάνουν οι ίδιοι οι υπάλληλοι, είναι άξιοι της μοίρας τους...- είναι πωρωμένοι. Δηλαδή ότι έχουν φθάσει σε ένα τέτοιο σημείο σήψης, ώστε πλέον η εταιρεία αυτή να μην έχει κανένα νόημα ως σύνολο ανθρώπων...»
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτές τις δηλώσεις τις έχει κάνει ο πρώην Υπουργός Μεταφορών και σημερινός Κοινοβουλευτικός Εκπρόσωπος του Κόμματός σας -ένας από τους τρεις Κοινοβουλευτικούς σας Εκπροσώπους- ο κ. Πάγκαλος. Σας εκφράζει; Τα πιστεύετε; Και από εκεί και πέρα, εάν δεν τα πιστεύετε, τι θα κάνετε;
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Πώς θα συνεννοηθείτε μέσα στο Κόμμα σας;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Και μία τελευταία δήλωση, κύριε Πρόεδρε, και τελειώνω με αυτή τη δήλωση και κάθομαι στο έδρανό μου. Είναι μία δήλωση που λέει το εξής: «Καλούμε την Κυβέρνηση και τον αρμόδιο Υπουργό τουλάχιστον να συμπεριφερθούν με αξιοπρέπεια, όπως πράττει ο συντηρητικός Πρωθυπουργός της Ιταλίας για τον εθνικό αερομεταφορέα της χώρας του, με επιθετική και όχι με παθητική πολιτική». Είναι η δήλωση του κ. Σηφουνάκη, στις 25 Αυγούστου του έτους 2008. Την καταθέτω.
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά την προαναφερθείσα δήλωση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Σε τέσσερις μέρες ξεκίνησε το πρόγραμμα της «ALITALIA», το οποίο βλέπετε πού έχει καταλήξει. Αυτό μας εισηγείστε να κάνουμε, να ακολουθήσουμε την πολιτική της «ALITALIA», όταν εδώ έχω την εφημερίδα «24 ORE», τη μεγαλύτερη οικονομική εφημερίδα της Ιταλίας, που είχε τίτλο χθες: «Ευρωπαϊκή Ένωση, το μοντέλο της Ολυμπιακής είναι ένα εξαιρετικό μοντέλο που μπορεί να ακολουθηθεί και από την «ALITALIA»».
      Αυτά, κυρίες και κύριοι συνάδελφοι και σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χαλβατζής ορίζει για τη σημερινή συζήτηση Κοινοβουλευτικό Εκπρόσωπο τον κ. Μαυρίκο.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Γεώργιος Σούρλας): Ναι, κύριε Βερελή.
      ΧΡΙΣΤΟΣ ΒΕΡΕΛΗΣ: Θα ήθελα το λόγο επί προσωπικού.
      ΠΡΟΕΔΡΕΥΩΝ (Γεώργιος Σούρλας): Κοιτάξτε, επί προσωπικού θα πάρετε το λόγο, όπως λέει ο Κανονισμός, μόλις ολοκληρωθεί η συζήτηση. Έτσι λέει ο Κανονισμός.
      ΧΡΙΣΤΟΣ ΒΕΡΕΛΗΣ: Είναι επί προσωπικού, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Όχι επί προσωπικού. Δεν είναι επί προσωπικού. Ξέρετε καλά ότι ο Κανονισμός λέει ότι, όταν γίνεται μια αναφορά σε ένα μέλος της νυν ή της πρώην Κυβέρνησης, έχετε το δικαίωμα να πάρετε…
      ΑΘΑΝΑΣΙΟΣ ΜΠΟΥΡΑΣ: Οι αναφορές στις πολιτικές είναι προσωπικό θέμα, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Μπούρα.
      ΧΡΙΣΤΟΣ ΒΕΡΕΛΗΣ: Μα, κύριε Μπούρα…
      ΠΡΟΕΔΡΕΥΩΝ (Γεώργιος Σούρλας): Κύριε Βερελή, σε μένα απευθυνθείτε.
      Κύριε Μπούρα, παρακαλώ πάρα πολύ.
      ΙΩΑΝΝΗΣ ΤΡΑΓΑΚΗΣ: Δεν υπάρχει κανένα προσωπικό. Εδώ είμαστε και ακούμε.
      ΠΡΟΕΔΡΕΥΩΝ (Γεώργιος Σούρλας): Έχετε δικαίωμα… Ακούστε, παρακαλώ.
      ΑΘΑΝΑΣΙΟΣ ΜΠΟΥΡΑΣ: Αν λέτε προσωπικό θέμα τις πολιτικές σας πράξεις, αυτό δεν είναι προσωπικό.
      ΠΡΟΕΔΡΕΥΩΝ (Γεώργιος Σούρλας): Ακούστε. Εγώ εδώ δεν είμαι μαριονέτα. Μπορώ να κάνω εκτιμήσεις και παρακολουθώ.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Έγινε αναφορά στο πρόσωπό σας. Δικαιούστε πέντε λεπτά στο τέλος της συζήτησης. Αυτό λέει ο Κανονισμός.
      ΘΕΟΧΑΡΗΣ ΤΣΙΟΚΑΣ: Όχι, στο τέλος.
      ΧΡΙΣΤΟΣ ΒΕΡΕΛΗΣ: Είναι προσωπικό.
      ΠΡΟΕΔΡΕΥΩΝ (Γεώργιος Σούρλας): Όχι, προσωπικό. Δεν υπάρχει προσωπικό. Είναι καθαρά πολιτικό, κύριε Βερελή. Δεν σας εξύβρισε κανένας, δεν απηύθυνε καμία μομφή. Ο Υπουργός έκανε αναφορές στην πολιτική σας δραστηριότητα.
      ΑΘΑΝΑΣΙΟΣ ΜΠΟΥΡΑΣ: Όχι, κύριε Πρόεδρε, δεν μπορεί να γίνεται κατάχρηση σ' αυτό.
      ΠΡΟΕΔΡΕΥΩΝ (Γεώργιος Σούρλας): Το Προεδρείο εκτιμά.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, σας παρακαλώ. Το Προεδρείο εκτιμά ότι δεν υπάρχει προσωπικό. Υπάρχει, όμως, δικαίωμα δικό σας να μιλήσετε και θα μιλήσετε.
      ΑΘΑΝΑΣΙΟΣ ΜΠΟΥΡΑΣ: Πολιτικά θέματα είναι «προσωπικό», δηλαδή;
      ΧΡΙΣΤΟΣ ΒΕΡΕΛΗΣ: Θα σας εξηγήσω τι έκανε.
      ΠΡΟΕΔΡΕΥΩΝ (Γεώργιος Σούρλας): Όχι, όμως, ως προσωπικό.
      ΧΡΙΣΤΟΣ ΒΕΡΕΛΗΣ: Θα μου επιτρέψετε να εξηγήσω;
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε,...
      ΠΡΟΕΔΡΕΥΩΝ (Γεώργιος Σούρλας): Ναι, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα μου επιτρέψετε;
      ΠΡΟΕΔΡΕΥΩΝ (Γεώργιος Σούρλας): Για ποιο πράγμα; Επί του Κανονισμού;
      ΑΠΟΣΤΟΛΟΣ ΚΑΚΛΑΜΑΝΗΣ: Θα ήθελα να μιλήσω μετά τον Υπουργό.
      ΠΡΟΕΔΡΕΥΩΝ (Γεώργιος Σούρλας): Ζήτησε, όμως, ο κ. Αλαβάνος το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Υποθέτω ότι το ΠΑ.ΣΟ.Κ. προηγείται.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πρόεδρε. Ζήτησε πριν από μία ώρα περίπου το λόγο ο κ. Αλαβάνος.
      Κύριε Πρόεδρε, σας παρακαλώ πάρα πολύ. Πριν από τρία τέταρτα, ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς ζήτησε το λόγο και τον παρακάλεσα να ολοκληρωθεί η συζήτηση των επερωτώντων Βουλευτών, να μιλήσει ο Υπουργός και μετά αυτός. Βεβαίως και μετά θα μιλήσετε εσείς.
      ΑΠΟΣΤΟΛΟΣ ΚΑΚΛΑΜΑΝΗΣ: Εντάξει, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Μετά, κύριε Πρόεδρε, βεβαίως.
      Κύριε Βερελή, αν θέλετε, μπορούμε ακόμα να κάνουμε το εξής. Να μιλήσει ο κ. Αλαβάνος τώρα ή, αν θέλετε και αν συμφωνεί και το Τμήμα…
      ΧΡΙΣΤΟΣ ΒΕΡΕΛΗΣ: Κύριε Πρόεδρε…
      ΙΩΑΝΝΗΣ ΤΡΑΓΑΚΗΣ: Δεν υπάρχει προσωπικό, γι’ αυτό και ο Κανονισμός επιτρέπει πέντε λεπτά στο τέλος να μιλήσει.
      ΠΡΟΕΔΡΕΥΩΝ (Γεώργιος Σούρλας): Κύριε Τραγάκη, περιμένετε λίγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Ναι, κύριε Κακλαμάνη.
      ΑΠΟΣΤΟΛΟΣ ΚΑΚΛΑΜΑΝΗΣ: Σωστά, εφόσον ζήτησε ο κ. Αλαβάνος πολύ πιο πριν…
      ΠΡΟΕΔΡΕΥΩΝ (Γεώργιος Σούρλας): Πριν από μια ώρα.
      ΑΠΟΣΤΟΛΟΣ ΚΑΚΛΑΜΑΝΗΣ: …πρέπει να του δώσετε το λόγο.
      Θέλω, όμως, να πω με την ευκαιρία αυτή ότι είναι καιρός, εφαρμόζοντας τον Κανονισμό, να δίνουμε το λόγο σε όποιους ζητούν κατά σειράν και όχι σε όποιους δεν τον ζητούν κατά σειράν, διότι η πρακτική η οποία, δυστυχώς, όχι μόνο σήμερα, αλλά για αρκετό διάστημα έχει καθιερωθεί, πέραν της αρχικής συζήτησης που, σύμφωνα με τον Κανονισμό, αρχίζει με τους εισηγητές και ειδικούς αγορητές, έχει κρατήσει μία πρακτική, παρά τον Κανονισμό, να δίδεται κατά σειράν ο λόγος στους εκπροσώπους των Κομμάτων, γεγονός που προκαλεί και τις διαμαρτυρίες των Βουλευτών.
      Όποιος, λοιπόν, ζητεί το λόγο κατά σειρά του, δίδεται. Θα πάρει ο κ. Αλαβάνος το λόγο. Μετά, παρακαλώ να μιλήσω εγώ, διότι απουσιάζει ο εκπρόσωπός μας και θέλω να κάνω χρήση του δικαιώματος να μιλήσω. 
      ΠΡΟΕΔΡΕΥΩΝ (Γεώργιος Σούρλας): Ναι, κύριε Πρόεδρε.
       ΑΠΟΣΤΟΛΟΣ ΚΑΚΛΑΜΑΝΗΣ: Αλλά, κύριε Πρόεδρε, σε ό,τι αφορά τον Κανονισμό, σας παρακαλώ, προσέξτε με. Ο κ. Βερελής δεν ζήτησε το λόγο ως διατελέσας Υπουργός, που σύμφωνα με άλλη διάταξη του Κανονισμού δικαιούται…
      ΑΘΑΝΑΣΙΟΣ ΜΠΟΥΡΑΣ: Δεν θέλει συνήγορο, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Επιτέλους! Επιτέλους!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, πάρα πολύ!
       ΑΠΟΣΤΟΛΟΣ ΚΑΚΛΑΜΑΝΗΣ: Όποιος έχει το λόγο, δικαιούται να ομιλεί. Και όποιος δεν έχει το λόγο, μπορεί να «παραμιλεί», αλλά όχι εις επήκοον των άλλων. 
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Πρόεδρε.
       ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ο κ. Βερελής δεν ζήτησε το λόγο, όπως δικαιούται από τον Κανονισμό, ως διατελέσας Υπουργός Μεταφορών, ώστε να του δοθεί ο λόγος στο τέλος της συνεδρίασης. Ζήτησε το λόγο, όπως ακούσαμε όλοι, διότι ο κύριος Υπουργός έκανε μία αναφορά, όχι ασφαλώς προς όφελος, αλλά μάλλον προς ψόγον του κ. Βερελή. Επομένως, εσείς έχετε τη δυνατότητα να δώσετε το λόγο τώρα στον κ. Βερελή να εξηγήσει σε τι συνίσταται το προσωπικό του και στη συνέχεια να κρίνετε, εάν θα του δώσετε πέντε λεπτά  για να αναπτύξει το θέμα. 
      ΠΡΟΕΔΡΕΥΩΝ (Γεώργιος Σούρλας): Ακούστε, κύριε Πρόεδρε. Εσείς ξέρετε πολύ καλύτερα από εμένα…
      ΑΠΟΣΤΟΛΟΣ ΚΑΚΛΑΜΑΝΗΣ: Συγγνώμη, κατ’ αρχάς με ακούσατε;
      ΠΡΟΕΔΡΕΥΩΝ (Γεώργιος Σούρλας): Άριστα σας άκουσα.
       ΑΠΟΣΤΟΛΟΣ ΚΑΚΛΑΜΑΝΗΣ: Λέω ότι για ένα λεπτό πρέπει να του δώσετε το λόγο…
      ΠΡΟΕΔΡΕΥΩΝ (Γεώργιος Σούρλας): Το άκουσα, κύριε Πρόεδρε.
       ΑΠΟΣΤΟΛΟΣ ΚΑΚΛΑΜΑΝΗΣ: …και εάν κρίνετε ότι υπάρχει λόγος, θα μιλήσει άλλα πέντε λεπτά.
      ΠΡΟΕΔΡΕΥΩΝ (Γεώργιος Σούρλας): Μου επιτρέπετε τώρα να έχω και εγώ γνώμη και να πω ότι κάτι έχω μάθει πέντε χρόνια στο Προεδρείο;
      Κοιτάξτε. Το Προεδρείο κρίνει, ο Προεδρεύων, ότι δεν υπάρχει προσωπικό. Και είμαι απόλυτος σε αυτό, διότι έκανε πολιτικές αναφορές. Δεν αποτέλεσαν οι αναφορές του Υπουργού μομφή στο πρόσωπο του κ. Βερελή, αλλά αναφέρθηκε στις πολιτικές που άσκησε. Επομένως, δικαιούται και πρέπει να κάνει χρήση του άρθρου 135 στο τέλος της συζήτησης.
      Τι μπορεί να γίνει, όμως; Εάν συμφωνούν όλοι, όσοι πρόκειται να πάρουν το λόγο και το Τμήμα, μπορεί να κάνει χρήση του πενταλέπτου, όχι στο τέλος, αλλά τώρα. Ο Προεδρεύων, όμως, δεν δέχεται σε καμμία περίπτωση ότι υπάρχει προσωπικό θέμα. Πρέπει να το σεβαστείτε αυτό, κύριε Πρόεδρε. Δεν υπάρχει προσωπικό θέμα. Μην το κάνουμε αυτό θεσμό, συνήθεια είναι και σε κάθε περίπτωση ζητάω το λόγο επί προσωπικού για να κάνω την αγόρευσή μου.
      Επομένως, έχουμε να κάνουμε το εξής.
       ΑΠΟΣΤΟΛΟΣ ΚΑΚΛΑΜΑΝΗΣ: Ζητώ συγγνώμη, κύριε Πρόεδρε, επιτρέψτε μου.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Πρόεδρε, ακούστε με λίγο. Δεν υπάρχει προσωπικό.
       ΑΠΟΣΤΟΛΟΣ ΚΑΚΛΑΜΑΝΗΣ: Επιτρέψτε μου. Αυτό που λέτε είναι σωστό. Πράγματι ο Κανονισμός δίνει το δικαίωμα στον Προεδρεύοντα… 
      ΠΡΟΕΔΡΕΥΩΝ (Γεώργιος Σούρλας): Να αποφανθεί.
       ΑΠΟΣΤΟΛΟΣ ΚΑΚΛΑΜΑΝΗΣ: Αφήστε με να ολοκληρώσω. Ξέρετε, δεν γίνεται να αλληλοδιακοπτόμεθα. Έχω και εγώ αυτό το ελάττωμα, όταν με διακόπτουν, να οξύνω τη φωνή μου. Μη με διακόπτετε, λοιπόν, για να πω την άποψή μου και τελείωσα.
      Έχετε πράγματι το δικαίωμα να κρίνετε ότι δεν υπάρχει προσωπικό θέμα και να μη δώσετε καν το λόγο για να εξηγήσει ο Βουλευτής σε τι συνίσταται το προσωπικό του θέμα. Αλλά αυτό το δικαίωμα, κύριε Πρόεδρε, ασκείται σπανιότατα, διότι κινδυνεύει το Προεδρείο, εφαρμοζόμενης της επόμενης διάταξης που λέει ότι εάν υπάρχει αντίρρηση ερωτάται το Σώμα και ο Προεδρεύων φροντίζει όσο μπορεί να μη φαίνεται ότι εγκρίνονται οι πράξεις του μόνο από τη μία πλευρά…
      ΠΡΟΕΔΡΕΥΩΝ (Γεώργιος Σούρλας): Ακούστε λίγο σας παρακαλώ.
       ΑΠΟΣΤΟΛΟΣ ΚΑΚΛΑΜΑΝΗΣ: Διότι, επειδή υπάρχει αντίρρηση θα υποχρεωθείτε κατά τον Κανονισμό να ρωτήσετε …
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πρόεδρε.
       ΑΠΟΣΤΟΛΟΣ ΚΑΚΛΑΜΑΝΗΣ: …και θα έχετε την Αντιπολίτευση απέναντί σας και θα σας χειροκροτήσει μόνο η Συμπολίτευση. Γι’ αυτό ο Προεδρεύων απέφευγε πάντοτε να κάνει χρήση αυτής της διατάξεως.
      ΠΡΟΕΔΡΕΥΩΝ (Γεώργιος Σούρλας): Θέλω να με ακούσετε όμως και εμένα.
       ΑΠΟΣΤΟΛΟΣ ΚΑΚΛΑΜΑΝΗΣ: Δώστε του ένα λεπτό να πει σε τι συνίσταται το προσωπικό του και αποφασίστε μετά ότι δεν υπάρχει λόγος.
      ΠΡΟΕΔΡΕΥΩΝ (Γεώργιος Σούρλας): Επειδή αυτό σπανιότατα γίνεται και εγώ το κάνω για πρώτη φορά ως Προεδρεύων…
       ΑΠΟΣΤΟΛΟΣ ΚΑΚΛΑΜΑΝΗΣ: Φυσικά.
      ΠΡΟΕΔΡΕΥΩΝ (Γεώργιος Σούρλας): …επομένως, έχω το δικαίωμα να κάνω χρήση.
       Όχι, κύριε Πρόεδρε, με σεβασμό και εκτίμηση θα πω ότι δεν συμφωνώ μαζί σας. Θα πρέπει να κάνει χρήση του πενταλέπτου. Μόνο που αυτό μπορεί να γίνει τώρα και όχι στο τέλος της συνεδρίασης. Μόνο έτσι. Παρακαλώ, σεβαστείτε και τον εκάστοτε Προεδρεύοντα και στην προκειμένη περίπτωση εμένα, που προσπαθώ με ευλάβεια, με αντικειμενικότητα, να ασκήσω τα καθήκοντα που μου αναθέσατε. 
      Εδώ βέβαια, μπαίνει ένα θέμα. Είπαμε στον κ. Αλαβάνο να μιλήσει. Κύριε Πρόεδρε, συμφωνείτε; 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, θέλω να μιλήσω. 
      ΠΡΟΕΔΡΕΥΩΝ (Γεώργιος Σούρλας): Κύριε Βερελή, μόλις μιλήσει ο κ. Αλαβάνος για οκτώ λεπτά, έχετε το λόγο για πέντε λεπτά με την έγκριση του Τμήματος, βάσει του άρθρου 135 παράγραφος 9 του Κανονισμού. 
      Ταυτόχρονα, ο κ. Αλαβάνος ορίζει ως Κοινοβουλευτικό Εκπρόσωπο για τη σημερινή συνεδρίαση τον κ. Λεβέντη. 
      Κύριε Λεβέντη, μετά την ομιλία του Προέδρου σας, δεν έχετε και εσείς χρόνο στη διάθεσή σας. Όμως, εν πάση περιπτώσει, μπορεί να δοθεί καθ’ υπέρβαση.   
      Κύριε Πρόεδρε, έχετε το λόγο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Θα ήθελα να πω ότι αν μου το επέτρεπε ο Κανονισμός, θα μπορούσα να μιλάω επί ώρες για την Ολυμπιακή Αεροπορία, παίρνοντας υπόψη ότι επί είκοσι και πάνω χρόνια ως Ευρωβουλευτής έχω πάνω από τέσσερις χιλιάδες ώρες πτήσης με την Ολυμπιακή Αεροπορία και έχω βιώσει πάρα πολύ τις δυνατότητες, τις δυσκολίες, τα προβλήματα και τις απογοητεύσεις διαχρονικά και κυρίως την ικανότητα του προσωπικού το οποίο αν βρισκόταν στο κατάλληλο πλαίσιο θα μπορούσε να ανταποκριθεί με ενθουσιασμό, με πίστη και με αισιοδοξία για να επιβιώσει αυτή η εταιρεία. 
      Δεν έχω, όμως, πέντε ώρες να μιλήσω και γι’ αυτό θα είμαι συνοπτικός. 
      Κατ’ αρχάς, θέλω να πω στον κύριο Υπουργό -παλιό μου συνάδελφο ο οποίος δεν μου έχει δώσει καμμία λαβή για ερωτηματικά σχετικά με την ακεραιότητά του, όπως και οι συγκεκριμένοι συνάδελφοι του ΠΑ.ΣΟ.Κ. οι οποίοι μίλησαν μέχρι σήμερα- ότι στην περίπτωση της Ολυμπιακής Αεροπορίας έχουμε τη λάθος Κυβέρνηση, που σε λάθος χρόνο, κάνει τη λάθος κίνηση. Και θα σας πω γιατί. 
      Είναι λάθος η Κυβέρνηση που έχουμε σήμερα, γιατί είναι μία Κυβέρνηση η οποία μέσα στις παγκόσμιες πια οικονομικές εξελίξεις είχε πιστέψει -και πιστεύει- ότι μέσα από την απελευθέρωση των αγορών και την έλλειψη κοινωνικών ή άλλων ελέγχων, μέσα από τη συρρίκνωση του δημόσιου τομέα και μέσα από το μοχλό του real estate που έφθασε μέχρι τα μοναστήρια και τους «Εφραίμ» θα μπορούσε να δώσει μία κίνηση στην ελληνική οικονομία και επίλυση των προβλημάτων. Αντί γι’ αυτό, βλέπουμε την καθήλωση και το περιβάλλον σήψης και διαφθοράς το οποίο έχει δημιουργηθεί σχεδόν σε όλους τους τομείς. 
      Δεύτερον, αυτό που γίνεται είναι σε λάθος χρόνο, κύριε Υπουργέ, διότι αυτό που βλέπουμε σήμερα είναι οι κυβερνήσεις οι οποίες είχαν τη σημαία και τη δύναμη να επιβάλουν τις αρχές της συρρίκνωσης του δημόσιου τομέα, της αγοράς χωρίς κανονισμούς και χωρίς ελέγχους –κάτι που έχουμε δει ιδιαίτερα στον πιστωτικό και στεγαστικό τομέα- όπως οι Ηνωμένες Πολιτείες να αναγκάζονται, γενόμενες πολιτικά «γελοιογραφία», να επαναφέρουν το δημόσιο τομέα. 
      Και εγώ δεν μπορώ να καταλάβω, πώς την ίδια στιγμή που η κυβέρνηση αυτού του ανεκδιήγητου Προέδρου -του κ. Μπους- έρχεται και εθνικοποιεί τη «FUNNY MAY» και τη «FREDDY MAC» -δύο γίγαντες, δηλαδή, στην αμερικανική πιστωτική και ασφαλιστική αγορά- εμείς εδώ πέρα ασχολούμαστε ακόμα με το πώς θα πουλήσουμε την Ολυμπιακή Αεροπορία.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Και μας λέτε ότι αυτό επιβάλει η Ευρωπαϊκή Ένωση. Κατ’ αρχάς, δεν μπορεί να το επιβάλλει η Ευρωπαϊκή Ένωση και δεν το επιβάλλει. Το επιβάλλει σε ορισμένους. 
      Χθες, η βρετανική κυβέρνηση έριξε δεκάδες εκατομμύρια λίρες στη «HALIFAX BANK OF SCOTLAND», προκειμένου να τη συγκρατήσει. Χρησιμοποίησε το δημόσιο χρήμα προκειμένου να συγκρατήσει μία μεγάλη τράπεζα, το κέντρο της τραπεζικής αγοράς στη Σκωτία. Και ας κόψουν τα παραμύθια οι κυβερνήσεις, όπως και η δική σας, αλλά και παλιά του ΠΑ.ΣΟ.Κ.. 
      Στην Ευρωπαϊκή Ένωση πρέπει να διεκδικούμε και δεν μπορούμε να δεχόμαστε άλλα μέτρα και άλλα σταθμά. 
      Δεν ντρέπεται ο κ. Καραμανλής, γιατί ο κ. Μπράουν επιβάλλει την κρατική στήριξη μιας τράπεζας και εμείς, μια χώρα της Ευρωπαϊκής Ένωσης που θέλουμε να στηρίξουμε αυτή τη δημόσια επιχείρηση των αερομεταφορών, πρέπει να σκύβουμε το κεφάλι και να γονατίζουμε και να ντρεπόμαστε και να λέμε «δεν μας το επιτρέπει η Ευρωπαϊκή Ένωση»;
      Λάθος χρόνος λοιπόν! Και είναι λάθος η κίνηση αυτή, διότι σήμερα, μέσα στο πλαίσιο αυτών των υψηλών τιμών πετρελαίου, μέσα στη γενικότερη πίεση που νιώθουν οι αεροπορικές επιχειρήσεις και οι αερομεταφορές, αλητείες θα παρουσιαστούν για να αγοράσουν την Ολυμπιακή. Αλητείες, σαν και αυτές τις αλητείες που είχαν παρουσιαστεί στις μέχρι τώρα προκηρύξεις διαγωνισμών που είχαν γίνει από εσάς ή από τις κυβερνήσεις του ΠΑ.ΣΟ.Κ. Αλητείες!
      Και μας είπατε για την «ALITALIA». Φυσικά, θα είναι ντροπή να καταλήξει η χώρα μας στις μεθόδους Μπερλουσκόνι, αλλά και Πρόντι πριν από τον Μπερλουσκόνι. Όμως, βλέπουμε στην «ALITALIA» κάτι, ακόμα και μ’ αυτή τη φοβερή Κυβέρνηση Μπερλουσκόνι! Βλέπουμε κάτι που δεν είδαμε σε εσάς! Αυτοί που θα συναποφάσιζαν το μέλλον της εταιρείας θα ήταν τα συνδικάτα! 
      Και ξέρετε, κύριε Υπουργέ –το ξέρετε- χθες το βράδυ, παρά το γεγονός ότι οι αντίστοιχες τέσσερις Γενικές Συνομοσπονδίες της Ιταλίας είχαν συμφωνήσει με αυτούς που έλεγαν «bandage» οι εργαζόμενοι στην «ALITALIA», τα συνδικάτα της «ALITALIA» διαφώνησαν και κατέρρευσε η όλη λογική της επίλυσης που πήγαν να κάνουν. 
      Όμως, στην Ιταλία, σ’ αυτήν την αθλιότητα του «Μπερλουσκονισμού», είπαν «δεν την πουλάμε σε άλλους», «δεν την πουλάμε σε ξένους», «δεν δεχόμαστε την «AIR FRANCE» και την «KLM»»!
      Χειρότερα από τον Μπερλουσκόνι έχουμε καταντήσει! Και θέλω να σας πω, κύριε Υπουργέ –και απευθύνομαι σε εσάς ως Υπουργό Μεταφορών- δεν μπορεί να τηρούμε δύο μέτρα και δύο σταθμά για την Ευρωπαϊκή Ένωση. Εδώ πέρα μας λέτε ότι όλα αυτά γίνονται, γιατί πρέπει να τα κάνουμε, διότι πιέζει η Ευρωπαϊκή Ένωση. Αυτό είναι το παραμύθι που πάμε να «φάμε» όλοι μας. 
      Κύριε Υπουργέ, έρχομαι στα διόδια. Στα διόδια υπάρχει η οδηγία 62/1999 περί επιβολής διοδίων, τελών κ.λπ. στα βαρέα οχήματα που χρησιμοποιούν κάποια έργα υποδομής. Η οδηγία αυτή επιτρέπει την επιβολή διοδίων μόνο σε αυτοκινητοδρόμους ή σε δρόμους που έχουν διαχωριστική λωρίδα μεταξύ τους, μεταξύ των δύο ρευμάτων κυκλοφορίας. 
      Δίνω την οδηγία για τα Πρακτικά. 
      (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ Α. Αλαβάνος καταθέτει για τα Πρακτικά την προαναφερθείσα οδηγία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είστε παράνομος! Είστε παράνομος κοινοτικά…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Είναι του Υ.ΠΕ.ΧΩ.Δ.Ε. αυτό. Διευκρινιστικά το λέω.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Θα απαντήσετε, κύριε Υπουργέ, αν θέλετε. 
      Είστε παράνομος κοινοτικά σε σχέση με την επιβολή διοδίων. Μη χρησιμοποιούμε τέτοια επιχειρήματα, επομένως και τέτοια λόγια. 
      Εγώ θέλω να πω ότι είναι λάθος κίνηση, διότι δεν μπορεί να προχωρήσει. Θα καταλήξει σε αλητείες. Επιβαρύνει το προσωπικό και με το γεγονός ότι ένα πολύ μεγάλο μέρος του προσωπικού το ρίχνετε στην αβεβαιότητα και σε ένα καθεστώς όπου δεν τηρούνται οι δεσμεύσεις και οι υποσχέσεις των κυβερνήσεων και με όρους που για πάρα πολλούς είναι αρνητικοί. Και όσον αφορά τους συμβασιούχους, τα μόρια των συμβασιούχων είναι σαν πληθωριστικό χρήμα. Μοιράζουμε μόρια στους συμβασιούχους. Μοιράζουμε μόρια παντού. Σε κάθε κατηγορία μιλάμε για μόρια, ενώ στην πραγματικότητα οι άνθρωποι έχουν δουλειά και δεν πρέπει να τη χάσουν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Προέδρου)
      Κύριε Πρόεδρε, θα ήθελα ένα-δύο λεπτά. 
      Δεν πρέπει, κύριε Υπουργέ -και κύριοι συνάδελφοι του ΠΑ.ΣΟ.Κ. που αναφερθήκατε προηγουμένως- να μιλάμε για τα ελλείμματα της Ολυμπιακής. 
      Κύριοι συνάδελφοι του ΠΑ.ΣΟ.Κ., έχετε μεγάλες ευθύνες, πάρα πολύ μεγάλες ευθύνες, για το λόγο ότι το μεγάλο λάθος της Κυβέρνησης Καραμανλή είναι ότι ολοκληρώνει τη δική σας πολιτική και, ξέρετε, ήταν η πολιτική «Speedwing».
      	Περιμέναμε, κύριοι συνάδελφοι, μία αυτοκριτική και αν όχι αυτοκριτική, έναν προβληματισμό ότι μπορεί να κάναμε λάθος, ότι μπορεί να φταίμε κι εμείς μαζί μ’ αυτούς. Κάνατε προγράμματα εξυγίανσης επανειλημμένα από την εποχή του ΚΙΝΟΚ. Τα θυμάμαι όταν ήμουν Ευρωβουλευτής. Δεν βάλατε σε κανένα πρόγραμμα εξυγίανσης τις υποχρεώσεις του δημοσίου απέναντι στην Ολυμπιακή. Τα ανέφερε και ο κ. Ανδρουλάκης. Τύπος, κρατικοί «μανδαρίνοι», φίλοι, ψηφοφόροι έλυναν και έδεναν μέσα στην Ολυμπιακή. Οι πάντες ταξίδευαν τζάμπα. Υπήρχαν κομματικές διοικήσεις οι οποίες επέλεγαν τα αεροπλάνα με βάση την προμήθεια και τη μίζα που θα έπαιρναν. 
      Αυτά είναι που έχουν «γονατίσει» την Ολυμπιακή, γι’ αυτό η Ολυμπιακή αντί σαν τις άλλες εταιρείες να έχει έναν, δύο, τρεις τύπους αεροσκαφών, έχει τη μεγαλύτερη συλλογή γραμματοσήμων, διότι το κάθε αεροπλάνο από την κάθε εταιρεία ήταν και μία μίζα στις τσέπες των Υπουργών. 
      Μην ξεχνάτε ότι υπάρχει πρόσωπο το οποίο κατηγορείται –δεν λέω ότι είναι ένοχος- για την υπόθεση «SIEMENS», που σημαίνει τι; Ότι καθόριζε τις προμήθειες του δημοσίου με βάση τη μίζα –η κατηγορία- και ήταν Υπουργός Μεταφορών του ΠΑ.ΣΟ.Κ. σε μία κρίσιμη φάση της Ολυμπιακής Αεροπορίας. Τα ξέρετε όλα αυτά. Θέλετε να πούμε ονόματα;
      (Θόρυβος από την πτέρυγα του ΠΑ.ΣΟ.Κ.)
      	ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριοι συνάδελφοι, αφήστε τον κ. Αλαβάνο να ολοκληρώσει.
      	Κύριε Πρόεδρε, ολοκληρώστε, σας παρακαλώ.
      	ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού της Ριζοσπαστικής Αριστεράς): Δεν ξέρουμε το μοντέλο Ακριβάκη; Θέλετε να μιλήσω για το μοντέλο Ακριβάκη; Γιατί με πιέζετε να μιλήσω με ονόματα; 
      	ΘΕΟΧΑΡΗΣ ΤΣΙΟΚΑΣ: Κλείνουν την εταιρεία, κύριε Πρόεδρε.
      	ΠΡΟΕΔΡΕΥΩΝ (Αναστάσιος Νεράντζης): Σας παρακαλώ πάρα πολύ, κύριε Τσιόκα, μη διακόπτετε.
      	ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού της Ριζοσπαστικής Αριστεράς): Μαζί την κλείνετε. 
      	ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, μην απευθύνεστε σε κάποιον ονομαστικά αν έχετε την καλοσύνη. Ολοκληρώστε, σας παρακαλώ.
      	ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ο κ. Ακριβάκης δεν είναι μέλος της Βουλής.
      	Περίμενα κάτι από σας, κύριοι συνάδελφοι του ΠΑ.ΣΟ.Κ. Χθες ζήτησα να δω την επίκαιρη επερώτησή σας και περίμενα μία στροφή και σας καλώ να την κάνετε, μία στροφή όπου να μιλάτε για δημόσια επιχείρηση η οποία μόνο έτσι μπορεί να σταθεί. 
      	Επειδή δεν θέλω να είμαι γενικός και μόνο καταγγελτικός, καταλήγω λέγοντας, κύριε Χατζηδάκη, ότι εσείς και η Κυβέρνηση επιβαρύνεστε μ’ ένα βύθισμα σε μία τελική κρίση και εξαφάνιση της Ολυμπιακής Αεροπορίας. Θέλω να πω ότι σήμερα, στηριζόμενοι μόνο στο δημόσιο και με εντελώς άλλες πολιτικές απ’ αυτές που είχαν ακολουθηθεί μέχρι τώρα, μπορεί να επιβιώσει η Ολυμπιακή Αεροπορία και ο κόσμος της. Πέρα από τα οικονομικά των εργαζομένων, είναι κρίμα σε μία χώρα όπου ο άλλος έχει κινδυνεύσει για να γίνει πιλότος, έχει δουλέψει για δέκα χρόνια ως πιλότος -έχουμε βρεθεί και μαζί, κύριε Υπουργέ, μέσα σε καταιγίδες, έχουμε φοβηθεί, έχουμε χαρεί μέσα στα αεροπλάνα- να τον οδηγείς έξω από την αγορά εργασίας. Έτσι αξιοποιεί τις παραγωγικές της δυνάμεις η χώρα μας; Δεν είναι μόνο ο πιλότος, είναι και ο ιπτάμενος φροντιστής, είναι η συνοδός, είναι ο ειδικευμένος…
      	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Προέδρου)
      	ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Πρόεδρε, πρέπει να ολοκληρώσετε. Έχουν περάσει ήδη δώδεκα λεπτά.
      	ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ολοκληρώνω, κύριε Πρόεδρε.
      	Επειδή πολύ συζητείται το αν έχει ή δεν έχει πρόγραμμα ο ΣΥ.ΡΙΖ.Α., τηλεγραφικά θα αναφέρω τα δέκα σημεία του προγράμματός μας για την Ολυμπιακή. 
      	Το πρώτο: Ανακοίνωση στην Ευρωπαϊκή Ένωση και όχι διαπραγμάτευση για την απόφαση στήριξης της Ολυμπιακής Αεροπορίας, όπως έκανε ο κ. Μπράουν με την H BOSS. 
      Δεύτερον, ο δείκτης ασφαλείας ως κεντρικό στοιχείο στην αναδιοργάνωση των αερομεταφορών στη χώρα μας.
      Τρίτον, προσανατολισμός σ’ ένα νέο στόλο ο οποίος θα ελαχιστοποιεί το κόστος συντήρησής του, δηλαδή, θα στηρίζεται σε μικρό αριθμό τύπων αεροπλάνων.
      	Τέταρτον, πλήρης λειτουργική και διοικητική αυτοτέλεια των Δ.Ε.Κ.Ο. και των διοικήσεών τους.
      	Πέμπτον, ισότιμες και αμοιβαία επωφελείς στρατηγικές συμμαχίες με διεθνείς αεροπορικές εταιρείες.
      	Έκτον, σύμπραξη με τον Ε.Ο.Τ. για ειδικά πακέτα ολοκληρωμένου τουρισμού.
      	Έβδομον, αναβάθμιση της τεχνικής βάσης σε διεθνές επισκευαστικό κέντρο.
      Όγδοο, η πλήρης αξιοποίηση του ανθρώπινου δυναμικού, το οποίο είναι πολύτιμο. Είναι κρίμα να ξεριζώνουμε τα τριαντάφυλλα.
      Ένατο, εθνικός διάλογος, για να υπάρξει πλήρως καταγεγραμμένη οικονομική και επιχειρησιακή στρατηγική για την εταιρεία και ανάλογη τοποθέτηση της διοίκησης διακομματικά. 
      Και δέκατο, ένταξη της Ολυμπιακής σ’ ένα νέο πρόγραμμα συνδυασμένων εθνικών μεταφορών με οδικές, σιδηροδρομικές και θαλάσσιες μεταφορές.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Αλαβάνο.
      Σύμφωνα με την απόφαση του Τμήματος έχει το λόγο ο κ. Βερελής για πέντε λεπτά.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, ακούσαμε τον Υπουργό Μεταφορών, κ. Χατζηδάκη να αναφέρει επανειλημμένα αυτά τα οποία συνέβησαν στο παρελθόν και είτε από άγνοια, κάτι το οποίο θέλω να το πιστεύω και να το ελπίζω, είτε από σκόπιμη διαστρέβλωση να λέει πράγματα παντελώς λανθασμένα. 
      Παράδειγμα πρώτο. Ανέφερε ότι ξεκίνησε και μετά από δεκαεννιά ημέρες οι Ολυμπιακές Αερογραμμές είχαν 23.000.000 ευρώ ήδη ζημιές, νομίζω, κύριε Υπουργέ, είπατε. Η αλήθεια ποια είναι; Ότι οι Ολυμπιακές Αερογραμμές έγιναν με το νομικό όχημα των Μακεδονικών Αερογραμμών που μετέφεραν ήδη παθητικό 23.000.000 ευρώ. Από το ένα στο άλλο, υπάρχει μία τεράστια διαφορά. Μην πέφτετε εύκολα σε οικονομικό λαϊκισμό, κύριε Υπουργέ. Κάνει σφάλμα, όταν ασκείτε διοίκηση.
      Δεύτερον, αναφέρατε ένα έγγραφο της τότε Επιτρόπου Παλάθιο προς εμένα και είπατε την ημερομηνία Ιούλιος του 2003. Η νομοθετική ρύθμιση την οποία κάναμε, την κάναμε τον Σεπτέμβριο του 2003 κι ενημερώθηκε πλήρως, αναλυτικότατα, με επανειλημμένες επισκέψεις η Επίτροπος και το επιτελείο της και ο διευθυντής της νυν Ευρωβουλευτής της Νέας Δημοκρατίας, προαχθείς, προαχθείς –το υπογραμμίζω δύο φορές. Αυτοί που είχαν μεγάλη αντίρρηση για το πρόγραμμά μας δυστυχώς ήταν η Κοινοβουλευτική Ομάδα στην Ευρωβουλή της Νέας Δημοκρατίας και υπέγραφε ερωτήσεις, προσπαθώντας λανθασμένα, άφρονα να τορπιλίσει αυτό που προσπαθούσαμε να κάνουμε. Και αυτό που προσπαθούσαμε να κάνουμε ήταν αυτό που επέτασσε η λογική και το δημόσιο συμφέρον. Αποτέλεσμα: Έγινε μία διαρθρωτική αλλαγή, η μοναδική που έγινε όλα αυτά τα χρόνια στην Ολυμπιακή, με επιτυχία. Μέσα σε ένα βράδυ άλλαξε το όνομα και μετά από τριακόσιες συμφωνίες υπεγράφησαν, λειτούργησαν όλα άψογα. 
      Θέλω να δω στο τέλος του οκταμήνου, που λέτε εσείς, τι θα έχει μείνει. Πετάει η Βιστονίδα, κύριε Υπουργέ; Μπορεί να πετάει. Η Ολυμπιακή αμφιβάλλω πάρα πολύ αν θα πετάει και τότε θα πρέπει να δώσετε εξηγήσεις στον ελληνικό λαό, διότι τότε θα έχουμε φτάσει να έχουμε ένα μονοπώλιο, το οποίο θα δημιουργεί τεράστια προβλήματα. 
      Υπήρξε ενδιαφέρον, διότι χρειαζόταν η εταιρεία ιδιωτικά κεφάλαια, και ήταν έμπρακτο από αξιόλογους επενδυτές. Και το μεγάλο ερώτημα στη δική σας την παράταξη: Γιατί απορρίφθηκαν και αποπέμφθηκαν κακήν κακώς αυτοί οι επενδυτές; Τι οδήγησε σ’ αυτό; Οδήγησε μήπως το γεγονός ότι οι ανταγωνιστές δεν ήθελαν ανταγωνισμό; Οδήγησε μήπως το γεγονός ότι η λύση που είχε επιλεγεί από το κόμμα σας και την Κυβέρνησή σας ήταν η λύση διά της σήψης; Διότι ξανακάνατε διαγωνισμό, εμφανίστηκε πάλι αξιόπιστο επενδυτικό κεφάλαιο και πάλι το διώξατε. Και τι κάνατε στο μεταξύ διάστημα; Μήπως βελτιώσατε τα πράγματα; Μήπως κάνατε μία βελτίωση θεαματική; Θα σας πω εγώ τι κάνατε. Είχαμε συμφωνήσει με όλα σχεδόν, πλην ενός, τα Σωματεία να υπάρξει αλλαγή στις εργασιακές σχέσεις, διότι ήταν ανάγκη και με ωριμότητα έγινε αυτό και υπήρξε αλλαγή στους κανονισμούς εργασίας. Αυτό δημιούργησε μείωση στο κόστος εργασίας. Διότι εκεί που υπήρχε υποχρέωση είκοσι ωρών εργασίας, πήγαμε στις τριάντα, τριάντα δύο, όπως είχε η «LUFTHANSA», όπως είχε η «ALITALIA». 
      Τι κάνατε εσείς μόλις γίνατε Κυβέρνηση, πράγμα το οποίο είναι ακατανόητο στην πρώτη ματιά και δεν μπορεί να αντιληφθεί κανείς γιατί έγινε: Επαναφέρατε τους παλαιούς κανονισμούς εργασίας. Γιατί; Εγώ θα πω την απάντηση που νομίζω. Για να είναι κάποιοι απολύτως βέβαιοι ότι το καράβι θα βουλιάξει, διότι έπρεπε δωρεάν να περνούν τα μερίδια αγοράς στον ανταγωνισμό, διότι κοστίζει αυτό. 
      Και να σας πω και κάτι άλλο. Αναφερθήκατε στη «Speedwing» και καλώς αναφερθήκατε. Υπήρξε μία προσπάθεια τότε, πριν από το 2000, να έρθει μια εταιρεία να διαχειριστεί. Όταν ανέλαβα Υπουργός, τον πρώτο μήνα κιόλας, φώναξα την «BRITISH AIRWAYS» και ρώτησα «έχετε σκοπό να βάλετε χρήματα στην Ολυμπιακή;» και η απάντηση ήταν «όχι». Και τους είπα «μαζέψτε τα και φύγετε» και έφυγαν μέσα σε δεκαπέντε μέρες. Αυτή είναι η αλήθεια και αυτή είναι η διαχείριση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όμως, μία εταιρεία που έχει να αγοράσει αεροπλάνο από τα μέσα της δεκαετίας του ’90 χρειάζεται επειγόντως κεφάλαια. Και είμαστε στην περίεργη θέση και αυτό το λέω και για τον κύριο Πρόεδρο του Συνασπισμού, ο οποίος βλέπει τώρα πόσο δύσκολη είναι η διοίκηση -διότι την «ΑΥΓΗ» διοικείτε, κύριε Πρόεδρε και βλέπετε τι προβλήματα έχετε- να μην μπορεί ο μέτοχος να βάλει χρήματα στην εταιρεία του, το ελληνικό δημόσιο. Και να μην μπορεί διότι επανέρχονται επανειλημμένα και γίνονται διαρκείς διαδικασίες και αφήνεται νομικά η Ολυμπιακή ανυπεράσπιστη. Άλλο μεγάλο θέμα αυτό. Μέχρι τις εκλογές του 2007 αφέθηκε η Ολυμπιακή νομικά ανυπεράσπιστη.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε παρακαλώ.
      ΧΡΙΣΤΟΣ ΒΕΡΕΛΗΣ: Τελειώνω, αγαπητέ κύριε Πρόεδρε, λέγοντας το εξής πολύ απλό. Δεν είναι αυτονόητο ότι μπορούν να γίνουν αυτά τα οποία λέτε ότι θα γίνουν, κύριε Υπουργέ. Το σήμα ενδεχομένως ναι. Το όνομα ενδεχομένως ναι. Τα slots δεν είναι περιουσία της εταιρείας, είναι παραχώρηση τρίτων αεροπορικών αρχών προς την εταιρεία. Εύχομαι να μπορέσετε να κάνετε αυτό το οποίο μπορέσαμε και κάναμε εμείς. Αυτό, όμως, το οποίο αμφιβάλλω απολύτως, είναι αν με τις συνθήκες και με τα συγκεκριμένα εμπόδια, τα οποία θα υπάρχουν στην πορεία, θα βρεθεί κάποιος να βάλει χρήματα σ’ αυτή την εταιρεία. Και ο Απρίλιος δυστυχώς είναι κοντά και μετά τον Απρίλιο θα είναι οι ευρωεκλογές. Και τότε θα εισπράξετε ένα πολύ βαρύ λογαριασμό.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Έχει ζητήσει το λόγο για μια σύντομη παρέμβαση ο κύριος Υπουργός.
      Ορίστε, κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κατ’ αρχάς θέλω να πω ότι τίποτα το προσωπικό δεν είχε η αναφορά μου στον κ. Βερελή. Τον εκτιμώ όπως και κάθε συνάδελφο σ’ αυτήν την Αίθουσα και δεν είναι του ύφους μου έτσι κι αλλιώς τέτοιου είδους αντιλήψεις και συμπεριφορές. Είναι αυτονόητο, αλλά το επαναλαμβάνω.
      Από εκεί και μετά, όμως, υπάρχει η πραγματικότητα, στην οποία θέλω να αναφερθώ.
      Κυρίες και κύριοι συνάδελφοι, οι Μακεδονικές Αερογραμμές εκείνη την περίοδο, όταν έγιναν οι Ολυμπιακές Αερογραμμές, είχαν 3.000.000 κέρδη. Στα 23.000.000 ευρώ, τα οποία ανέφερα, αυτό που μπορώ να δεχθώ είναι ότι μέσα σ’ αυτό συμπεριλαμβάνονται και 7.000.000 καταλογισμοί από την εφορία. Αλλά το νούμερο είναι ακριβές.
      Δεύτερον, όταν κάνατε την προσπάθεια που κάνατε τότε, είχε προηγηθεί το θέμα της «SABENA», το οποίο δημιούργησε ένα προηγούμενο στην Ευρωπαϊκή Ένωση και στην Ευρωπαϊκή Επιτροπή. Και μ’ αυτό το προηγούμενο είχατε να παλέψετε και εσείς, μ’ αυτό το προηγούμενο είχαμε να παλέψουμε και εμείς. Η διαφορά μας είναι ότι εμείς συμφωνήσαμε με την Ευρωπαϊκή Επιτροπή και προχωρούμε σε καθεστώς νομικής ασφάλειας για τις όποιες επενδύσεις γίνουν, ενώ εσείς κάνατε κάποιο τρικ, θέλατε να το ξεπεράσετε από τη γωνία, επίκειvτο και εκλογές τότε, θέλατε να παρουσιάσετε ότι λύνατε το θέμα της Ολυμπιακής, με τον τρόπο που το λύσατε, αποκρύπτοντας ότι υπήρχε αντίδραση από την Ευρωπαϊκή Επιτροπή, η οποία αποδεικνύεται από τα έγγραφα, τα οποία σας κατέθεσα και η οποία δημόσια εξεφράσθη στις αρχές του 2004. Μάλιστα εμείς και εγώ, είχα κάνει ερώτηση τότε στην Ευρωπαϊκή Επιτροπή, επειδή τα γνώριζα και ήθελα να δείξω στους Έλληνες πολίτες ότι το εγχείρημα αυτό απλά και μόνο θα φορτώσει καινούργια χρέη στις πλάτες των φορολογουμένων. Και η Επιτροπή επειδή δεν είχε τότε τελειώσει το όλο εγχείρημα, μάσησε τα λόγια της –υπάρχει η απάντηση- και δεν είπε δημόσια τον Οκτώβριο του 2003 αυτό που είπε ξεκάθαρα στις αρχές του 2004 και αυτό που είχε γράψει σε σας στις επιστολές σας.
      Επομένως, οι ερωτήσεις των Ευρωβουλευτών της Νέας Δημοκρατίας ανεδείκνυαν το πρόβλημα και προειδοποιούσαν για τα χρέη τα οποία θα φορτωθούν στο τέλος οι φορολογούμενοι λόγω των προεκλογικών τρικ του ΠΑ.ΣΟ.Κ.
      ΘΕΟΧΑΡΗΣ ΤΣΙΟΚΑΣ: Ποιον προειδοποιούσαν;
      ΠΡΟΕΔΡΕΥΩΝ (Αναστάσιος Νεράντζης): Παρακαλώ μη διακόπτετε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Από εκεί και μετά ξέρετε ότι ακριβώς επειδή το εγχείρημα δεν είχε την έγκριση της Ευρωπαϊκής Επιτροπής, δεν μπορούσε να προσελκύσει και αξιόπιστους επενδυτές. 
      Και στις δικές σας προσπάθειες και στις δικές μας προσπάθειες, τη δική μας τη μία που έγινε το 2005, οι δικηγόροι των επενδυτών τους σταματούσαν διότι τους έλεγαν ότι αυτό που πάτε να κάνετε είναι επισφαλές, είναι επικίνδυνο για σας οικονομικά καθώς δεν υπάρχει έγκριση της Ευρωπαϊκής Επιτροπής και μπορεί να δημιουργηθεί μείζον θέμα.
      Για το κόστος στο οποίο αναφερθήκατε, επαναλαμβάνω αυτό που είπα και προηγουμένως, ότι πράγματι υπήρξε μία ρύθμιση αυξήσεως των μισθών των υπαλλήλων το 2005. Αλλά θέλω να είμαστε και εμείς οι δύο -και ο κ. Πέππας και ο κ. Πατέστος της Π.Α.Σ.Κ.Ε. της Ολυμπιακής- έτσι ώστε όταν τα πείτε, να δούμε πώς θα αντιδράσουν και αν συμφωνούν μαζί σας.
      ΧΡΙΣΤΟΣ ΒΕΡΕΛΗΣ: Μα, κύριε Υπουργέ…
      ΘΕΟΧΑΡΗΣ ΤΣΙΟΚΑΣ: Για τους κανονισμούς εργασίας…
      ΠΡΟΕΔΡΕΥΩΝ (Αναστάσιος Νεράντζης): Μη διακόπτετε σας παρακαλώ πολύ!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Για τα slots στα οποία αναφερθήκατε και είπατε ότι θα τα χάσουμε, είναι μέσα στην απόφαση της Ευρωπαϊκής Επιτροπής, ότι όλα τα βασικά slots της Ολυμπιακής μπορεί να διατηρηθούν και μάλιστα ενδεικτικά και για να μην υπάρχουν παρανοήσεις, κατονομάζονται αρκετά απ’ αυτά, της Νέας Υόρκης, του Λονδίνου-Χίθροου, της Φραγκφούρτης, του Μιλάνου-Malpenca, Βρυξέλλες κ.λπ.. 
      Τέλος, ειλικρινά δεν κατάλαβα, γιατί επαναφέρατε το θέμα που δεν έθιξα εγώ και που θα έπρεπε να το θίξω και το έθιξε ο κ. Αλαβάνος για τη «Speedwing». Πιο λεόντειος συμφωνία, πιο απαράδεκτη συμφωνία μεταξύ κράτους και μίας ιδιωτικής εταιρείας δεν μπορεί να υπάρξει. Τη βάλατε όχι εσείς, οι προκάτοχοί σας Υπουργοί στην Ολυμπιακή, αμείφθηκε, αμείφθηκε αδρά και χωρίς να έχει κανένα πρόβλημα και κανένα ρίσκο σε περίπτωση που αποτύχει, όπως απέτυχε η προσπάθεια δήθεν εξυγίανσης τότε της Ολυμπιακής. Γι’ αυτό, λοιπόν, δεν νομίζω ότι πρέπει να αναφέρεσθε με τον τρόπο που αναφερθήκατε, αλλά μάλλον ως κόμμα πρέπει να απολογείστε!
      ΠΡΟΕΔΡΕΥΩΝ (Αναστάσιος Νεράντζης): Τον λόγο έχει ζητήσει ο Πρόεδρος κ. Απόστολος Κακλαμάνης.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, σας παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Κύριε Βερελή, καθίστε. Δεν έχετε το λόγο. Ήδη παρατυπήσατε, διότι δεν αναφερθήκατε στο θέμα που αναφερόμασταν. Σας παρακαλώ καθίστε. Δεν έχετε το λόγο.
      ΧΡΙΣΤΟΣ ΒΕΡΕΛΗΣ: Το δέχεται ο Υπουργός, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο. Παρακαλώ καθίστε. Έχω ήδη δώσει το λόγο στον κ. Κακλαμάνη. Κύριε Πρόεδρε, παρακαλώ ελάτε.
      Κύριε Κακλαμάνη, σε σας απευθύνομαι. Έχετε το λόγο. Παρακαλώ ελάτε!
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ένα έκτακτο κώλυμα εμπόδισε και τον Κοινοβουλευτικό μας Εκπρόσωπο να βρίσκεται σήμερα εδώ. Αν και αυτοτελώς λαμβάνω το λόγο, εκ των πραγμάτων, θα αναφερθώ στη θέση του ΠΑ.ΣΟ.Κ., για να είμαστε ξεκάθαροι σ’ αυτήν την Αίθουσα. 
      Ο κύριος Υπουργός εφαρμόζει τακτική Κλαούσεβιτς. Αλλά αυτές οι μέθοδοι είναι για τα πεδία εκείνα όπου τα αποτελέσματα κρίνονται από την ωμή βία, τα αιφνιδιαστικά μέσα που χρησιμοποιεί κανείς.
      Εδώ είναι χώρος επιχειρημάτων, τοποθετήσεων, αντικρούσεων. Αυτό ισχύει εδώ, όπως και σε κάποιες άλλες Αίθουσες, στις οποίες –δεν το λέω γι’ αυτήν την περίπτωση- κάποτε, κάποιοι ασκούντες εξουσία πρέπει επιτέλους να βρεθούν. Αυτό χρειάζεται για να αποπλυθεί, κύριε Πρόεδρε, το στίγμα που βαρύνει επί σειρά ετών ολόκληρο τον πολιτικό κόσμο.
      Αυτά που ζει η χώρα αυτές τις ημέρες, έρχονται να βαρύνουν ακόμα περισσότερο σ’ αυτήν την αξίωση του ελληνικού λαού. Και πρέπει να είναι αξίωση, αγαπητοί συνάδελφοι, όλων μας. Δεν είναι δυνατόν να διασύρεται ολόκληρος ο πολιτικός κόσμος, να σύρεται εκ θεμελίων το πολιτικό σύστημα της χώρας. Υπάρχουν ελάχιστοι επίορκοι του όρκου που δίνουν και στην Αίθουσα αυτή και όταν αναλαμβάνουν υπουργικά καθήκοντα και όταν παίρνουν την εντολή του ελληνικού λαού οι οποίοι πλουτίζουν λεηλατούντες ή συνεργαζόμενοι με ολόκληρες μαφίες που λεηλατούν το δημόσιο πλούτο. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, συγγνώμη που διακόπτω. Ποιους εννοείτε κατ’ αρχήν;
      ΑΠΟΣΤΟΛΟΣ ΚΑΚΛΑΜΑΝΗΣ: Είπα ότι δεν είναι αυτή η περίπτωσή μας.
      Για σας αναφέρθηκα ότι σ’ αυτήν την Αίθουσα και σ’ άλλες αίθουσες εκεί τα επιχειρήματα, τα στοιχεία και όχι οι αιφνιδιασμοί αλά Κλαούσεβιτς δίνουν απαντήσεις. 
      Τώρα ποιους εννοώ, για να έχετε περισσότερη εμπιστοσύνη, διαβάστε αυτά τα οποία λένε  Βουλευτές που με την ψήφο τους στηρίζεται η Κυβέρνηση των πολιτικά τουλάχιστον, ενόχων. Τουλάχιστον πολιτικά. Διότι ο εισαγγελέας του Αρείου Πάγου, κ. Σανιδάς, είπε ότι διαπίστωσε κακουργηματικές πράξεις, άδικες πράξεις από τις οποίες όμως «απήλλαξε» τους υπευθύνους Υπουργούς αφού εφεύρε ως λόγον αίροντα το άδικο των πράξεών τους, την πλάνη! Ως «μωράς παρθένους» απήλλαξε ο κ. Σανιδάς Υπουργούς που συνέπραξαν στην τελείωση του εγκλήματος του Βατοπαιδίου. 
      Κύριε Πρόεδρε, το θέμα της Ολυμπιακής Αεροπορίας δεν είναι της εποχής στην οποία αναφέρθηκε ο Πρόεδρος του Συνασπισμού, κ. Αλαβάνος. Δεν είναι της εποχής, της δεκαετίας του ’80, όπου δυστυχώς και η τότε Αριστερά με την τότε Δεξιά σπίλωναν προσωπικά τον Ανδρέα Παπανδρέου βάλλοντας εναντίον διαφόρων στελεχών της κυβερνήσεως του και του κρατικού μηχανισμού, όπως ήταν ο τότε Πρόεδρος της Ολυμπιακής ο κ. Ακριβάκης. 
      Έχουν περάσει είκοσι και πλέον χρόνια έκτοτε. Ακόμη και τα βαρύτερα των κακουργημάτων παραγράφονται, αγαπητοί φίλοι του Συνασπισμού, που θυμηθήκατε τον κ. Ακριβάκη σήμερα, που όμως αθωώθηκε, εσείς που κάνετε, υποτίθεται, οξεία αντιπολίτευση στην Κυβέρνηση. Αλλά όπως έχω πει πολλές φορές τα «σκάγια» σας παίρνουν εμένα που βρίσκομαι ανάμεσά σας. Παίρνουν το ΠΑ.ΣΟ.Κ.. 
      Λυπάμαι αλλά έχετε κάποια κοινά με τον κ. Καραμανλή. Ο κ. Αλαβάνος φαίνεται ότι διαβάζει κι αυτός επιμελώς τις δημοσκοπήσεις και καθορίζει και αυτός όπως κι ο κ. Καραμανλής την τακτική του ανάλογα με το τι λένε οι δημοσκοπήσεις. 
      Κύριε Πρόεδρε, το πρόβλημα εδώ είναι ξεκάθαρο. Τι θέλουμε; Χρειάζεται η χώρα αυτή εδώ στις εσχατιές της Βαλκανικής εθνικό μεταφορέα; Έχουμε λόγους εθνικούς  με διάσπαρτο τον Ελληνισμό σ’ όλα τα πέρατα της γης. Έχουμε ανάγκη εθνικού αερομεταφορέα. Έχουμε ανάγκη για λόγους κοινωνικούς, οικονομικούς, αναπτυξιακούς. Είμαστε μια χώρα δύσβατη, με πολλά νησιά, δεν είμαστε η Ολλανδία, μια πεδιάδα. Έχουμε ανάγκη, λοιπόν, από τον εθνικό μας αερομεταφορέα. 
      Δεν είναι προσωπική αυτή η αιχμή, κύριε Χατζηδάκη, αλλά σας τα είπα και όταν φέρατε το νέο πρόεδρο του Οργανισμού Σιδηροδρόμων Ελλάδος: «ο τρώσας και ιάσεται». Εσείς έρχεστε εκεί που «χτυπήσατε» και στον Ο.Σ.Ε. και στην Ολυμπιακή και σε πολλά άλλα μεγάλα έργα μαζί με το συνάδελφό σας, τον κ. Τρακατέλλη. Τουλάχιστον γι’ αυτήν την ιστορία του Μαλλιακού θα έπρεπε κάποια στιγμή να δώσετε κάποια εξήγηση. Γιατί τόσο πάθος; Οι Έλληνες Ευρωβουλευτές της Νέας Δημοκρατίας κάνατε εκατό και πάνω ερωτήσεις στην Κομισιόν; Τελικώς, για όλες αυτές τις έρευνες που ζητούσατε, παραδείγματος χάριν στον Ο.Σ.Ε. ήρθε η Ευρωπαϊκή Επιτροπή να πει ότι «ναι, αυτές οι καταγγελίες είχαν βάση»; Απλώς εξ αντικειμένου -δεν μπορώ να πω ότι είχατε αυτόν το στόχο- βλάψατε τον Ο.Σ.Ε., βλάψατε την οικονομία της χώρας, καθυστέρησαν μεγάλα έργα, βλάψατε την Ολυμπιακή. 
      Εγώ θα περίμενα από εσάς με αίσθηση ευθύνης και αφού μεταγνώσετε γι’ αυτήν την τακτική που ακολουθήσατε στο Ευρωπαϊκό Κοινοβούλιο, να κοιτάξετε τώρα πώς δεν θα δώσετε την εκτελεστική βολή στο θύμα, στην Ολυμπιακή, και πώς δεν θα εφαρμόσετε αυτά που εξήγγειλε ο κύριος Πρωθυπουργός, ο κ. Καραμανλής, πριν από πέντε χρόνια στη Διεθνή Έκθεση της Θεσσαλονίκης και τα οποία δεν ετόλμησε, προφανώς, στα τέσσερα χρόνια που πέρασαν να τα θέσει σε εφαρμογή. 
      Τι είχε πει, κύριε Πρόεδρε, τότε ο κ. Καραμανλής; «Η Ολυμπιακή θα κλείσει» είπε. «Αποφασίζομεν και διατάσσομεν», «σεμνά και ταπεινά». Έρχεσθε τώρα, στο παρά πέντε, όταν είναι τουλάχιστον πιθανό –δεν λέω βέβαιο, διότι εξαρτάται από την τελική κρίση του ελληνικού λαού- τώρα που φεύγετε και λέτε ότι λυπηθήκατε την Ολυμπιακή τεσσεράμισι χρόνια, αλλά φεύγοντας πρέπει οπωσδήποτε να εκτελεσθεί το θύμα; Γιατί θύμα της πολιτικής σας, κύριε Υπουργέ, υπήρξε η Ολυμπιακή. Μιλώ με έναν τόνο, πέραν αυτού που πράγματι συνηθίζω, διότι μου αρέσει στην Αίθουσα αυτή να είμαστε στη φωνή και στο φρόνημα, όσο μπορούμε, πιο καταληπτοί από τους πάντες. 
      Θέλω, όμως, να σας πω –και αυτή τη μαρτυρία μου να τη λάβετε υπ’ όψιν σας και είμαι σε θέση να σας την εξειδικεύσω, διότι ίσως να έχετε και προσωπικό ενδιαφέρον επ’ αυτού- ότι υψηλότατο, όσο δεν γίνεται πιο ψηλά, ηγετικό στέλεχος της παρατάξεώς σας επανειλημμένως, όταν ήμουν Πρόεδρος της Βουλής, όταν η Ολυμπιακή ήταν κρατική εταιρεία, μου έλεγε: Γιατί η Βουλή και οι Βουλευτές πρέπει οπωσδήποτε να ταξιδεύουν μόνο με την Ολυμπιακή; Γιατί να μην ταξιδεύουν και με την άλλη εταιρεία; Την εταιρεία που θα είναι, βέβαια, τώρα ο προνομιούχος ιδιωτικός φορέας, κυρίες και κύριοι συνάδελφοι. 
      (Θόρυβος από την πτέρυγα του ΠΑ.ΣΟ.Κ.)
      ΙΩΑΝΝΗΣ ΔΡΙΒΕΛΕΓΚΑΣ: Από τότε…
      ΑΠΟΣΤΟΛΟΣ ΚΑΚΛΑΜΑΝΗΣ: Είχατε αυτήν την αντίληψη. Δεν υπαινίσσομαι ιδιοτέλειες. Και σ’ αυτό είχε δίκιο ο κ. Αλαβάνος που είπε –μίλησε και δυστυχώς έφυγε και δεν είναι εδώ, για να ακούσει μετά την επίπληξη και τον έπαινο- ότι την ίδια ημέρα στη μητρόπολη του καπιταλισμού έρχεται ο μέγας φωτοδότης σας στη νεοφιλελεύθερη αυτή κατολίσθηση και κρατικοποιεί ιδιωτικές τράπεζες. Ο ίδιος ο Μπαρό, κύριε Υπουργέ σας είχαμε ελέγξει τότε, γιατί, όταν είπε ως επίτροπος της Ευρωπαϊκής Ένωσης ότι θα κλείσει η Ολυμπιακή, δεν αντισταθήκατε, σας είπαμε ότι εκεί πηγαίνοντας, όπως είπε τώρα και ο κ. Αλαβάνος, δεν πας για να εκλιπαρήσεις, αλλά για να παλέψεις. Ο κ. Μπαρό, λοιπόν, είναι στη Γαλλία, τώρα, Υπουργός. Μπορείτε να τον ρωτήσετε τι κάνει με τις γαλλικές τηλεπικοινωνίες; Τι κάνει με όλα τα δίκτυα τα οποία θέλει να κρατήσει υπό τον έλεγχό της –και σωστά- η γαλλική κυβέρνηση; 
      Είναι καθαρά πολιτική η τοποθέτησή μου. Οι συνάδελφοί μου αναφέρθηκαν και θα αναφερθούν και στις δευτερολογίες τους λεπτομερώς στα επί μέρους στοιχεία. Τώρα, κύριε  Πρόεδρε, συγχωρείστε με, δεν θέλω να κάνω το δάσκαλο, αλλά από την εμπειρία που έχω αισθάνομαι την ανάγκη να πω την άποψή μου γι’ αυτό το φαινόμενο. Πρέπει να σταματήσει αυτό το φαινόμενο «δώστε μου το χρόνο της δευτερολογίας μου». Ο κύριος Υπουργός είπε τις απόψεις του, αλλά το να ζητά και το χρόνο της δευτερολογίας του είναι σαν αυτή η Αίθουσα του διαλόγου να μετατρέπεται σε Αίθουσα μονολόγου. Λέει καθένας την άποψή του -και πρωτολογία και δευτερολογία- και σηκώνεται και φεύγει.
      Κλείνοντας, κύριε Πρόεδρε, θέλω να πω ότι τιμώ τους Ιταλούς εργαζόμενους που είπαν ότι «δεν πρόκειται εμείς να παραδοθούμε στους ληστές». Έτσι είπαν γι’ αυτούς που έφερε ο προξενητής τους, ο κ. Μπερλουσκόνι, για την ιταλική εταιρεία. Τιμώ όμως και τους Έλληνες εργαζόμενους της Ολυμπιακής. Δεν νομίζω ότι έχετε κάποιο λόγο εσείς να μην τους τιμάτε. Όμως, κύριε Υπουργέ, κάνετε μεγάλο λάθος. Πριν πάτε στις Βρυξέλλες, οφείλατε να κουβεντιάσετε, και με εμάς εάν θέλετε, ότι έχετε αυτό το σχέδιο. Το σχέδιο που διαβάζουμε στον οικονομικό Τύπο, το σχέδιο που διακινείται στις υπηρεσίες των Βρυξελλών, γιατί να μην το ξέρουν αυτό τα κόμματα; 
      	Γιατί να μην το ξέρουν τα σωματεία, οι εργαζόμενοι, παρά λέτε, σαν να σας εξιλεώνει αυτό ότι «έστειλα οκτώ χιλιάδες επιστολές σε κάθε εργαζόμενο». 
      Πρώτα, απ’ όλα εγώ πιστεύω ότι πρέπει να σεβόμαστε πραγματικά το συνδικαλιστικό κίνημα που είναι ένα από τα βάθρα του δημοκρατικού μας πολιτεύματος. Είναι λάθος τα όποια συνδικαλιστικά λάθη να οδηγούν στην απαξίωσή του. Και αυτό έχετε κάνει. Έχετε καταργήσει τις συλλογικές διαπραγματεύσεις. Το νόμο που όλα τα κόμματα ομοφώνως –ήμουν ο Υπουργός Εργασίας επί Οικουμενικής- ψηφίσαμε εδώ, τον καταργήσατε. Όλοι οι εργαζόμενοι τώρα, πάνε στις ατομικές συμβάσεις. Είναι έγκλημα αυτό που γίνεται. Να σεβαστείτε τους εργαζόμενους. Δεν τους εκθειάζω, αλλά πρέπει να τους βοηθήσουμε να λειτουργήσουν ως συνδικαλιστικό κίνημα. Σας είπε ο κ. Βερελής ότι συμφώνησαν οι εργαζόμενοι σε περιορισμό και των αποδοχών τους και των όποιων διευκολύνσεών τους, για να προχωρήσει η λύση του 2003, την οποία δυστυχώς εσείς τινάξατε στον αέρα και επικαλείστε τώρα διάφορα έωλα επιχειρήματα, όπως το περί ελλείμματος 23.000.000 ευρώ, ενώ σας είπε  ότι ήταν το έλλειμμα των Μακεδονικών Αερογραμμών που ενσωματώθηκε. Κι όχι μόνο δεν είπατε, ναι, έκανα λάθος, αλλά επιμένετε επ’ αυτού. 
      Είναι λάθος αυτή η πολιτική, την οποία ακολουθείτε. Λυπάμαι, γιατί όπως φαίνεται θα κλείσει η Ολυμπιακή. Λυπάμαι, γιατί κάποιος άγνωστος σε μας –δεν ξέρω αν τον γνωρίζετε εσείς- ιδιώτης θα έχει στο έλεός του όλον αυτόν τον κόσμο και κυρίως αυτό που είναι τιμή και δόξα αυτού του τόπου αλλά και ανάγκη για την οικονομία και την ελληνική κοινωνία, την Ολυμπιακή Αεροπορία. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Έχω την τιμή να ανακοινώσω προς το Τμήμα ότι οι Υπουργοί Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας, μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας για συνεργασία στον τομέα της ενέργειας».
      Παραπέμπεται στην αρμόδια Διαρκή Επιτροπή.
      Ο Κοινοβουλευτικός Εκπρόσωπος της Νέας Δημοκρατίας κ. Ιωάννης Γιαννέλλης, Βουλευτής Λέσβου έχει το λόγο.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Κυρίες και κύριοι συνάδελφοι, διαβάζοντας το κείμενο της επερώτησης του ΠΑ.ΣΟ.Κ. σχημάτισα την εντύπωση ότι οι συνάδελφοι, οι οποίοι υπέγραψαν το κείμενο αυτό, είτε απαρνήθηκαν την πολιτική που ασκούσε το ΠΑ.ΣΟ.Κ. στο θέμα της Ολυμπιακής Αεροπορίας, επί είκοσι συνεχή χρόνια είτε πάσχουν από βαριάς μορφής πολιτική αμνησία. Δεν εξηγείται διαφορετικά και η προχθεσινή στάση του πολιτικού σας εκπροσώπου του κ. Ραγκούση, τον οποίο άκουσα να λέει ότι το ΠΑ.ΣΟ.Κ. θα σταθεί στο πλευρό των εργαζομένων, για να μην ιδιωτικοποιηθεί η Ολυμπιακή εταιρεία. 
      Ακούγοντας δε σήμερα τους συναδέλφους εδώ του ΠΑ.ΣΟ.Κ., αλλά και τον Πρόεδρο τον κ. Κακλαμάνη, έπαθα πλήρη σύγχυση. Σήμερα υπάρχει σύγχυση στο Κοινοβούλιο, υπάρχει σύγχυση θέσεων. Θα ήθελα να ξέρω, μια που βλέπω κοντά τον κ. Βερελή, τον πρώην Υπουργό και τον αγαπητό Πρόεδρο κ. Κακλαμάνη, ποια είναι η θέση του ΠΑ.ΣΟ.Κ.. 
      Μιλήσατε, κύριε Πρόεδρε, πριν από λίγο ότι ο τόπος έχει ανάγκη από εθνικό αερομεταφορέα. Θα συμφωνήσω. Είναι μια σωστή πολιτική θέση. Από την άλλη πλευρά ο κ. Βερελής και ο τότε Πρωθυπουργός ο κ. Σημίτης, έκαναν τρεις προσπάθειες πώλησης της Ολυμπιακής Αεροπορίας. Θέλετε πώλησης, θέλετε ιδιωτικοποίησης, θέλετε αποκρατικοποίησης, θέλετε ξεπουλήματος; Όπως θέλετε, όποια λέξη και να χρησιμοποιήσετε. Κάθεστε δίπλα. Ποια είναι η θέση; Έχετε την ίδια θέση; 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε συνάδελφε, επιτρέπετε μια διακοπή;
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Βεβαίως, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Η θέση μας είναι σαφής. Την ανέπτυξε και ο Κοινοβουλευτικός Εκπρόσωπός μας …
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Ναι, ναι.
      ΑΠΟΣΤΟΛΟΣ ΚΑΚΛΑΜΑΝΗΣ: Μικτό σχήμα με επιχειρησιακό σχέδιο που θα διαμορφωθεί από κοινού. 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Που θα έχει το κράτος τον πρώτο λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Που θα διαμορφωθεί από κοινού. 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Ανώνυμη εταιρεία και θα έχει το κράτος; 
      ΑΠΟΣΤΟΛΟΣ ΚΑΚΛΑΜΑΝΗΣ: Όταν μιλάμε για μικτό σχήμα σημαίνει ότι…
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Μάλιστα, το κατάλαβα.
      ΑΠΟΣΤΟΛΟΣ ΚΑΚΛΑΜΑΝΗΣ: …δεν έχει το πάνω χέρι, ούτε ο ιδιώτης ούτε το κράτος.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Ευχαριστώ για τη διακοπή, το κατάλαβα. 
      Συνεπώς, κύριε Πρόεδρε, η θέση αυτή είναι εντελώς διαφορετική από τη θέση των κυβερνήσεων Σημίτη και των θέσεων του κ. Βερελή. Άλλα έλεγε τότε. Θα σας τα πω. Θέλετε να ακούσετε τι έλεγε τότε ο κ. Βερελής και ο κ. Σημίτης; Να σας το πω εγώ. Κατ’ αρχάς, έλεγε ότι η ιδιωτικοποίηση της Ολυμπιακής Αεροπορίας δεν είναι μια διαδικασία που γίνεται κόντρα στα συμφέροντα των εργαζομένων, αλλά για να υπάρξει περισσότερη αποτελεσματικότητα. Ψάχνατε να βρείτε, κύριε Βερελή, τότε, ιδιώτη –έτσι έλεγε το τελευταίο σας σχέδιο- ο οποίος θα έδινε πάνω από το 51%. Ως βάση θέτατε τουλάχιστον το 51%, μέχρι και το 100%. Αφήνατε ακάλυπτο το ανώτατο όριο. 
      ΧΡΙΣΤΟΣ ΒΕΡΕΛΗΣ: ... (Δεν ακούστηκε)
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Το ερώτημα τώρα είναι γιατί αλλάξατε θέση.
      ΧΡΙΣΤΟΣ ΒΕΡΕΛΗΣ: Εσείς αλλάξατε…
      ΠΡΟΕΔΡΕΥΩΝ (Αναστάσιος Νεράντζης): Κύριε Γιαννέλλη, εάν συνεχίσουμε έτσι, δεν πρόκειται να τελειώσετε. Μην απευθύνεστε ονομαστικά σε συναδέλφους. 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Το βασικό ερώτημα είναι αυτό.
      Αλλάξατε και σήμερα εδώ στο Κοινοβούλιο, άκουσα διάφορες θέσεις. Εγώ δεν είχα αντίρρηση να προχωρήσετε προς τη θέση που εξέφρασε ο Πρόεδρος κ. Αλαβάνος. Σας είπε: «Επιτέλους, το ΠΑ.ΣΟ.Κ. ας ακολουθήσει τη θεωρία της κρατικοδίαιτης Ολυμπιακής». Είναι υπέρ αυτής της άποψης ο Συνασπισμός, να έχουμε μια κρατικοδίαιτη Ολυμπιακή Αεροπορία. 
      Κυρίες και κύριοι συνάδελφοι, τα πράγματα…
      ΑΠΟΣΤΟΛΟΣ ΚΑΚΛΑΜΑΝΗΣ: Νομίζουν ότι είμαστε εμείς κυβέρνηση.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Δεν ξέρω τι νομίζουν, είναι δικό τους το πρόβλημα. Κυβέρνηση πάντως είμαστε εμείς και θα είμαστε για πολύ, κύριε Κακλαμάνη, ακόμα. 
      ΑΠΟΣΤΟΛΟΣ ΚΑΚΛΑΜΑΝΗΣ: Κάτι ξέρει ο κ. Αλαβάνος καλύτερα από εσάς.
      ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, αφήστε το συνάδελφο να ολοκληρώσει. Σας παρακαλώ. 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Κυρίες και κύριοι συνάδελφοι, να θέσουμε τα πράγματα στις σωστές τους διαστάσεις, για να δούμε τι γίνεται μ’ αυτήν την Ολυμπιακή. 
      Εγώ σέβομαι τις απόψεις και του κ. Βερελή και του κ. Σημίτη. Κάνατε προσπάθειες, κύριε Βερελή, οφείλω να το πω, να πουλήσετε την Ολυμπιακή Αεροπορία τότε, να την ιδιωτικοποιήσετε, όπως λετε, γιατί ίσως ακούγεται άσχημα το «πουλώ» και το «ξεπουλώ». Κάνατε προσπάθειες και χαίρομαι διότι αγωνιστήκατε αυτά τα χρόνια και οφείλω να το πω, ασχέτως εάν το σημερινό ΠΑ.ΣΟ.Κ., ο κ. Παπανδρέου αλλάζει ελαφρώς θέση. Είναι κόμματα τα οποία μπορούν να αλλάξουν θέσεις, αρκεί να έχετε το πολιτικό θάρρος να το πείτε σήμερα εδώ στη Βουλή. Δεν το λέτε. Ήξεις, αφήξεις, περίπου 51% και πάνω να υπάρξει ένα μικτό σχήμα. Είναι μια θέση κι αυτό. Αρκεί να πείτε ότι αλλάζει αυτό. 
      Κυρίες και κύριοι συνάδελφοι, τι συνέβη με την Ολυμπιακή; Ήταν άρρωστη εδώ και είκοσι πέντε χρόνια και γι’ αυτήν την αρρώστια φταίνε όλες οι κυβερνήσεις από τότε μέχρι σήμερα, τα τελευταία είκοσι πέντε χρόνια. Το είπατε, το είπε ο Υπουργός, το λέμε και εμείς. 
      Δεν θα ξεχάσω τι συνέβαινε τη δεκαετία του ’80 όταν προσπαθούσαμε να βγάλουμε εισιτήριο και πηγαίναμε στο γκισέ της Ολυμπιακής Αεροπορίας. Βλέπαμε πίσω από τον γκισέ ένα κάθισμα όπου καθόταν η υπάλληλος που θα μας έκοβε το εισιτήριο και τέσσερις όρθιοι νεοπροσληφθέντες. Θυμάστε τότε τι γινόταν τη δεκαετία του ’80. Ήταν δυνατόν να μην υπερφορτωθεί; 
      Θα συμφωνήσω μ’ αυτά που είπατε, κύριε Πρόεδρε –νομίζω ότι τα είπε και ο κ. Αλαβάνος- ότι το κράτος υπερφόρτωνε την Ολυμπιακή Αεροπορία, και τα ταξίδια που γίνονταν τότε. Έγιναν λάθη. Το πρόβλημα είναι πώς θα σωθεί. Νομίζω ότι αυτό που είπε ο κύριος Υπουργός είναι μια πάρα πολύ σωστή θέση. 
      Χωρίσατε τότε την Ολυμπιακή, κύριε Βερελή, το 2003 νομίζω, σε δυο κομμάτια. Το κάνατε όμως, χωρίς να έχετε την έγκριση της Ευρωπαϊκής Ένωσης και χωρίς να έχετε τη σύμφωνη γνώμη του Νομικού Συμβουλίου του Κράτους. Ήταν πολύ σημαντικά αυτά. 
      ΧΡΙΣΤΟΣ ΒΕΡΕΛΗΣ: Μου επιτρέπετε μια διακοπή; 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Βεβαίως, αρκεί να μου αφαιρεθεί ο χρόνος.
      ΧΡΙΣΤΟΣ ΒΕΡΕΛΗΣ: Είναι πολύ κρίσιμο αυτό.
      Υπήρξε ομόφωνη γνωμοδότηση του Νομικού Συμβουλίου του Κράτους. 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Εγώ έχω άλλη εικόνα. Το είπε και ο κύριος Υπουργός ότι δεν είναι ακριβώς έτσι.
      ΧΡΙΣΤΟΣ ΒΕΡΕΛΗΣ: Το ξέρει ο κύριος Υπουργός αυτό. Υπήρξε ομόφωνη γνωμοδότηση του Νομικού Συμβουλίου του Κράτους την οποία εάν θέλετε να σας την προσκομίσω. 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Αν την προσκομίσετε θα βοηθούσατε, γιατί θέλουμε να είμαστε καλόπιστοι. Δεν ήλθαμε εδώ να μαλώσουμε. Ήλθαμε να βρούμε μια λύση. 
      ΧΡΙΣΤΟΣ ΒΕΡΕΛΗΣ: Δεύτερον, ουδέποτε η Ευρωπαϊκή Επιτροπή, κατά τη συνήθη τακτική της μέχρι τότε, απέρριψε το σχέδιο το οποίο είχαμε. Αυτό το οποίο έγινε ήταν ότι αφού κατέρρευσαν οι συνεννοήσεις με τον υποψήφιο αγοραστή, με ευθύνη της Κυβέρνησής σας, ο οποίος, επαναλαμβάνω, ακατανόητα δεν ήθελε να πει…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, σας παρακαλώ. 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Μάλιστα, ευχαριστώ για τη διακοπή. 
      ΧΡΙΣΤΟΣ ΒΕΡΕΛΗΣ: ...τότε ήρθε η Ευρωπαϊκή Επιτροπή και συνέχισε. 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Καλώς, ευχαριστώ για τη διακοπή.
      ΠΡΟΕΔΡΕΥΩΝ (Αναστάσιος Νεράντζης):  Κύριε Γιαννέλη, θέλω να σας κάνω μία διευκρίνιση. Το Προεδρείο δεν θα συναινέσει εφεξής σε διακοπές. Κι εσείς να συναινείτε, το Προεδρείο δεν θα συναινέσει. Δεν θα αλλάξουμε τώρα όλη τη διαδικασία. Έχετε ήδη δεχθεί τρεις διακοπές και προχωρούμε. Μετά θα ζητάτε παράταση του χρόνου, κύριε Γιαννέλη. 
      ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Να μην δεχθώ καμμία διακοπή, κύριε Πρόεδρε. Από εσάς εξαρτάται. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, αν μου επιτρέπετε μια λέξη. 
      ΠΡΟΕΔΡΕΥΩΝ (Αναστάσιος Νεράντζης):  Παρακαλώ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Θέλω να πω στον κ. Βερελή ότι η επιστολή της κ. Ντεπαλάθιο είναι ξεκάθαρη. Όσο για το νομικό συμβούλιο του κράτους είχα καταθέσει το Δεκέμβριο τη σχετική γνωμοδότηση που δεν τα λέει έτσι όπως τα λέτε εσείς, κύριε Βερελή. Είναι κατατεθειμένη στα Πρακτικά της Βουλής. 
      ΠΡΟΕΔΡΕΥΩΝ (Αναστάσιος Νεράντζης):  Συνεχίστε, κύριε Γιαννέλη.
      ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Εν πάση περιπτώσει το πρόβλημα είναι το εξής: Ότι αυτήν τη στιγμή όλα τα δρομολόγια της Ολυμπιακής Αεροπορίας είναι παθητικά και του εξωτερικού και του εσωτερικού, εκτός από εκείνα τα δρομολόγια τα οποία πάνε στα νησιά και επιδοτούνται από το κράτος. Αυτό είναι δεδομένο.
      Επίσης, δεδομένο είναι ότι μέχρι το 2002 ανεγνώριζαν και ο κ. Σημίτης και ο κ. Βερελής –και ήταν αλήθεια αυτό- ότι η Ολυμπιακή Αεροπορία είχε 29.000.000.000 δραχμές έλλειμμα τότε, τα οποία όφειλε να είχε αποπληρώσει μέχρι το 2002. Και μιλάμε τώρα για μια Ολυμπιακή Αεροπορία, η οποία δεν είχε προβλήματα! Μα, ο κ. Σημίτης σε αυτό το έγγραφο –βρήκα από το site του ΠΑ.ΣΟ.Κ. τη δήλωση και του κ. Σημίτη και του κ. Βερελή- το επιβεβαιώνει αυτό. Ρώτησαν τον κ. Σημίτη, μετά την επίσκεψη που έκανε στο Υπουργείο Μεταφορών στον κ. Βερελή, πού θα βρεθούν τα 29.000.000.000 δραχμές που χρωστούσε τότε η Ολυμπιακή. Μιλώ για το 2001. Και ο κ. Σημίτης παρέπεμψε στον κ. Βερελή και είπε ότι το Υπουργείο θα βρει τον τρόπο να τα καλύψει.
      Τι θέλω να πω με αυτό. Ότι υπήρχαν τεράστια χρέη τότε, διότι ακούω τώρα τους συναδέλφους να λένε ότι ήταν μια καθαρή εταιρεία και δεν υπήρχαν χρέη!
      Υπήρχαν χρέη, υπήρχαν προβλήματα. Επιχειρήσατε πολλές φορές να δώσετε λύση. Δεν τα καταφέρατε. Πολύ καλά κάνατε, αλλά υπάρχει μια διαφορά. Ότι αυτό που εσείς, κυρίες και κύριοι συνάδελφοι του ΠΑ.ΣΟ.Κ. δεν πετύχατε να το κάνετε τότε, το καταφέρνει η σημερινή Κυβέρνηση, το κατάφερε ο Υπουργός και τελικά βρήκαμε μια λύση. 
      Είπατε επίσης, κύριε Βερελή, ότι στο τελευταίο σχέδιο που κάνατε προβλέπατε πως, αφού θα δημιουργούσατε μια νέα εταιρεία χωρίς χρέη, όπως κάνει η σημερινή Κυβέρνηση, θα θέτατε υπό εκκαθάριση την παλιά εταιρεία, η οποία θα διαρκούσε τέσσερα με πέντε χρόνια! Αυτό είναι γραμμένο. Όμως, ο κύριος Υπουργός στο πρόγραμμα που καταθέτει τώρα προβλέπει ότι η εκκαθάριση της παλιάς εταιρείας θα γίνει μέχρι την άνοιξη του 2009, δηλαδή σε εφτά μήνες. Να ποια είναι η ποιοτική διαφορά των δύο προσπαθειών, δηλαδή του δικού σας κόμματος και του δικού μας κόμματος, της Νέας Δημοκρατίας. 
      Νομίζω ότι είναι συμφέρουσα για τον τόπο αυτή η λύση και το πιο σημαντικό είναι ότι είναι υπό την έγκριση της Ευρωπαϊκής Ένωσης, πράγμα που θα βοηθήσει τους καινούργιους αγοραστές να πάρουν αυτήν την εταιρεία και ας ευχόμαστε από εδώ και πέρα να πετάει καλά. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης):  Το λόγο έχει ο Κοινοβουλευτικός Εκπρόσωπος του Κ.Κ.Ε. κ. Γεώργιος Μαυρίκος για έξι λεπτά. 
      ΓΕΩΡΓΙΟΣ ΜΑΥΡΙΚΟΣ: Ακούσαμε και σήμερα εδώ κύριοι Βουλευτές, τον Υπουργό Μεταφορών τον κ. Χατζηδάκη, όπως έχουμε ακούσει κατ’ επανάληψη και τον κύριο Πρωθυπουργό, με πιο πρόσφατη την ομιλία του στη Δ.Ε.Θ., να προσπαθούν να πείσουν τον ελληνικό λαό ότι για τα προβλήματα και για τις εξελίξεις αυτές, που ήδη έχουν δρομολογήσει για την Ολυμπιακή Αεροπορία, η βασική αιτία είναι τα ελλείμματα της Ολυμπιακής και τα χρέη της, ότι οι ρυθμίσεις που επιχειρείτε να κάνετε είναι δήθεν για να μη φορτώνεται ο ελληνικός λαός με καινούργια βάρη και να μην επωμίζεται το 1.000.000, που λέτε ότι κοστίζει την ημέρα η λειτουργία της Ολυμπιακής. Είναι μύθος αυτές οι αντιλήψεις και τα επιχειρήματα. Αξιοποιούνται αυτές οι καταστάσεις. Ο λόγος είναι διαφορετικός, είναι ένας και μοναδικός. Και ο μοναδικός λόγος είναι η υποταγή στη συνθήκη του Μάαστριχτ, είναι οι πολιτικές της Ευρωπαϊκής Ένωσης, είναι η συνένοχη και συνεύθυνη στάση που έχετε κι εσείς απέναντι στη Συνθήκη του Λουξεμβούργου και στην Ενιαία Πράξη, που έχει αποφασιστεί από το 1987 και καθορίζει τα ζητήματα των αερομεταφορών.
      Ο λόγος για τον οποίο ξεπουλάτε την Ολυμπιακή είναι ο ίδιος λόγος για τον οποίο πουλήσατε τα λιμάνια, τους δρόμους, τις παραλίες, τα δάση. Είναι οι  ίδιοι λόγοι που κι εσείς και οι προηγούμενοι πουλήσατε τα ναυπηγεία, τον Ο.Τ.Ε., τη Δ.Ε.Η. κ.λπ.. Αυτοί είναι οι λόγοι και όχι τα ελλείμματα και οι αριθμοί. Είναι οι ίδιοι λόγοι για τους οποίους η «ALITALIA», η «SABENA» έκλεισαν και είχαν τις εξελίξεις που είχαν. Κατεύθυνση και στόχος είναι αυτά που είχατε ψηφίσει, σοσιαλδημοκράτες και νεοσυντηρητικοί μαζί, στα επίπεδα της Ευρωπαϊκής Ένωσης και σε όλες τις χώρες.
      Τρεις μεγάλοι όμιλοι ο ένας με τη «LOUFTHANSA» και τους συμμάχους της ο άλλος με την «BRITISH AIRWAYS» και τους συμμάχους της και ο τρίτος με την «AIR FRANCE», επειδή αυτό επιτάσσει η λογική του κέρδους και οι στόχοι της ληστρικής εκμετάλλευσης των εναέριων μεταφορών από τις πολυεθνικές.
      Μύθος δεύτερος. Λέτε ότι ο ελληνικός λαός θα ωφεληθεί μέσα από αυτήν την πολιτική. Αυτό είναι ψέμα, είναι υποκρισία. Η πραγματικότητα είναι ότι πρώτα απ’ όλα η ασφάλεια στις αερομεταφορές θα δεχθεί σημαντικό πλήγμα. Η «SPANAIR» είναι ιδιωτική εταιρεία. Η «ΗΛΙΟΣ» είναι ιδιωτική εταιρεία. Το αεροπλάνο που έπεσε στο Κιργιστάν είναι ιδιωτικής εταιρείας. Όλη αυτή η αντίληψη της κερδοφορίας των ιδιωτικών εταιρειών έχει συγκεκριμένο αποτέλεσμα. Επίσης, θα έχουμε μεγάλες ανατιμήσεις στα εισιτήρια. Τα ακριτικά νησιά θα έχουν μεγάλο πρόβλημα, όπως έχουν και με τις θαλάσσιες συγκοινωνίες.
      Μύθος τρίτος. Εσείς, κύριε Υπουργέ, διαβάζετε δηλώσεις των προηγούμενων και εκείνοι διαβάζουν δηλώσεις δικές σας. Χθες το βράδυ ο σταθμός «ALTER» έδειξε μία μέτρηση, σύμφωνα με την οποία το 83% των Ελλήνων νοιώθουν οργή ή θυμό για την πολιτική. Αν το υπόλοιπο 17% είχε τη δυνατότητα να βλέπει σήμερα αυτές τις κοκορομαχίες και τις αντιπαραθέσεις σας «με νεροπίστολα», αφού έχετε την ίδια πολιτική, θα πειθόταν και θα ευθυγραμμιζόταν με τις απόψεις που έχει η μεγάλη πλειοψηφία του ελληνικού λαού. Πιστεύουμε ότι και τα δύο κόμματα έχετε την ευθύνη γι’ αυτήν την πολιτική, γιατί και τα δύο προσκυνάτε την ίδια θεότητα, την Ευρωπαϊκή Ένωση και τις πολιτικές της.
      Παρακολουθήσαμε την προσπάθεια του Προέδρου του Συνασπισμού του κ. Αλαβάνου να «μακιγιάρει» εδώ την πολιτική της Ευρωπαϊκής Ένωσης και να την κάνει λάδι. Ο ελληνικός λαός, οι Έλληνες εργάτες στα ναυπηγεία, στην Ολυμπιακή, στον Ο.Τ.Ε., στη Δ.Ε.Η. και οι εργαζόμενοι συνολικότερα γνωρίζουν πολύ καλά ποια είναι η κατεύθυνση και οι στρατηγικές της Ευρωπαϊκής Ένωσης. Οι λαοί της Γαλλίας, της Ιρλανδίας, της Ολλανδίας και της Δανίας, που είχαν την ευκαιρία να τοποθετηθούν με δημοψηφίσματα, έδωσαν απάντηση σ’ αυτές τις προσπάθειες για «μακιγιάζ».
      Μύθος τέταρτος. Λέτε ότι οι εργαζόμενοι δεν θα χάσουν τίποτα. Θα τα χάσουν όλα. Οι εργαζόμενοι θέλουν να δουλεύουν, να έχουν μισθό, να έχουν σίγουρη δουλειά, με καλές αποδοχές για τους ίδιους και με μια προοπτική για τις επόμενες γενιές. Δεν πουλιούνται ούτε αγοράζονται όλα με τη λογική των οικειοθελών αποχωρήσεων, των κινήτρων και των μετατάξεων. Και ποιο είναι το ενδιαφέρον σας για τους εργαζόμενους, κύριε Υπουργέ; Τώρα αυτή τη στιγμή που συζητάμε κλούβες και τα Μ.Α.Τ. εμποδίζουν τους εργαζόμενους, τους χτυπάνε και δεν τους αφήνουν να διαδηλώσουν.
      Όσον αφορά το Κομμουνιστικό Κόμμα Ελλάδας, η θέση μας είναι σαφής και ξεκάθαρη. Εμείς υποστηρίζουμε ότι χρειάζεται ένας ενιαίος δημόσιος φορέας μεταφορών, στον οποίο η Ολυμπιακή Αεροπορία θα παίζει πρωταγωνιστικό ρόλο και μ’ ένα σιδηροδρομικό και οδικό δίκτυο, αλλά και ακτοπλοϊκό δίκτυο τέτοιο που να εξασφαλίζουν αξιόπιστη, ασφαλή, σταθερή και φθηνή μεταφορά για τον ελληνικό λαό. Τέτοιες ανάγκες απαιτούν άλλωστε η σύγχρονη ζωή και τα λαϊκά στρώματα. Για μας κριτήριο είναι οι ανάγκες του λαού. Για το δικομματισμό, κριτήριο είναι οι ανάγκες των πολυεθνικών. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης για έξι λεπτά.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
      Κύριε Υπουργέ, χρησιμοποιείτε πολλάκις μια έκφραση: «Αν δεν υπήρχε η Ολυμπιακή, θα φτιάχναμε –το είπατε και σήμερα και το σημείωσα- δύο χιλιάδες σχολεία και πενήντα νοσοκομεία». Έχετε πει για μετρό, για πάρκα κ.λπ. Άρα, μας λέτε ότι τώρα που θα φύγει από τις πλάτες του ελληνικού κράτους η Ολυμπιακή, θα λυθεί και το πρόβλημα υγείας και το πρόβλημα παιδείας. Αυτό λέτε. Θα δούμε αν αυτό θα γίνει και πράξη.
      Περίσσεψε στην Αίθουσα αυτή ο φαρισαϊσμός και η υποκρισία. Θέλω να σας αποδώσω εύσημα, κύριε Υπουργέ, σήμερα, διότι τουλάχιστον εσείς κάνατε αυτοκριτική. Είπατε σε μια αποστροφή του λόγου σας «φταίμε κι εμείς». Το είπε και ο εισηγητής σας. Από την άλλη πλευρά δεν ακούστηκε ίχνος αυτοκριτικής. 
      Άρα, λοιπόν είμαι αναγκασμένος να διαβάσω εις επήκοον όλων το εξής απόσπασμα: «Είναι μια σχέση θανάτου η σχέση κράτους και Ολυμπιακής». Αυτά ελέγοντο το Μάρτιο του 2001. «Δεν δικαιούμεθα να δώσουμε ούτε μια δραχμή, διότι από την Ευρωπαϊκή Ένωση μας το έχουν απαγορεύσει. Είμαστε σε πλήρη αδυναμία να δώσουμε χρήματα στην εταιρεία, διότι για να γίνει αυτό στην Κοινοτική γλώσσα πρόκειται περί κρατικής ενίσχυσης της εταιρείας και το οποίο εάν συλληφθούμε να το κάνουμε, θα επιφέρει βαρύτατες ποινές οικονομικές για τη χώρα». Αυτά τα λέει ο Χατζηδάκης; Όχι, τα λέει ο κ. Βερελής. 
      ΧΡΙΣΤΟΣ ΒΕΡΕΛΗΣ: Τα επανέλαβα και πριν από λίγο.
      ΑΣΤΕΡΙΟΣ ΡΟΝΤΟΥΛΗΣ: Ωραιότατα. Εγώ, λοιπόν, τώρα μπερδεύτηκα. Όταν μιλάει ο Χατζηδάκης είναι σαν να ακούω Βερελή και όταν μιλάει ο Βερελής είναι σαν να ακούω Χατζηδάκη. Μάλλον έχει μπερδευτεί και ο κόσμος. Το καταθέτω για τα Πρακτικά.
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εμείς ακούμε τι λέγεται στην Αίθουσα. Ο κ. Υπουργός χρησιμοποίησε την έκφραση «λεόντεια συμφωνία». Κυβέρνηση ΠΑ.ΣΟ.Κ., 9-6-2000, ένα μεγαλοστέλεχος του ΠΑ.ΣΟ.Κ. ο κ. Καστανίδης –δεν είναι εδώ στην Αίθουσα αλλά υπάρχουν τα κείμενα, scripta manent…
      ΑΘΑΝΑΣΙΟΣ ΜΠΟΥΡΑΣ: Και πρώην Υπουργός Μεταφορών.
      ΑΣΤΕΡΙΟΣ ΡΟΝΤΟΥΛΗΣ: Καλά, καλά. Και πρώην και νυν και δεν ξέρω τι στο μέλλον. 
      «Θυμίζω ότι το Δεκέμβριο του 1997 -με κυβέρνηση ΠΑ.ΣΟ.Κ.- σε συγχορδία και όλως αναιτίως δύο Υπουργοί -του ΠΑ.ΣΟ.Κ., τα λέει ο κ. Καστανίδης αυτά- δηλώνουν συνεχώς ότι δεν γνωρίζουν αν σε τρεις μήνες η Ολυμπιακή θα πετάει! Αποτέλεσμα;». Αυτά τα λέει ο κ. Καστανίδης. «Μόλις το πρώτο τρίμηνο του 1998 η Ολυμπιακή Αεροπορία έχει απώλεια εκατοντάδων χιλιάδων επιβατών και μερικών δισεκατομμυρίων εισπράξεων». Κατά τα άλλα εδώ είναι ο νεκροθάφτης! Οι προηγούμενοι νεκροθάφτες πού πήγαν;
      Είτε ακούω Καστανίδη είτε ακούω Χατζηδάκη, το ίδιο και το αυτό. Λέει, λοιπόν, ο κ. Καστανίδης: «Στο τέλος υπέγραψαν και λεόντεια σύμβαση –οι δικοί σας, για λεόντεια σύμβαση μίλησε και ο κ. Χατζηδάκης πριν- με μια περίεργη εταιρεία στην οποία πουλούσαν δεκαπέντε αεροσκάφη της Ολυμπιακής και ταυτόχρονα μίσθωναν τον ίδιο τύπο αεροσκαφών για να μπορεί η Ολυμπιακή Αεροπορία να εκτελεί τα δρομολόγιά της! Ο στόχος προφανής: Να μειωθεί στο ελάχιστο η αξία του εθνικού μας αερομεταφορέα, λίγο πριν πουληθεί». 
      Άρα, λοιπόν, εσείς δεν έχετε ίχνος ντροπής και φέρνετε αυτή την επίκαιρη επερώτηση στη Βουλή, χωρίς να κάνετε και ίχνος αυτοκριτικής; «Πυροβολείτε» έναν άνθρωπο, ο οποίος τα ίδια λέει μ’ εσάς. Είναι σα να αυτοπυροβολείστε. Δεν πείθετε κανέναν. Μόνοι σας τα λέτε. Σας έχει πάρει χαμπάρι ο κόσμος. Το καταλαβαίνετε αυτό το πράγμα; Τουλάχιστον γίνεται και μια αυτοκριτική από δω. Λένε ότι «κι εμείς φταίμε, βρε παιδιά. Ναι, πράγματι, τόσα χρόνια τα κάναμε μπάχαλο». Εσείς δεν ορρωδείτε προ ουδενός. Τίποτα δεν θα πείτε για τις δικές σας ευθύνες; 
      Κύριε Βερελή, σας εκτιμώ πάρα πολύ και σαν κοινοβουλευτική παρουσία και σαν άνθρωπο, αλλά εδώ οι δικοί σας τα λένε. «Ρόμπα» σάς έχει κάνει ο κ. Καστανίδης. Κι έρχεστε και κάνετε εδώ πέρα ότι δεν συμβαίνει τίποτα, ότι θέλετε να σώσετε εσείς την Ολυμπιακή. Μα, εσείς τη βυθίσατε. Εσείς θέλετε να τη σώσετε; Οι άλλοι απλώς κλείνουν το καπάκι. Την έχετε βάλει μέσα ήδη. 
      Το καταθέτω κι αυτό στα Πρακτικά. 
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έρχομαι τώρα να πω ορισμένα πράγματα, σε αντίθεση με τους μύθους που προσπάθησε να ανασκευάσει στην ομιλία του ο αξιότιμος Υπουργός κ. Χατζηδάκης. Αρέσκεστε να λέτε στερεότυπες εκφράσεις. Τις έχω σημειώσει. «Ο λαός πληρώνει για την Ολυμπιακή Αεροπορία». Ωραία. Εγώ πήγα, λοιπόν, σαν νέος Βουλευτής και κοίταξα τους προϋπολογισμούς του ελληνικού κράτους, να δω αν πληρώνει κάτι το ελληνικό κράτος. Δεν βρήκα τίποτα, καμία εγγραφή στους προϋπολογισμούς, ότι πληρώνει. Αντιθέτως, υπάρχουν τελεσίδικες αποφάσεις των ελληνικών δικαστηρίων –τελεσίδικες αποφάσεις!- για 800.000.000 ευρώ που το ελληνικό κράτος χρωστάει στην Ολυμπιακή Αεροπορία. Εγώ αυτά βρήκα. Τα ξέρετε κι εσείς αυτά. 
      Δεύτερη προσφιλής σας έκφραση. Το είπατε και πάλι σήμερα. «Τα χρέη εκτιμώνται σε 2,5 δισεκατομμύρια». Πείτε μου, αξιότιμε κύριε Υπουργέ: Τι σημαίνει η έκφραση «εκτιμώνται»; Δηλαδή δεν αποδεικνύονται; Τι σημαίνει «εκτιμώνται»; Αλλά, βέβαια, πώς να τα αποδείξετε με τεκμήρια, τη στιγμή που από 1-1-2004 δεν υπάρχει ισολογισμός; Το καταλαβαίνετε αυτό το πράγμα; Δεν υπάρχει ισολογισμός! Άρα, λοιπόν, πώς έρχεστε και λέτε: «τα χρέη εκτιμώνται σε 2,5 δισεκατομμύρια»; Τα εκτιμάτε; Τότε τα τεκμήρια πού είναι; Και βεβαίως, θα πρέπει να σας πω: «ναι, έχετε δίκιο, είναι 2,5 δισεκατομμύρια». Να το δεχθώ εγώ αυτό το πράγμα. Ξέρετε όμως ότι τα μισά είναι πρόστιμα και προσαυξήσεις, που καλείται να πληρώσει η εταιρία, διότι το Ελληνικό Δημόσιο δεν ήταν φερέγγυο όσον αφορά τις οφειλές του προς την εταιρία. Αυτό γιατί δεν το λέτε και λέτε τη μισή αλήθεια, για 2,5 δισεκατομμύρια; Να το δεχθώ εγώ. Τα μισά δεν είναι, κύριε Υπουργέ, πρόστιμα και προσαυξήσεις;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Όχι.
      ΑΣΤΕΡΙΟΣ ΡΟΝΤΟΥΛΗΣ: Δεν είναι. Ωραία. 
      Επίσης λέτε: «Μα, όλες οι αεροπορικές εταιρίες στην Ευρώπη είναι ιδιωτικές». Η Ένωση Ευρωπαϊκών Αερομεταφορέων στην Ευρώπη των «25» έβγαλε μια ανακοίνωση και λέει ότι είκοσι ένας εθνικοί αερομεταφορείς στην Ευρωπαϊκή Ένωση των «25» άμεσα ή έμμεσα ελέγχονται από το κράτος. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Όχι. Κανένας. 
      ΑΣΤΕΡΙΟΣ ΡΟΝΤΟΥΛΗΣ: Πώς, λοιπόν, όλοι είναι ιδιωτικοί; 
      Το λέει η Ένωση Ευρωπαϊκών Αερομεταφορέων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Και βεβαίως, πρέπει να ειπωθεί το εξής. Είναι μονόδρομος η ιδιωτικοποίηση; Αν δεχθώ το συλλογισμό σας ότι η ιδιωτικοποίηση  είναι μονόδρομος, τότε να τα ιδιωτικοποιήσουμε όλα κι εσείς να πάτε σπίτι σας, δηλαδή να ιδιωτικοποιήσουμε και τη διακυβέρνηση του κράτους. Γιατί να εμπιστευθούμε εσάς ή τους άλλους ή ο λαός να εμπιστευθεί κάποια κόμματα και να μην φέρουμε έναν ιδιώτη, έναν μάνατζερ, να μας κάνει και εθνικό κουμάντο; Άρα, λοιπόν, λέγοντας αυτό το πράγμα, ότι είναι μονόδρομος η ιδιωτικοποίηση, είναι σαν να λέτε στον πολίτη «είμαστε ανίκανοι». Αν δέχεστε την ανικανότητά σας, να το πείτε ξεκάθαρα, να το καταλάβει κι ο κόσμος και να σας στείλει στην Αντιπολίτευση ή να σας στείλει σπίτι. Δεν υπάρχει μονόδρομος στην πολιτική. 
      Θα μου πείτε τώρα: Τι θα μπορούσε να γίνει; Είναι ένα λογικό ερώτημα. Η θέση του Λαϊκού Ορθόδοξου Συναγερμού είναι κρυστάλλινη και ξεκάθαρη. Πρώτον, ακομμάτιστη διοίκηση στην Ολυμπιακή, που να έχει την έγκριση όλων των πολιτικών πτερύγων.
      Δεύτερον, πρόγραμμα ανασυγκρότησης, διότι αυτό είναι το πολύ σημαντικό.
      Και τρίτον, θέλω να πω ότι δεν ακούστηκε μια λέξη: «αυτοχρηματοδότηση». Γιατί ξεχνάμε την προοπτική, τις δυνατότητες αυτοχρηματοδότησης που μπορεί να έχει η εταιρία αυτή, μια εταιρία με τζίρο 1,2  δισεκατομμύρια ετησίως; Γιατί το ξεχνάτε αυτό;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Πώς θα γίνει αυτό;
      (Στο σημείο αυτό χτυπά το κουδούνι λήξεως του χρόνου ομιλίας του κυρίου Βουλευτή)
      ΑΣΤΕΡΙΟΣ ΡΟΝΤΟΥΛΗΣ: Πώς; Πηγαίνετε στην Αντιπολίτευση, να γίνουμε εμείς κυβέρνηση να σας πω το πώς! Γιατί ο Πρόεδρος χτυπά το κουδούνι λήξεως του χρόνου ομιλίας μου και θέλω μισή ώρα να σας πω το πώς!
      Για να καταλήξω, κύριε Πρόεδρε –κι ευχαριστώ για την ανοχή σας- η Ολυμπιακή Αεροπορία είναι μία εταιρεία προδομένη! Δεν είναι μία εταιρεία χρεωμένη. Την προδώσατε όλοι εσείς από το ’75 και μετά. Και βεβαίως έναν ανταγωνιστή έχει που την κλείνει και θα την κλείσει: το δικομματισμό Α.Ε.!
      Σας ευχαριστώ πολύ. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης):  Ευχαριστούμε κι εμείς τον κ. Ροντούλη. 
      Ο κ. Λεβέντης, Κοινοβουλευτικός Εκπρόσωπος του ΣΥ.ΡΙΖ.Α., κανονικά, δεν δικαιούται να ομιλήσει, διότι ο Πρόεδρος της Κοινοβουλευτικής Ομάδας του Κόμματός του εξήντλησε όλο το χρόνο του και μάλιστα τον υπερέβη και κατά εξίμισι λεπτά. 
      Κατά παρέκκλιση και για να επιβραβεύσουμε και τη στωικότητά του, πέραν όλων των άλλων, συμφωνεί το Τμήμα να ομιλήσει;
      ΟΛΟΙ ΟΙ ΒΟΥΛΕΥΤΕΣ: Με τη συναίνεση του Τμήματος, ας του δώσουμε το λόγο για δύο λεπτά, προτού πάμε στις δευτερολογίες. 
      ΝΙΚΟΛΑΟΣ ΣΗΦΟΥΝΑΚΗΣ: Βεβαίως, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Συμφωνεί και ο κ. Σηφουνάκης. Ωραία, χαίρομαι. 
      ΑΘΑΝΑΣΙΟΣ ΛΕΒΕΝΤΗΣ: Ούτε ο κ. Αλογοσκούφης δεν είναι τόσο ανοιχτοχέρης, κύριε Πρόεδρε. Ευχαριστώ!
      ΠΡΟΕΔΡΕΥΩΝ (Αναστάσιος Νεράντζης): Σας επιτρέπω να μιλήσετε, ενώ δεν δικαιούσθε καθόλου, και αντί να είστε ευχαριστημένος, με εγκαλείτε κιόλας; Καλώς. Προχωρήστε. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ. 
      Περιττό να τονίσουμε την τεράστια προσφορά, που έχει δώσει στον ελληνικό λαό και στη χώρα ο εθνικός αερομεταφορέας για τις ακριτικές και τις νησιωτικές περιοχές, αλλά και τον ελληνισμό της διασποράς. Αυτές τις υπηρεσίες μπορεί να τις συνεχίσει και να τις προσφέρει ακόμα καλύτερα. 
      Βέβαια, υπάρχει κακοδιαχείριση, υπάρχουν τόσα και τόσα άλλα που οδήγησαν τα πράγματα εδώ και κύρια είναι ευθύνη της πολιτείας, που δεν έχει πληρώσει τα χρέη της. Τα δύο μεγάλα κόμματα την είχαν αξιοποιήσει για τους δικούς τους κομματικούς λόγους. Ακόμα χρωστάνε –δεν ξέρω κι εγώ πόσα- μεταφέροντας τους οπαδούς τους στις εκλογές. 
      Τώρα, το δήθεν σχέδιο εξυγίανσης των Ολυμπιακών Αερογραμμών που διαμόρφωσε η Κυβέρνηση της Νέας Δημοκρατίας και το εισηγήθηκε στην Κομισιόν, ουσιαστικά αποτελεί ταφόπλακα για τον εθνικό μας αερομεταφορέα. Η Ολυμπιακή, μετά από μια πολύχρονη μεθόδευση απαξίωσης, μεταλλαγμένη και συρρικνωμένη, θα πωληθεί έναντι ευτελούς τιμήματος με αδιαφανείς διαδικασίες εξπρές. 
      Ωφελημένοι απ’ αυτή την εξέλιξη θα βγουν οι ανταγωνιστές της και ζημιωμένοι, όχι μόνο οι χιλιάδες εργαζόμενοι, αλλά και οι καταναλωτές, αφού τους περιμένουν ακριβότερα εισιτήρια και –φοβόμαστε- λιγότερη ασφάλεια και χειρότερες υπηρεσίες. Πρόκειται για ένα σχέδιο που στοχεύει στην εδραίωση ενός παντοδύναμου καρτέλ στις αερομεταφορές στη χώρα μας, σε βάρος της δημόσιας περιουσίας, των εργαζομένων στην Ολυμπιακή και των πολιτών της χώρας. 
      Η απαξίωση, η λεηλασία, η πλήρης αποδόμηση, η οικονομική διαπλοκή και η αδιαφάνεια είναι ζωγραφισμένες για πάνω από δεκαπέντε χρόνια. Είπε ο σεβαστός Πρόεδρος κ. Κακλαμάνης να παραγράψουμε αυτά τα προ εικοσαετίας. Δυστυχώς, όμως, τα χρέη τρέχουν από τότε. 
      Έχουμε δει το σύνολο της καταστροφικής πολιτικής που ακολουθήθηκε όλα αυτά τα χρόνια. Τριάντα έξι διοικήσεις παρέλασαν και έκαναν, ουσιαστικά, πάρτι. Λογοδότησε ποτέ καμμία στη Βουλή; Απολογήθηκαν ποτέ για τα τεράστια κενά που άφησαν πίσω;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω σε μισό λεπτό, κύριε Πρόεδρε. 
      Τα εγκλήματα αυτά δεν είχαν ηθικό αυτουργό; Δεν είχαν την έγκριση και την ανοχή των κυβερνήσεων του δικομματισμού; Αφού την απογύμνωσαν από τις αναπτυξιακές της δυνατότητες, φωνάζουν τώρα «τέλος εποχής». 
      Εμείς, ο ΣΥ.ΡΙΖ.Α., είμαστε πεπεισμένοι και θα αγωνιστούμε με κάθε τρόπο, μέσα κι έξω από τη Βουλή, για μια Ολυμπιακή Αεροπορία ενιαία και δημόσια, όχι σαν αυτή που έχουμε σήμερα, αλλά με πλήρη διοικητική και λειτουργική αυτοτέλεια, κάτω από κοινοβουλευτικό έλεγχο. Κάτι τέτοιο, άλλωστε, πρέπει να ισχύσει και για όλες τις δημόσιες επιχειρήσεις κοινής ωφέλειας, οι οποίες, δυστυχώς, βγαίνουν η μετά την άλλη, σχεδόν όλες, στο σφυρί. 
      Τα δέκα σημεία για την Ολυμπιακή τα ανέπτυξε ο Πρόεδρος της Κοινοβουλευτικής Ομάδας του ΣΥ.ΡΙΖ.Α. και λόγω έλλειψης χρόνου, δυστυχώς, μερικά πράγματα που θα ήθελα ακόμη να πω, δεν μπορώ. Μια άλλη φορά. 
      Πρέπει μόνο να πω εδώ, κύριε Πρόεδρε, ότι τα Μ.Α.Τ. έχουν σταματήσει τους εργαζόμενους της Ολυμπιακής από το να έλθουν στη Βουλή και αυτό είναι κάτι απαράδεκτο. Τουλάχιστον, να έλθουν οι εργαζόμενοι να υποβάλουν τα υπομνήματά τους, να ακουστούν και να γίνουν σεβαστές οι απόψεις τους. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Από την Κοινοβουλευτική Ομάδα του ΠΑ.ΣΟ.Κ. μάς ήλθε τώρα μόλις επιστολή, με την οποία ορίζεται ως Κοινοβουλευτικός Εκπρόσωπος του Κόμματος στη συζήτηση της παρούσης επερωτήσεως ο κ. Βερελής. 
      Κύριε Βερελή, –υπό άλλη τώρα ιδιότητα- ό,τι είχατε να πείτε, δεν το είπατε; Θέλετε το λόγο για κάτι επιπλέον;
      ΧΡΙΣΤΟΣ ΒΕΡΕΛΗΣ: Όχι, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ωραία. 
      Να μπούμε στις δευτερολογίες. 
      Ο κ. Τσιόκας έχει το λόγο για να δευτερολογήσει. Ορίστε, κύριε Τσιόκα. 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, ο κύριος Υπουργός φαίνεται ότι δεν κατάλαβε πως σήμερα εγκαλείται να λογοδοτήσει για την εκποίηση δημόσιου πλούτου και για την απαίτηση της χώρας να εκφράσει ένα βιώσιμο σχέδιο εξυγίανσης της Ολυμπιακής. 
      Ο κύριος Υπουργός σήμερα, βούτηξε στο παρελθόν για το οποίο ήδη από το Βήμα της Βουλής εμείς αποτυπώσαμε τις κριτικές μας παρατηρήσεις και τις ευθύνες. Δεν κατάλαβε ο κύριος Υπουργός ότι πρέπει να απολογηθεί ενώπιον του ελληνικού λαού για το ότι από 1.000.000.000 περίπου τζίρο που είχε η εταιρεία, ήλθε στην Ελλάδα ως ταχυδρόμος, για να ανακοινώσει ότι μπορεί να υπάρξει εταιρεία η οποία θα λειτουργεί με  500.000.000 τζίρο, εκποιώντας χρυσοφόρα slots, βαρύ όνομα, εξέχουσα τεχνική βάση, επίγειες υπηρεσίες και πάνω από όλα ένα ρόλο που για την Ελλάδα είναι σημαντικός στο νέο καταμερισμό που γίνεται στις συγκοινωνίες. 
      Ο κύριος Υπουργός σήμερα δεν απολογείται για το γεγονός ότι δεν έδωσε μάχη στην Ευρωπαϊκή Ένωση και μας έφερε ένα σχέδιο απόφασης, για μια εταιρεία που δεν θα υπάρξει και την οποία περιέφεραν οι ανταγωνιστές εδώ και τέσσερα χρόνια στα διάφορα γραφεία της Ευρωπαϊκής Ένωσης.
      Ο κύριος Υπουργός οφείλει και πρέπει να κατανοήσει ότι η Νέα Δημοκρατία ταυτίστηκε με αυτά τα ανταγωνιστικά συμφέροντα, την ίδια ώρα που όλες οι χώρες της Ευρώπης, κυριολεκτικά, διεκδικούσαν στρατηγικές συμμαχίες, εξυγιάνσεις, εμπλοκή ιδιωτικών κεφαλαίων και σχέδια, μέσα από τα οποία ανέπτυσσαν νέες αγορές στο σύστημα των αερομεταφορών. 
      Και όχι μόνο αυτό. Μας παρουσίασε μύθους. Αλλά δεν πρόκειται για μύθους. Πρόκειται για ψέματα, κύριε Υπουργέ. Όταν παραλάβατε την Κυβέρνηση, το  μερίδιο αγοράς της Ολυμπιακής ήταν πάνω από 60%. Σήμερα είναι 40%.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Είπα κάτι άλλο;
      ΘΕΟΧΑΡΗΣ ΤΣΙΟΚΑΣ: Ποιος την οδήγησε σε αυτό; Ποιος εκχώρησε άνευ όρων στον ανταγωνιστή; Ποιος; Εσείς. 
      Λέτε ότι ο ελληνικός λαός πληρώνει 1.000.000 ευρώ την ημέρα. Να σας κάνω ένα υπολογισμό; Πολλαπλασιάστε το 1,4 που λέτε -τόσο δώσατε στα χαρτιά που διανείματε- επί 4,5 χρόνια που κυβερνάτε και βγάλτε το ποσό. Είναι 2.600.000.000. Αυτό είναι το έλλειμμα. Εσείς το δημιουργήσατε. Εσείς βάζετε τον ελληνικό λαό να πληρώνει. Έχετε ευθύνες. Είστε υπόλογοι απέναντι στον ελληνικό λαό. Είναι 2.600.000.000, όσο ακριβώς είναι και το έλλειμμα. Και το κρύπτετε. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Τρίτον. Λέτε ότι θα κατοχυρώσετε τα slots και αναφέρεστε ενδεικτικά. Ξέρετε  πάρα πολύ καλά ότι για να κατοχυρωθεί ένα slot, όταν παραιτείσαι, η αγορά, το ξέρετε εσείς πολύ καλύτερα από εμένα…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Ποιος είπε ότι παραιτηθήκαμε; 
      ΘΕΟΧΑΡΗΣ ΤΣΙΟΚΑΣ: Δεν παραιτηθήκατε από το Gatwick; Δεν παραιτηθήκατε από τη Φραγκφούρτη; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Δεν μιλάμε γι’ αυτά. 
      ΘΕΟΧΑΡΗΣ ΤΣΙΟΚΑΣ: Θα σας πω και γι’ αυτά που λέτε. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μα, κύριε Τσιόκα, δεν παραιτηθήκαμε …  
      ΘΕΟΧΑΡΗΣ ΤΣΙΟΚΑΣ: Ωραία. Συμφωνούμε σ' αυτό που λέτε. Τέσσερα χρόνια, λοιπόν, πουλήσατε slots, άνευ όρων και άνευ ανταλλαγμάτων. Τώρα λέτε ότι θα κρατήσετε στο 65% την εσωτερική αγορά και ένα μέρος των slots της Ευρώπης.  Έτσι δεν λέτε; Εσείς το λέτε.
       ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Όχι, δεν λέμε έτσι. Εσείς λέτε απλώς ό,τι θέλετε.
      ΘΕΟΧΑΡΗΣ ΤΣΙΟΚΑΣ: Το 65% δεν λέτε ότι θα κρατήσετε; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Του συνόλου. 
      ΘΕΟΧΑΡΗΣ ΤΣΙΟΚΑΣ: Του συνόλου. Άρα, λοιπόν, ένα μέρος. Δεν  μπορεί να λέμε άλλα πράγματα. Να συνεννοηθούμε. Ένα μέρος, λοιπόν. Αυτό θα φύγει. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Για την πρώτη μέρα και μετά μπορεί να αναπτυχθεί όσο θέλει. 
      ΘΕΟΧΑΡΗΣ ΤΣΙΟΚΑΣ: Ποιος μπορεί να αναπτυχθεί; Θα σας πω λίγο την τεχνική. Όταν παραιτείσαι, το παίρνει το αεροδρόμιο. Εκεί η ΙΑΤΑ, με μια επιτροπή ξαναμοιράζει τα slots, με βάση τη βιωσιμότητα της εταιρείας, την παλαιότητά της, την αναξιοπιστία της και γενικά με τα δικά της κριτήρια. Γιατί να σας κάνουν χάρη δηλαδή στη νέα εταιρεία με φερετζέ ή χωρίς φερετζέ,  μεσανατολικού ή όχι τύπου, ανασφαλή ή όχι, να δώσουν σε αυτή τα slots, όταν οι ίδιοι οι ανταγωνιστές, αυτά που παραιτηθήκαμε τα έχουν πάρει;
      Άρα, λοιπόν, κύριε Υπουργέ και κύριοι της ελάσσονος Αντιπολίτευσης, το ζήτημα είναι: έχουμε σχέδιο εξυγίανσης ή έχουμε ταφόπλακα; 
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε συνάδελφε.   
      ΘΕΟΧΑΡΗΣ ΤΣΙΟΚΑΣ:  Εμείς λέμε καθαρά ότι η Νέα Δημοκρατία βάζει ταφόπλακα. 
      Τι λέει το ΠΑ.ΣΟ.Κ: Λέει ότι υπάρχει άλλος δρόμος, ο δρόμος της εξυγίανσης που στηρίζεται στις στρατηγικές συμμαχίες, στην άντληση κεφαλαίων από τον ιδιωτικό τομέα, στο νέο επιχειρησιακό  πρόγραμμα, στη νέα σχέση με τους εργαζόμενους…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Τσιόκα. Έχετε σχεδόν διπλασιάσει το χρόνο σας. 
      ΘΕΟΧΑΡΗΣ ΤΣΙΟΚΑΣ: Αυτό λέμε και στη βάση αυτή σας καλούμε να ακυρώσετε αυτήν την πρωτοβουλία.
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστούμε.
      Ο κ. Σηφουνάκης έχει δικαίωμα να δευτερολογήσει για τρία λεπτά.
      Ορίστε, κύριε συνάδελφε, έχετε το λόγο.
      ΑΘΑΝΑΣΙΟΣ ΜΠΟΥΡΑΣ: Και σε όσα έλεγε ο κ. Καστανίδης βέβαια.
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Κύριε Μπούρα, σας παρακαλώ πολύ. Αφήστε τα αυτά τώρα.
      ΘΕΟΧΑΡΗΣ ΤΣΙΟΚΑΣ: Αναφέρεστε στο παρελθόν, ενώ εμείς βλέπουμε μπροστά.
      ΑΘΑΝΑΣΙΟΣ ΜΠΟΥΡΑΣ: Το παρελθόν αποτελεί δείγμα για το παρόν και το μέλλον.
      ΠΡΟΕΔΡΕΥΩΝ (Αναστάσιος Νεράντζης): Κύριε Τσιόκα, με τις παραβάσεις και τις υπερβάσεις του χρόνου, μας πάτε πίσω.
      Σας παρακαλώ κι εσάς, κύριε Μπούρα.
      Μηδενίζουμε το χρόνο, κύριε Σηφουνάκη, για να μη διαμαρτυρηθείτε.
      ΝΙΚΟΛΑΟΣ ΣΗΦΟΥΝΑΚΗΣ: Ευχαριστώ, κύριε Πρόεδρε.
      Κύριε Υπουργέ, σήμερα μας κατακεραυνώσατε στο Κοινοβούλιο. Γυρίσατε στο παρελθόν. Το 90% του χρόνου των τριάντα λεπτών, το διαθέσατε για να κατακεραυνώνετε την Αντιπολίτευση σχετικά με το τι έκανε ως κυβέρνηση. 
      Και σας λέω, είστε πέντε χρόνων Κυβέρνηση. Στα πέντε χρόνια της διακυβέρνησης, της απραξίας εσείς βέβαια αναλαμβάνετε το δύσκολο έργο. Τέσσερα χρόνια, πέρασαν με ακινησία. Έχω κάνει συζητήσεις με τον κ. Μπαρό τον ρώτησα τι θα κάνει με την Ολυμπιακή και μου έλεγε «περιμένω το σχέδιο της ελληνικής Κυβέρνησης». Το περίμενε τέσσερα χρόνια. Πηγαινοερχόταν το σχέδιο φαίνεται μεταξύ του κ. Δούκα και του προηγούμενου Υπουργού και δεν ξέρω πού αλλού.
      Επάνω στη σύγχυσή σας, είπατε ότι εγώ μίλησα για εξήντα χιλιάδες πτήσεις..
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Έξι χιλιάδες.
      ΝΙΚΟΛΑΟΣ ΣΗΦΟΥΝΑΚΗΣ: Μάλιστα, χάθηκαν έξι χιλιάδες πτήσεις το πρώτο πεντάμηνο του 2008. Έξι χιλιάδες πενήντα πτήσεις λιγότερες σημαίνει εκατόν σαράντα χιλιάδες εννιακόσιοι ογδόντα πέντε επιβάτες λιγότεροι και ζημιώθηκε η εταιρεία κατά 180.000.000. Αυτό είπα.
      Τώρα, ως προς το κράτος, εγώ αυτό που έχω πει στη συνέντευξή μου στις 25 Αυγούστου –έχω το κείμενο- είναι το εξής: «Η Ολυμπιακή έχει χρόνια προβλήματα, όμως αντιμετωπίσιμα. Μία βιώσιμη Ολυμπιακή, με κρατικά και ιδιωτικά κεφάλαια, με στρατηγικές συμμαχίες, θα αποτελέσει μοχλό ανάπτυξης». Και λέω γιατί τη σαμποτάρισε η Κυβέρνηση.
      Το κράτος έχει την πρωτοβουλία. Εάν οι τρεις σκανδιναβικές χώρες εδώ και τριάντα χρόνια έχουν τη «SAS», ήταν πρωτοβουλίες των τριών κρατών. Να αναλάβει πρωτοβουλίες, αυτό λέμε στο κράτος. Δεν λέμε να κάνει κρατική εταιρεία. Αυτά τελείωσαν. 
      Εσείς, πέντε χρόνια δεν είχατε καμμία πρωτοβουλία. Και σας έβαλαν εσάς, με το φιλότιμό σας και τρέχετε να βρείτε μία λύση, γιατί «ξεφτίζει» το πρόγραμμα επειδή ήταν απαράδεκτο αυτό που γινόταν! Κρύβονταν όλοι!
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Εσείς παίρνετε το πολιτικό κόστος. Γι’ αυτό σας έβαλαν εκεί. Δεν σας αξίζει αυτό. Και το λέω με λύπη.
      Για την Τεχνική Βάση που είπατε, του κ. Πλασκοβίτη, είναι σωστό το έγγραφο, αλλά δεν μπορεί καμμία εταιρεία και κανένας διοικητής του Αεροδρομίου να ξεκινάει να φτιάχνει τεχνική βάση προκάτ, μία παράνομη κατασκευή! Θα πρέπει να πάρει άδεια και για τις περιβαλλοντικές επιπτώσεις και δεν θα συμπεριφέρεται ως αφέντης! Όπως ο κάθε πολίτης και όπως έκανε η Ολυμπιακή σύννομα! Αυτό καταγγέλλουμε!
      Και κλείνουμε με το θέμα της Λήμνου. Θα σας διαβάσω απόσπασμα της χθεσινής τοπικής εφημερίδας «ΕΜΠΡΟΣ» που έχει τίτλο «Περικοπές αεροπορικών δρομολογίων για τη Λήμνο». Λέει για το πρόγραμμα των Ολυμπιακών Αερογραμμών, ότι οι Ολυμπιακές Αερογραμμές δεν έχουν βγάλει ακόμα πρόγραμμα γιατί είναι διαλυμένες, κ.λπ..
       Λέει, όμως, ότι η «AEGEAN» που ξεκίνησε τα πρώτα της δρομολόγια στο νησί την περασμένη άνοιξη, μέχρι 24 Οκτωβρίου θα συνεχίζει κανονικά τα δρομολόγια. Όμως, από 25 Οκτωβρίου, έως τα τέλη Μαρτίου του 2009, θα κάνει περιορισμένα δρομολόγια γιατί δεν συμφέρει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και κλείνω με το εξής: Χθες είπατε μία αλήθεια, όταν σας ειπώθηκε ναι, αλλά εσείς την απαξιώσατε ως Κυβέρνηση –όχι εσείς προσωπικά- τόσα χρόνια την έχετε απαξιώσει. Λέγατε ότι θα την κλείσετε. Το είπε ο Καραμανλής πριν από πέντε χρόνια. Το είπε ο κ. Λιάπης, το λέτε εσείς. Και παραδεχθήκατε, ότι εκείνο το οποίο έγινε είναι ότι μετά και από την ευρύτερη αντίδραση που υπήρξε, θεωρήθηκε ότι θα έπρεπε να γίνει μία τελευταία προσπάθεια να σωθεί η Ολυμπιακή.
      Αυτό είναι το πολιτικό πρόβλημα. Η Κυβέρνησή σας, η παράταξή σας, ήθελε να τη διαλύσει ή να την κλείσει. Είδαν τις αντιδράσεις, κατάλαβαν το πολιτικό κόστος και σας έβαλαν «να βγάλετε το φίδι από την τρύπα». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ξέρετε εγώ δεν λαϊκίζω, όμως τις ερωτήσεις Ευρωβουλευτών της Νέας Δημοκρατίας επί δέκα χρόνια στο Ευρωπαϊκό Κοινοβούλιο τις γνωρίζετε. Εμείς δεν κάναμε το ίδιο πράγμα, δεν καλύψαμε την Ολυμπιακή Αεροπορία στις Βρυξέλλες.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Δικαίωμα δευτερολογίας έχει και η κα Χριστοφιλοπούλου.
      Ορίστε, παρακαλώ, έχετε το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, παίρνοντας το νήμα από τους συναδέλφους μου, θα επιμείνω λίγο στο θέμα των εργαζομένων.
      Είχαν την τιμητική τους στην ομιλία σας, κύριε Υπουργέ. «Μια στο καρφί και μια στο πέταλο». Από τη μία, σας άκουσα να διαβεβαιώνετε για τη φροντίδα σας γι’ αυτούς, όταν, όπως είπα και πριν, οι διευκρινήσεις που μας δώσατε ήταν από αόρατες έως εντελώς ασαφείς: Ένα πρόγραμμα του Ο.Α.Ε.Δ., μία δυνατότητα συνταξιοδότησης.
      Σας ερωτώ και πάλι: Υπάρχει αναλογιστική μελέτη; Ποιος φέρει το κόστος αυτής της συνταξιοδότησης;
      Από την άλλη, μας είπατε, απαντώντας, μάλιστα και δεύτερη φορά -και στην πρωτολογία σας και απαντώντας στον κ. Βερελή- ότι φταίνε οι εργαζόμενοι και δη αυτοί της Π.Α.Σ.Κ.Ε., διότι τυχαίνει οι δύο επικεφαλής να είναι μέλη της Π.Α.Σ.Κ.Ε., ο κ. Πέππας και ο κ. Πατέστος.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Είπα εγώ τέτοια πράγματα; Μα, τι λέτε τώρα.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Είπατε ακριβώς και αναφέρατε και τα ονόματα. Και καλέσατε τον κ. Βερελή...
      Ήμουν μπροστά, κύριε Υπουργέ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Είπα να σας ακούσουν αυτοί και να δούμε αν συμφωνείτε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ναι, να με ακούσουν και με ακούν και τώρα ή θα μπορέσουν να με ακούσουν κι εμένα και τους συναδέλφους μου.
      Σας άκουσα, όμως, να λέτε και υπάρχει στα Πρακτικά: «Αυτά να τα πείτε στην Π.Α.Σ.Κ.Ε.».
      Κι εγώ, λοιπόν, σας λέω, κύριε Υπουργέ, ότι όχι μόνο καταστρατηγείτε, όπως σας είπε πριν ο πρώην Πρόεδρος της Βουλής, τις συλλογικές συμβάσεις των εργαζομένων, αλλά τους εμπαίζετε. Και ξέρετε πώς εμπαίζετε τους εργαζόμενους; Αφού με μία ηγεσία ουσιαστική και φιλική προς τον εργαζόμενο, η κυβέρνηση του ΠΑ.ΣΟ.Κ., επί υπουργίας Βερελή, κατόρθωσε και τους έφερε στο τραπέζι των διαπραγματεύσεων -όπως είχε φέρει όλους, όταν η χώρα επρόκειτο να ενταχθεί στην Ο.Ν.Ε.- με ουσιαστικό κοινωνικό διάλογο, κάτι που εσείς δεν ξέρετε να κάνετε, παρότι, λοιπόν, ο τότε Υπουργός, τους είχε βάλει να συμμετάσχουν στο στοίχημα της ανανέωσης και της εξυγίανσης, ήρθατε μετά εσείς και χωρίς κανένα πρόβλημα αρχίσατε την παροχολογία. Και τώρα, τους εγκαλείτε επειδή πήραν!
      Και εγώ σας ερωτώ: Ποιος εκπρόσωπος εργαζομένων Π.Α.Σ.Κ.Ε., Δ.Α.Κ.Ε., οποιασδήποτε συνδικαλιστικής παράταξης, θα μπορούσε να πει «όχι» σε μία παροχή που του εδίδετο από τη διοίκηση και να κοιτάξει τους συναδέλφους εργαζομένους στα μάτια;
      Αυτά κάνετε, αυτά κάνουν οι διοικήσεις σας και όχι μόνο στην Ολυμπιακή. Όπως σας είπα -και πριν και επιμένω σ' αυτό- το μεταρρυθμιστικό χαρτί σας έχει τελειώσει. Είστε η Κυβέρνηση που μέσα σε πέντε χρόνια αύξησε τα ελλείμματα των Δ.Ε.Κ.Ο. κατά 90%.
      Κύριε Υπουργέ, αναφέρομαι σε στοιχεία που έχετε δώσει εσείς από τους προϋπολογισμούς σας. Το 2003, λοιπόν, τα ελλείμματα των Δ.Ε.Κ.Ο., με προεξάρχουσες αυτές τις οποίες εσείς εποπτεύετε -εσείς και οι προκάτοχοί σας- ήταν 784.000.000 ευρώ, εκτινάχθηκαν το 2007 στα 1.406.000.000 ευρώ και στον τρέχοντα προϋπολογισμό -που σας έχει ξεφύγει ο προϋπολογισμός, δεν έχει σημασία- στόχος σας είναι να μην υπερβούν τα 1.489.000.000 ευρώ.
      Πρόκειται για μία Κυβέρνηση, κύριε Πρόεδρε, η οποία έχει αυξήσει τα ελλείμματα των Δ.Ε.Κ.Ο. κατά 90% σε πέντε χρόνια και βεβαίως, δεν έχει τίποτε άλλο να πει, παρά παρελθοντολογεί.
      Και στα όσα είπατε, κύριε Υπουργέ, περί κοινωνικής συναίνεσης και τις κορώνες που βγάλατε, εγώ θα σας πω ένα πράγμα: Αυτά να πάτε να τα πείτε στις γειτονιές της Αττικής, του Λεκανοπεδίου, εκεί όπου εκλέγεστε. Και να πάτε να τα πείτε κι εσείς και ο Πρωθυπουργός σας στις γειτονιές της Αθήνας, στους ανθρώπους που μπαίνουν στα σχολειά, στα νηπιαγωγεία, στα σούπερ μάρκετ, στους ανθρώπους της καθημερινότητας. Εκεί να τα πείτε.
      Εγώ για την κυβέρνηση του ΠΑ.ΣΟ.Κ. θα σας δώσω μόνο ένα στοιχείο, γιατί αναφερθήκατε στο Ε.Κ.Α.Σ., ότι στην πιο δύσκολη περίοδο διακυβέρνησης από το ΠΑ.ΣΟ.Κ., ενόψει Ολυμπιακών Αγώνων, με τις τεράστιες δυσκολίες και το τεράστιο έργο μπροστά, την περίοδο 2000-2004, η αύξηση στο Ε.Κ.Α.Σ. ήταν 130%. Την τετραετία Καραμανλή έφτασε το 63%. Δεν συγκρινόμαστε ούτε στην πιο δύσκολη περίοδο τη δική μας.
      Μην μιλάτε, λοιπόν, για κοινωνική συνοχή. Δεν δικαιούστε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ.
      Ζήτησε το λόγο ο κ. Θεόδωρος Πάγκαλος.
      ΘΕΟΔΩΡΟΣ ΠΑΓΚΑΛΟΣ: Στο τέλος, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Δεν υπάρχει τέλος. Δεν έχει κανείς άλλος δικαίωμα δευτερολογίας.
      ΘΕΟΔΩΡΟΣ ΠΑΓΚΑΛΟΣ: Μάλιστα.
      ΧΡΙΣΤΟΣ ΒΕΡΕΛΗΣ: Έχει δικαίωμα...
      ΠΡΟΕΔΡΕΥΩΝ (Αναστάσιος Νεράντζης): Θέλετε να μιλήσετε, κύριε Βερελή; Ορίστε.
      ΧΡΙΣΤΟΣ ΒΕΡΕΛΗΣ: Ο κύριος Υπουργός δεν θα μιλήσει;
      ΝΙΚΟΛΑΟΣ ΣΗΦΟΥΝΑΚΗΣ: Τα εξάντλησε όλα. Μίλησε τριανταπέντε λεπτά.
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υπουργός θα κλείσει. Ορίστε, κύριε Βερελή.
      Τώρα, βέβαια, υπάρχει ένα πρόβλημα εδώ, διότι μιλάνε δύο πρόσωπα υπό την ίδια ιδιότητα. Έχει και του Κοινοβουλευτικού Εκπροσώπου.
      Τέλος πάντως, κύριε Πάγκαλε, θα σας δοθεί ο λόγος. Δεν υπάρχει πρόβλημα.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε…
      ΠΡΟΕΔΡΕΥΩΝ (Αναστάσιος Νεράντζης): Δεν υπάρχει πρόβλημα, κύριε Πάγκαλε. Θα σας δοθεί ο λόγος.
      ΑΠΟΣΤΟΛΟΣ ΚΑΚΛΑΜΑΝΗΣ: Θα μιλήσει ως διατελέσας Υπουργός.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, βάσει του Κανονισμού, δικαιούμαι πέντε λεπτά εγώ.
      ΠΡΟΕΔΡΕΥΩΝ (Αναστάσιος Νεράντζης): Συμφωνούμε.
      ΘΕΟΔΩΡΟΣ ΠΑΓΚΑΛΟΣ: Πεντάλεπτο δικαιούμαι, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Βέβαια, δεν αναφέρθηκε το όνομά σας ειδικώς, αλλά, εν πάση περιπτώσει, δικαιούσθε.
      Ελάτε, κύριε Βερελή. 
      ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε, εδώ ο συνάδελφος δεν πήρε τη δευτερολογία του.
      ΠΡΟΕΔΡΕΥΩΝ (Αναστάσιος Νεράντζης): Την έχει εξαντλήσει. Μίλησε πέντε λεπτά στην πρώτη.
      Ελάτε, λοιπόν, κύριε Βερελή.
      Ακούστε, υπάρχει ηλεκτρονικός χρόνος. Καταγράφονται όλα.
      Ελάτε, κύριε Βερελή.
      ΝΙΚΟΛΑΟΣ ΣΗΦΟΥΝΑΚΗΣ: …(δεν ακούστηκε)
      ΠΡΟΕΔΡΕΥΩΝ (Αναστάσιος Νεράντζης): Κύριε Σηφουνάκη, θεωρείστε συνήγορος; 
      ΝΙΚΟΛΑΟΣ ΣΗΦΟΥΝΑΚΗΣ: Όχι, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, λοιπόν. Είναι λαλίστατος ο συνάδελφός σας, γνωρίζουμε ότι μίλησε πέντε λεπτά και ο χρόνος του εξαντλήθηκε. 
      ΒΑΣΙΛΕΙΟΣ ΓΕΡΑΝΙΔΗΣ: …τρία λεπτά…
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Γερανίδη. Είμαστε παλαιοί σ’ αυτήν την Αίθουσα και εσείς και εγώ. Είναι δυνατόν τώρα; Θα σας «έριχνε» το ηλεκτρονικό σύστημα; 
      Κύριε Βερελή, μπορείτε να αρχίσετε.  
      ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, αυτήν την εποχή διάφορες κοινωνικές ομάδες και μεγάλα στρώματα του ελληνικού λαού διαμαρτύρονται, φωνάζουν γιατί χάνουν. Χάνουν αυτά τα οποία κέρδισαν επί των κυβερνήσεων του ΠΑ.ΣΟ.Κ. Αυτή είναι η αλήθεια. 
      Και έρχεστε εσείς –δεν μιλάω για εσάς προσωπικά, κύριε Υπουργέ, αλλά για την Κυβέρνησή σας- με μία φοβερή άνεση και παρουσιάζετε στον ελληνικό λαό ένα μοντέλο διοίκησης το οποίο είναι αποτρόπαιο, είναι μοναδικό. Βιστωνίδα, θέλετε ή μία σειρά από άλλα ζητήματα; Αυτή η Κυβέρνηση που ξεκίνησε την καριέρα της με το «σεμνά και ταπεινά» και κατέληξε πάνω σε κότερα, έχει φτάσει αυτήν τη στιγμή να μην δικαιούται ο Πρωθυπουργός να της πει ούτε ένα θέμα το οποίο να μην «εξατμίζεται» μέσα σε ελάχιστες ώρες; 
      Αυτήν τη στιγμή υπάρχει πολιτικό κενό. Δεν υπάρχει ουσιαστικά Κυβέρνηση. Αν πάτε στο καφενείο, θα δείτε τους οδηγούς των Υπουργών οι οποίοι μιλούν για τον ανασχηματισμό. Εκεί έχει φτάσει η ιστορία. 
      Θέλετε να συζητήσετε για την Ολυμπιακή και φέρνετε ως παράδειγμα το ότι ο οποιοσδήποτε έχει μιλήσει στο απώτερο παρελθόν για θέματα κρατικής διοίκησης, είναι «εξοβελιστέος». Εσείς, η Κυβέρνησή σας,  έχετε μία πορεία και μία καριέρα στις κρατικοποιήσεις. Κάνω λάθος αν θυμηθώ ότι κρατικοποιήσατε την αλυσίδα «ΓΕΡΜΑΝΟΣ», για την οποία υπάρχουν πέντε κακουργήματα αυτήν τη στιγμή; Τι ήταν αυτό; Μία κρατικοποίηση ήταν! 
      ΝΙΚΟΛΑΟΣ ΣΗΦΟΥΝΑΚΗΣ: Δεν ήταν ο παρών Υπουργός! 
      ΧΡΙΣΤΟΣ ΒΕΡΕΛΗΣ: Είπα ότι τον έχω εξαιρέσει από την αρχή. Θα έρθω στον παρόντα Υπουργό στη συνέχεια. 
      ΝΙΚΟΛΑΟΣ ΣΗΦΟΥΝΑΚΗΣ: Ήταν αμιγής φιλελεύθερος.
      ΠΡΟΕΔΡΕΥΩΝ (Αναστάσιος Νεράντζης): Κύριε Σηφουνάκη, μην διακόπτετε. 
      Κύριε Βερελή, συνεχίστε. 
      ΧΡΙΣΤΟΣ ΒΕΡΕΛΗΣ: Η Ολυμπιακή, κύριε Υπουργέ, έχει να δημοσιεύσει ισολογισμό από τον Ιανουάριο του 2004. Με πολύ μεγάλη προσπάθεια δημοσιεύαμε ισολογισμούς με μία «μηχανή» η οποία ήταν δύσκολη. 
      Τι κάνατε ως Κυβέρνηση; Πώς έρχεστε αυτήν τη στιγμή και λέτε –πολύ σωστά σας τα είπε ο κ. Ροντούλης- πως εικάζετε ότι τόσο είναι; Δεν δικαιούστε να το πείτε αυτό. Δεν δικαιούστε να το πείτε! Δεν έχετε καταφέρει να κάνετε ισολογισμό. Και από τη στιγμή που δεν καταφέρνει κάποιος να κάνει ισολογισμό, τότε να ξέρετε ότι δεν είναι ικανός να κάνει πολλά άλλα πράγματα. 
      Υπάρχει ένα ερώτημα το οποίο είναι τεράστιο, είναι κολοσσιαίο και το οποίο αποφύγατε όλοι. Και εσείς και ο εκλεκτός Κοινοβουλευτικός Εκπρόσωπος κ. Γιαννέλης. Αποφύγατε να μας εξηγήσετε το ακατανόητο, δηλαδή, το γιατί όταν ήρθαν οι επενδυτές, τους διώξατε. Γιατί έγινε αυτό; Ποιον εξυπηρετούσε αυτή η κίνηση; Πρόκειται για μία κίνηση την οποία όποιος και αν παρακολουθήσει από μακριά, δεν την καταλαβαίνει. 
      Και φτάσατε μετά από τέσσερα και πλέον έτη να κάνετε μία καινούργια εξαγγελία ενός διαγωνισμού και θεωρείτε ότι αυτό θα πετύχει. Όταν είχαμε κάνει το διαγωνισμό του 2003, υπήρχε μία σαφώς βελτιωμένη κατάσταση σε σχέση με το τι υπήρχε και στο παρελθόν και κυρίως με το τι υπάρχει σήμερα. Είχαν αλλάξει οι κανονισμοί εργασίας, είχε μειωθεί το κόστος εργασίας, είχε υπάρξει μία εξυγίανση με τις δύσκολες συνθήκες οι οποίες υπήρξαν, είχαμε εγκαθιδρύσει τις επιδοτούμενες γραμμές το 2002 και είχαμε απέναντί μας έναν βασικό αντίπαλο. Ήταν η Ευρωπαϊκή Επιτροπή, η τότε Επίτροπος και οι άνθρωποι οι οποίοι τη βοηθούσαν. Σας μίλησα γι’ αυτούς. Αυτούς έβρισκα απέναντί μου και αυτοί δεν ήθελαν να προχωρήσει η ιστορία. Πακέτα πήγαιναν από την Ελλάδα τα έγγραφα των νομικών συμβούλων του ανταγωνισμού της Ολυμπιακής προς το γραφείο της Επιτρόπου και μας δίνονταν από εκεί, από την άλλη πόρτα. Αυτά είναι τεράστια ζητήματα ηθικής τάξης και πρέπει να τα ακούσουν όλοι.
      Και σήμερα, παρουσιάζετε ένα σχέδιο, το οποίο –λυπάμαι να πω- έχει μηδαμινές πιθανότητες να πετύχει.
      Γι’ αυτό σας ρώτησα και προηγουμένως: Τον Απρίλιο του 2009 –γιατί βάλατε ένα συγκεκριμένο χρονικό ορίζοντα- τι θα κάνετε εάν δεν θα μπορεί να απογειωθεί η καινούργια εταιρεία; 
      Σας είπε ο κ. Τσιόκας προηγουμένως για τα slots. Είπατε ότι μέσα στην απόφαση υπάρχει η Νέα Υόρκη. Ποιος καθορίζει τα slots της Νέας Υόρκης; Τα καθορίζει η Επιτροπή, ο Επίτροπος, οι υπάλληλοι της Επιτροπής; Προφανώς όχι. Όταν κάναμε τις «Ολυμπιακές Αερογραμμές» ως διάδοχο σχήμα της Ολυμπιακής Αεροπορίας σε ό,τι αφορά το πτητικό κομμάτι, βασανιστήκαμε με την IΑTA τέσσερις μήνες μέχρι να πάρουμε τις εγκρίσεις, παρά τις νάρκες τις οποίες έβαζε η Ευρωπαϊκή Επιτροπή. Και έρχεται σήμερα η ίδια Ευρωπαϊκή Επιτροπή να μας πει ότι θα τα πάρετε; Αυτό θα το πει η IATA εάν και εφόσον και εύχομαι να μπορέσει να γίνει κάποια στιγμή μια συγκεκριμένη ρύθμιση, αλλά πάρα πολύ αμφιβάλλω. Διότι ακούμε από τον κύριο Πρωθυπουργό για επενδυτές από το Κατάρ ήδη από το 2004, κύριε Υπουργέ, ο οποίος είχε εξαγγείλει με μία σκληρότητα και αυτάρκεια πολιτική το 2005 ότι θα κλείσει την Ολυμπιακή, «τα σφάζω και τα μαχαιρώνω». Προσέκρουσε τότε στο κοινό αίσθημα του ελληνικού λαού, όπως δεν κατάλαβε πριν από λίγες μέρες ποια ήταν τα όριά του και όταν πήγε να σηκώσει το βυθιζόμενο σκάφος της Νέας Δημοκρατίας, τον ρούφηξε αυτό μέσα.
      Τώρα, λοιπόν, έρχεστε να μας πείτε ότι θα κάνετε κάτι το οποίο το περιγράφετε. Από πού αντλείτε την αισιοδοξία ότι θα γίνε κάτι, όταν επανειλημμένα κλωτσήσατε τις ευκαιρίες οι οποίες υπήρξαν;
      Από την αρχή καθησυχάζετε τον ανταγωνισμό, λέτε «κοιτάξτε να δείτε, αυτό το οποίο θα φτιάξουμε, θα έχει μόνο το 65% της σημερινής δραστηριότητας». Το 65% ποιανού; Των δρομολογίων; Των ωρών πτήσης; Του τζίρου; Των υπαλλήλων; Ποιανού το 65%; Και το 35% ξέρετε ότι δωρεάν θα μεταβιβαστεί αύριο το πρωί στην εταιρεία που ανταγωνίζεται ή σε όποιες εταιρείες ανταγωνίζονται; Και ξέρετε ότι υπάρχει ήδη ένα θέμα τι θα γίνει με τις κρατήσεις των Χριστουγέννων; Ποιος είναι αυτός ο οποίος θα πάει να κρατήσει για τα Χριστούγεννα, αν δεν ξέρει ποιες πτήσεις θα γίνουν; Έχετε βγάλει χειμερινό πρόγραμμα για την Ολυμπιακή για τα Χριστούγεννα, για το Πάσχα; Και ξέρετε αυτήν τη στιγμή να μας πείτε ακριβώς ποιες πτήσεις θα καταργηθούν;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ναι.
      ΧΡΙΣΤΟΣ ΒΕΡΕΛΗΣ: Η αγορά τώρα δεν το ξέρει.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Θα το μάθει.
      ΧΡΙΣΤΟΣ ΒΕΡΕΛΗΣ: Θα το μάθει. Προσεχώς θα το μάθει, λοιπόν. Όταν κλειστούν τα πακέτα, όταν ρυθμιστούν τα πάντα θα το μάθει. Και η Ολυμπιακή θα πάρει ένα μικρό κομματάκι. Ο ανταγωνισμός, όμως, θα πάρει τη μεγάλη μερίδα.
      ΑΠΟΣΤΟΛΟΣ ΚΑΚΛΑΜΑΝΗΣ: Να πείτε εγκαίρως ποιες πτήσεις θα γίνουν τα Χριστούγεννα.
      ΧΡΙΣΤΟΣ ΒΕΡΕΛΗΣ: Υπάρχει, κύριε Κακλαμάνη, μία ρήση του Καφαντάρη: Έλλην ειδικός είναι ο διαθέτων συμπυκνωμένη άγνοια επί όλων των ζητημάτων. Αυτό συμβαίνει πολλές φορές όταν ακούω να ασκούν κριτική για τη διοίκηση διάφοροι οι οποίοι ανήκουν κυρίως στα κόμματα της ελάσσονος Αντιπολίτευσης. Όπως άκουσα προηγουμένως και τον αγαπητό Πρόεδρο του ΣΥ.ΡΙΖ.Α. να ασκεί κριτική. Έχει επιχειρήσει ποτέ να διοικήσει ένα μικρό κομματάκι αυτού του κράτους για να μπορέσει να διδάξει τους άλλους πώς να ασκήσουν τη διοίκηση αυτή; Διότι βλέπω ότι στην περίπτωση της εφημερίδας «ΑΥΓΗ» –του το είπα προηγουμένως, δεν πήρα καμμία απάντηση- που είναι μια μικρή εφημεριδούλα –δεν είναι κανένας τεράστιος εκδοτικός όμιλος- εκεί υπάρχει τεράστια δυσκολία.
      Ακούστηκε για τις «Μακεδονικές Αερογραμμές» και επιμένω, κύριε Υπουργέ, ότι ο ισολογισμός των «Μακεδονικών Αερογραμμών» -που τον εμφανίζετε 23.000.000 κάνετε λάθος, παραδεχτείτε το, δεν είναι ντροπή, είμαι πολύ ευθύς σ’ αυτό και εγώ σας το αναγνωρίζω- συντάχθηκε αργότερα. Συντάχθηκε στις αρχές του 2005 και τότε κάποιοι είπαν ότι θα βάλουμε τόση ζημιά. Μα, είναι δυνατόν μέσα σε δεκαοκτώ μέρες να δημιουργήθηκαν 23.000.000 ζημιά; Σε καμμία περίπτωση. Υπήρχαν από την εφορία κάποια εκατομμύρια. Υπήρχαν από άλλους λόγους, από ένα δάνειο κάποια εκατομμύρια και φθάσαμε στα 23.000.000. Και κακώς φθάσαμε. Και υπήρξε και διαμαρτυρία. Και υπάρχει και ερώτηση που έγινε για την ιστορία αυτή.
      Πως ήταν λοιπόν, το έδαφος αυτό ήδη προσημειωμένο; Παραδόθηκε καθαρή, υπήρξε ενδιαφέρον διεθνές, απερρίφθη από την Κυβέρνησή σας. Απερρίφθη κακώς.
      Προσπάθησε ο Κοινοβουλευτικός σας Εκπρόσωπος να κάνει μια σύγχυση: Τι θέλουμε ως κόμμα. Είναι σαφές το τι θέλουμε.
      ΝΙΚΟΛΑΟΣ ΣΗΦΟΥΝΑΚΗΣ: Μετά ο υποψήφιος αγοραστής πήρε την ΤΙΜ.
      ΧΡΙΣΤΟΣ ΒΕΡΕΛΗΣ: Ο αγοραστής χάλασε 1,3 δισεκατομμύρια ευρώ στην ελληνική αγορά, γιατί αγόρασε την τότε «ΤΙΜ» και σήμερα «WIND» και την «Q-PHONE». Είχε κεφαλαιουχική επάρκεια, γι’ αυτό το λέμε αυτό. Γι’ αυτό σας το λέει ο κ. Σηφουνάκης. Ήταν απολύτως αξιόπιστος.
      Δεν θελήσατε να μιλήσετε μαζί τους. Τους είδε ο Υπουργός Οικονομίας και Οικονομικών για δέκα λεπτά όρθιος στο γραφείο του, λες και έβλεπε κάποιους οι οποίοι ήρθαν εδώ πέρα να δουν το οτιδήποτε, να αγοράσουν μία παρτίδα μεταχειρισμένων αυτοκινήτων.
      Ο κ. Γιαννέλης προηγουμένως είπε ότι υπάρχει μία σύγχυση στο κόμμα του ΠΑ.ΣΟ.Κ.. Δεν υπάρχει καμμία απολύτως σύγχυση. Το ΠΑ.ΣΟ.Κ. άσκησε μία πολύ υπεύθυνη πολιτική όταν ήταν κυβέρνηση. Το ίδιο κάνει και τώρα σαν Αντιπολίτευση, προτείνει κάτι πολύ συγκεκριμένο. Ήδη ο χρόνος περνά, όμως. Χάθηκαν κρίσιμοι χρόνοι, οι οποίοι οδηγούν το εγχείρημα αυτό να είναι εξαιρετικά δύσκολο. Από την πρώτη στιγμή χρειαζόντουσαν ιδιωτικά κεφάλαια. Το έχουμε πει αυτό. Και τα ιδιωτικά αυτά κεφάλαια πρέπει να μπουν άμεσα. 
      Εγώ πιστεύω, κύριε Υπουργέ, ότι ο τρόπος με τον οποίο οργανώνεται αυτή η προσπάθεια είναι ήδη υπό κατάρρευση. Γιατί αυτό; Θα σας το εξηγήσω. Προσπαθείτε να κάνετε τι; Δεν μεταφέρετε έναν ολόκληρο οργανισμό εν λειτουργία με ενσωματωμένη την εμπειρία, η οποία εξασφαλίζει και το μέγιστο πλεονέκτημα της Ολυμπιακής που είναι τα στάνταρ ασφαλείας, παίρνετε αποκομμένα ένα σήμα, παίρνετε αποκομμένα ένα όνομα και παίρνετε αποκομμένα ενδεχομένως κάποια slots και λέτε «πάρε αυτά τα τρία και με αυτά τα τρία κάνετε παιγνίδι». Καμμία άλλη υποχρέωση, ούτε και με αυτά. Γιατί αυτό που δεν υπάρχει είναι η διοικητική μαγκιά την οποία θα έπρεπε κάποιος να εξασφαλίσει ότι θα μεταφερθεί. 
      Αλλά και πέραν αυτού, εγώ σας ερωτώ, επειδή πιστεύω ότι το εγχείρημα αυτό δεν πρόκειται να πετύχει, τι θα κάνετε με τα νησιά. Η Λήμνος –δεν μιλώ για τα νησιά που έχουν υποχρέωση, γιατί είναι στις άγονες γραμμές- η Κεφαλλονιά, η Ζάκυνθος, η Χίος, η Μυτιλήνη …
      ΑΠΟΣΤΟΛΟΣ ΚΑΚΛΑΜΑΝΗΣ: Λευκάδα.
      ΧΡΙΣΤΟΣ ΒΕΡΕΛΗΣ: Το Άκτιο, κύριε Πρόεδρε. Εμείς το λέμε «Άκτιο» στην Αιτωλοακαρνανία, εσείς το λέτε «Λευκάδα» εκεί. 
      Τι θα γίνει με όλους αυτούς; Τι θα γίνει με την τουριστική βιομηχανία όλων αυτών των περιοχών; Όλο το χειμώνα οι άλλες εταιρείες σταματούν τα δρομολόγια, ή κάνουν δρομολόγια μία ή δύο φορές την εβδομάδα, ενώ η Ολυμπιακή είναι αυτή που πηγαίνει καθημερινά και εξασφαλίζει την επαφή των νησιωτών με το κέντρο.
      Και τέλος, θα σας πω τη μικρή μου εμπειρία από την προσπάθεια να μεταφέρουμε από την Ολυμπιακή Αεροπορία τις «Ολυμπιακές Αερογραμμές». Χρειάστηκαν να υπογραφούν τριακόσιες διαφορετικές συμβάσεις, εκτός από την IATA, με προμηθευτές αεροσκαφών, με προμηθευτές κινητήρων, με παντοειδείς οργανισμούς που παίρνουν μέρος στη διαδικασία των αεροπορικών συγκοινωνιών. Όλα αυτά προετοιμάστηκαν επί μήνες με πολύ μεγάλη προσπάθεια συστηματικά. Υπάρχει κάποια προετοιμασία να μας πείτε; Μπορείτε να μας πείτε σήμερα ότι «έχουμε κάνει αυτές τις επαφές με την IATA, ότι πήγε ο κύριος τάδε τότε και μίλησε και έχουμε αυτήν την αλληλογραφία από τότε μέχρι σήμερα συστηματικά και ότι έχουμε αυτήν τη στιγμή μεταξύ αεροδρομίων τις εξής συμφωνίες, οι οποίες θα ισχύσουν»; Είναι μία εκδήλωση προθέσεων αυτό που κάνετε, η οποία έρχεται πάρα πολύ αργά. Εγώ δεν θεωρώ ότι έχετε εσείς την ευθύνη. Θέλω να είμαι ειλικρινής. Ήρθατε να διαχειριστείτε την Εξόδιο Ακολουθία. Αυτό είστε αυτήν τη στιγμή. Και όταν σας φωνάζει εν τη ρύμη του λόγου του κάποιος συνάδελφος εδώ ότι εσείς «θάβετε» την Ολυμπιακή, αυτό εννοεί και αυτό θα γίνει και εκεί θα τελειώσει όλη η ιστορία, δυστυχώς, διότι θα έπρεπε να είχε γίνει μία προσπάθεια να υπάρξει μία ανάταση τη στιγμή που μπορούσε να γίνει, έπρεπε να υπάρξει μία εκμετάλλευση του φρονήματος που είχε δημιουργηθεί τότε, όταν δέχθηκαν οι εργαζόμενοι να υπάρξει αλλαγή στους κανονισμούς εργασίας. Και πήγε μετά, όποιος πονηρός πήγε, και τους άλλαξε πάλι, τους πήγε στο παλαιό, στο ράθυμο καθεστώς. Τι σημαίνει αυτό, για να καταλάβουμε; Ότι εκεί που ο πιλότος είχε, για παράδειγμα, υποχρέωση δεκαοκτώ, δεκαεννιά ώρες, είχε πάει στις τριάντα ώρες, όπως ο πιλότος της «LUFTHANSA», ή της «AIR FRANCE», και πήγε μετά ο πονηρός, ο οποίος διοίκησε την Ολυμπιακή, με εντολή προφανώς -διότι η εντολή αυτή εξυπηρετούσε κάποιους, ποιους; τους ανταγωνιστές εξυπηρετούσε- και για να εξασφαλιστεί η κατάρρευση, είπε: «Όχι θα πάμε στο παλαιό καθεστώς της Ολυμπιακής, να μη στενοχωριέται κανείς». Όλα αυτά τα ξέρετε. Αυτά τα ξέρετε πάρα πολύ καλά και αναστενάζετε.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Πάγκαλος με βάση το άρθρο 135 παράγραφος 9 του Κανονισμού της Βουλής για πέντε λεπτά.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, η Ολυμπιακή Αεροπορία, μετέπειτα «Ολυμπιακές Αερογραμμές», εισήχθη στο δημόσιο τομέα βεβαρημένη. Οι συνθήκες ήταν πολύ διαφορετικές και έκτοτε η εταιρεία αυτή ογκούτο, ανέπτυσσε το έργο της και το προσωπικό της, αλλά ηύξανε και τα βάρη της. 
      Περί το έτος 1990 είχε γίνει πλέον κατάδηλο ότι έπρεπε να αναληφθεί μία προσπάθεια εξυγίανσης της εταιρείας και αυτό είχε γίνει βασικό σύνθημα της ανερχόμενης τότε Νέας Δημοκρατίας μέσα σε συνθήκες εξαιρετικά δυσάρεστες, εκείνες του 1989. 
      Όταν σχημάτισε κυβέρνηση η Νέα Δημοκρατία, διόρισε εξυγιαντή της Ολυμπιακής Αεροπορίας τον κ. Σολούγκια, έναν ξενοδόχο, φίλο του Πρωθυπουργού, ο οποίος απεδείχθη κοινώς «απατεώνας» και αν δεν κάνω λάθος είναι ακόμα εις τας φυλακάς. Και βεβαίως διαλύθηκε η εταιρεία.
      Το 1994 βρέθηκα κι εγώ στη θέση να είμαι υποχρεωμένος να διαχειριστώ την Ολυμπιακή Εταιρεία, γιατί επί τέσσερις περίπου μήνες πέρασα από το Υπουργείο Μεταφορών, μετέπειτα παραιτήθην διότι διεκδίκησα το Δήμο Αθηναίων. Και βεβαίως τότε, μετά από σκληρές διαπραγματεύσεις με την Επιτροπή, εδόθη η δυνατότητα στο ελληνικό δημόσιο να χρηματοδοτήσει την Ολυμπιακή Αεροπορία με ένα σημαντικό ποσό και συνήφθη συμφωνία μεταξύ της Επιτροπής της Κυβέρνησης και των εργαζομένων και τη Διοίκηση της Εταιρείας για μία πορεία εξυγιαντική, η οποία δυστυχώς δεν καρποφόρησε, όπως δεν καρποφόρησαν και άλλες εξυγιαντικές προσπάθειες. 
      Έχω την αίσθηση –και δεν το λέω διότι είναι στο κόμμα μου ο κ. Βερελής ή διότι μόλις κατήλθε εκ του Βήματος- ότι είχαμε φθάσει στο παρά πέντε μίας ανεκτής λύσης, διότι βεβαίως σε τέτοιες καταστάσεις ιδανικές λύσεις δεν υπάρχουν, όταν ο κ. Βερελής αναγκάστηκε λόγω του αποτελέσματος των εκλογών να εγκαταλείψει το Υπουργείο. 
      Αν, λοιπόν, αυτό που σαν ενδιέφερε είναι η επίλυση του προβλήματος της Ολυμπιακής, είχατε εκεί τη δυνατότητα να παρέμβετε και στο θέμα του συσσωρευμένου βάρους των χρεών και στο θέμα της νέας οργάνωσης των δρομολογίων και της πτητικής υποχρέωσης της εταιρείας και στο θέμα της διοίκησης και της ποιότητας της διοίκησης και βεβαίως και στο θέμα των εργασιακών σχέσεων. 
      Οι προσπάθειες που ανέφερε πρόσφατα ο κ. Βερελής ομιλών, σας έδιναν το βάθρο πάνω στο οποίο εν εσχάτοις ήτο δυνατόν να προσελκύσετε το ενδιαφέρον κάποιου επενδυτή. 
      ΑΠΟΣΤΟΛΟΣ ΚΑΚΛΑΜΑΝΗΣ: Είχε επιλεγεί ο επενδυτής.
      ΘΕΟΔΩΡΟΣ ΠΑΓΚΑΛΟΣ: Είχε επιλεγεί ο επενδυτής και είχαν αρχίσει οι επαφές και ήμασταν στο παρά πέντε.
      Εσείς αντί να κάνετε αυτό, πήγατε σε μία τετραετία αναζητήσεων, άρχισε πάλι η επιδείνωση της κατάστασης σε όλους τους τομείς, έχει χάσει μέγα μέρος της πελατείας και της αγοράς η Ολυμπιακή, ο στόλος της έχει απαξιωθεί και έχει αντικατασταθεί από περίεργα αεροπλάνα, τα οποία μισθώνονται δεν ξέρω κι εγώ που και σήμερα έχετε -θα έλεγα- την αφελή προπέτεια να θέλετε να μας πείσετε ότι δεν βρήκατε λύση. 
      Δεν βρήκατε λύση, κύριε Υπουργέ, και πολύ λυπούμαι γι’ αυτό. Διότι κωδικοποιώντας το παρελθόν του Υπουργείου σας και προφανώς ως όμηρος ισχυρών επιρροών, που ασκούν κομματικοί μηχανισμοί και ιδιωτικά συμφέροντα, μας φέρνετε μπροστά σε μία κατάσταση όπου θα υπάρχει αδιέξοδο. 
      Κι εγώ το λέω και το διακινδυνεύω, αν και δεν είμαι ούτε ειδικός, ούτε έχω ιδιαίτερες πληροφορίες, είναι απίθανο να ενδιαφερθεί επενδυτής για την Ολυμπιακή έτσι όπως την καταντήσατε. Αυτό που κατά πάσα πιθανότητα θα συμβεί, θα είναι να συνεχιστεί η αιμορραγία της εταιρείας, η απαξίωσή της, η συρρίκνωσή της και εκ των πραγμάτων να δημιουργηθεί στη χώρα νέο μονοπώλιο ιδιωτικό αυτήν τη φορά. 
      Αν όμως η φιλελεύθερη αντίληψή σας περί της οικονομίας σημαίνει ότι πρέπει να αντικατασταθούν τα κρατικά μονοπώλια από ιδιωτικά μονοπώλια, πρέπει να σας πω ότι αυτό δεν είναι οικονομικός φιλελευθερισμός ευρωπαϊκού τύπου, είναι προσέγγιση τριτοκοσμική, είναι προσέγγιση νομής της εξουσίας για το συμφέρον μικρών ομάδων ανθρώπων. Και δυστυχώς αυτό αποδεικνύεται από την καθημερινότητα. 
      Ο λαός σας πήρε πλέον χαμπάρι. Και είναι πολύ δύσκολο να σας στηρίξει -και μην έχετε αυτήν την αξίωση να σας στηρίξει κανείς- σ’ αυτή σας την προσπάθεια, να υπάρξει ένα ιδιωτικό μονοπώλιο στον τομέα των αερομεταφορών στην Ελλάδα. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Πάγκαλο.
      Θα κλείσει τη συζήτηση στην παρούσα επερώτηση, ο κύριος Υπουργός.
      Ορίστε, κύριε Υπουργέ. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, ελέχθησαν πολλά και ενδιαφέροντα τα οποία θα ευχόμουν να παρακολουθήσουν οι πολίτες για να διαμορφώσουν μια συνολική άποψη. 
      Κατ’ αρχάς ειπώθηκε από την πλευρά του κ. Αλαβάνου ότι είναι λάθος της Κυβέρνησης που προχωρεί σε αποκρατικοποίηση. Θεωρητικά κάποιος μπορεί να υποστηρίξει το ένα ή το άλλο μοντέλο. Αλλά ζούμε σε έναν κόσμο πολύ συγκεκριμένο, είμαστε στην Ευρώπη και βλέπουμε τι γίνεται γύρω-γύρω. 
      Εμείς δώσαμε πολύ συγκεκριμένα στοιχεία. Μιλήσαμε για την «BRITISH AIRWAYS» η οποία είναι ιδιωτική. Μπορεί κακώς, αλλά είναι ιδιωτική και κερδοφόρα. Μιλήσαμε για την «LUFTHANSA» η οποία είναι ιδιωτική και κερδοφόρα. 
      ΘΕΟΧΑΡΗΣ ΤΣΙΟΚΑΣ: Είναι πολυμετοχικές όλες. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Πάντως στον ιδιωτικό τομέα. Δεν είναι κρατικές εταιρείες. Μιλήσαμε για την «IBERIA». Είναι 95% ιδιωτική. Και υπάρχουν άλλες εταιρείες αυτή την ώρα οι οποίες είναι εν μέρει κρατικές, εν μέρει ιδιωτικές οι οποίες και αυτές αποκρατικοποιούνται ακόμα περαιτέρω. Να σας πω; Έχουμε την «SAS», στην οποία αναφερθήκατε, τη σκανδιναβική, όπου οι τρεις κυβερνήσεις έχουν μερίδιο αθροιστικά 50% και είναι σε φάση αποκρατικοποίησης αυτήν την ώρα. Έχουμε την «AUSTRIAN» όπου η Κυβέρνηση συνασπισμού Σοσιαλδημοκρατών και OVP Λαϊκού Κόμματος προχωρεί προς την ίδια κατεύθυνση. Έχουμε την «JAT» της Σερβίας που προχωρεί προς την ίδια κατεύθυνση. 
      Δεύτερον, ο κ. Αλαβάνος αναφέρθηκε στην περίπτωση του κ. Μπράουν του Βρετανού Πρωθυπουργού σε σχέση με μια συγκεκριμένη εταιρεία για την οποία προφανώς ζήτησε πράσινο φως σε σχέση με κρατικές ενισχύσεις. Να θεωρηθεί ότι η όποια διαρθρωτική παρέμβαση γίνεται εκεί δεν είναι κρατική ενίσχυση. Είναι ακριβώς αυτό το οποίο κάνουμε και εμείς. Και ακριβώς αυτό το οποίο γίνεται παντού διότι δεν υπάρχει περιθώριο για ανέξοδους ηρωισμούς με την Ευρωπαϊκή Επιτροπή. Υπάρχει συγκεκριμένη διαδικασία. Βεβαίως πρωτύτερα και οι Βρετανοί είμαι σίγουρος ότι αυτό έκαναν και εμείς αυτό κάναμε, κάναμε μια διαπραγμάτευση ούτως ώστε, όταν θα εγκρίνει η Ευρωπαϊκή Επιτροπή πράγματι να εγκρίνει και όχι να απορρίψει το σχέδιο στην ολότητά του. Επομένως, ας μην δημιουργούμε ψευδείς εντυπώσεις.
      Τρίτον, ο κ. Αλαβάνος είπε «ποιοι επενδυτές; Θα έρθουν πειρατές» κ.λπ. Προφανώς μιλάμε για σοβαρούς και αξιόπιστους επενδυτές. Τον Δεκέμβριο όταν ξεκίνησε αυτή η προσπάθεια δεχόμουν και προσωπικά κριτική ότι δεν υπάρχει κανένα σχέδιο επειδή δεν ήθελα να μιλήσω με λεπτομέρειες για το σχέδιο το οποίο ξεκινήσαμε τότε να διαπραγματευόμαστε με την Ευρωπαϊκή Επιτροπή, ξέροντας τις γενικές αρχές τους. Αποδείχθηκε ότι είχαμε σχέδιο το οποίο εγκρίθηκε από την Ευρωπαϊκή Επιτροπή. 
      Θα ήθελα να συστήσω σε αυτούς που προπετώς σήμερα πράγματι προδικάζουν το αποτέλεσμα της όλης διαδικασίας να κρατηθούν λίγο, να κάνουν λίγη υπομονή. Μην χαμηλώνουν τόσο πολύ τον πήχη για την Κυβέρνηση γιατί η Κυβέρνηση θα περάσει πάνω από τον πήχη. 
      Σε σχέση με τους πιλότους για τους οποίους πάλι έγινε αναφορά από τον Πρόεδρο του Συνασπισμού. Μα με τους πιλότους ήμασταν σε διάλογο και θα εξακολουθήσουμε να είμαστε σε διάλογο. Βλέπουμε την ιδιαιτερότητα του επαγγέλματός τους. Προφανώς θεωρητικά έχουν το δικαίωμα της μεταφοράς σε άλλες υπηρεσίες του δημοσίου, αλλά δεν θέλουμε και εμείς, αλλά δεν θέλουν και εκείνοι, προφανώς, να κάνουν χρήση αυτού του δικαιώματος και γι’ αυτόν το λόγο θα συμφωνήσουμε σε ένα συγκεκριμένο πακέτο με τους πιλότους. 
      Σχετικά με τους συμβασιούχους, ας μην επιχειρείται να δημιουργηθεί ανασφάλεια για τους συμβασιούχους. Το πακέτο όχι μόνο για τη μοριοδότηση, αλλά και για το πρόγραμμα επιχορήγησης επιχειρηματιών για να τους προσλάβουν για τέσσερα χρόνια με επιδότηση 25 ευρώ την ημέρα δεν είναι η πρώτη φορά που εφαρμόζεται. Έχει εφαρμοστεί και σε άλλες επιχειρήσεις στην Ελλάδα και έχει δουλέψει. 
      Σε σχέση με το έγκλημα περί την Ολυμπιακή και άλλες επιχειρήσεις, όπως ανέφερε ο Πρόεδρος κ. Κακλαμάνης, θα ήθελα να ρωτήσω το εξής. Ποιος φταίει για το έγκλημα, κύριε Πρόεδρε, εάν υποτεθεί ότι έχει γίνει κάποιο έγκλημα; Αυτός που το επισημαίνει, δηλαδή η Νέα Δημοκρατία ως αντιπολίτευση ή αυτός που το διαπράττει, δηλαδή η κυβέρνηση του ΠΑ.ΣΟ.Κ.; Διότι εμείς ως αντιπολίτευση απλώς επισημαίναμε πού πάνε τα πράγματα σε σχέση με την Ολυμπιακή.
      Για το διάλογο με τους εργαζομένους, θα ήθελα να πω ότι, όπως ακούσατε ήδη, διάλογο με τους πιλότους συνεχίσαμε να κάνουμε. Η Ο.Σ.Π.Α. διέκοψε το διάλογο τον περασμένο Δεκέμβριο. Διάλογος δια της βίας δεν θα μπορούσε να γίνει, όπως αντιλαμβάνεσθε. Μόλις χθες τους ξαναέστειλα επιστολή, προκειμένου να έρθουν και να συζητήσουμε. Πιστεύω στο διάλογο. Είμαι εκ φύσεως άνθρωπος που πιστεύει σε αυτόν και είμαι ανά πάσα στιγμή διατεθειμένος να συνεχίσω προς αυτήν την κατεύθυνση, παρά τις δριμύτατες προσωπικές επιθέσεις που έχω δεχτεί, διότι εδώ δεν έχει σχέση το τι επιθέσεις δέχεσαι προσωπικά, αλλά θεσμικά πρέπει να λειτουργούμε και έτσι θα λειτουργήσουμε.
      Σε σχέση με τις εταιρείες οι οποίες είχαν ατυχήματα και οι οποίες υποδείχθηκε από κάποιους συναδέλφους ότι ήταν ιδιωτικές, θα σας πω ότι πράγματι ήταν ιδιωτικές, αλλά σχεδόν όλες οι αεροπορικές εταιρείες σήμερα είναι ιδιωτικές. Γι’ αυτόν το λόγο και τα ατυχήματα φυσικότατα συμβαίνουν από τέτοιες εταιρείες. Δεν υπάρχουν πια κρατικές αεροπορικές εταιρείες. Συνέβαινε πριν από τριάντα ή είκοσι χρόνια, αλλά σήμερα πια δεν συμβαίνει. Καιρός είναι να το συνειδητοποιήσουμε. 
      Σε σχέση με τις οφειλές της Ολυμπιακής, θα ήθελα να πω ότι παρουσιάσαμε συγκεκριμένα στοιχεία και είπαμε ότι οι οφειλές της Ολυμπιακής είναι πάνω από τριάντα φορές μεγαλύτερες από τις οφειλές του δημοσίου προς την Ολυμπιακή. 
      ΘΕΟΧΑΡΗΣ ΤΣΙΟΚΑΣ: Καταθέστε τις αναλογιστικές μελέτες.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ας μην επιμένουμε και ξέρουν οι συνάδελφοι που ήταν Υπουργοί Μεταφορών, ξέρει και ο κ. Λιάπης, ξέρω και εγώ τις δυσκολίες που έχουμε με τους ισολογισμούς. Η εταιρεία αυτή -και σταματώ σε αυτό, γιατί όλοι καταλαβαίνετε τι εννοώ- και επί των ημερών σας και επί των ημερών μας χάριν στις προσπάθειες που έκαναν όλοι οι Υπουργοί Μεταφορών και του ΠΑ.ΣΟ.Κ. και της Νέας Δημοκρατίας λειτουργούσε χάριν στην ανοχή των Κυβερνήσεων –θα το πω έτσι- και του ελληνικού λαού, κατά την προσπάθεια να κρατήσουμε την εταιρεία ζωντανή. 
      ΘΕΟΧΑΡΗΣ ΤΣΙΟΚΑΣ: Το ΠΑ.ΣΟ.Κ. δημοσίευε ισολογισμούς.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Όταν το θέμα κλείσει, θα παρουσιάσουμε όλα τα επίσημα στοιχεία και τότε θα με θυμηθείτε. Θα δείτε ότι έχω 150% δίκιο σε σχέση με τα στοιχεία, τα οποία μπορείτε να διασταυρώσετε και από τις ληξιπρόθεσμες οφειλές, αλλά και από τις παράνομες κρατικές ενισχύσεις που ζητά να επιστραφούν η Ευρωπαϊκή Επιτροπή. Όποιος έχει στοιχειώδη σχέση με τα οικονομικά ξέρει ότι αυτό που λέω είναι απολύτως ξεκάθαρο και σωστό.
      Σε σχέση με μία παρατήρηση του κ. Ροντούλη, ότι κάποιος ευρωπαϊκός φορέας παρουσίασε μία κατάσταση με είκοσι μία κρατικές εταιρείες, θα ήθελα να πω ότι θα ήμουν ευτυχής να δω ποιες είναι αυτές οι κρατικές εταιρείες. Δε νομίζω ότι υπάρχει κάποιος τέτοιος πίνακας. Υπάρχουν παλιές εταιρείες, κρατικοί εθνικοί αερομεταφορείς, όπως τους λέμε στην Ελλάδα, που νομίζουμε εμείς ακόμα ότι επειδή ήταν πριν από είκοσι ή τριάντα χρόνια, για παράδειγμα, η «BRITISH AIRWAYS» κρατική, εξακολουθεί να είναι. Ε, δεν εξακολουθεί να είναι. Είναι 100% ιδιωτική και γι’ αυτό το λόγο γίνονται τέτοιου είδους συγχύσεις.
      Σε σχέση με τα slots, πρέπει να πω ότι υπήρξαν κάποιες τοποθετήσεις ολίγον τρικυμιώδεις. 
      ΑΠΟΣΤΟΛΟΣ ΚΑΚΛΑΜΑΝΗΣ: Τον ελληνικό όρο, σας παρακαλώ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Σε σχέση, λοιπόν, με τις χρονοθυρίδες, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Και πάλι δεν καταλαβαίνουμε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Θα το εξηγήσω. Σημαίνει το δικαίωμα προσγείωσης και απογείωσης σε αεροδρόμια σε συγκεκριμένες χρονικές στιγμές οι οποίες μπορεί να είναι λιγότερο ή περισσότερο βολικές για τις εταιρείες ή για τους επιβάτες. Αυτά είναι τα slots.
      Εμείς προχωρούμε σε συνεννόηση με την Ευρωπαϊκή Επιτροπή. Πάμε από τον ίσιο δρόμο, έχοντας όλες τις εγγυήσεις που απαιτούνται, προκειμένου η προσπάθειά μας να στεφθεί με επιτυχία. Θα ήθελα και σε αυτό το σημείο να σας συστήσω να κάνετε λίγη υπομονή και να μην αμφισβητείτε οτιδήποτε.
      Σε σχέση με τα νησιά. Δεν θέλω να υπάρχει η παραμικρή αμφιβολία. Τα νησιά μας θα καλυφθούν. Θα καλύπτονται συνεχώς. Άλλωστε το γεγονός ότι οι γραμμές είναι επιδοτούμενες, αποδεικνύει από μόνο του ότι θα υπάρχει ενδιαφέρον. Θα πρέπει ο οποιοσδήποτε επενδυτής, ο οποιοσδήποτε είναι σ’ αυτή την αγορά να είναι αφελής, αν έχει το δικαίωμα επιδότησης, να μην κάνει χρήση αυτού του δικαιώματος. Αλλά για να μην υπάρχουν αμφιβολίες, μέσα στη συμφωνία που κάναμε με την Ευρωπαϊκή Επιτροπή, προβλέπουμε ρητή υποχρέωση του επενδυτή που θα πάρει την καινούργια Ολυμπιακή, ότι θα συμμετέχει σ’ αυτούς τους διαγωνισμούς. 
      Η κ. Χριστοφιλοπούλου ανέφερε αν όλα αυτά που εξαγγείλαμε για τους εργαζομένους στηρίζονται σε αναλογιστική μελέτη. Προφανέστατα στηρίζονται σε αναλογιστική μελέτη. 
      ΘΕΟΧΑΡΗΣ ΤΣΙΟΚΑΣ: Να τις καταθέσετε. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ναι, δεν έχω αντίρρηση. Δεν την έχω μαζί μου, αλλά μη νομίζετε, κύριε Τσιόκα ότι έρχομαι για να κοροϊδέψω το Κοινοβούλιο. Μπορείτε να με πείτε δεξιό, φιλελεύθερο κ.λπ..
      ΘΕΟΧΑΡΗΣ ΤΣΙΟΚΑΣ: Δεξιός είστε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ότι έχω αυτήν τη συμπεριφορά και ότι αναφέρομαι σε ανύπαρκτα κείμενα; Αύριο, αν θέλετε, να σας τη δώσω. 
      Από εκεί και μετά, σε σχέση με την τροποποίηση των εργασιακών συνθηκών, εγώ επισημαίνω ότι το ΠΑ.ΣΟ.Κ. από τη μια μεριά θέλει να εμφανιστεί, ως προστάτης των εργαζομένων, υιοθετώντας όλα τα αιτήματα της Π.Α.Σ.Κ.Ε. και από την άλλη πλευρά στο συγκεκριμένο ζήτημα βρίσκεται σε προφανή δυσαρμονία με τους ανθρώπους που θέλει να προστατεύσει και με την Π.Α.Σ.Κ.Ε.. Διότι η ρύθμιση η δική σας για τους εργαζομένους, καλή ή κακή….
      ΧΡΙΣΤΟΣ ΒΕΡΕΛΗΣ: Με συναίνεση έγινε. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): ΄Ηταν χειρότερη πάντως από τη ρύθμιση που ακολούθησε. Λιγότερο θετική. Και αυτό είναι ξεκάθαρο. Γι’ αυτό είπα, ότι αν ήταν εδώ στη συζήτηση ο κ. Πατέστος και ο κ. Πέπας, οι εκπρόσωποι της Π.Α.Σ.Κ.Ε., θα έλεγαν προφανώς ότι διαφωνούν μεταξύ σας, ή αν έλεγαν ότι συμφωνούν, θα έπρεπε να εξηγήσουν στους συναδέλφους τους γιατί το κάνουν. 
      ΘΕΟΧΑΡΗΣ ΤΣΙΟΚΑΣ: Εδώ είναι απέξω, αλλά φοβάστε να τους δείτε. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Σε σχέση με το μοντέλο, το οποίο προσπάθησε να εφαρμόσει ο κ. Βερελής. Εγώ δεν αποδίδω κακή πρόθεση στον κ. Βερελή. Και ο κ. Βερελής και ο κ. Καστανίδης και ο κ. Μαντέλης και ο κ. Πάγκαλος και ο κ. Λιάπης και εγώ, όλοι μας, εν πάση περιπτώσει, που διατελέσαμε Υπουργοί Μεταφορών, είχαμε να χειριστούμε ένα δύσκολο θέμα. Μπορεί κάποιοι επαναλαμβάνω να πιστεύουν ότι ο ήλιος βγαίνει από τη δύση και ότι η Ολυμπιακή δεν έχει πρόβλημα, αλλά δεν συμβαίνει αυτό. Η Ολυμπιακή ήταν διαχρονικά και είναι μια βαριά προβληματική εταιρεία. Το πρόβλημα με το σχέδιο του κ. Βερελή είναι ότι ενώ είχε προηγηθεί το μοντέλο της «SABENA», το οποίο είχε δημιουργήσει ένα προηγούμενο, που το βιώσαμε και εμείς στις διαπραγματεύσεις με την Ευρωπαϊκή Επιτροπή, ο κ. Βερελής θέλησε να παρακάμψει αυτό το μοντέλο, να παρακάμψει τη συμφωνία της Ευρωπαϊκής Επιτροπής για να πετύχει –είχε την πρόθεση να πετύχει- κάτι καλύτερο και τελικά δεν πέτυχε τίποτα. 
      ΧΡΙΣΤΟΣ ΒΕΡΕΛΗΣ: Πώς δεν πέτυχε; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Διότι η Ευρωπαϊκή Επιτροπή δεν έδωσε την έγκρισή της με αποτέλεσμα όλοι οι επενδυτές, κύριε Βερελή, που ήρθαν στη συνέχεια να αισθάνονται ότι, λόγω της ελλείψεως της εγκρίσεως της Ευρωπαϊκής Επιτροπής, θα κληρονομήσουν όλα τα ελλείμματα και όλα τα χρέη.
      ΧΡΙΣΤΟΣ ΒΕΡΕΛΗΣ: Μα, είναι δυνατόν μετά από τρεις ώρες συζήτηση να τα λέτε αυτά; Έδιωξαν οι Υπουργοί σας τους επενδυτές. Μην επιμένετε. Θέλετε να το πάρετε πάνω σας; 
      ΠΡΟΕΔΡΕΥΩΝ (Αναστάσιος Νεράντζης): Κύριε Βερελή, σας παρακαλώ, μη διακόπτετε. 
       ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Και γι’ αυτό το λόγο απέτυχε και η προσπάθεια αποκρατικοποίησης που εσείς κάνατε και η «ABGS» που είναι σοβαρό fund, χωρίς καμμία αμφιβολία είχε εκδηλώσει αρχικό ενδιαφέρον και για τον ίδιο ακριβώς λόγο απέτυχε στη συνέχεια και η τελευταία απεγνωσμένη, αν θέλετε, προσπάθεια που έκανε η Νέα Δημοκρατία το 2005 που έφθασε, μέχρι την υπογραφή Μνημονίου Κατανόησης Memoradum of Understanding, χωρίς να έχει συνέχεια το εγχείρημα. 
      ΧΡΙΣΤΟΣ ΒΕΡΕΛΗΣ:  Κατήργησε το διαγωνισμό, χωρίς αιτιολογία. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Και το γεγονός ότι η Ευρωπαϊκή Επιτροπή διαφωνούσε, κύριε Βερελή, το απέδειξα με δύο επιστολές της  Ντε Παλάθιο προς εσάς, τις οποίες κατέθεσα στα Πρακτικά.
      ΝΙΚΟΛΑΟΣ ΣΗΦΟΥΝΑΚΗΣ:  Δεν το απέρριψε, έκανε κάποιες παρατηρήσεις. Μη λέτε ό,τι θέλετε. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Άκουσε ο κόσμος εμένα, άκουσε εσάς και υπήρχε και επίσημο Δελτίο Τύπου της Επιτροπής, το οποίο έχω καταθέσει παλαιότερα στα Πρακτικά στις αρχές του 2004, το οποίο το λέει ξεκάθαρα. 
      Τώρα να δω τι άλλο έχει απομείνει να απαντήσω. Το μόνο το οποίο θέλω να πω είναι ότι πραγματικά εγώ από τη συζήτηση εξακολουθώ να μην έχω καταλάβει ποια είναι η θέση του ΠΑ.ΣΟ.Κ.
      ΘΕΟΧΑΡΗΣ ΤΣΙΟΚΑΣ: Εσείς βάζετε ταφόπλακα, εμείς λέμε να συνεχιστεί. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Εκείνο το οποίο εγώ καταλαβαίνω είναι ότι σωστά, κατά την άποψή μου και ο κ. Βερελής και ο κ. Πάγκαλος, έχοντας διατελέσει και οι δυο Υπουργοί Μεταφορών, αντιλαμβάνονται το πρόβλημα και βλέπουν ότι όλες οι κυβερνήσεις κεντροδεξιές, κεντροαριστερές της Ευρώπης, πάνε προς μια συγκεκριμένη κατεύθυνση. Μπορεί να έχουν τις αμφιβολίες τους, ως προς τον τρόπο που έχει επιλέξει η Κυβέρνηση, αλλά πάντως βλέπουν μία κατεύθυνση.
      Το δε ΠΑ.ΣΟ.Κ. του Γιώργου Παπανδρέου έχει θυμηθεί παλιές ηρωϊκές μέρες και προσπαθεί να απομακρυνθεί από αυτήν τη θέση, λέγοντας ότι χρειάζεται κρατική εποπτεία, συμμαχίες, ότι δίπλα-δίπλα θα πάνε ιδιώτες και κράτος χωρίς να προσδιορίζουν τίποτα κ.λπ.. 
      Μπορεί η θέση μας να αρέσει, μπορεί να μην αρέσει, αλλά είναι απολύτως σαφής και συγκεκριμένη. Αντίθετα το ΠΑ.ΣΟ.Κ., το οποίο παριστάνει τον τιμητή σε αυτήν την Αίθουσα, αποδείχθηκε ότι δεν έχει θέση. 
      Η Αριστερά πιστεύει αυτό το συγκεκριμένο πράγμα που πιστεύει χρόνια. Δεν υπάρχουν άλλα κόμματα της Αριστεράς στην Ευρώπη που να πιστεύουν τα ίδια, διότι οι Ιταλοί κομμουνιστές, ας πούμε, συναίνεσαν στην αποκρατικοποίηση της «ALITALIA». 
      Εμείς πιστεύουμε σ' αυτό που γίνεται σε όλη την Ευρώπη, εσείς ψάχνετε να βρείτε τι θα πιστέψετε. Εν πάση περιπτώσει, ο κόσμος βγάζει τα συμπεράσματά του.
      Εμείς επιλέγουμε μία λύση, με την οποία κρατάμε το όνομα, κρατάμε το σήμα, κρατάμε τα σημαντικά περιουσιακά στοιχεία της Ολυμπιακής. Αποκρατικοποιούμε την εταιρεία, όπως συμβαίνει σε όλη την Ευρώπη, με απόλυτη κάλυψη για τους εργαζόμενους και εσείς αρνείστε όλες τις επιλογές της Κυβέρνησης, αρνείστε και αυτή προτείνοντας προφανώς να παραμείνουμε στη σημερινή άρρωστη κατάσταση. Δεν θα παραμείνουμε. Θα προχωρήσουμε μπροστά με μία μεγάλη διαρθρωτική αλλαγή και μεταρρύθμιση που έχει ανάγκη ο τόπος, γιατί είναι ένα θέμα που μας ταλανίζει εδώ και τριάντα χρόνια. Θα προχωρήσουμε, λοιπόν, μπροστά σε μόνιμη και βιώσιμη λύση για την Ολυμπιακή. 
      ΝΙΚΟΛΑΟΣ ΣΗΦΟΥΝΑΚΗΣ: Θα τα πούμε σε λίγο. 
      ΠΡΟΕΔΡΕΥΩΝ (Αναστάσιος Νεράντζης): Κηρύσσεται περαιωμένη η συζήτηση επί της υπ’ αριθμόν 7/7/26.8.2008 επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών, σχετικά με τις Ολυμπιακές Αερογραμμές. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 14.02’ λύεται η συνεδρίαση για την προσεχή Τρίτη 23 Σεπτεμβρίου 2008 και ώρα 18.00΄, με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
Τελευταία Αποθήκευση:	24/9/2008 2:48:00 μμ	Από:	Kd
Εκτυπώθηκε:	24/9/2008 11:32:00 πμ

