ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΚΒ΄

Παρασκευή 4 Νοεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 1ο Γυμνάσιο Αχαρνών, σελ.
3. Επί του Κανονισμού, σελ.
4. Ορκωμοσία της Βουλευτού κ. Β. Νικολαΐδου σε αντικατάσταση του κ. Ι. Πατσιλινάκου και αποδοχή της Βουλευτικής της ιδιότητας, σελ.
5. Ανακοινώνεται επιστολή παραίτησης του κ. Α. Καραμανλή από το Bουλευτικό Aξίωμα, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 7 Νοεμβρίου 2005, σελ.
4. Συζήτηση επικαίρων ερωτήσεων:
α) Προς τον Πρωθυπουργό σχετικά με την εφαρμογή του Συντάγματος και της Ευρωπαϊκής Κοινοτικής Νομοθεσίας στις νομοθετικές πρωτοβουλίες της Κυβέρνησης, σελ.
β) Προς τον Υπουργό Περιβάλλοντος, Χωροταξίας και Δημοσίων Έργων: 
i) σχετικά με την ολοκλήρωση κατασκευής της Περιμετρικής Καβάλας, σελ.
ii) σχετικά με την προστασία και την ορθή διαχείριση των υδάτινων πόρων της χώρας μας κ.λπ., σελ.
γ) Προς τον Υπουργό Δημόσιας Τάξης σχετικά με τη λήψη πρόληψης κατά της αυξανόμενης εγκληματικότητας, σελ.
5. Συζήτηση επερώτησης Βουλευτών του Κομμουνιστικού Κόμματος Ελλάδος αρμοδιότητας του Υπουργείου Πολιτισμού σχετικά με την πολιτική της Κυβέρνησης στην πολιτιστική ανάπτυξη, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεως Διαρκούς Επιτροπής:
Η Διαρκής Επιτροπή Οικονομικών της Βουλής καταθέτει την έκθεσή της επί του σχεδίου προϋπολογισμού δαπανών της Βουλής οικονομικού έτους 2006 και επί του απολογισμού δαπανών της Βουλής οικονομικού έτους 2004, σελ.

ΟΜΙΛΗΤΕΣ
Α. Επί του Κανονισμού:
ΑΛΑΒΑΝΟΣ Α., σελ.
ΝΕΡΑΝΤΖΗΣ Α., σελ.
ΤΡΑΓΑΚΗΣ Ι., σ ελ.

Β. Επί των επικαίρων ερωτήσεων:
ΚΑΛΟΓΙΑΝΝΗΣ Σ., σελ.
ΛΟΒΕΡΔΟΣ Α., σελ.
ΜΑΝΩΛΑΚΗΣ Α., σελ.
ΞΑΝΘΟΠΟΥΛΟΣ Θ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ ΑΣΗΜΙΝΑ, σελ.
ΠΑΥΛΟΠΟΥΛΟΣ Π., σελ.
ΧΟΥΡΜΟΥΖΙΑΔΗΣ Γ., σελ.

Γ. Επί της Επερώτησης:
ΚΑΝΕΛΛΗ Λ., σελ.
ΚΟΣΙΩΝΗΣ Π., σελ.
ΛΟΒΕΡΔΟΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α, σελ.
ΠΑΝΤΕΛΑΚΗ Ε., σελ.
ΠΑΠΑΡΗΓΑ Α., σελ.
ΤΑΤΟΥΛΗΣ Π., σελ.
ΤΣΙΟΓΚΑΣ Δ., σελ.
ΧΟΥΡΜΟΥΖΙΑΔΗΣ Γ., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ  ΚΒ΄
     Παρασκευή 4 Νοεμβρίου 2005
     Αθήνα, σήμερα στις 4 Νοεμβρίου 2005, ημέρα Παρασκευή και ώρα 10.49΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής  κ. ΙΩΑΝΝΗ ΤΡΑΓΑΚΗ. 
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Άγγελο Μανωλάκη, Βουλευτή Κορινθίας, τα ακόλουθα:
     A. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Ν. Ροδόπης κ. ΧΡΥΣΑΝΘΗ ΜΑΝΩΛΙΑ κατέθεσε αναφορά με την οποία το Νομαρχιακό Συμβούλιο Ροδόπης Έβρου ζητεί την άμεση χρηματοδότηση και κατασκευή του δρόμου Μαρώνειας – Μεσημβρίας.
2) Ο Βουλευτής Ν. Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί την τοποθέτηση προϊσταμένου στο ΙΚΑ Θήρας.
3) Ο Βουλευτής Ν. Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Ερμούπολης ζητεί να ενημερωθεί για την πορεία του έργου της ανέγερσης σταδίου στην Ερμούπολη Σύρου.
4) Οι Βουλευτές Ν. Αττικής και Β΄ Πειραιώς κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΤΡΑΓΑΚΗΣ αντιστοίχως κατέθεσαν αναφορά με την οποία το Συνδικάτο Μετάλλου Πειραιά και η «Ένωση Μετάλλου Σαλαμίνας» ζητούν τη διασφάλιση των εργασιακών και ασφαλιστικών δικαιωμάτων των εργαζομένων στην εταιρεία ΝΑΥΣΙ.
5) Ο Βουλευτής Β΄. Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Σωματείο Εργαζομένων Κέντρου Βρεφών «Η ΜΗΤΕΡΑ» ζητεί την πρόσληψη στο Κέντρο δύο ηλεκτρολόγων και ενός τεχνικού ασφαλείας.
6) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά των Σωματείων  της Ναυπηγοεπισκευαστικής Ζώνης Πειραιά σχετικά με την παραλαβή από τον Ο.Α.Ε.Δ. των δικαιολογητικών του εποχιακού επιδόματος δικαιούχων του Οργανισμού.
7) Ο Βουλευτής Ν. Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Σύλλογος Γονέων του 2ου Ενιαίου Λυκείου Ηρακλείου και η ΕΛΜΕ Ηρακλείου ζητούν την ολοκλήρωση του σχολικού συγκροτήματος του 2ου Ενιαίου Λυκείου Ηρακλείου Κρήτης.
8) Η Βουλευτής Ν. Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου Ελλάδας ζητεί τη χρηματοδότηση των έργων ολοκλήρωσης και συντήρησης του οδικού δικτύου της Ανατολικής Κρήτης.
9) Ο Βουλευτής Ν. Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου Ελλάδας ζητεί τη χρηματοδότηση των έργων ολοκλήρωσης και συντήρησης του οδικού δικτύου της Ανατολικής Κρήτης.
10) Η Βουλευτής Ν. Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύνδεσμος Αποφοίτων Εκκλησιαστικής Σχολής Κρήτης ζητεί την αναβάθμιση του Παγκρήτιου Εκκλησιαστικού Γυμνασίου – Λυκείου κ.λπ.
11) Η Βουλευτής Ν. Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Ίδρυμα Γηροκομείου Βόλου ζητεί την απαλλαγή του φόρου υπερτιμήματος από τις μεταβιβάσεις ακινήτων που έχουν κληροδοτηθεί  για κοινωφελείς σκοπούς.
12) Ο Βουλευτής Β΄. Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» ζητεί την άμεση ανάκληση της απόφασης της επιτροπής πρόσληψης προσωπικού.
13) Οι Βουλευτές Β΄ Θεσ/νίκης και Α΄ Θεσ/νίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντιστοίχως κατέθεσαν αναφορά με την οποία τα Σωματεία Ιδιωτικών Υπαλλήλων και Εργαζομένων Νοσηλευτικών Ιδρυμάτων και Ιδιωτικών Κλινικών «Ο Όσιος Λουκάς» Νομού Κοζάνης ζητούν να σταματήσει η εκχώρηση τομέων και λειτουργιών του Νοσοκομείου Κοζάνης σε επιχειρηματίες.
14) Οι Βουλευτές Α΄ Πειραιώς κυρία ΕΛΠΙΔΑ ΠΑΝΤΕΛΑΚΗ και Ν. Λαρίσης κύριος ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατικό Κέντρο Ρεθύμνου ζητεί την πλήρη στελέχωση της Νομαρχιακής Μονάδας Υγείας με γιατρούς όλων των ειδικοτήτων.
15) Οι Βουλευτές Β΄ Αθηνών και Α΄ Θεσ/νίκης κύριοι ΑΝΤΩΝΗΣ ΣΚΥΛΛΑΚΟΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντιστοίχως κατέθεσαν αναφορά με την οποία ο Πανελλήνιος Επιστημονικός Σύλλογος Ειδικής Αγωγής ζητεί να καλυφθούν άμεσα οι κενές οργανικές θέσεις στις Σχολικές Μονάδες Ειδικής Αγωγής.
16) Οι Βουλευτές Ν. Λέσβου και Β΄ Θεσ/νίκης κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ αντιστοίχως κατέθεσαν αναφορά με την οποία Σωματεία Επαγγελματιών Αλιέων Λέσβου και Λήμνου διαμαρτύρονται για τον τρόπο χορήγησης αδειών αλιείας των μεγάλων πελαγικών ψαριών.
17) Οι Βουλευτές Α΄ Αθηνών και Α΄ Πειραιώς κυρίες ΛΙΑΝΑ ΚΑΝΕΛΛΗ και ΕΛΠΙΔΑ ΠΑΝΤΕΛΑΚΗ αντιστοίχως κατέθεσαν αναφορά με την οποία το Σωματείο Εργαζομένων στο Κέντρο Βρεφών «Η ΜΗΤΕΡΑ» ζητεί να προσληφθούν στο εν λόγω Κέντρο δύο ηλεκτρολόγοι και ένας τεχνικός ασφαλείας.
18) Οι Βουλευτές Ν. Λέσβου και Ν. Αχαίας κύριοι ΣΤΑΥΡΟΣ ΣΚΟΠΕΛΙΤΗΣ και ΠΑΝΑΓΙΩΤΗΣ ΚΟΣΙΩΝΗΣ αντιστοίχως κατέθεσαν αναφορά με την οποία το Εργατικό Κέντρο Σάμου ζητεί την καταβολή των δεδουλευμένων αποδοχών στους εργαζόμενους του Νοσοκομείου Σάμου κ.λπ.
19) Ο Βουλευτής Ν. Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε περιπτώσεις παράνομης διακίνησης καυσίμων.
20) Ο Βουλευτής Ν. Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αύξηση των κρουσμάτων καρκίνου στις αγροτικές περιοχές.
21) Ο Βουλευτής Ν. Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας με το οποίο καταγγέλλεται η επί μακρόν παραμονή αξιωματικού του στρατού σε υπηρεσίες των Αθηνών.
22) Ο Βουλευτής Ν. Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον ελλιπή έλεγχο των εκπαιδευτικών που απουσιάζουν από τα καθήκοντά τους λόγω «ασθενείας».
23) Ο Βουλευτής Ν. Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην προσφορά από αλυσίδες καταστημάτων τροφίμων,  ψωμιού επικίνδυνου για τη δημόσια υγεία.
24) Ο Βουλευτής Ν. Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις καταγγελίες για αθέμιτο ανταγωνισμό σε βάρος της εταιρείας «3 Ε».
25) Οι Βουλευτές Μ. Λακωνίας και Β΄ Πειραιώς κύριοι ΑΘΑΝΑΣΙΟΣ ΔΑΒΑΚΗΣ και ΙΩΑΝΝΗΣ ΤΡΑΓΑΚΗΣ αντιστοίχως κατέθεσαν αναφορά με την οποία η Επιτροπή Εξυγίανσης Ναυπηγοεπισκευαστικών Επιχειρήσεων ζητεί τη λήψη μέτρων για την εξυγίανση των επιχειρήσεων της Ναυπηγοεπισκευαστικής Ζώνης Περάματος – Πειραιά κ.λπ.
26) Ο Βουλευτής Β΄ Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία η Επιτροπή Εξυγίανσης Ναυπηγοεπισκευαστικών Επιχειρήσεων ζητεί τη λήψη μέτρων για την εξυγίανση των επιχειρήσεων της Ναυπηγοεπισκευαστικής Ζώνης Περάματος – Πειραιά κ.λπ.
27) Ο Βουλευτής Ν. Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα παιδαγωγικής επάρκειας των εκπαιδευτικών.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1486/25-8-05 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 1319/6-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σύμφωνα με τα στοιχεία αρμοδιότητάς μας, σας ενημερώνουμε τα κάτωθι:
     Στο πρόγραμμα αντιπλημμυρικών έργων του Υ.ΠΕ.ΧΩ.Δ.Ε./ΓΓΔΕ έχει ενταχθεί από το 1995 το έργο «Αντιπλημμυρικά ποταμών περιοχής Πατρών - Αιγιαλείας και λοιπών περιοχών Αχαΐας» με προϋπολογισμό 3.081.440 €. Μέχρι σήμερα έχουν διατεθεί και εκτελεστεί έργα αξίας 2.300.000 €.
     Πρέπει να σημειωθεί ότι οι προτάσεις για αντιπλημμυρικά έργα από τις Περιφερειακές Υπηρεσίες για το Ν. Αχαΐας υπερβαίνουν τις δυνατότητες του προγράμματος, που μπορούν να καλύψουν σήμερα μόνο μικρά επείγοντα αντιπλημμυρικά έργα, όπως δε μας πληροφορεί η Περιφέρεια Δυτικής Ελλάδος με το αρ. 4268/2-9-2005 έγγραφό της θα προχωρήσει σε συνεργασία με τη Νομαρχιακή Αυτοδιοίκηση στον καθαρισμό των περιοχών ποταμών και χειμάρρων του Νομού Αχαΐας που παρουσιάζουν μεγαλύτερη ανάγκη έργων αντιπλημμυρικής προστασίας.
     Πέραν αυτών για τη διευθέτηση και την κάλυψη του χειμάρρου Διακονιάρη σε μήκος 5 χλμ. περίπου μέχρι τις εκβολές του και σύνοδα έργα δημοπρατήθηκε έργο με συνολικό προϋπολογισμό 60.000.000 €, υπογράφηκε σύμβαση στις 5-7-2005 και προβλέπεται να ολοκληρωθεί το Α΄ εξάμηνο 2008, που αφορά διευθέτηση και κάλυψη του χειμάρρου.
     Για τη διευθέτηση του χειμάρρου Γλαύκου πρόκειται να δημοπρατηθεί από το ΥΠΕΧΩΔΕ περί τον μήνα Νοέμβριο τρέχοντος έτους έργο με συνολικό προϋπολογισμό 80.000.000 €.
     Για το χείμαρρο Παναγίτσα προβλέπεται στα έργα διευθέτησης του χειμάρρου Διακονιάρη η κατασκευή λεκάνης συγκράτησης φερτών υλών που χωροθετείται στην υφιστάμενη συμβολή των χειμάρρων Διακονιάρη και Παναγίτσας.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     2. Στην με αριθμό 1109/10-8-05 ερώτηση των Βουλευτών κυρίων Γρηγορίου Νιώτη, Γεωργίου Ανωμερίτη και Μιχάλη Καρχιμάκη δόθηκε με το υπ’ αριθμ. 3197Β/2.9.05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ως άνω ερώτησης, σας γνωρίζουμε ότι:
     Η υδροδότηση του «ΑΡΚΑΔΙΚΟΥ ΧΩΡΙΟΥ» καθώς επίσης και η διαχείριση της κεντρικής δεξαμενής νερού και του συστήματος τροφοδοσίας αυτής ανήκουν στην αποκλειστική αρμοδιότητα και ευθύνη της Δημοτικής Αρχής (Δήμος Β. Κυνουρίας του Ν. Αρκαδίας) από της συστάσεως του Οικισμού (1996).
     Το «ΑΡΚΑΔΙΚΟ ΧΩΡΙΟ» αποτέλεσε ένα πιλοτικό Πρόγραμμα μιας Κοινωνικής Πολιτικής για την σύσφιξη των σχέσεων των Ομογενών με την Πατρίδα.
     Για το λόγο αυτό η Πολιτεία επιδότησε τα δίκτυα υποδομής της α' φάσης από την έναρξη των εργασιών, δεδομένου ότι το προσφερόμενο προϊόν (οικόπεδο + κατοικία) διετέθη στους Ομογενείς όχι σε τιμές αγοράς αλλά σε τιμές πολύ χαμηλότερες που ήταν εξαιρετικά ελκυστικές γι' αυτούς.
     Η ΔΕΠΟΣ Α.Ε προτίθεται να ολοκληρώσει σταδιακά τα υπόλοιπα έργα υποδομής (β' φάση) που αφορούν οδοποιία και τα υπόλοιπα δίκτυα υποδομής, σύμφωνα με τη χρηματοδότηση των έργων αυτών από την Πολιτεία και τις εισπράξεις από την πώληση των οικοπέδων, οι οποίες όμως, λόγω της προαναφερθείσης Κοινωνικής Πολιτικής είναι πολύ μικρές και δεν αρκούν από μόνες τους προς αντιμετώπιση της συνολικής δαπάνης για την ολοκλήρωση των υπολειπομένων δικτύων.
     Η κατασκευή του κόμβου εισόδου στο «ΑΡΚΑΔΙΚΟ ΧΩΡΙΟ» (η μελέτη του οποίου έγινε από την ΔΕΠΟΣ Α.Ε.) είναι αρμοδιότητος της Νομαρχίας Αρκαδίας. Ομοίως το Πολιτιστικό Κέντρο του «ΑΡΚΑΔΙΚΟΥ ΧΩΡΙΟΥ» είναι αρμοδιότητος της Νομαρχίας Αρκαδίας (η χρηματοδότηση γίνεται από την Γ.Γ. της Περιφέρειας Πελοποννήσου).
     Ο βιολογικός καθαρισμός λειτουργεί πλήρως και τα δείγματα που ελήφθησαν και ελέγχθηκαν δίνουν αποτελέσματα τα οποία ευρίσκονται εντός των προδιαγραφών της έγκρισης περιβαλλοντικών όρων από την Περιφέρεια Πελοποννήσου.
     Ο Δήμος Βόρειας Κυνουρίας οφείλει να παραλάβει και να λειτουργήσει τον ολοκληρωθέντα βιολογικό καθαρισμό σύμφωνα με την κείμενη Νομοθεσία. Άλλωστε ο Δήμος εισπράττει από ετών τα ανταποδοτικά τέλη για τη χρήση και λειτουργία των έργων υποδομής (ηλεκτροφωτισμός, ύδρευση, αποχέτευση).
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     3. Στην με αριθμό 1731/1-9-2005 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 34445/ΕΥΣ 8079/7-10-2005 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του ανωτέρω σχετικού και σε ότι αφορά θέματα αρμοδιότητας του ΥΠ.ΟΙ.Ο, σας γνωστοποιούμε τα ακόλουθα:
     Στο πλαίσιο της Πρόσκλησης του Μέτρου 2.1 «Ολοκλήρωση των υποδομών διαχείρισης υγρών και στερεών αποβλήτων, ύδρευσης και αποχέτευσης», του Π.Ε.Π. Κ. Μακεδονίας, υπεβλήθη σχετική πρόταση για ένταξη της πράξης «Υδροδότηση οικισμών Κολχικού - Δρακοντίου - Ανάληψης Δήμου Λαγκαδά Ν. Θεσσαλονίκης», προϋπολογισμού 1.921.850 €.
     Μετά από εξέταση και αξιολόγηση της πρότασης από την Ειδική Υπηρεσία Διαχείρισης του ΠΕΠ Κ. Μακεδονίας, προέκυψαν ορισμένες παρατηρήσεις και ελλείψεις για τις οποίες ενημερώθηκε ο φορέας υποβολής της πρότασης. Αναμένεται η συμπλήρωση και η διόρθωση αυτών ώστε μετά την επανυποβολή τους να ολοκληρωθεί η εξέταση της πρότασης.
     Ο Υφυπουργός
     ΧΡΗΣΤΟΣ ΦΩΛΙΑΣ»
     4. Στην με αριθμό 2213/16-9-2005 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 34112/ΕΥΣ 8311/7-10-2005 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
     Δεν έχει υποβληθεί πρόταση για χρηματοδότηση του έργου του θέματος στα πλαίσια των Π.Ε.Π. Δυτ. Ελλάδας ή Στερεάς Ελλάδας 2000-2006.
     Προκειμένου δε να ενταχθεί ένα έργο σε Επιχειρησιακό Πρόγραμμα του Γ' Κ.Π.Σ., το έργο πρέπει να προταθεί ύστερα από την προβλεπόμενη δημοσιοποίηση και προκήρυξη των μέτρων, στη Διαχειριστική Αρχή του Προγράμματος, συνοδευόμενο από αντίστοιχο Τεχνικό Δελτίο Έργου. Μετά από τους προβλεπόμενους σχετικούς ελέγχους, η εν λόγω Υπηρεσία προτείνει στο Γενικό Γραμματέα την ένταξή τους στο Επιχειρησιακό Πρόγραμμα.
     Ο Υφυπουργός
     ΧΡΗΣΤΟΣ ΦΩΛΙΑΣ»
     5. Στην με αριθμό 1933/8-9-05 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. 1379/6-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της παραπάνω σχετικής ερώτησης, σας ενημερώνουμε τα παρακάτω:
     1. Οι αρμόδιες Υπηρεσίες του Υπουργείου χειρίσθηκαν την αναγκαστική απαλλοτρίωση των Καμένων Βούρλων, σε ότι αφορά τη διαδικασία αυτής με τον καλύτερο δυνατό τρόπο παρ' όλο που το έργο δημοπρατήθηκε και ανατέθηκε (21.4.03) πριν καν κηρυχθεί η απαλλοτρίωση (26.6.03). Δηλαδή το έργο, που δημοπρατήθηκε και ανατέθηκε από την δική σας Κυβέρνηση, ήταν ανώριμο από πλευράς απαλλοτριώσεων, και από πλευράς μελετών, με αποτέλεσμα, επειδή οι διαδικασίες των απαλλοτριώσεων είναι χρονοβόρες και εξαρτώνται από δικαστικές διαδικασίες, η συντέλεση των απαλλοτριώσεων να γίνει μόλις πρόσφατα μετά την έκδοση της πρωτόδικης απόφασης καθορισμού προσωρινής τιμής μονάδας και την παρακατάθεση της αποζημίωσης στο Ταμείο Παρακαταθηκών και Δανείων στις 19.9.05.
     Το έργο εκτελείται με τη διαδικασία της επίταξης με μεγάλη όμως καθυστέρηση, γιατί πολλοί ιδιοκτήτες παρ' όλο που πήραν τα χρήματα της επίταξης, που σημειωτέον είχαν αποδεχθεί, αρνούνται να παραδώσουν τις ιδιοκτησίες τους για να εκτελεσθεί το έργο.
     2. Σε ότι αφορά τη συμπλήρωση και διόρθωση των κτηματολογικών πινάκων, η Υπηρεσία θεώρησε σκόπιμο να μη γίνουν τη χρονική εκείνη περίοδο (έγγραφο ΚA/ΦMΘB7/96954/1.10.03), αλλά μεταγενέστερα γιατί δεν ήταν απαραίτητο για να γίνει η προεκτίμηση αντίθετα θα προκαλούσε καθυστέρηση στη διαδικασία των απαλλοτριώσεων που ήταν επείγουσα αφού ήδη είχε εγκατασταθεί ο ανάδοχος του έργου. Απόδειξη αυτού είναι ότι ήδη έχουν γίνει όλες οι διορθώσεις και συμπληρώσεις στους κτηματολογικούς πίνακες μετά την καταγραφή τους από την Υπηρεσία κατά το στάδιο σύνταξης των πινάκων επικειμένων για τη διαδικασία επίταξης.
     3. Σε επίπεδο απαλλοτρίωσης ο καθορισμός της αποζημίωσης, σύμφωνα με το Σύνταγμα και τη σχετική νομοθεσία, διενεργείται από τα πολιτικά δικαστήρια. Κατά συνέπεια, η Διοίκηση δεν έχει τη δυνατότητα να καταβάλει αποζημιώσεις διάφορες εκείνων που καθορίζονται δικαστικά. Σε περίπτωση που οι θιγόμενοι διαφωνούν με τις προσωρινές αποζημιώσεις, που καθορίσθηκαν δικαστικά, έχουν δικαίωμα να προσφύγουν στο οικείο Εφετείο, όπου μπορούν να ζητήσουν οτιδήποτε θεωρούν συμφέρον γι' αυτούς και αν επιδικαστούν θετικά τα αιτήματά τους, η διοίκηση οφείλει να τους αποζημιώσει. Η αίτηση του Ελληνικού Δημοσίου για τον καθορισμό των αποζημιώσεων των απαλλοτριωμένων ακινήτων αναφέρεται στις εδαφικές εκτάσεις και τα επικείμενα. Οποιαδήποτε άλλη ζημία που τυχόν υφίσταται ο ιδιοκτήτης (π.χ. έξοδα μετεγκατάστασης κ.λπ.), πρέπει να προταθεί στο δικαστήριο από τον ίδιο.
     4. Η προστασία των δικαιωμάτων του πολίτη σε περίπτωση απαλλοτρίωσης, είναι επαρκώς εξασφαλισμένη (πλήρης αποζημίωση δικαστικά προσδιορισμένη κλπ.). Οι αρμόδιες Υπηρεσίες του Υπουργείου έχουν την υποχρέωση να προβούν σε όλες τις νόμιμες διαδικασίες, προκειμένου να διασφαλίσουν την απρόσκοπτη εξέλιξη της κατασκευής των έργων της Παράκαμψης Καμένων Βούρλων.
     5. Το έργο είναι πολύ σημαντικό και επείγον, όπως όλα τα έργα του Πέταλου του Μαλιακού και θα βοηθούσε το έργο αν η κα Βουλευτής υποδείξει στους ιδιοκτήτες που θίγονται να προβούν στις νόμιμες ενέργειες (διεκδίκηση δικαστικά) και να παραχωρήσουν πλέον τις ιδιοκτησίες τους για να κατασκευασθεί επιτέλους το έργο.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     6. Στην με αριθμό 2283/19-9-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 3418Β/14-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της παραπάνω ερώτησης, σας γνωρίζουμε ότι:
     Το αναφερόμενο θέμα εμπίπτει στις αρμοδιότητες της Νομαρχιακής Αυτοδιοίκησης Εύβοιας (Τμήματα Περιβάλλοντος και Υγείας και της Δ/νσης Τεχν. Υπηρεσιών).
     Η Δ/νση Περιβαλλοντικού Σχεδιασμού του ΥΠΕΧΩΔΕ, ενημέρωσε εγγράφως το Τμήμα Περιβάλλοντος της Ν.Α. για τα καταγγελλόμενα, προκειμένου να προβεί στις απαιτούμενες ενέργειες.
     Από επικοινωνία της Δ/σης με την υπηρεσία που προαναφέρθηκε, έγινε γνωστό ότι Κλιμάκιο Ελέγχου Ποιότητας Περιβάλλοντος (ΚΕΠΕ) αποτελούμενο από εκπροσώπους της Νομ. Αυτοδιοίκησης, του Δήμου, της Αστυνομίας και λοιπών εμπλεκομένων υπηρεσιών, θα μεταβεί στην περιοχή, προκειμένου με αυτοψία, να ελέγξει την ορθότητα των καταγγελλομένων ενεργειών, να εκτιμήσει την έκταση του προβλήματος που έχει δημιουργηθεί και να προτείνει τρόπους αντιμετώπισης της υφιστάμενης κατάστασης.
     Ποσότητες αμιαντοτσιμέντου που τυχόν θα ανευρεθούν στην περιοχή, θα αντιμετωπιστούν ως επικίνδυνα απόβλητα, σύμφωνα με όσα ορίζονται από την κείμενη νομοθεσία (ΚΥΑ 19396/1546/1997, ΦΕΚ 604/8).
     Επιπλέον η αρμόδια Δ/νση Πολεοδομικού Σχεδιασμού του YΠΕΧΩΔΕ έχει ήδη δώσει οδηγίες (σχ. το 22571/27.5.05) έγγραφο στη Δ/νση Πολεοδομίας Χαλκίδας για την οριοθέτηση του εν λόγω ρέματος, προκειμένου να είναι δυνατή η προώθηση για έγκριση της Πολεοδομικής Μελέτης Επέκτασης «Θυλάκων συνοικίας Α περιοχή ρέματος Κωστάκη».
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     7. Στην με αριθμό 2808/30-9-05 ερώτηση του Βουλευτή κ. Νικολάου Λέγκα δόθηκε με το υπ’ αριθμ. 3547Β/24-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην παραπάνω σχετική ερώτηση, και σε ότι αφορά την αρμοδιότητα του Υ.ΠΕ.ΧΩ.ΔΕ., σας γνωρίζουμε ότι :
     - Με απόφαση της Επιτροπής Παρακολούθησης του Επιχειρησιακού Προγράμματος «ΠΕΡΙΒΑΛΛΟΝ», εγκρίθηκε το Συμπλήρωμα Προγραμματισμού του Ε.Π. και ειδικότερα το αναλυτικό περιεχόμενο του Μέτρου 8.1 «Προστασία και διαχείριση βιοτόπων - οικοτόπων, προστασία ειδών, περιοχές ιδιαίτερου φυσικού κάλλους».
     - Σύμφωνα με το Συμπλήρωμα Προγραμματισμού κύριος στόχος του Μέτρου 8.1 είναι η εγκαθίδρυση καθεστώτος ολοκληρωμένης προστασίας, διοίκησης και διαχείρισης σε τουλάχιστον 27 περιοχές από τον Εθνικό Κατάλογο Natura 2000. Οι 27 περιοχές, αναφέρονται ονομαστικά στο Συμπλήρωμα Προγραμματισμού και η επιλογή τους έγινε με βάση συγκεκριμένα κριτήρια.
     - Για τον υγρότοπο Κεφαλόβρυσου Δήμου Φαλώρειας Ν. Τρικάλων δεν υποβλήθηκε πρόταση έργου για την ανάδειξη και αξιοποίηση του υγροτόπου στις αρμόδιες υπηρεσίες του Υπουργείου.
     - Στο πλαίσιο των Περιφερειακών Επιχειρησιακών Προγραμμάτων (ΠΕΠ) υπάρχουν συγκεκριμένοι άξονες προτεραιότητας με αντικείμενο τη διατήρηση των οικοσυστημάτων και γενικότερα του φυσικού περιβάλλοντος.
     - Όπως μας ενημέρωσε η αρμόδια Περιφέρεια Θεσσαλίας με σχετικό έγγραφό της:
     α) Από το Πρόγραμμα Ε.Π.Τ.Α. χρηματοδοτήθηκε η «μελέτη αξιοποίησης υγροβιότοπου» με εγκεκριμένο ποσό 45.133,70 Ευρώ.
     β) Στο Πρόγραμμα ΘΗΣΕΑΣ προεντάχθηκε η «Μελέτη αξιοποίησης υδάτινων πόρων Δήμου Φαλώρειας», με συνολικό ποσό 25.000,00 Ευρώ.
     γ) Το προτεινόμενο έργο μπορεί να ενταχθεί στο υπόλοιπο 35% του προγράμματος ΘΗΣΕΑΣ, αν και μέχρι σήμερα δεν έχει προταθεί από τον Δήμο Φαλώρειας.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     8. Στην με αριθμό 2551/23-9-05 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 3485Β/17-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ερώτησής σας, σας γνωρίζουμε τα ακόλουθα
     1). Οι οικισμοί Μικρό και Μεγάλο Μετόχι χαρακτηρίστηκαν ως παραδοσιακοί με το Π.Δ/γμα ΦΕΚ 728Δ/11995.
     2.) Η Διεύθυνση Πολεοδομικού Σχεδιασμού προωθεί τον καθορισμό ορίων και όρων προστασίας και δόμησης των οικισμών αυτών με βάση την από 15.2.2005 Εισηγητική Έκθεση και τη Γνωμοδότηση του Κεντρικού Συμβουλίου ΧΟΠ (Συνεδρία 7η /23.2.05).
     3). Η σχετική πρόταση διαβιβάστηκε στον οικείο Δήμο για την τήρηση της νόμιμης διαδικασίας με το αρ.πρ.οικ.9546/17.3.2005 έγγραφο της Δ/νσης Πολεοδομικού Σχεδιασμού. Ο Δήμος Ρεθύμνης τήρησε την νόμιμη διαδικασία και η σχετική Απόφαση του Δημοτικού Συμβουλίού με αριθμό Πρακτικού 12/16.5.2005 διαβιβάστηκε στην αρμόδια Διεύθυνση του ΥΠΕΧΩΔΕ μέσω της Δ/νσης Πολεοδομίας και Περιβάλλοντος νομού Ρεθύμνης με το με άρ.πρωτ. ΔΠ 3901/26.5.05 έγγραφό της. Η Διεύθυνση Πολεοδομικού Σχεδιασμού επεξεργάζεται τα στοιχεία του φακέλου και τα αιτήματα των ενισταμένων ιδιοκτητών των οικισμών ώστε να προχωρήσει στις υπόλοιπες νόμιμες διαδικασίες καθορισμού ορίων και όρων προστασίας και δόμησης στους οικισμούς αυτούς.
     4). Σας επισημαίνουμε όμως ότι
     α) Ο αποχαρακτηρισμός των μετοχιών ως παραδοσιακών και η κατάργηση της ευρύτερης ζώνης προστασίας τους, που έχουν θεσμοθετηθεί με το Π.Δ/γμα ΦΕΚ 728/1995, όπως και κατάργηση της ΖΟΕ που επιβλήθηκε με το Π.Δ/γμα ΦΕΚ 720Δ/31.7.87, δεν είναι δυνατόν να προωθηθούν για έγκριση διότι αντίκεινται σε σχετική νομολογία του Συμβουλίου της Επικρατείας.
     β). Η ευρύτερη ζώνη των μετοχιών-πυργόσπιτων- όπως προκύπτει από τα αναλυτικά στοιχεία της Εισηγητικής Εκθεσης της Υπηρεσίας μας ήταν αδόμητη με βάση αεροφωτογραφίες του 1967. Κατά συνέπεια δεν είναι δυνατή η περαιτέρω διεύρυνση των προτεινόμενων ορίων των οικισμών διότι σύμφωνα με την προωθούμενη πρόταση οριοθέτησης εξαντλήθηκαν όλα τα νόμιμα περιθώρια που προβλέπονται από τις κείμενες διατάξεις για την οριοθέτηση οικισμών προ του 1923 (ΦΕΚ 181Δ/1985) όπως τροποποιήθηκε και ισχύει σήμερα.
     γ) Η υπόλοιπη, εκτός των προτεινομένων ορίων, περιοχή των μετοχιών δύναται να ενταχθεί σε ευνοϊκότερο καθεστώς δόμησης από το ισχύον, μόνο μέσω πολεοδόμησης σύμφωνα με τις διατάξεις του ν. 2508/97 (σύνταξη ΓΠΣ ή ΣΧΟΟΑΠ).
     Ο Υπουργός
     ΓΕΩΡΓΙΟΣ  ΣΟΥΦΛΙΑΣ»
     9. Στην με αριθμό 2543/23-9-05 ερώτηση του Βουλευτή κ. Μιχάλη Γιαννάκη δόθηκε με το υπ’ αριθμ. 3484Β/17-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε συνέχεια της παραπάνω σχετικής ερώτησης ,σας γνωρίζουμε τα εξής:
     Οι εγκεκριμένοι περιβαλλοντικοί όροι λειτουργίας των ΧΥΤΑ (Χώροι Υγειονομικής Ταφής Αποβλήτων), χαρακτηρίζουν εμφανώς το είδος των αποβλήτων τα οποία μπορεί να οδηγηθούν για ταφή σε κάθε χώρο.
     Διάθεση καθώς και καύση αποβλήτων PVC σε χώρους Ανεξέλεγκτης Διάθεσης Αποβλήτων (ΧΑΔΑ) είναι πιθανό να συμβαίνει. Το φαινόμενο αυτό θα πάψει να υφίσταται με τη σταδιακή παύση λειτουργίας των ΧΑΔΑ (μέχρι το τέλος του 2008) και την αποκατάστασή τους, σύμφωνα με το πρόγραμμα αξιολόγησής τους.
     Η αποτέφρωση ( καύση) των αποβλήτων ή/και η συναποτέφρωσή τους μπορεί να γίνεται μόνο σύμφωνα με τα οριζόμενα από την ΚΥΑ 22912/1117, ΦΕΚ 759/8/6.6.2005 και ειδικά με τους περιορισμούς και τα όρια που ρητά αναφέρονται στα παραρτήματα της εν λόγω ΚΥΑ ως προς τις οριακές τιμές των ατμοσφαιρικών εκπομπών, σύμφωνα με τον τρόπο μετρήσεων που αναφέρονται στο άρθρο 11 της συγκεκριμένης ΚΥΑ.
     Το ΥΠΕΧΩΔΕ με πρόσφατες εγκυκλίους έχει ζητήσει την ενεργοποίηση και συνεργασία των Νομαρχιών και Περιφερειών για τα θέματα διαχείρισης των απορριμμάτων.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 7 Νοεμβρίου 2005.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
     1. Η με αριθμό 168/1.11.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς την Υπουργό Εθνικής Παιδείας και Θρησκευμάτων, σχετικά με την προώθηση στα σχολεία εκπαιδευτικών προγραμμάτων για τη «Σεξουαλική Αγωγή-Διαφυλικές Σχέσεις» κ.λπ..
     2. Η με αριθμό 161/1.11.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από τα έντονα καιρικά φαινόμενα αγροτών της Λέσβου κ.λπ.. 
     3. Η με αριθμό 166/1.11.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Υγείας και Κοινωνικής Αλληλεγγύης και Απασχόλησης και Κοινωνικής Προστασίας, σχετικά με τη στοματική υγεία, προαγωγή και πρόληψη. 
     Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 4 του Κανονισμού της Βουλής)
     1. Η με αριθμό 142/31.10.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς  τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με την αποζημίωση των πτηνοτρόφων της Κρήτης από τις ζημιές που υπέστησαν λόγω γρίπης των πτηνών κ.λπ.
     2. Η με αριθμό 162/1.11.2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς την Υπουργό Εθνικής Παιδείας και Θρησκευμάτων, σχετικά με την επίλυση του στεγαστικού προβλήματος των Δημοτικών Σχολείων και των Γυμνασίων της Λούτσας κ.λπ..
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Θα συζητηθεί η δεύτερη με αριθμό 164/1.11.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση κατασκευής της Περιμετρικής Καβάλας.
     Η επίκαιρη ερώτηση του κ. Χουρμουζιάδη έχει ως εξής:
     «Η Περιμετρική Καβάλας, έργο ιδιαίτερα σημαντικό και αναγκαίο για τους κατοίκους της πόλης αλλά και της ευρύτερης περιοχής, αποφασίστηκε να γίνει πριν από πολλά χρόνια. Χαρακτηριστική είναι η καθυστέρηση της έναρξης των εργασιών στο Τμήμα Γηροκομείο-Σανατόριο. 
     Αν και η κατασκευή της Περιμετρικής είχε ενταχθεί στο Γ΄ Κοινοτικό Πλαίσιο Στήριξης, πρόσφατα ανακοινώθηκε ότι το έργο δεν θα πραγματοποιηθεί στα πλαίσια του Γ΄ Κοινοτικού Πλαισίου Στήριξης, αλλά ότι πρόκειται να ενταχθεί στο Δ΄ Κοινοτικό Πλαίσιο Στήριξης.
     Η όσο το δυνατό γρηγορότερη κατασκευή του έργου της Περιμετρικής κρίνεται αναγκαία από τους κατοίκους και τους φορείς της πόλης με δεδομένη την όξυνση του κυκλοφοριακού προβλήματος στην πόλη της Καβάλας.
     Ερωτάται ο κύριος Υπουργός:
     Πώς θα αντιμετωπιστεί το πρόβλημα της χρηματοδότησης ώστε να ολοκληρωθούν σύντομα οι μελέτες και να κατασκευαστεί ολόκληρο το έργο της Περιμετρικής;»
     Ο Υφυπουργός Περιβάλλοντος, Χωροταξίας και Δημοσίων Έργων κ. Θεμιστοκλής Ξανθόπουλος έχει το λόγο για τρία λεπτά.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Καταρχήν να ξεκαθαρίσουμε ότι το έργο αυτό είναι αρμοδιότητας της περιφέρειας Ανατολικής Μακεδονίας και Θράκης και το Υ.ΠΕ.ΧΩ.Δ.Ε. εμπλέκεται μόνο σε ό,τι αφορά την έγκριση των περιβαλλοντικών όρων για την κατασκευή του. Παρά ταύτα, η σημαντικότητα του έργου, όπως ορθά επισημαίνει ο κύριος Βουλευτής, απαιτεί μία ολοκληρωμένη απάντηση, η οποία έχει συνοψιστεί σε επτά σημεία.
     Το έργο αυτό πράγματι εντάχθηκε με προϋπολογισμό το 2002, εδώ και σχεδόν τέσσερα χρόνια. Έχει μήκος γύρω στα έξι χιλιόμετρα και είναι κρίσιμο έργο για την περιοχή, γιατί πράγματι απεμπλέκει την κυκλοφορία από το κέντρο της πόλης, που ξέρω πόσο δύσκολη είναι.
     Η προμελέτη του έργου οδοποϊίας προχώρησε, έγιναν οι μελέτες και κάποια στιγμή ζητήθηκε –αυτό έχει σημασία- η έγκριση περιβαλλοντικών επιπτώσεων, με πρώτο φορέα γνώμης το δασαρχείο. Εκεί, λοιπόν, ελέχθη ότι το έργο αυτό, που έχει μία σήραγγα τριακοσίων μέτρων, τέμνει ένα πράγματι πολύ σημαντικό δάσος, το λεγόμενο Αισθητικό Δάσος Καβάλας και ζητήθηκε από το Δασαρχείο και στη συνέχεια αυτή η απαίτηση υιοθετήθηκε από το Υπουργείο Γεωργίας, να γίνει μία άλλη μελέτη και μία άλλη χάραξη με μία σήραγγα χιλίων μέτρων, δηλαδή ανετράπη τελείως ο αρχικός σχεδιασμός του έργου. Επιπλέον, ο προϋπολογισμός του αυξήθηκε από τα 13.000.000 ευρώ περίπου, στα 45.000.000 ευρώ.
     Μετά από αυτό, η περιφέρεια υιοθέτησε τις απόψεις αυτές. Δέχθηκε ότι πρέπει να γίνει κάτι καλύτερο, που να μην τραυματίζει αισθητικά το στολίδι της Καβάλας και προχωρεί στην αναζήτηση πόρων για να κάνει νέες μελέτες. Βέβαια, αντιλαμβάνεται ότι η ωριμότητα του έργου είναι πλέον εξαιρετικά αμφισβητούμενη και πάντως δεν είναι ώριμο για να μπορέσει να ενταχθεί, ως όφειλε, στο Γ΄ Κοινοτικό Πλαίσιο Στήριξης. Σας λέω ενδεικτικά ότι οι νέες μελέτες για να γίνουν, θέλουν ενάμιση με δύο χρόνια και συνεπώς, δυστυχώς, εντάσσεται οριακά στο Δ΄ Κοινοτικό Πλαίσιο Στήριξης.
     Από εκεί και πέρα, ως Υ.ΠΕ.ΧΩ.Δ.Ε. αναμένουμε τη νέα μελέτη περιβαλλοντικών επιπτώσεων. Υπόσχομαι μόλις έρθει, να εγκριθεί σε χρόνο μηδέν, ώστε να μην καθυστερήσει από εμάς και ελπίζω η αρμόδια περιφέρεια να το βάλει σε πρώτη σειρά προτεραιότητας, για να ξεκινήσει τουλάχιστον στις αρχές του Δ΄ Κ.Π.Σ., δηλαδή μέσα στο 2007 το αργότερο.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Ο κ. Χουρμουζιάδης έχει το λόγο για δύο λεπτά.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
     Αυτή η αναμονή του Υ.ΠΕ.ΧΩ.Δ.Ε. μάς ανησυχεί, γιατί μην ξεχνάτε ότι το Γενάρη του 2005 το Υπουργείο σας ομολόγησε ότι πρόκειται για ένα έργο σημαντικό, που ταυτίζεται σχεδόν με την επιβίωση της πόλης. Ζητήθηκε από την περιφέρεια να επανεξεταστεί το θέμα, να επανασυνταχθεί μία άλλη μελέτη, που δεν θα είχε ως συνέπεια περιβαλλοντικές παρεμβάσεις και καταστροφές.
     Από το Γενάρη έχει περάσει σχεδόν ένας χρόνος. Όπου να’ ναι το Δ΄ Κοινοτικό Πλαίσιο θα αρχίσει να συζητιέται και τότε, αφού είμαστε σίγουροι σχεδόν ότι δεν θα υπάρχει δεύτερη μελέτη καλύτερη από την πρώτη, ώστε να αποφεύγονται οι περιβαλλοντικές καταστροφές,  θα κριθεί το έργο ως ανώριμο. 
     Θα έπρεπε, λοιπόν, το Υπουργείο, αφού συμφώνησε ότι πρόκειται για ένα έργο πολύ σημαντικό και θα φροντίσει για την επανεξέταση και την επανασυγκρότηση μιας άλλης μελέτης, να ασκήσει πιέσεις στην περιφέρεια, ώστε αυτή η μελέτη να είναι εγκαίρως έτοιμη και εγκαίρως, αφού δεν βρίσκονται άλλοι πόροι, να ενταχθεί το έργο στο Δ΄ Κοινοτικό Πλαίσιο Στήριξης.
     Να είστε βέβαιος, κύριε Υπουργέ, ότι σε λίγο, όταν πια θα αρχίσουμε να μιλάμε για το Δ΄ Κ.Π.Σ, η μελέτη αυτού του δρόμου δεν θα είναι έτοιμη.
     Το έργο θα είναι ανώριμο και ύστερα από χρόνια ποιος ξέρει ποιος άλλος Βουλευτής θα σας ρωτάει τι γίνεται με τον περιμετρικό δρόμο της Καβάλας.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κύριος Υφυπουργός για δύο λεπτά.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, εύλογες είναι οι ανησυχίες του κυρίου Βουλευτού, αλλά ακόμα δεν κατάλαβε ακριβώς τι είπα ή δεν τα είπα καλά εγώ ενδεχομένως. 
     Δεν είναι το Υ.ΠΕ.ΧΩ.Δ.Ε. αρμόδιο για το έργο αυτό, είναι η περιφέρεια. Εμείς εναγωνίως ζητάμε, μια και η περιφέρεια με τις υπηρεσίες της , δασική υπηρεσία κ.λπ., απέρριψε τη λύση που είναι ήδη μελετημένη και αναζητεί μια άλλη λύση πολύ πιο ακριβή αλλά περιβαλλοντικά πολύ καλύτερη. Ζητάμε επομένως τη νέα μελέτη για να την εγκρίνουν οι υπηρεσίες μας σε χρόνο μηδέν και να προχωρήσει το έργο. Δεν έρχεται η μελέτη. Η περιφέρεια καθυστερεί, δεν καθυστερούμε εμείς τίποτα. 
     Επαναλαμβάνω ότι ο δικός μας χρόνος καθυστέρησης ήταν το πολύ δεκαπέντε ημέρες. Μόλις μας έρθει η νέα μελέτη περιβαλλοντικών επιπτώσεων, θα εγκριθεί αστραπιαίως. Δεσμεύομαι προσωπικά γι’ αυτό μέσω και του κ. Τολέρη, που είναι ο αρμόδιος διευθυντής, με τον οποίο μίλησα προηγουμένως. Δυστυχώς, το έργο έχει εμπλακεί, διότι δεν προχωρούν οι νέες μελέτες από την περιφέρεια για τη νέα χάραξη που είναι πιο πολυδάπανη, αλλά –επαναλαμβάνω- έχει μία βάση αυτό, διότι είναι περιβαλλοντικά πολύ πιο δόκιμη.
     Θα πιέσουμε και εμείς, κύριε Βουλευτά, όσο μπορούμε την περιφέρεια, αλλά η ίδια είναι το αφεντικό στην ιστορία αυτή. Πρέπει να αντιληφθεί τη σημασία, να κάνει γρήγορα τις μελέτες, για να το εντάξει στο Δ΄ Κοινοτικό Πλαίσιο Στήριξης. Εμείς είμαστε εδώ πέρα για να βοηθήσουμε στη δική μας αρμοδιότητα.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     Εισερχόμεθα στην τρίτη επίκαιρη ερώτηση του πρώτου κύκλου. Είναι η με αριθμό 159/7/1.11.2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον κύριο Πρωθυπουργό, σχετικά με την ιδιωτικοποίηση της «Ολυμπιακής Αεροπορίας».
     Η επίκαιρη ερώτηση του κ. Αλαβάνου έχει ως εξής:
     «Στις 17.10.2005 έληξε η δεκαήμερη παράταση που δόθηκε στο διαγωνισμό για την ιδιωτικοποίηση της «Ολυμπιακής Αεροπορίας» (Ο.Α.). Οι μέχρι τώρα προσπάθειες ιδιωτικοποίησης απέβησαν όλες ανεξαιρέτως άκαρπες, με την παρουσία «επενδυτών» χωρίς καμιά φερεγγυότητα, καταδικάζοντας ταυτόχρονα την εταιρία σε μια κατάσταση ανασφάλειας, αβεβαιότητας και τελμάτωσης.
     Έχουν γίνει απολύτως σαφείς από το διάλογο που έχει γίνει οι βασικές αιτίες της κακοδαιμονίας της Ο.Α.. Η εταιρία δεν λειτουργούσε με αυτοτέλεια και με βάση τα συμφέροντά της, την εξυπηρέτηση των πελατών της, την οικονομική αποτελεσματικότητα, αλλά με βάση πελατειακές σχέσεις με τις εκάστοτε κυβερνήσεις, οι οποίες με πράξεις και παραλείψεις τους δημιούργησαν τα τεράστια ελλείμματα, επιβάρυναν τους Έλληνες φορολογουμένους και έφεραν την επιχείρηση στη σημερινή παθολογική κατάσταση, παρά την κατακόρυφη μείωση κεκτημένων δικαιωμάτων των εργαζομένων. Λόγοι ασφάλειας των πτήσεων, περιφερειακής και τουριστικής ανάπτυξης, επαφής με τον ελληνισμό της διασποράς, εθνικής ασφάλειας, κοινωνικοί, επιβάλλουν την ύπαρξη ενός εθνικού αερομεταφορέα, όπως γίνεται σε όλες σχεδόν τις χώρες της Ευρωπαϊκής Ένωσης και όπως επιθυμεί η μεγάλη πλειοψηφία των Ελλήνων πολιτών. 
     Ερωτάται, ο κύριος Πρωθυπουργός: Μετά τη νέα αποτυχία της απόπειρας ιδιωτικοποίησης της Ο.Α. και της μετατροπής της σε μικρή ανασφαλή ιδιωτική εταιρεία χαμηλού κόστους και προκειμένου να μη βυθίζεται στο τέλμα η εταιρεία, προτίθεται μετά από ένα ανοικτό δημόσιο διάλογο να παρουσιάσει σύντομα σχέδιο για μια δημόσια Ο.Α. με νέους όρους, όπως αυτοτέλεια από τις εκάστοτε Κυβερνήσεις, ενιαίο στόλο ενός ή δύο τύπων αεροσκαφών, ενίσχυση της τεχνικής βάσης, στρατηγικό προγραμματισμό, συμμαχίες, ώστε η εταιρεία να είναι αποτελεσματική και κερδοφόρα;»
     Θα απαντήσει ο Υφυπουργός Μεταφορών και Επικοινωνιών. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, μπορώ να έχω το λόγο επί του Κανονισμού;
     ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, να σας προλάβω λίγο, αν θέλετε; Μου επιτρέπετε ένα λεπτό;
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Βεβαίως.
     ΠΡΟΕΔΡΕΥΩΝ (Ιωάννης Τραγάκης): Επειδή διάβασα τα Πρακτικά στις 21.10 που είχατε επανακαταθέσει την ίδια ερώτηση και οι αιτιάσεις σας είχαν τεθεί και είχε απαντήσει ο κύριος Υφυπουργός πάλι, θα επαναλάβετε το ίδιο;
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ακόμα πιο τεκμηριωμένα.
     Ζητώ το λόγο -και ευχαριστώ, κύριε Πρόεδρε- επί του Κανονισμού, άρθρο 129, παράγραφος 3. Σήμερα είναι η ώρα του Πρωθυπουργού. Το άρθρο 129 παράγραφος 3 αναφέρει ότι ο Πρωθυπουργός μία φορά τουλάχιστον την εβδομάδα και σε δύο τουλάχιστον ερωτήσεις που επιλέγει, απαντά ο ίδιος, εκτός αν το θέμα της ερώτησης είναι της αποκλειστικής αρμοδιότητας Υπουργού, οπότε απαντά εκείνος.
     Την άλλη φορά μου είχατε απαντήσει ότι θα μπορούσε να αντικαταστήσει τον Πρωθυπουργό Υφυπουργός, όμως γίνεται σαφής διάκριση στο ίδιο άρθρο, στην ίδια παράγραφο ανάμεσα στις υποχρεώσεις και τα δικαιώματα του Υπουργού και του Υφυπουργού. Είναι σαφές ότι τον Πρωθυπουργό πρέπει να τον αντικαταστήσει Υπουργός. 
     Ο Υπουργός Μεταφορών, ο κ. Λιάπης, απ’ ό,τι είδα βρίσκεται στην Αθήνα. Και όχι μόνο αυτό: Αν δεν μπορούσε ο κ. Λιάπης -ήταν κρυολογημένος- άμεση εμπλοκή σ’ αυτό το θέμα έχει και ο Υπουργός Οικονομίας ο κ. Αλογοσκούφης, ο οποίος πριν από τρεις-τέσσερις ημέρες συμμετείχε μαζί με τον Υπουργό Μεταφορών στη μεγάλη σύσκεψη που έκανε η Κυβέρνηση με τη σύμβουλο εταιρεία για την αποκρατικοποίηση των «Ολυμπιακών Αερογραμμών». Άρα, θα μπορούσε και ο κ. Αλογοσκούφης να είναι εδώ. Θα μπορούσε να ήταν και ο Υπουργός Απασχόλησης, διότι από την υποβολή της ερώτησής μου μέχρι σήμερα προέκυψε η επιστολή της Ευρωπαϊκής ‘Ενωσης, η οποία καταδικάζει την πολιτική των ελληνικών κυβερνήσεων με τη μεταφορά εργαζομένων από την «Ολυμπιακή Αεροπορία» στις Ολυμπιακές Αερογραμμές και τη μη διατήρηση των δικαιωμάτων που είχαν οι εργαζόμενοι.
     Στη σύσκεψη επίσης αυτή, η οποία έγινε για την αποκρατικοποίηση της Ολυμπιακής πριν λίγες ημέρες...
     ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, ξεφύγατε από το θέμα. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Τελειώνω, κύριε Πρόεδρε.
     ...συμμετείχαν και ορισμένοι Υφυπουργοί, όπως ο κ. Δούκας, όχι ο κ. Νεράντζης. 
     Το θεωρώ κοροϊδία της Κυβέρνησης απέναντι στο Κοινοβούλιο. Σας ζητώ, κύριε Πρόεδρε, να προστατεύσετε το Κοινοβούλιο και να μην λειτουργήσετε ως Βουλευτής του κυβερνητικού κόμματος. Αποσύρω την ερώτησή μου. Θα την επανακαταθέσω την άλλη εβδομάδα. Θέλω να σας πω, μια του κλέφτη, δυο του κλέφτη, τρεις και τον τσακώσανε. 
     ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε...
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν πρόκειται για κλοπή, κύριε Πρόεδρε. Πρόκειται όμως για περιφρόνηση του Κοινοβουλίου. Τελικά η Κυβέρνηση οφείλει να σεβαστεί το Κοινοβούλιο και θα έπρεπε κι εσείς να είστε συνήγορος στη δική μου τοποθέτηση. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, είναι γνωστό ότι δεν θα επανέλθω εγώ σ’ αυτά, τα οποία ελέχθησαν και την προηγούμενη φορά, ότι ο κύριος Πρωθυπουργός απάντησε σε δική σας επίκαιρη ερώτηση. Εγώ θα ήθελα να πω πως, όταν επανακαταθέσατε την ερώτησή σας, πράγματι δημιουργήθηκαν νέες συνθήκες για την εταιρεία. Μήπως, λοιπόν, θα θέλατε να ακούσετε τον κ. Νεράντζη, ο οποίος είναι και αρμόδιος Υφυπουργός; Επειδή κι εσείς είπατε πράγματα επί της ουσίας, τοποθετηθήκατε επί της ουσίας σχεδόν κατά το ήμισυ. 
     Να ακούσουμε, λοιπόν, τον κ. Νεράντζη...
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Όχι, κύριε Πρόεδρε. Η ερώτησή μου έχει αποσυρθεί. Ο κ. Νεράντζης δεν ήταν καν στη σύσκεψη που έγινε για τις αποκρατικοποιήσεις. Σας λέω, βγάλτε το μανδύα του κυβερνητικού Βουλευτή και λειτουργήστε υπέρ του Κοινοβουλίου απέναντι στην Κυβέρνηση. 
     Η ερώτησή μου αποσύρεται, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, με συγχωρείτε. Αποσύρετε την ερώτησή σας. Πολύ ωραία. Θα ήθελα όμως να σας παρακαλέσω να μην επανέλθετε στο θέμα για το Προεδρείο, να βγάλουμε δηλαδή το μανδύα του κυβερνητικού Βουλευτή. Εγώ αυτό το χαρακτηρισμό δεν τον δέχομαι. Θα ήθελα να σας πω ότι θα διαβιβάσω το αίτημά σας στον αρμόδιο Υπουργό. 
     Από κει και πέρα, επανακαταθέτοντας την ερώτησή σας, έχω την αίσθηση ότι επειδή βρίσκεται σε κάποια διαπραγμάτευση η όλη ιστορία, θα έλθει ο κύριος Υπουργός να σας απαντήσει. Θα ήθελα όμως να δώσω και στον κύριο Υφυπουργό το λόγο ...
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Όχι, κύριε Πρόεδρε. Για μένα η ερώτηση έχει κλείσει. 
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Πρόεδρε, ετέθη θέμα Κανονισμού και πρέπει να απαντηθεί. Αν όλη σας η μέριμνα ήταν να κάνετε το γνωστό θόρυβο, θα πρέπει να υποστείτε και την απάντηση.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αν είναι επί του Κανονισμού, εντάξει. 
     ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, έχετε το λόγο για δύο λεπτά.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Όλοι συμφωνούμε πως πρέπει να σεβόμαστε το Κοινοβούλιο. Αλλά το Κοινοβούλιο το σεβόμαστε, όταν αποφεύγουμε χαρακτηρισμούς και μεθοδεύσεις, οι οποίες κατατείνουν μόνο στην πρόκληση θορύβου.
     Σας απήντησα την άλλη φορά ότι ο Κανονισμός της Βουλής δεν περιορίζεται στο άρθρο 129, που διαβάζετε εσείς. Έχει κι άλλα άρθρα παρακάτω. Έχει και το άρθρο 167, το οποίο ως γενική διάταξη υπερισχύει της άλλης. Λέει λοιπόν: «Οι διατάξεις του Κανονισμού που αφορούν δικαιώματα και υποχρεώσεις των Υπουργών στις εργασίες της Βουλής εφαρμόζονται αναλόγως και στους Υφυπουργούς». Προσπαθείτε, λοιπόν, να κάνετε contra legem ερμηνεία, προσπαθείτε να αποστείτε από τα όσα τηρεί το Κοινοβούλιο. Αυτό όμως δεν μπορεί να περάσει. Δεν θα επιλέγετε εσείς τους Υπουργούς που θα πρέπει να σας απαντήσουν.
     Η Ολυμπιακή υπάγεται στο Υπουργείο Μεταφορών. Κάποιοι τομείς ασφαλώς δέχονται την επιρροή και άλλων Υπουργείων και άλλων Υπουργών. Όμως, η Ολυμπιακή είναι αποκλειστική αρμοδιότητα, κυρία αρμοδιότητα, του Υπουργείου Μεταφορών. Ο Υπουργός δικαιούται να απαντήσει με βάση το άρθρο 129, και με βάση το άρθρο 167 αυτόν μπορεί να τον αναπληρώσει ο Υφυπουργός. 
     Θόρυβος μόνο προκαλείται, κύριε Πρόεδρε. Φανταζόμουνα ότι μετά την ιλαρή αντιμετώπιση του προηγούμενου διαβήματος σας από τον Τύπο –ενθυμούμεθα τα περί βασιλικών, τα περί γλάστρας, κ.λπ.- δεν θα αποτολμούσατε τουλάχιστον, παρά το γεγονός ότι το είχατε προαναγγείλει, να φέρετε ξανά την ερώτηση αυτή.
     Η απάντηση της Κυβερνήσεως είναι ότι δεν προέκυψε κανένα νέο στοιχείο. Εντός των ημερών συνέρχεται η διυπουργική και θα κάνει ανακοινώσεις. Έχετε τύχει πλήρους και ενδελεχούς ενημερώσεως και εσείς προσωπικά κατ’ ιδίαν από τον Πρωθυπουργό, αλλά και το κόμμα σας αφού μετέσχε στην επιτροπή όπου ακροάστηκε τον Υπουργό Μεταφορών. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σας παρακαλώ κύριε Πρόεδρε, παρακαλώ το λόγο. 
     ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, να το θεωρήσουμε λήξαν το θέμα; Έληξε. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Όχι, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Αφού την αποσύρατε την ερώτηση. 
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αφού την αποσύρατε. Τώρα τι θέλετε; 
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Υφυπουργέ. Την αποσύρατε. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Μια κουβέντα θα πω. Λίγη σεμνότητα και λίγη ταπεινότητα κύριε Υφυπουργέ…
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Από ποιον; 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Από εσάς που δεν ήσασταν καν στη σύσκεψη .
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Και τι σημαίνει αυτό; 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν σας καλέσανε καν στη σύσκεψη για τις αποκρατικοποιήσεις και έρχεστε να μου φέρετε τα νέα από την «Ολυμπιακή» τα οποία τα παίρνετε από τον Τύπο. Δεν ήσασταν καν στη σύσκεψη και μιλάτε μ’ αυτό τον τρόπο. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε κύριε Πρόεδρε.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν γνωρίζετε πως λειτουργεί η Κυβέρνηση. Λυπάμαι. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Λίγη σεμνότητα και λίγη ταπεινότητα από την Κυβέρνηση και από σας προσωπικά θα έκανε καλό σε όλους μας. 
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ταπεινότης δεν σημαίνει, όταν προκαλείσαι να μένεις σιωπηλός. Έχετε κάνει λάθος. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Η ερώτηση θα επανακατατεθεί και την επόμενη εβδομάδα. 
     ΠΡΟΕΔΡΕΥΩΝ (Ιωάννης Τραγάκης): Ωραία ευχαριστούμε κύριε Πρόεδρε. 
     Εισερχόμεθα στις επίκαιρες ερωτήσεις δευτέρου κύκλου. 
     Η με αριθμό 169/1-11-2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Άγγελου Μανωλάκη προς τον Υπουργό Δημόσιας Τάξης σχετικά με τη λήψη μέτρων πρόληψης κατά της αυξανόμενης εγκληματικότητας. 
     Η επίκαιρη ερώτηση του κυρίου συναδέλφου έχει ως εξής:
     «Κύριε Υπουργέ, επειδή το τελευταίο διάστημα η ελληνική κοινωνία έγινε μάρτυρας μίας σειράς αποτρόπαιων εγκλημάτων (στην Κέρκυρα, στο Αιγαίο, στην Κόρινθο, στην Ελευσίνα κ.α) αλλά και ανησυχητικών κρουσμάτων νεανικής εγκληματικότητας, τίθενται ερωτήματα για το σχεδιασμό μιας αποτελεσματικής προληπτικής δράσης της ΕΛ.ΑΣ., με ειδικές στοχεύσεις. 
     Η απαξίωση του θεσμού του «αστυνομικού της γειτονιάς» η αποδυνάμωση των αστυνομικών τμημάτων από προσωπικό και η μείωση του ηθικού αξιωματικών και αστυνομικών από διάφορες αποφάσεις σας, η περιορισμένη χρησιμότητα των επιχειρήσεων «Πόλις», ο παραμερισμός των πεζών και εποχούμενων περιπολιών και η αδρανοποίηση των τοπικών συμβουλίων πρόληψης εγκληματικότητας είναι κινήσεις που δυστυχώς δεν συμβάλουν ώστε η ΕΛ.ΑΣ. να ασκήσει τον προληπτικό της ρόλο και αρκείται μόνο στην αναζήτηση των δραστών και στην εξιχνίαση κατόπιν εορτής των αυξανομένων εγκλημάτων που συνεπάγεται και την αύξηση του αισθήματος ανασφάλειας των πολιτών. 
     Κύριε Υπουργέ, επιτρέψτε μου να επισημάνω την αντιφατική σας στάση σε αυτό το κρίσιμο ζήτημα, καθώς από την μια πλευρά αναγνωρίζετε το έργο που είχε κάνει η προηγούμενη κυβέρνηση στον τομέα της πρόληψης της εγκληματικότητας με την θέσπιση θεσμών, αλλά από την άλλη δεν φροντίζετε να ενισχύσετε αυτούς τους θεσμούς, έχοντας ρίξει όλο το βάρος μόνο στην καταστολή και όχι στην πρόληψη. 
     Κατόπιν των ανωτέρω,
     Ερωτάται ο Υπουργός
     1. Είστε ικανοποιημένος από τη λειτουργία του προληπτικού πλαισίου στο οποίο οφείλει να μετέχει ενεργά η ΕΛ.ΑΣ., πάντοτε σε στενή συνεργασία με άλλους κοινωνικούς φορείς αλλά και την Τοπική Αυτοδιοίκηση;
     2. Πόσες πεζές περιπολίες έχουν διενεργηθεί από τις κατά τόπους Αστυνομικές Διευθύνσεις το 2005;»
     Ο κύριος Υπουργός έχει το λόγο για τρία λεπτά. 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Αγαπητέ συνάδελφε, έχω την αίσθηση ότι αυτό θα μπορούσε να είναι το αντικείμενο μιας επερώτησης διότι όπως τίθενται τα ερωτήματα και οι παρατηρήσεις σας θα πρέπει να σας δώσουμε εξηγήσεις για όλη την δραστηριότητα της Ελληνικής Αστυνομίας. 
     Εν πάση περιπτώσει, πριν μπω στις απαντήσεις θα παρακαλούσα πάρα πολύ, όταν τοποθετηθείτε, να μου εξηγήσετε τι εννοείτε όταν λέτε ότι έχουμε μείωση του ηθικού των αξιωματικών από διάφορες αποφάσεις, διότι δεν το εξειδικεύετε και δεν μπορώ να απαντήσω. Θα παρακαλούσα λοιπόν να μου εξηγήσετε ποιες είναι οι αποφάσεις εκείνες οι οποίες κατά την εκτίμηση τη δική σας ή του κόμματός σας έχουν επιφέρει μείωση του ηθικού των αστυνομικών. 
     Τώρα, όσον αφορά την αποτελεσματικότητα της πρόληψης στα πλαίσια της λειτουργίας της αστυνομίας θα ήθελα να σας πω το εξής πράγμα: Μην έχετε την αξίωση από μόνη της η αστυνομία λειτουργούσα να μπορέσει να επιφέρει προληπτικά χτυπήματα τέτοια κατά της εγκληματικότητας που να έχουμε ουσιώδη διαφοροποίηση. 
     Η πρόληψη γενικότερα κατά του εγκλήματος είναι ένα μεγάλο θέμα το οποίο δεν περιορίζεται μόνο στη λειτουργία της αστυνομίας, διότι άμα θέλουμε να κάνουμε πρόληψη σοβαρή και σωστή θα πρέπει να γίνει μια ανάλυση των αιτίων που προκαλούν το έγκλημα, να προχωρήσουμε παραπέρα ασφαλώς στις διωκτικές αρχές, να πάμε στη δικαιοσύνη στο σωφρονιστικό σύστημα. Είναι μια ευρεία γκάμα λειτουργιών του κράτους που θα πρέπει να κάνουμε μια ανάλυση και να δούμε τέλος πάντων πως μπορούμε να χτυπήσουμε προληπτικά το έγκλημα. 
     Όμως αυτήν τη στιγμή, ως έχουν τα πράγματα, κατά την εκτίμηση της Κυβέρνησης και προσωπικά τη δική μου, η καλύτερη πρόληψη είναι εκείνο το οποίο εσείς θεωρείτε ότι δεν είναι τόσο καλό και σοβαρό, η εξιχνίαση, η αποτελεσματικότητα έστω και εκ των υστέρων.
     Αντιλαμβάνεσθε και ο ίδιος ότι για να μπορούμε να πούμε ότι η αστυνομία λειτουργεί προληπτικά, όπως θα θέλαμε όλοι μας, θα έπρεπε σε κάθε γωνία να έχουμε και έναν αστυνομικό ή ενδεχομένως μέσα σε ένα κέντρο να έχουμε έναν αστυνομικό, διότι μνημονεύετε συγκεκριμένες εγκληματικές συμπεριφορές και συγκεκριμένα εγκλήματα. Και όπως αντιλαμβάνεσθε μέσα σε μία τουαλέτα που έγινε, παραδείγματος χάρη, ένα έγκλημα, ποια πρόληψη θα μπορούσε να γίνει; Πρέπει να έχεις από έναν αστυνομικό σε κάθε τουαλέτα για να μην πηγαίνει ο κακός στρατιώτης ο οποίος σκότωσε την καημένη την κοπέλα; Δεν γίνονται αυτά τα πράγματα. 
     Η εξιχνίαση όμως και η προσπάθεια η οποία γίνεται προς την κατεύθυνση αυτή θα έχετε υπ’όψιν  σας ότι είναι πράγματι μία πολύ σοβαρή παράμετρος της πρόληψης. Διότι ο σκοπός και της ποινής ακόμη, όπως ξέρουμε εμείς οι νομικοί, είναι εν πολλοίς και η πρόληψη. 
     Αγαπητέ συνάδελφε, όσον αφορά γενικά την εγκληματικότητα μπορώ να σας πω ότι τα πράγματα δεν είναι τραγικά, όπως θέλετε να τα εμφανίσετε στην επίκαιρη ερώτησή σας. Η Ελλάδα δεν έχει την εγκληματικότητα που έχουν άλλες χώρες οι οποίες εμφανίζονται ως προηγμένες στη Δυτική Ευρώπη. Έχουμε μειωμένη εγκληματικότητα. Μάλιστα, μπορώ να πω ότι μετά τους Ολυμπιακούς Αγώνες παρουσιάζεται ύφεση και μείωση σε συγκεκριμένες μορφές εγκληματικότητας που κάποτε ταλαιπωρούσαν. Είναι μειωμένη η εγκληματικότητα όσον αφορά τις ληστείες στο Νομό Αττικής, τις ανθρωποκτονίες και άλλα σοβαρά αδικήματα. Βεβαίως υπάρχουν προβλήματα -κανείς δεν λέει ότι δεν υπάρχουν προβλήματα- αλλά δεν μπορούν να λυθούν από τη μια στιγμή στην άλλη. 
     Έρχομαι τώρα στα επιμέρους ζητήματα που θέτετε. Θα πρέπει να σας πω ότι τούτη την ώρα γίνεται μία πολύ σοβαρή προσπάθεια η οποία έχει να κάνει με μία αναδιάρθρωση που επιχειρείται. Αναδιάρθρωση η οποία στοχεύει στη λειτουργία και δημιουργία νέων υπηρεσιών, ενίσχυσης κάποιων, κατάργησης κάποιων άλλων. Γενικότερα προσπαθούμε με το υπάρχον προσωπικό –όσους έχουμε, γιατί δεν μπορούμε δυστυχώς να έχουμε περισσότερους, έχουμε πενήντα χιλιάδες αστυνομικούς, ειδικούς φρουρούς, συνοριοφύλακες- και με μία νέα δομή την οποία επιχειρούμε, να έχουμε καλύτερο αποτέλεσμα. Και αυτά σε συνδυασμό με την αναδιάρθρωση, την καλύτερη εκπαίδευση, τον καλύτερο εφοδιασμό σε υλικοτεχνική υποδομή και γενικότερα με μία νέα αντίληψη, την οποία θέλουμε να έχει ο αστυνομικός.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, θα επανέλθω στη δευτερολογία μου για τα υπόλοιπα.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Μανωλάκη, έχετε το λόγο για δύο λεπτά. 
     ΑΓΓΕΛΟΣ ΜΑΝΩΛΑΚΗΣ: Ευχαριστώ, κύριε Πρόεδρε.
     Κατ’ αρχήν, κύριε Υπουργέ, όσον αφορά το ερώτημά σας περί της μείωσης του ηθικού των αξιωματικών να σας πω το εξής: Στην πρόσφατη επερώτηση που είχε καταθέσει το ΠΑ.ΣΟ.Κ. κι εσείς εδώ την απαντήσατε, είχαμε την ευκαιρία να μιλήσουμε για τα προβλήματα που παρατηρούνται όσον αφορά το ηθικό των αξιωματικών σε σχέση με τις κομματικές μεταθέσεις και όλα αυτά. Μάλιστα, δεν θα ήθελα να το πω εδώ στο Βήμα -είχα σκοπό να κάνω μία ερώτηση- αλλά νομίζω ότι δεν υπερασπιστήκατε εδώ, κύριε Υπουργέ, ως οφείλατε, όλους τους αστυνομικούς. Γιατί εσείς είστε πολιτικός προϊστάμενος της Ελληνικής Αστυνομίας και αν κάποιος αξιωματικός δεν κάνει καλά τη δουλειά του, τότε θα πρέπει να τον κρίνετε και να τον τιμωρήσετε και όχι να μιλάτε απαξιωτικά γι’ αυτόν ή για κάποιους άλλους. Εν πάση περιπτώσει περί αυτού ίσως επανέλθουμε.
     Όσον αφορά το θέμα μας, επειδή έχω μόνον ένα λεπτό, πρέπει να σας πω ότι εμείς πιστεύουμε πάρα πολύ στην πρόληψη και όχι μόνο στην καταστολή. Κι όταν λέμε πρόληψη, φυσικά και συμφωνώ ότι αυτό σημαίνει εμπλοκή και άλλων φορέων και άλλων υπηρεσιών και ολόκληρης της κοινωνίας. Αλλά μιλάμε για την εμπλοκή της Ελληνικής Αστυνομίας σε σχέση με την πρόληψη.
     Εμείς θεσπίσαμε τους θεσμούς για τις πεζές περιπολίες, για τους αστυνομικούς της γειτονιάς, για τα τοπικά συμβούλια πρόληψης –τώρα τα ονομάζουμε παραβατικότητας- τα οποία δυστυχώς δεν τα ενισχύσατε. Δεν θέλω να μπω σε λεπτομέρειες, δεν έχω το χρόνο.
     Επίσης, θέλω να πω ότι ενώ αναφέρεστε σε κάποιους δείκτες εγκληματικότητας που μειώνονται υπάρχουν έγγραφα –κι έχω εδώ τα στοιχεία και τα δημοσιεύματα από την «ΚΑΘΗΜΕΡΙΝΗ», το «ΕΘΝΟΣ» και από άλλες εφημερίδες- που μιλούν για δείκτες εγκληματικότητας που ανέβηκαν δυστυχώς τον τελευταίο καιρό μετά τους Ολυμπιακούς Αγώνες. Βέβαια η αστυνομία έκανε πολύ καλά τη δουλειά της τότε και το έχουμε πει. 
     Αναφέρθηκα στην Κόρινθο, επειδή είναι η ιδιαίτερή μου πατρίδα. Και σίγουρα δεν εννοούσα ότι έπρεπε να υπάρχει ένας αστυνομικός σε κάθε τουαλέτα, να υπήρχαν όμως περισσότερες πεζές περιπολίες.
     Και πρέπει να αναφερθώ και σε ένα προσωπικό συμβάν, το οποίο συνέβη πριν από δυο-τρεις μήνες περίπου, εδώ στην Αθήνα, στο Περιστέρι. Κάποιοι άγνωστοι, με μια μηχανή, μου άνοιξαν το καπό του αυτοκινήτου μου και μου πήραν την τσάντα μου. Αυτό, δηλαδή, που συνέβη στο συνάδελφο κ. Καρχιμάκη, συνέβη σε μένα πριν δυο-τρεις μήνες.
     Βέβαια, η Αστυνομία του Περιστερίου έκανε καλά τη δουλειά της και προσπάθησε. Βρήκε την τσάντα μου, αλλά δεν βρήκε τους δράστες. Το ίδιο και στην Κόρινθο. Πρέπει να σας πω ότι η Αστυνομία και εκεί έκανε καλά τη δουλειά της. Βρήκε γρήγορα το δολοφόνο.
     Εμείς όμως επιμένουμε και πάλι –και αυτή είναι η ιδεολογική μας διαφορά- πάρα πολύ στην πρόληψη. Και θα έλεγα, τελειώνοντας, κύριε Υπουργέ…
     ΠΡΟΕΔΡΕΥΩΝ (Ιωάννης Τραγάκης): Και με αυτό ολοκληρώστε.
     ΑΓΓΕΛΟΣ ΜΑΝΩΛΑΚΗΣ: Ολοκληρώνω, κύριε Πρόεδρε, και ευχαριστώ.
     Είναι καιρός επιτέλους και σας το έχω πει πολλές φορές να στείλετε πολλούς αστυνομικούς, να βγάλετε πολλούς αστυνομικούς που φυλάνε περίπου χίλια άτομα, χίλιους μεγαλόσχημους –και το λέω εδώ- επιχειρηματίες, δημοσιογράφους και άλλα πρόσωπα, ενώ αφήνουμε τους απλούς πολίτες στη μοίρα τους. Το ξέρετε ότι η Αστυνομία προσπαθεί να κάνει τη δουλειά της, αλλά δεν έχει το προσωπικό, δεν έχει και αυτή την αναδιάρθρωση που είχατε εξαγγείλει. Δυστυχώς, παρά μόνο πιλοτικά προχωράτε λίγο τώρα στη Θεσσαλονίκη, αλλά δεν έχετε κάνει τίποτα.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     ΑΓΓΕΛΟΣ ΜΑΝΩΛΑΚΗΣ: Νομίζω ότι μπορείτε να κάνετε πάρα πολλά, για να βοηθήσετε την πάταξη της εγκληματικότητας.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κύριος Υπουργός.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Όσον αφορά τη μείωση του ηθικού των αξιωματικών, αγαπητέ συνάδελφε, είχα την ευκαιρία να σας απαντήσω –και θέλω να πιστεύω, τεκμηριωμένα- κατά τη διάρκεια της συζήτησης της επερώτησης, που είχαμε πριν από δέκα μέρες περίπου. Και εκτιμώ ότι μάλλον πρέπει να μείνατε ικανοποιημένος από τις απαντήσεις που πήρατε ή μάλλον θα πρέπει να μη μείνατε καθόλου ικανοποιημένοι με τη γενικότερη έκβαση της συζήτησης όσον αφορά το Κόμμα σας.
     Εν πάση περιπτώσει, εγώ ούτε κατηγόρησα ούτε μείωσα κάποιον αξιωματικό. Όμως όφειλα, όταν αναφερθήκατε σε διώξεις και σε επιλεκτικές τοποθετήσεις σε καλές θέσεις, όπως λέγατε, επεσήμανα χαρακτηριστικές περιπτώσεις και διώξεων, αλλά και «θωπειών», που είχατε εσείς στο ενεργητικό σας, για να γίνει και η σύγκριση. Αυτό έκανα και αυτό θα κάνω πάντα.
     Τώρα έρχομαι να σας πω το εξής: Εδώ αραδιάσατε και μας είπατε πως είχατε πάρει πρωτοβουλίες, είχατε συγκροτήσει μονάδες, θεσμούς, για καλύτερη αστυνόμευση και καλύτερη αποτελεσματικότητα. Μάλλον σας διαφεύγει της προσοχής ότι κάνατε πολύ μεγάλα λάθη, τα οποία σε μια κρίσιμη καμπή της εγκληματικότητας για την Ελλάδα, τη δεκαετία του ’90, οδήγησαν τη χώρα στο να είναι σήμερα ο Έλληνας ο πλέον φοβούμενος, το έγκλημα πολίτης, στην Ευρώπη.
     Οι Έλληνες έχουμε τη μεγαλύτερη εγκληματοφοβία, τη μεγαλύτερη ανασφάλεια και αυτό οφείλεται ακριβώς στο ότι την εποχή εκείνη είχατε απονευρώσει την Αστυνομία με την κομματική σας συμπεριφορά, αλλά και με άστοχες συγκεκριμένες κινήσεις.
     ΑΓΓΕΛΟΣ ΜΑΝΩΛΑΚΗΣ: Ο κ. Βουλγαράκης λέει άλλα, κύριε Υπουργέ.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Τα περίφημα Πολυδύναμα απέτυχαν. Η κατάργηση των Τμημάτων Ασφαλείας –τα καταργήσατε όλα, δεν υπήρχε κανένα- είχε ως αποτέλεσμα…
     ΑΓΓΕΛΟΣ ΜΑΝΩΛΑΚΗΣ: Ο κ. Βουλγαράκης…
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Σας παρακαλώ πάρα πολύ! Όταν θα απαντώ εγώ, θα απαντάτε σε μένα. Θα κάνουμε διάλογο μεταξύ μας.
     Σας λέω, λοιπόν, ότι η κατάργηση των τμημάτων ασφαλείας ήταν πάρα πολύ μεγάλο λάθος. Γι’ αυτό το λόγο άλλωστε και το τέλος της τελευταίας σας τετραετίας ο κ. Φλωρίδης πήρε απόφαση να επανιδρυθούν μόνο στο Νομό Αττικής περίπου εκατό τμήματα ασφάλειας, τα οποία ήδη λειτουργούν.
     Όταν, λοιπόν, μιλάμε για τον αστυνομικό της γειτονιάς, να ξέρουμε ότι ως θεσμός υπάρχει και λειτουργεί. Απλά το 2005 είχαμε μια απόκλιση του 11%, γιατί μέχρι το Μάιο του 2005 ήταν υποχρεωμένη η αστυνομία να δώσει στο προσωπικό την άδεια του 2004, που λόγω Ολυμπιακών δεν είχαν πάρει ούτε αυτές τις άδειες ούτε την εβδομαδιαία ημερήσια ανάπαυση.
     Το πρώτο, λοιπόν, πεντάμηνο ήταν ιδιαίτερα σφιχτή, θα έλεγα, η δύναμη και δεν υπήρχε μεγάλη ευχέρεια να έχουμε αυτούς τους θεσμούς εν πλήρη αναπτύξει. Όμως και ο θεσμός του αστυνομικού της γειτονιάς και οι πεζές περιπολίες ήδη αναπτύσσονται.
     Παράλληλα, εκτός απ’ αυτά, έχουμε και νέες δράσεις και νέες μορφές και προσπάθειες πάταξης της εγκληματικότητας, όπως είναι οι επιχειρήσεις «Πόλις», τις οποίες αντιμετωπίζετε απαξιωτικά, αλλά σας πληροφορώ ότι η αποτελεσματικότητα είναι ιδιαίτερα μεγάλη. Αν δείτε τα στατιστικά στοιχεία, αν δείτε πόσοι ελέγχονται, πόσα καταστήματα ελέγχονται, πόσες μηνύσεις υποβάλλονται και πόσες συλλήψεις παρανόμων έχουμε, θα δείτε ότι είναι ένας θεσμός και μία δραστηριότητα ιδιαίτερα αποτελεσματική. 
     Ο χρόνος, κύριε Πρόεδρε, δεν μου δίνει τη δυνατότητα να πω περισσότερα πράγματα. 
     Όμως, όλα αυτά τα οποία θέτετε, κύριε συνάδελφε, είναι μία ευρεία γκάμα θεμάτων και είναι και πολύ σοβαρά τα θέματα. Αν θέλετε, μπορείτε να επανέλθετε με μία επερώτηση που θα μπορέσουμε να κάνουμε μία ευρεία συζήτηση για το πώς η κυβέρνηση αντιμετωπίζει το πρόβλημα της εγκληματικότητας, ποια είναι η αποτελεσματικότητα, αλλά να γίνουν και κάποιες συγκρίσεις. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. Εξάλλου, απαντήσατε πρόσφατα σε συγκεκριμένη επερώτηση. 
     Επανερχόμαστε στη συζήτηση της  πρώτης με αριθμό 158/31-10-2000 επίκαιρης ερώτησης, πρώτου κύκλου, του Βουλευτή του Πανελληνίου Σοσιαλιστικού Κινήματος κ. Ανδρέα Λοβέρδου προς τον Πρωθυπουργό, σχετικά με την εφαρμογή του Συντάγματος και της Ευρωπαϊκή Κοινοτικής Νομοθεσίας στις νομοθετικές πρωτοβουλίες της Κυβέρνησης. 
     Η επίκαιρη ερώτηση του κ. Λοβέρδου έχει ως εξής: 
     «Πρόσφατα δημοσιοποιήθηκε από τον Βουλευτή του ΠΑΣΟΚ κ. Κωνσταντίνο Ρόβλια και τον υπογράφοντα, αναλυτικός κατάλογος στον οποίο τεκμηριώνονται τριάντα (30) παραβιάσεις του Συντάγματος και του Ευρωπαϊκού-Κοινοτικού Δικαίου μέσω νομοθετικών πρωτοβουλιών σχεδόν όλων των Υπουργών της Κυβέρνησής σας, στους πρώτους δεκαεννέα μήνες που ασκείται τη διακυβέρνηση του τόπου. Οι περισσότερες των παραβιάσεων αυτών έχουν επισημανθεί και από τη Διεύθυνση Επιστημονικών Μελετών της Βουλής. Επισημαίνεται ακόμη ότι ο σχετικός κατάλογος αυξάνεται, όσο αυξάνονται και τα σχέδια νόμου που καταθέτουν οι αρμόδιοι Υπουργοί σας. 
     Είναι προφανές, κύριε Πρωθυπουργέ, πως τόσο μεγάλος αριθμός εκτροπών από τη συνταγματική και την ευρωπαϊκή-κοινοτική νομιμότητα σε τόσο μικρό χρονικό διάστημα δεν μπορεί να είναι σύμπτωση. Είναι σύστημα. Ένα σύστημα που, κατ’ ουσίαν, θίγει τη λειτουργία της Βουλής και, κατ’ επέκτασιν, του πολιτεύματος. Το πρόβλημα δεν είναι μόνο νομικό, είναι πρωτίστως πολιτικό. Η Κυβέρνησή σας νομοθετεί με αυταρχισμό, δηλαδή πέραν των ορίων που χαράσσουν το Σύνταγμα και το Ευρωπαϊκό-Κοινοτικό Δίκαιο, κάνοντας κακή χρήση της κοινοβουλευτικής πλειοψηφίας που διαθέτει. Και από την άλλη πλευρά δια των νόμων και, κυρίως, της πρακτικής της Κυβέρνησής σας διαμορφώνετε ένα κάκιστο περιβάλλον στις σχέσεις Ελλάδας με την Ευρωπαϊκή Επιτροπή. Με βάση, λοιπόν, τα ανωτέρω. 
     Ερωτάσθε κύριε Πρωθυπουργέ, 
     α) Τι προτίθεστε να κάνετε για να συντονίσετε από τούδε τουλάχιστον και στο εξής, καλύτερα τα μέλη της Κυβέρνησής σας; 
     β) Ποιες θεσμικές παρεμβάσεις προτίθεστε να κάνετε ως προς τις εργασίες του Υπουργικού σας Συμβουλίου –το οποίο σημειωτέον έπαψε επί των ημερών σας να λειτουργεί συλλογικώς- ώστε να περιοριστούν τα συμπτώματα αυταρχισμού και οι ευρωπαϊκές περιπέτειες της χώρας;». 
     Ορίστε, κύριε Παυλόπουλε έχετε το λόγο για τρία λεπτά. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
     Η επίκαιρη ερώτηση έχει δύο σκέλη, τα οποία φυσικά δεν συνδέονται μεταξύ τους. Φαίνεται, ή το πρώτο επιδιώκατε να αναδείξετε, αλλά δεν κολλάει το δεύτερο, ή στο δεύτερο θέλατε να μείνετε, αλλά δεν υπήρχε ο τρόπος να το αιτιολογήσετε με την εισαγωγή που κάνατε. 
     Θα αφήσω το ζήτημα του τρόπου λειτουργίας της Κυβέρνησης, καθώς και το θέμα του Υπουργικού Συμβουλίου. Καθένας κρίνει, κύριε Λοβέρδο. Ο κόσμος μπορεί να κρίνει και να καταλάβει αν υπάρχει συντονισμός στην Κυβέρνηση και αν λειτουργεί συλλογικά η Κυβέρνηση. 
     Φαίνεται, όμως, ότι όλα αυτά που λέτε στην επίκαιρη ερώτηση αποδίδουν τις εικόνες τις οποίες, ενδεχομένως, είχατε ως μέλος της προηγούμενης κυβέρνησης Σημίτη και όσα γινόντουσαν εκεί, για το πώς λειτουργούσε η κυβέρνηση αυτή και το πόσος συντονισμός υπήρχε. ‘Η, ενδεχομένως, παρασύρεσθε από τα όσα συμβαίνουν σήμερα στο εσωτερικό του Κόμματός σας. Πάντως, σας είπα: το πώς λειτουργεί η Κυβέρνηση και το αν υπάρχει συντονισμός, αφήστε τον κόσμο να το κρίνει. Και κοιτάξτε τι συνέβαινε στο παρελθόν και τι συμβαίνει και τώρα στο εσωτερικό του κόμματός σας. Αυτά σε ό,τι αφορά τα ερωτήματα. 
     Σε ό,τι αφορά το αιτιολογικό, για να τα πω έτσι, της όλης επίκαιρης ερώτησης, θέτετε ζήτημα παραβίασης των διατάξεων του Συντάγματος και του κοινοτικού δικαίου από συγκεκριμένα νομοθετήματα της κυβέρνησης. Επικαλεστήκατε τη γνώμη σας και τη γνώμη του κ. Ρόβλια και κάποια πρακτικά της Επιστημονικής Υπηρεσίας της Βουλής. Η γνώμη σας, δική σας είναι, σεβαστή μεν, παντελώς ανακριβής δε. Διότι αν δείτε τα Πρακτικά της Βουλής όλων των συζητήσεων, αν δείτε και τις εκθέσεις της Επιστημονικής Υπηρεσίας της Βουλής, θα αντιληφθείτε πολύ απλά ότι ελάχιστες περιπτώσεις υπήρξαν, κάποιες νύξεις υπήρξαν και στις περισσότερες περιπτώσεις προσαρμόστηκε η Κυβέρνηση. 
     Αλλά μιας και μιλάτε για παραβάσεις του Κοινοτικού Δικαίου, θα ήθελα να σας πω το εξής. Παράκληση θερμή: κοιτάξτε για ποιες παραβάσεις μιλάμε και θα καταλάβετε ότι αν αυτή τη στιγμή ταλαιπωρείται η Χώρα, ταλαιπωρείται από τα έργα και τις ημέρες των δικών σας Κυβερνήσεων. 
     Ταλαιπωρείται από το γεγονός ότι η Χώρα μας στην εποχή εκείνη και στα οικονομικά θέματα ήταν υπόλογη απέναντι στην Ευρωπαϊκή Ένωση. Η «δημιουργική σας λογιστική» ήταν εκείνη που εξέθεσε διεθνώς τη Χώρα, αλλά και στο πλαίσιο της Ευρωπαϊκής Ένωσης. 
     Σε ό,τι αφορά τις παραβάσεις του Κοινοτικού Δικαίου βοά ο Κουρουπητός, κύριε Λοβέρδο, βοά το θέμα των συμβασιούχων, κύριε Λοβέρδο. Αν αυτήν την στιγμή είμαστε υπόλογοι στην Ευρωπαϊκή Ένωση και στο Δικαστήριο των Ευρωπαϊκών Κοινοτήτων σε ένα μείζον θέμα είναι από το διάταγμα Ρέππα-Σκανδαλίδη για τους συμβασιούχους. Το οποίο ξέρετε ότι δικάζεται αυτές τις ημέρες και ξέρετε και ποια είναι η εισήγηση της αρμόδιας εισηγήτριας στο Δικαστήριο των Ευρωπαϊκών Κοινοτήτων, άσχετα αν θέλουν ορισμένοι να το παρουσιάσουν διαφορετικά. Και ίδιως εκείνοι οι οποίοι πάντοτε στηρίζουν τις αιτιάσεις σας για να διαστρέψουν την πραγματικότητα.
     Βεβαίως η απάντηση για το βασικό μέτοχο ήταν εδώ. Υπόλογοι ήμασταν γι’ αυτό το θέμα επί ένα χρόνο και δεν κάνατε τίποτα απολύτως. Την Κυβέρνησή σας την εποχή εκείνη η Ευρωπαϊκή Ένωση αιτιάτο, αλλά δεν είχατε πράξει απολύτως τίποτα. Και αυτή η Κυβέρνηση έσπευσε, συνεννοήθηκε και βρέθηκε και γι’ αυτό το μείζον ζήτημα κοινός τόπος.
     Τα τρία παραδείγματα μόνο που σας έφερα, δηλαδή πέραν των οικονομικών, ο Κουρουπητός, οι συμβασιούχοι και ο βασικός μέτοχος αποδεικνύουν ποιος είναι εκείνος ο οποίος συνειδητά και κατά σύστημα παραβίαζε το Κοινοτικό Δίκαιο, ποιος είναι εκείνος ο οποίος εξέθετε τη Χώρα την εποχή εκείνη. Και για του λόγου το ασφαλές θα ξανακαταθέσω –το έχω ήδη δώσει στη δημοσιότητα- τον κατάλογο, τον οποίο έχετε από το διαδίκτυο υποθέτω και εσείς, των ογδόντα οκτώ περιπτώσεων -μόνο μεταξύ 2001 και 2004- παραβιάσεων του Ευρωπαϊκού Κοινοτικού Δικαίου. ‘Οχι κατά τη γνώμη τη δική σας και του κ. Ρόβλια, αλλά κατά τη γνώμη της ίδιας της Ευρωπαϊκής Ένωσης. Γιατί ο σχετικός πίνακας, όπως ξέρετε, είναι από το διαδίκτυο, από την ιστοσελίδα δηλαδή της Ευρωπαϊκής Ένωσης και αποδεικνύει το λόγου το ασφαλές. Ογδόντα οκτώ περιπτώσεις μόνο μεταξύ του 2001 και του 2004. 
     ΠΡΟΕΔΡΕΥΩΝ (Ιωάννης Τραγάκης): Ογδόντα οκτώ περιπτώσεις! Καταθέστε το, κύριε Υπουργέ.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μάλιστα, κύριε Πρόεδρε.
     (Στο σημείο αυτό ο Υπουργός κ. Προκόπης Παυλόπουλος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
     Κύριε Λοβέρδο, έχετε το λόγο για δύο λεπτά.
     ΑΝΔΡΕΑΣ ΛΟΒΕΡΔΟΣ: Ξέρουμε ότι ο ορισμός του πολιτικού αυταρχισμού, κύριε Πρόεδρε, δίνεται με έναν πάρα πολύ απλό και τυπικό τρόπο. Όποιος παραβιάζει νομοθετώντας το Σύνταγμα, λειτουργεί έξω από τα όριά του, άρα λειτουργεί χωρίς νομιμοποίηση, λειτουργεί αυταρχικά. 
     Και στη συνέχεια όποιος δρα στην πράξη, στην καθημερινή δουλειά του, όταν είναι εξουσία, παρά το Σύνταγμα και τους νόμους, τότε δρα αυταρχικά και δρα αυταρχικά, γιατί οι πολιτικές του επιλογές είναι έξω από τα όρια της νομιμότητας, διότι δεν αντέχει η αυταρχική του λειτουργία τη νομιμότητα. Την παραβιάζει και λειτουργεί εκ συστήματος έξω από αυτήν. Έχουμε, λοιπόν, εν προκειμένω, όλα τα απόλυτα, τα τυπικά, τα πρακτικά παραδείγματα για να πούμε ότι ένα κλασικότατο παράδειγμα κρατικού αυταρχισμού είναι η Κυβέρνηση της Νέας Δημοκρατίας.
     Κύριε Πρόεδρε, τριάντα περιπτώσεις τουλάχιστον -σύμφωνα όχι με τη γνώμη τη δική μου, αλλά σύμφωνα με παρατηρήσεις και υποδείξεις της Διεύθυνσης Επιστημονικών Μελετών της Βουλής- νομοθετημάτων είναι έξω από το Σύνταγμα, έξω από το Ευρωπαϊκό Κοινοτικό Δίκαιο. Να μην πω για το βασικό μέτοχο. Χάνω χρόνο. Όλος ο κόσμος ξέρει.
     Φορολογική ανισότητα εισάγουν τα φορολογικά νομοσχέδια της Κυβέρνησης. Πέντε περιπτώσεις στο πρόσφατο, το τελευταίο φορολογικό νομοσχέδιο εντόπισε η Διεύθυνση Επιστημονικών Μελετών. Παραβίαση της αρχής της ισότητας σε πλείστες όσες περιπτώσεις. Μεταγραφές φοιτητών ένα κλασικό παράδειγμα. Επίσης, να το αναφέρω για να το έχω πει, το περίφημο μειοδοτικό σύστημα για τα δημόσια έργα, που θα αναδειχθεί σε βασικό μέτοχο νούμερο δύο εντός του επόμενου χρονικού διαστήματος. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Και αν πάμε στην πράξη, κύριε Υπουργέ -δεν σας αφορά, δεν αφορά το Υπουργείο σας, αλλά οπωσδήποτε το ξέρετε ως δημοσιολόγος και ως μείζον στέλεχος της Κυβέρνησης αυτής, είστε πρώτος τη τάξει Υπουργός- το θέμα του προεδρικού διατάγματος εκείνου του σχεδίου, που αφορά τις συνεντεύξεις –παρακαλώ- για την είσοδο στο Σώμα της Πυροσβεστικής, εγώ το διαμόρφωσα; Υπουργός του ΠΑ.ΣΟ.Κ. το διαμόρφωσε; Είναι σχέδιό σας κατά τα πρότυπα της πράξης σας για τις εκτός Α.Σ.Ε.Π. διεργασίες. 
     Και βγαίνετε και λέτε στον Τύπο: «Α, αυτά είναι τα εκτός Α.Σ.Ε.Π.; Γι’ αυτό θέλουμε να τα εντάξουμε στο Α.Σ.Ε.Π.». Είδαμε πως τα εντάξατε στο σχέδιο νόμου που έχουμε τώρα για την εκπαίδευση, είδαμε πώς και το Υπουργείο Εσωτερικών τα ενέταξε στο θέμα που αφορά τη συνέντευξη μέσα στο Α.Σ.Ε.Π.. 
     Και εδώ διάταγμα τώρα, πρακτικά  του τμήματος επεξεργασίας του Συμβουλίου της Επικρατείας με ημερομηνία 27 Οκτωβρίου 2005 –τώρα δηλαδή- σας λέει ότι όταν κάνετε τη συνέντευξη όπως την κάνετε, χωρίς πρακτικό, χωρίς κριτήρια ερωτήσεων, χωρίς να αναδεικνύεται από κάποιο πρακτικό πώς λειτούργησε η επιτροπή που κάνει τις προσλήψεις, αυτά είναι έξω από τα όρια του Συντάγματος.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΑΝΔΡΕΑΣ ΛΟΒΕΡΔΟΣ: Ολοκληρώνω, κύριε Πρόεδρε.
     Σας το είπε το Συμβούλιο της Επικρατείας, κύριε Υπουργέ. Χρειάζομαι εγώ να καταθέσω τη μαρτυρία μου; Είναι τα πράγματα απολύτως έτσι. ‘Ένα είναι σαφές. ‘Οποιος λειτουργεί σε επίπεδο Συντάγματος και νομοθεσίας με αυτόν τον τρόπο, είναι αυταρχικός, είναι κρατική εξουσία αυταρχική. Και αν τώρα αυτά μοιάζουν απλές πολιτικές συζητήσεις, ο κόσμος θα το καταλάβει εκεί που τον αφορά προσωπικά κάθε θέμα όπως το κατάλαβε με τις προσλήψεις στο δημόσιο ή ακόμη και από τη λειτουργία των μηχανισμών καταστολής τους οποίους εντός ολίγου θα έχετε απόλυτη ανάγκη!
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
     Ορίστε, κύριε Υπουργέ, έχετε το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): «Το γαρ πολύ του πανικού γεννά παραφροσύνην» και στο χώρο της πολιτικής. Αλλά θα ήθελα να πως το εξής: Τι σχέση έχουν όλα αυτά που είπατε με την ερώτηση η οποία κατατέθηκε; Και το κυριότερο, ακούστε λογική: ‘Ερχεται το Συμβούλιο Επικρατείας και κάνει ένα πρακτικό επεξεργασίας επί ενός Διατάγματος το οποίο δεν έχει εκδοθεί. Στέλνει τις παρατηρήσεις του και το Υπουργείο Δημόσιας Τάξης θα προσαρμοσθεί πλήρως. Πήρε κάποια απόφαση και έβγαλε κάποιο Διάταγμα το Υπουργείο Δημόσιας Τάξης κόντρα στη γνωμοδότηση του Συμβουλίου της Επικρατείας; 
     Παίρνει ως δεδομένο ο κ. Λοβέρδος, όπως το πήρε ο κ. Παπανδρέου εδώ ψευδέστατα, ότι υπάρχει «απόφαση» του Συμβουλίου της Επικρατείας, όταν το Συμβούλιο της Επικρατείας σε πρακτικό επεξεργασίας διατύπωσε άποψη την οποία θα ακολουθήσει –και είναι γνωστό αυτό- το Υπουργείο Δημόσιας Τάξης. 
     ΑΝΔΡΕΑΣ ΛΟΒΕΡΔΟΣ: ‘Εγιναν όμως όλες οι προσλήψεις με συνέντευξη μέχρι στιγμής;
     ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε Λοβέρδο.
     Ο κ. Λοβέρδος ήταν πιο προσεκτικός στη διατύπωσή του σε σχέση με τον Πρόεδρό του.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το ερώτημα στον κ. Λοβέρδο είναι το εξής μιας και ξέρει τόσο καλά τη νομολογία του Συμβουλίου της Επικρατείας: Μήπως ξέρετε κύριε Λοβέρδο, πότε διαμορφώθηκε το πρώτον η νομολογία περί της συνεντεύξεως ότι πρέπει να τηρείται πρακτικό; Διαμορφώθηκε από το Γ’ Τμήμα του Συμβουλίου της Επικρατείας επί υποθέσεως γενικού διευθυντή ο οποίος έγινε το 2002 και ακυρώθηκε τώρα, μετά από τρία χρόνια. Και ακυρώθηκε, γιατί είπε το Γ΄ Τμήμα ότι οι συνεντεύξεις των γενικών διευθυντών επί ημερών του ΠΑ.ΣΟ.Κ. –το 2002 ήταν γενικός διευθυντή του Γενικού Χημείου του Κράτους- γινόντουσαν χωρίς πρακτικό. Δηλαδή αυτά για τα οποία καταγγέλλει ο κ. Λοβέρδος σήμερα την Κυβέρνηση γινόντουσαν επί των ημερών τους και διαμορφώθηκε η νομολογία του Συμβουλίου της Επικρατείας με συνέντευξη που αφορούσε γενικούς διευθυντές επί των ημερών του ΠΑ.ΣΟ.Κ.! ‘Ετσι τους έκαναν. Αυτά που λέτε εσάς αφορούν, τα έργα και τις ημέρες σας. ‘Ένα το κρατούμενο.
     Δεύτερον, μιας και μου μιλάτε για πρακτικά επεξεργασίας και μιας και μου μιλάτε για εκθέσεις Επιστημονικής Υπηρεσίας της Βουλής και για το αν είναι αυταρχική η Κυβέρνηση, ή δεν είναι αυταρχική, σύμφωνα με τα λεγόμενά σας: Κύριε Λοβέρδο, θα ακουσθούν εδώ ορισμένα πράγματα για τις πρακτικές των Κυβερνήσεών σας. Μεγαλύτερος κόλαφος από αυτό το πρακτικό της Επιστημονικής Υπηρεσίας της Βουλής που θα δώσω –μιας και μιλάγατε για συνεντεύξεις και άλλα τινά- δεν μπορεί να υπάρξει. Αυτό που θα μείνει και στην ιστορία του Κοινοβουλίου είναι η έκθεση της Επιστημονικής Υπηρεσίας της Βουλής για το νόμο 2190/94 άρθρα 25 επόμενα. Το λέω για να μην παρεξηγηθώ. Το πρώτο μέρος ήταν το Α.Σ.Ε.Π., η φωτεινή πλευρά του ν. 2190. Αλλά, έλα που ο ν. 2190 είχε στη συνέχεια τα άρθρα 25 επόμενα τα οποία ήταν η μεγαλύτερη κομματική εισβολή που συνέβη ποτέ μετά την μεταπολίτευση στο χώρο του δημοσίου!
     ‘Ηταν η εποχή που ο ν. 2190 έλεγε ότι όποιος θεωρούσε ότι εδιώχθη -«θεωρούσε»- μπορούσε να «αποκατασταθεί». Γέμει παρατηρήσεων και ακούστε την κορυφαία παρατήρηση της Επιστημονικής Υπηρεσίας της Βουλής. Αριστόβουλος Μάνεσης, Γιώργος Κουμάντος κ.λπ.. Αναφέρω τα ονόματα των ανθρώπων που συνέταξαν αυτό το πρακτικό. Ακούστε: «Το κριτήριο της δυσμενούς διακριτικής μεταχείρισης λόγω πολιτικών πεποιθήσεων αναγνωρίζεται από τη νομολογία του Συμβουλίου της Επικρατείας ως λόγος αποκαταστάσεως του υπαλλήλου μόνο σε περιόδους μη ομαλής λειτουργίας του δημοκρατικού πολιτεύματος»! Σας πέταγε έξω τις διατάξεις των άρθρων 25 επόμενα τις οποίες, όχι μόνον τις κρατήσατε, αλλά τις εφαρμόσατε και μέσω αυτών κάνατε τη μεγαλύτερη κομματική εισβολή!
     Και ερωτώ τους συναδέλφους: ‘Όταν γίναμε Κυβέρνηση μπορούσαμε, ή όχι, αν θέλαμε να πούμε επανέρχονται σε ισχύ οι διατάξεις των άρθρων 25 επόμενα του νόμου 2190/94; 
     ΑΝΔΡΕΑΣ ΛΟΒΕΡΔΟΣ: Τι ακυρώθηκε από αυτές στο Συμβούλιο της Επικρατείας;
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν το πράξαμε, γιατί δεν έχουμε την ίδια αντίληψη και για τη δημοκρατική νομιμότητα, αλλά ούτε βεβαίως για την αξιοκρατία. Γιατί την αξιοκρατία έτσι την καταλαβαίνετε. Την καταλαβαίνετε μέσα από κομματικές εισβολές που επιτρέπουν σε υπαλλήλους να λένε ό,τι τους βολεύει. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Υπουργέ.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): …όταν έρχεται δική σας κυβέρνηση στην εξουσία υποστηρίζουν ότι δήθεν υπέστησαν «διώξεις» και επανέρχονται κατά βούληση. Αυτό, θα σας ακολουθεί. Κατατίθεται στα Πρακτικά της Βουλής για μια ακόμη φορά και μας δείχνει τι σημαίνει κομματισμός, τι σημαίνει αναξιοκρατία, τι σημαίνει αυταρχισμός!
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΑΝΔΡΕΑΣ ΛΟΒΕΡΔΟΣ: Μέσα σε δεκαεννέα μήνες σας ζήτησε η Ευρωπαϊκή Επιτροπή εξήντα τέσσερις φορές αιτιολογημένη γνώμη.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Για δικές σας παραλείψεις!
     ΠΡΟΕΔΡΕΥΩΝ (Ιωάννης Τραγάκης) Θα συζητηθεί η με αριθμό 165/1.11.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την προστασία και την ορθή διαχείριση των υδάτινων πόρων της χώρας μας κ.λπ..
     Το περιεχόμενο της  επίκαιρης ερώτησης σε περίληψη έχει ως εξής:
     «Είναι γνωστό ότι ο νόμος 3199/2003 σε εφαρμογή της Οδηγίας 2000/60/ΕΚ, που καθορίζει το πλαίσιο για την προστασία και διαχείριση των υδάτινων πόρων των ποταμών, των λιμνών και των παράκτιων ζωνών στην Ευρωπαϊκή Ένωση, ήλθε με μεγάλη καθυστέρηση, είχε σημαντικά κενά και παραλείψεις ενώ παράλληλα δημιουργούσε μια νέα δομή διαχείρισης σε κεντρικό και περιφερειακό επίπεδο, μεταφέροντας το κέντρο βάρους από το Υπουργείο Ανάπτυξης στο Υ.ΠΕ.ΧΩ.Δ.Ε.. Ήταν αναγκαίο λοιπόν και η νέα Κυβέρνηση να ασχοληθεί από την πρώτη στιγμή συστηματικά τόσο με τη συγκρότηση και οργάνωση των υπηρεσιών σε κεντρικό και περιφερειακό επίπεδο, τους εμπλεκόμενους φορείς και την αποσαφήνιση του ρόλου τους, όσο και με το χρονοδιάγραμμα μελετών και δράσεων που θα καλύψουν έγκαιρα όλα τα στάδια συμμόρφωσης στην Οδηγία. 
     Η ενεργοποίηση αυτή δεν έγινε, παρόλο που η νέα ηγεσία του Υ.ΠΕ.ΧΩ.Δ.Ε. γνώριζε πολύ καλά τις υποχρεώσεις αλλά και τις αδυναμίες του συστήματος για την έγκαιρη συμμόρφωση στην Οδηγία και το κυριότερο τις μεγάλες ανάγκες της χώρας για την ορθή διαχείριση και προστασία των υδάτινων πόρων της και των διασυνοριακών ποταμών της. Σήμερα η Ευρωπαϊκή Επιτροπή απειλεί την Ελλάδα με παραπομπή στο Ευρωπαϊκό Δικαστήριο για τη μη συμμόρφωση στα βασικά θέματα της Οδηγίας που αφορούν στον καθορισμό των λεκανών απορροής, στον τρόπο διαχείρισής τους και στις περιβαλλοντικές μελέτες για την κατάσταση που επικρατεί σε αυτές, ενώ επισημαίνει και τα σημαντικά θέματα της διαχείρισης και προστασίας των διασυνοριακών ποταμών.
     Μετά από τα παραπάνω ερωτάται ο κύριος Υπουργός:
     1.Πότε θα υποβληθούν όλες οι απαιτούμενες μελέτες και πληροφορίες για τον καθορισμό των λεκανών απορροής και τη διαχείριση των υδάτινων πόρων τους;
     2.Πώς και πότε θα οργανώσει τις υπηρεσίες διαχείρισης και προστασίας των υδάτινων πόρων σε κεντρικό και περιφερειακό επίπεδο και ποιο το χρονοδιάγραμμα των ενεργειών για τη συμμόρφωση στην Οδηγία, αλλά και την κάλυψη των αναγκών της χώρας;».
     Ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης έχει το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Εργων): Ευχαριστώ κύριε Πρόεδρε.
     Θα ήθελα να πω σε ό,τι αφορά το θέμα της διαχείρισης των υδάτινων πόρων ότι αποτελεί μεγάλη προτεραιότητα για το Υπουργείο ΠΕΧΩΔΕ. 
     Θα σας απαντήσω αναλυτικά κυρία συνάδελφε, στα ερωτήματα τα οποία θέτετε στην ερώτησή σας. Κατ’ αρχάς ο καθορισμός των λεκανών απορροής της χώρας έχει ολοκληρωθεί στο πλαίσιο της Οδηγίας 2000/60 και όλα τα σχετικά στοιχεία έχουν ήδη υποβληθεί στην Ευρωπαϊκή Επιτροπή. Τα σχέδια διαχείρισης για κάθε λεκάνη απορροής ποταμού σύμφωνα με την Οδηγία θα πρέπει να έχουν καταρτιστεί μέχρι το τέλος του 2009. Βάσει του ν. 3199/2003, για την προστασία και διαχείριση των υδάτων, ο οποίος συμφωνώ απολύτως μαζί σας ότι ήλθε με πολύ μεγάλη καθυστέρηση, προωθήσαμε την αποκέντρωση των αρμοδιοτήτων και την ενίσχυση των περιφερειακών δομών με στόχο την ορθολογική και φιλική προς το περιβάλλον διαχείριση των υδατικών πόρων της χώρας. 
     Για την υλοποίηση όλων αυτών έχουν προωθηθεί: Πρώτον, το προεδρικό διάταγμα περί καθορισμού μέτρων και διαδικασιών για την ολοκληρωμένη προστασία και εφαρμογή των υδάτων. Δεύτερον, κοινή υπουργική απόφαση για την οργάνωση, κατανομή των αρμοδιοτήτων και στελέχωση της κεντρικής υπηρεσίας υδάτων στο Υπουργείο ΠΕ.ΧΩ.Δ.Ε.. Τρίτον, κοινή υπουργική απόφαση για την οργάνωση και κατανομή αρμοδιοτήτων και στελέχωση των διευθύνσεων υδάτων ανά περιφέρεια. Τέταρτον, κοινή υπουργική απόφαση που αφορά σε θέματα αδειοδότησης χρήσεων υδάτων και εκτέλεσης έργων αξιοποίησής τους. Έχει επίσης υπογραφεί υπουργική απόφαση περί λειτουργίας του εθνικού συμβουλίου υδάτων σύμφωνα με το σχετικό νόμο. 
     Ενέργειες οι οποίες περιλαμβάνονται στην οδηγία 2000/60 θα πρέπει στο αμέσως επόμενο χρονικό διάστημα να γίνουν και είναι οι εξής: Ολοκλήρωση του προσδιορισμού των περιοχών λεκανών απορροής ποταμών και προσδιορισμός αρμοδιοτήτων σε κάθε περιοχή λεκάνης απορροής ποταμού. Στη συνέχεια θα ακολουθήσει η υποβολή των σχετικών στοιχείων στην Ευρωπαϊκή Επιτροπή. 
     Η μεθοδολογία ανάλυσης των χαρακτηριστικών των περιοχών λεκανών απορροής, οι δράσεις αυτές θα έχουν ολοκληρωθεί εντός έτους από σήμερα. Επίσης εντός έτους από σήμερα θα έχει ολοκληρωθεί η πιλοτική μελέτη για την εφαρμογή της Οδηγίας 2000/60 στη λεκάνη απορροής του Πηνειού. 
     Επίσης σ΄ ένα έτος από σήμερα θα έχει ολοκληρωθεί η άσκηση διαβαθμονόμησης των οικολογικών κριτηρίων στις υποβληθείσες από τη χώρα μας στην Ευρωπαϊκή Επιτροπή περιοχές. 
     Ευχαριστώ πολύ κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
     Ορίστε, κυρία Ξηροτύρη, έχετε το λόγο για δύο λεπτά.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
     Κύριε Υφυπουργέ, δεν γεννάται καμία αμφιβολία ότι είναι πολύ σημαντικό το θέμα της διαχείρισης των υδάτινων πόρων στη χώρα μας και βέβαια ότι υπήρξαν όχι μόνο μεγάλες καθυστερήσεις για το ν.3199/2003 προκειμένου να συμμορφωθούμε και με την Οδηγία, αλλά η ίδια η χώρα έπασχε στο να εφαρμόσει ακόμα και το θεσμικό πλαίσιο το οποίο είχε μέχρι τότε, έναν καλό νόμο το ν.1793. Δεν είχε αναπτύξει ποτέ πολιτική για το νερό στην ύδρευση των αστικών κέντρων και των νησιών, στην αγροτική ανάπτυξη, στον τουρισμό, στην ενέργεια και κυρίως δεν είχε αναπτύξει μηχανισμούς προστασίας και ελέγχου της ποιότητας των επιφανειακών και υπόγειων υδάτων.
     Θα έλεγε κανείς ότι η τότε κυβέρνηση σύρθηκε στην ενσωμάτωση της Οδηγίας. Αυτήν τη στιγμή δεν τίθεται μόνο θέμα επίσπευσης αυτού του νόμου, τίθεται θέμα να καλύψουμε όλα τα κενά και τις αδυναμίες που είχε και αυτός ο νόμος και που εσείς με τη δική σας παρέμβαση ως νέα Κυβέρνηση –γιατί έπρεπε ήδη από την πρώτη μέρα να πάρετε πρωτοβουλίες- θα έπρεπε να δημιουργήσετε ένα σύστημα κεντρικό και περιφερειακό το οποίο να αξιοποιεί το ανθρώπινο δυναμικό, να αξιοποιεί όλα τα συναρμόδια Υπουργεία, γιατί ο νόμος αυτός μετέφερε, όπως σας λέω, το κέντρο βάρους στο Υπουργείο ΠΕ.ΧΩ.Δ.Ε. και είναι ασαφές το πλαίσιο άσκησης των αρμοδιοτήτων όλων των άλλων συναρμόδιων υπηρεσιών. 
     Από την άλλη πλευρά βέβαια θα πρέπει να επιδείξετε μία αποτελεσματικότητα, διότι δεν υπάρχει αποτελεσματικότητα σ’ αυτόν τον τομέα ούτε στην εφαρμογή της οδηγίας, γι’ αυτό σας εγκαλεί. Μέχρι το Δεκέμβριο του 2004 έπρεπε να είχατε στείλει όλες αυτές τις πληροφορίες. Όμως εμένα δεν μ΄ ενδιαφέρει μόνο αυτό, όπως και εσάς δεν πρέπει να σας ενδιαφέρει μόνο αυτό. Μας ενδιαφέρει τι θα κάνουμε ως χώρα, αν θα έχουμε τον εθνικό μας –που δεν έχουμε- φορέα διαχείρισης. 
     Τελικά έγινε αυτή η εθνική επιτροπή. Έγινε το εθνικό συμβούλιο. Σας ερωτώ λοιπόν: Συστάθηκε το εθνικό συμβούλιο; Λειτούργησε έστω μία φορά το χρόνο; Λειτούργησε η εθνική επιτροπή έστω μία φορά το χρόνο, για να κάνει τη χάρη αυτής της πολιτικής; Σας ερωτώ: Γιατί δεν έχει συνταχθεί αυτό το προεδρικό διάταγμα, γιατί δεν έχει τελειώσει ακόμη; 
     Πληροφορούμαι ότι αντιδρά το Υπουργείο Ανάπτυξης που είχε μέχρι τώρα τις αρμοδιότητες. Υπάρχουν τα προβλήματα, υποβόσκουν τα προβλήματα συνεργασίας των τριών Υπουργείων. Το Υπουργείο Αγροτικής Ανάπτυξης δεν είναι καθόλου μέσα στα πράγματα, όταν το 86% του διαθέσιμου υδατικού δυναμικού της χώρας καταναλίσκεται –και ξέρετε τον τρόπο με τον οποίο καταναλίσκεται και πώς επιβαρύνονται τα ύδατα- από τον αγροτικό τομέα.
     Σας ρωτώ λοιπόν: Γιατί οι Κ.Υ.Α. δεν έχουν προχωρήσει; Γιατί η βασική Κ.Υ.Α. για την ενεργοποίηση του νόμου μόλις τώρα μας ανακοινώνεται ότι έχει γίνει; Τι γίνεται με τις περιφερειακές διευθύνσεις; Θα μπορέσουν να επιτελέσουν το έργο τους. Αν δεν μπορέσουν να το επιτελέσουν, κάντε τροποποιήσεις στο νόμο, διορθώστε τον! Δεν υπάρχει ούτε παρελθόν να λέμε ότι δεν ήταν καλό εκείνο ή δεν ήταν καλό το άλλο. Είναι υποχρέωση βασική της Κυβέρνησης και όλων μας να προχωρήσει αυτό το θέμα.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
     Ορίστε, κύριε Υφυπουργέ, έχετε το λόγο για δύο λεπτά.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Επιτρέψτε μου να πω ότι γενικά αποφεύγω να παρελθοντολογώ και αναφέρομαι στις πράξεις και τις ενέργειες τις οποίες εμείς κάνουμε. 
     Από την πρώτη στιγμή λοιπόν, αγαπητή κυρία συνάδελφε, σκύψαμε με πολλή προσοχή πάνω στο συγκεκριμένο θέμα γιατί όπως είπα –και επαναλαμβάνω- αποτελεί μεγάλη προτεραιότητα για το Υ.ΠΕ.ΧΩ.Δ.Ε. η ορθολογική διαχείριση των υδάτινων πόρων.
     Έχουν εκδοθεί οι σχετικές κοινές υπουργικές αποφάσεις, κυρία Ξηροτύρη και έχει συγκροτηθεί και η εθνική επιτροπή. Επιτρέψτε μου όμως να πω ότι για να μπορέσουν όλα αυτά να ενεργοποιηθούν, απαιτείται ένας χρόνος μελέτης. Όπως γνωρίζετε πολύ καλά, ο νόμος ήλθε τελευταία στιγμή, το 2004, ακριβώς για να καλύψει την προθεσμία που έθετε η οδηγία 2000/60 και από εκεί και πέρα δεν είχε γίνει απολύτως τίποτα. Αυτά τα οποία προβλέπει η οδηγία σε ορίζοντα δεκαπενταετίας έχουν προγραμματιστεί από το Υ.ΠΕ.ΧΩ.Δ.Ε. και εγκαίρως προβαίνουμε σε όλες τις απαραίτητες ενέργειες.
     Πρέπει, επίσης, να πω ότι υπάρχει πολύ καλή συνεργασία με τα συναρμόδια Υπουργεία σε ό,τι αφορά τις συνυπογραφές των κοινών υπουργικών αποφάσεων και του προεδρικού διατάγματος, το οποίο συνυπογράφεται από επτά Υπουργεία. Καταλαβαίνετε ότι θα πρέπει και εκεί να υπάρξει μία προεργασία για να μπορέσουν να προχωρήσουν τα θέματα.
     Είναι ξεκάθαρο ότι ο νόμος δίνει την πλήρη αρμοδιότητα στο Υ.ΠΕ.ΧΩ.Δ.Ε. Εμείς, λοιπόν, έχουμε αυτό το βάρος και προχωρούμε με σταθερά βήματα σε συνεργασία και με τις περιφέρειες και με την Τοπική Αυτοδιοίκηση και βεβαίως με τις περιβαλλοντικές οργανώσεις και τους ενεργούς πολίτες σε όλη τη χώρα σε αυτό που πολύ σωστά αποκαλείται σε όλη την Ευρώπη, σε μία νέα διακυβέρνηση του νερού.
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     Η δεύτερη με αριθμό 163/1-11-2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς την Υπουργό Εθνικής Παιδείας και Θρησκευμάτων, σχετικά με την επίλυση του στεγαστικού προβλήματος των σχολείων στο Γέρακα κ.λπ. διαγράφεται λόγω κωλύματος της κυρίας Υπουργού. 
     Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 12/20-10-2005 επερώτηση των Βουλευτών του Κομμουνιστικού Κόμματος Ελλάδος κ.κ. Αλέκας Παπαρήγα, Νικολάου Γκατζή, Λιάνας Κανέλλη, Ορέστη Κολοζώφ, Παναγιώτη Κοσιώνη, Ελπίδας Παντελάκη, Ιωάννη Πατσιλινάκου, Σταύρου Σκοπελίτη, Αντώνη Σκυλλάκου, Άγγελου Τζέκη, Δημητρίου Τσιόγκα και Γεωργίου Χουρμουζιάδη προς τους Υπουργούς Πολιτισμού και Εθνικής Παιδείας και Θρησκευμάτων, σχετικά με την πολιτική της Κυβέρνησης στην πολιτιστική ανάπτυξη.
     Κύριοι συνάδελφοι, πριν δώσω το λόγο στον κ. Χουρμουζιάδη θα ήθελα να ανακοινώσω στο Σώμα ότι από τη Γραμματεία του Προεδρείου της Κοινοβουλευτικής Ομάδας του ΠΑ.ΣΟ.Κ. πήραμε επιστολή στην οποία ορίζεται ως Κοινοβουλευτικός Εκπρόσωπος στη συγκεκριμένη επερώτηση ο Βουλευτής κ. Ανδρέας Λοβέρδος.
     Επίσης, από τον Πρόεδρο του Συνασπισμού Ριζοσπαστικής Αριστεράς πήραμε επιστολή στην οποία ορίζεται ως Κοινοβουλευτική Εκπρόσωπος η Βουλευτής κ. Ασημίνα Ξηροτύρη-Αικατερινάρη. 
     Το λόγο έχει ο πρώτος επερωτών κ. Γεώργιος Χουρμουζιάδης.
     Ορίστε, κύριε Χουρμουζιάδη, έχετε το λόγο.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
     Ο πολιτισμός στην οικουμενική του εκδήλωση αποτελεί θα λέγαμε ένα υλικό το οποίο συνδέει όλους τους λαούς στην προσπάθειά τους να επιβιώσουν στο πλαίσιο ενός ιστορικού σύμπαντος διατηρώντας ταυτόχρονα και τα ιδιαίτερα χαρακτηριστικά τους όπως αυτά διαμορφώνονται κάτω από την επίδραση του ενός ή του άλλου περιβάλλοντος.
     Χαρακτηριστικά που συνθέτουν την εθνική κουλτούρα κάθε λαού και αποτελούν την πολιτιστική αντίσταση αυτού του λαού στην απειλή της πολιτιστικής παγκοσμιοποίησης. Ως συμβατική όμως αναφορά στις διατυπώσεις των μεγάλων αφηγήσεων της ιστορίας, τον πολιτισμό θα πρέπει να τον αντιλαμβανόμαστε ως ένα κοινωνικό σύστημα επινοήσεων, κατασκευών και χρήσεων. Ένα σύστημα που το παράγει και το διαμορφώνει τελικά το σύνολο ενός λαού ανάλογα με την προσωπική ή τη συλλογική συμμετοχή του καθένα στην οικονομική, την πολιτική και την ιδεολογική ζωή του τόπου.
     Θα ήταν λοιπόν λάθος όταν αναφερόμαστε στον πολιτισμό να τον περιγράφουμε αποκλειστικά και μόνο σαν ένα άθροισμα καλλιτεχνικών προϊόντων που παράγονται στο όνομα μιας κλειστής, ταξικής κοινωνίας όπου ακόμα και η απλή χρήση αυτών των προϊόντων καθορίζεται με βάση την κοινωνική και την πολιτική λογική της άρχουσας τάξης. 
     Λαμβάνοντας, λοιπόν, υπ΄ όψιν μας αυτό τον περιγραφικό ορισμό του πολιτισμού θα μπορούσαμε να υποστηρίξουμε πως τόσο οι επινοήσεις και οι κατασκευές, οι εμπνεύσεις και οι δημιουργίες με άλλα λόγια, όσο και οι χρήσεις που συγκροτούν το σώμα του εθνικού λαϊκού μας πολιτισμού δεν μπορεί να είναι το αποτέλεσμα τυχαίων και αυθαίρετων επιλογών. Αλλά όσον αφορά τη συμμετοχή του λαού στο πολιτισμικό γίγνεσθαι πρέπει όλα αυτά να εμπνέονται από την παράδοση, τις κοινωνικές και δημοκρατικές αξίες, την αγάπη στην ελευθερία και την ομορφιά, την ειρήνη όπως θα έλεγε ο Κάρολος Μαρξ, την αγάπη στη φύση και στην ανθρώπινη αξιοπρέπεια.
     Παράλληλα όμως, η πολιτεία για να υποστηρίξει αυτήν τη συμμετοχή, πρέπει να σχεδιάζει και να ασκεί μία συγκεκριμένη πολιτισμική πολιτική η οποία με τη σειρά της αποτελεί και αυτή μία πολιτιστική αξία στη διάθεση των εργαζομένων ως κοινωνικό αγαθό και να μην περιορίζεται στη διατύπωση γραφειοκρατικών ρυθμίσεων που αντί να υποστηρίξουν τον πολιτισμό ως ένα πολύτιμο στοιχείο της κοινωνικής δραστηριότητας τον αντιμετωπίζουν σαν έναν παράγοντα ανταγωνισμού της ελεύθερης αγοράς.
     Στο πλαίσιο μίας τέτοιας πολιτισμικής πολιτικής, οι επινοήσεις και οι κατασκευές, οι δημιουργίες και οι εμπνεύσεις, όπως είπα πριν από λίγο, πρέπει να αποτελούν τους αντικειμενικούς στόχους μίας ενιαίας υποχρεωτικής εκπαίδευσης, η οποία καλείται από τη μία πλευρά να καλλιεργήσει –με γενικά ή εξειδικευμένα προγράμματα- στις συνειδήσεις της νεολαίας σταθερές ευαισθησίες για τον πολιτισμό και από την άλλη, να εντοπίζει και να αξιοποιεί τις ικανότητες των νέων να δράσουν δημιουργικά στη μια ή στην άλλη περιοχή του πολιτισμού.
     Οι δε χρήσεις των προϊόντων του πολιτισμού ως δικαίωμα πρέπει να αποτελούν το κύριο μέλημα ενός κοινωνικού φιλολαϊκού κράτους, ώστε ο κάθε εργαζόμενος να μην αποτελεί απλώς τον παθητικό παρατηρητή μίας εμπορευματοποιημένης μαζικής κουλτούρας ή μίας συντηρητικής και γραφειοκρατικής εκπαίδευσης, αλλά να αποτελεί δυναμικό υποκείμενο μίας πολιτικής που θα του δίνει τις δυνατότητες να επινοεί και να κατασκευάζει –άρα, να δημιουργεί- αλλά και ταυτόχρονα να είναι χρήστης των προϊόντων μίας τέτοιας δημιουργίας.
     Δυστυχώς τόσο οι κυβερνήσεις του ΠΑ.ΣΟ.Κ., αλλά και τώρα η Κυβέρνηση της Νέας Δημοκρατίας, δεν άσκησαν μία πολιτική πολιτισμική που από τη μία πλευρά θα υποστήριζε τις συνθήκες που θα οδηγούσαν στην παραγωγή ενός ρωμαλέου σύγχρονου λαϊκού πολιτισμού και από την άλλη θα έδιναν τις δυνατότητες στους εργαζόμενους να παίξουν βασικό ρόλο τόσο σ’ αυτήν την παραγωγή, όσο όμως και στη δημιουργική χρήση των προϊόντων της.
     Έτσι, παρακολουθούμε καθημερινά την καλλιτεχνική εκπαίδευση να υποβαθμίζεται, τα προγράμματά της να αποκτούν αποκλειστικά και μόνο το χαρακτήρα της κατάρτισης, το περιεχόμενο της οποίας το καθορίζουν οι επιχειρηματίες που λειτουργούν με βάση τους κανόνες της ζήτησης στο πλαίσιο μιας ασύδοτης ελεύθερης αγοράς.
     Οι εξοπλισμοί της καλλιτεχνικής εκπαίδευσης και οι χώροι όπου πρέπει να αναπτυχθεί, δεν ανταποκρίνονται στις εκπαιδευτικές ανάγκες και η επαγγελματική κατοχύρωση των αποφοίτων της δεν εξασφαλίζεται από καμία θεσμική ρύθμιση. 
     Παρακολουθούμε το ανθρωπογενές περιβάλλον, όχι μόνο όμως ως χώρος ανάπτυξης της καθημερινής ζωής και αναπαραγωγής της εργατικής δύναμης των εργαζομένων, αλλά και ως παράγοντας γενικής αισθητικής παιδείας να καταστρέφεται. Σημαντικά δείγματα της αρχιτεκτονικής μας κληρονομιάς εγκαταλείπονται και στο τέλος καταντούν έρμαια μίας πρόχειρης και εν πολλοίς ανεξέλεγκτης πολεοδομικής πολιτικής.
     Οι δημόσιοι δομημένοι αστικοί και αγροτικοί χώροι όχι μόνο ακυρώνουν την αξιοπρέπεια των ανθρώπων, αλλά αποτελούν και κίνδυνο για την υγεία τους. Τα προϊόντα της τέχνης δεν προστατεύονται. Αντιμετωπίζονται και αυτά με τη νεοφιλελεύθερη λογική των ανταγωνισμών της ελεύθερης αγοράς, για να καταντήσουν στο τέλος αντικείμενα μίας χυδαίας εμπορευματοποίησης, αποτέλεσμα της οποίας είναι η πτώση της καλλιτεχνικής τους ποιότητας και της παιδευτικής τους αξίας σε τέτοιο βαθμό, ώστε στις πιο πολλές περιπτώσεις να γίνονται αντικείμενα συναλλαγής που αναγκάζει ακόμα πολλούς καλλιτέχνες να προσαρμόζουν τις δημιουργίες τους στην αγωνία της αναζήτησης απλών όρων επιβίωσης, υποταγμένοι στα αγοραία και φθηνά γούστα.
     Παρακολουθούμε, κύριε Πρόεδρε, την ελληνική γλώσσα να κακοποιείται, ιδιαίτερα στους χώρους της μαζικής ενημέρωσης και της καθημερινής ρητορείας των αυτοσχέδιων τηλεοπτικών αναλυτών, που αντί να ευαισθητοποιούν το λαό σε σημαντικά θέματα του καθημερινού προβληματισμού, τον αποπροσανατολίζουν. Παρακολουθούμε να κακοποιείται ακόμη η γλώσσα στους χώρους της Δημόσιας Διοίκησης. Πιο πολύ συχνά παρακολουθούμε να κακοποιείται στη βιαστική σύνταξη νομοθετικών κειμένων που κατατίθενται στη Βουλή. 
     Παρακολουθούμε να κακοποιείται, κύριε Υπουργέ, με τραγικές συνθήκες, ακόμη και στη συγγραφή των σχολικών βιβλίων, η οποία ανατίθεται σε συγγραφείς που σε πολλές περιπτώσεις αποκαλύπτεται ότι δεν έχουν καμιά ειδική σχέση με το αντικείμενο, έχουν όμως στενή σχέση με αυτούς που εντέλλονται την ανάθεση της συγγραφής.
     Παρακολουθούμε με αγωνία την αρχαιολογική μας κληρονομιά να εγκαταλείπεται, χωρίς φροντίδα και οικονομική υποστήριξη. Ιδιαίτερα στην περιφέρεια, οι αρχαιολογικοί χώροι μένουν χωρίς καμιά οργάνωση -μια οργάνωση που θα αναδείκνυε τη σημασία τους- και χωρίς επαρκή φύλαξη πολλές φορές, ώστε πολύ συχνά να ανακοινώνονται καταστροφές και κλοπές σημαντικών αρχαιοτήτων.
     Τα δημόσια μουσεία μας αντιμετωπίζουν προβλήματα λειτουργίας και δεν ανανεώνονται, ώστε να καταστούν κι αυτά χώροι υπεύθυνης πολιτισμικής παιδείας.
     Ακόμη και τα θέματα των εργαζομένων στο Υπουργείο Πολιτισμού εκκρεμούν. Κραυγαλέο παράδειγμα οι εκατοντάδες των συμβασιούχων αρχαιολόγων που άδικα περιμένουν την εργασιακή τους τακτοποίηση για να ασκήσουν επιτέλους τα επιστημονικά τους καθήκοντα με ηρεμία και αποτελεσματικότητα.
     Οι αρχαιολογικές ανασκαφές, κύριε Υπουργέ, έχουν καταντήσει τελικά συμβατική υποχρέωση των εργολάβων των μεγάλων δημόσιων έργων, γιατί ούτε και σ’ αυτόν τον τομέα το Υπουργείο Πολιτισμού βοηθάει οικονομικά τις Εφορείες Αρχαιοτήτων, ώστε να αντιμετωπίσουν με επάρκεια τις ερευνητικές τους αρμοδιότητες.
     Παρακολουθούμε, κυρίες και κύριοι συνάδελφοι, τους καλλιτέχνες να φυτοζωούν χωρίς επαγγελματική κατοχύρωση, με άβιες φτώχειας, θύματα ενός άδικου ασφαλιστικού συστήματος και γι’ αυτό να αναγκάζονται πολλές φορές, ιδιαίτερα οι ηθοποιοί των κρατικών μας θεάτρων, να απέχουν από την εργασία τους και να καταφεύγουν σε διαπραγματεύσεις για τη διεκδίκηση αυτών που νόμιμα δικαιούνται, κατάσταση που ούτε την ανάδειξη του ταλέντου τους ευνοεί, αλλά ούτε και την αξιοπρέπειά τους ως δημιουργών θωρακίζει.
     Οι  μεγάλοι εθνικοί καλλιτεχνικοί μας οργανισμοί, κρατικά και ελεύθερα θέατρα, η Λυρική Σκηνή, τα ΔΗ.ΠΕ.ΘΕ. ή κλείνουν ή περιορίζουν την πολιτιστική τους δραστηριότητα σε ρεπερτόρια πολλές φορές μίζερα, στοιχειώδη. Η Λυρική Σκηνή της Αθήνας είναι άστεγη, παρά τις υποσχέσεις ακόμη και της προηγούμενης κυβέρνησης, ενώ την ίδια στιγμή τα μνημειώδη Μουσικά Μέγαρα Αθήνας και Θεσσαλονίκης με κρατική επιχορήγηση και ιδιωτική διοίκηση λειτουργούν με τρόπο που δεν μπορούν να ανταποκριθούν στις ανάγκες ολόκληρου του λαού μας. Είναι δυσπρόσιτα, ερμητικά, αριστοκρατικά.
     Όσον αφορά τις άλλες πόλεις της περιφέρειας, εκεί δυστυχώς και η θεατρική και η κινηματογραφική, γενικά η πολιτισμική παιδεία, έχει αναληφθεί από ανεξέλεγκτους εμπόρους του χειρίστης ποιότητας καλλιτεχνικού θεάματος, οι οποίοι καμιά φορά επιδοτούνται από το κράτος, απλώς για να αντιγράψουν και να αναπαραγάγουν εν τέλει, τις τηλεοπτικές χυδαιότητες. Ακόμη και τα συμπαθή πολιτιστικά σωματεία της περιφέρειας που θα μπορούσαν να είναι βασικά πολιτιστικά κύτταρα του λαϊκού μας πολιτισμού εγκαταλείπονται αβοήθητα, χωρίς στέγη, χωρίς οικονομική υποστήριξη, με μόνη τη βοήθεια και την αγωνία αυτών που εργάζονται μέσα σ’ αυτά και προσπαθούν να τα στηρίξουν.
     Παρακολουθούμε, κύριε Υπουργέ, τη μαζική και ξενόφερτη κουλτούρα να υποκαθιστά την ιστορικά νόμιμη λαϊκή μας πολιτιστική παράδοση, ακόμα και στο πεδίο της διατροφικής μας συνήθειας, με αποτέλεσμα να επιβάλλονται ως σχήματα λαϊκής καλλιτεχνικής συμπεριφοράς οι παγκοσμιοποιημένες σε γλώσσα και σωματικά λικνίσματα εκδηλώσεις της Eurovision και των πρόχειρων τηλεοπτικών προγραμμάτων, όπου ως καλλιτεχνική πράξη θεωρείται το χυδαιολόγημα και οι σωματικές αποκαλύψεις ανδρών και γυναικών, ανάλογα με τις προτιμήσεις των παραγωγών των τηλεοπτικών προγραμμάτων. 
     Ένα συντριπτικά μεγάλο μέρος της νεολαίας, κύριε Υπουργέ, παραπαίει. Και παραπαίει χωρίς πολιτισμικά πρότυπα, με αποτέλεσμα να διαγκωνίζεται μέσα σε χώρους διασκέδασης, όπου τα καλλιτεχνικά στοιχεία που επικρατούν είναι οι περίφημοι κρυφοί φωτισμοί, η εκκωφαντική μουσική και οι ύποπτες ουσίες. 
     Εύκολα, τέλος, διαπιστώνει κανείς ότι οι χώροι δουλειάς δεν είναι μόνο χώροι καταπίεσης των εργοδοτών, αλλά και χώροι υποβάθμισης της προσωπικότητας των εργαζομένων, επικίνδυνοι για την υγεία τους και με παντελή έλλειψη οποιασδήποτε στοιχειώδους καθημερινής ομορφιάς.
     Το Κ.Κ.Ε., κυρίες και κύριοι συνάδελφοι, που θεωρεί το σύνολο της οργάνωσής του όχι μόνο ως παράγοντα πολιτικού, αλλά και πολιτιστικού λόγου, παρακολουθεί με περισσή αγωνία αυτήν την κατάσταση και ανησυχεί. Ανησυχεί, προτείνει και απαιτεί ο κύριος Πρωθυπουργός ως Υπουργός Πολιτισμού να αποδείξει τι εννοεί, όταν δηλώνει δημόσια σε κάθε περίπτωση ότι ως προσωπικό του όραμα είναι η παιδεία και ο πολιτισμός.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα πάρω και το χρόνο της δευτερολογίας μου. 
     ΠΡΟΕΔΡΕΥΩΝ (Ιωάννης Τραγάκης): Δεν θα δευτερολογήσετε, κύριε Χουρμουζιάδη;
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Όχι, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Εντάξει, αρκεί να μην ακολουθηθεί από όλους τους άλλους. 
     Μπορείτε να συνεχίσετε, κύριε Χουρμουζιάδη.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Πρέπει να αποφασίσει εδώ και τώρα τη συγκρότηση και την άσκηση μίας συγκεκριμένης πολιτιστικής πολιτικής, μακριά από αυτοσχεδιασμούς, προχειρότητες και την κερδοσκοπική μανία των εμπόρων του πολιτισμού, μίας πολιτικής που από τη μια μεριά θα στηρίζει αποφασιστικά με γενναίες χρηματοδοτήσεις και θεσμικές ρυθμίσεις όλα τα στοιχεία που συγκροτούν ένα γνήσιο λαϊκό πολιτισμό, βασικό κύτταρο αντίστασης στον πολιτισμικό ιμπεριαλισμό που απειλεί άμεσα τις μικρές χώρες στις ημέρες μας. 
     Από την άλλη πλευρά, αυτή η πολιτική θα δίνει τη δυνατότητα στους δημιουργούς να δημιουργούν με λυμένα τα βασικά τους προβλήματα και ελεύθερη την έμπνευση και το ταλέντο τους, καθώς και σε όλους τους εργαζόμενους τη δυνατότητα να απολαμβάνουν τα προϊόντα του πολιτισμού, ενός πολιτισμού που επαναλαμβάνουμε ότι έτσι και αλλιώς αυτοί οι ίδιοι οι εργαζόμενοι μίας χώρας αποτελούν τους δημιουργούς του με τον έναν ή τον άλλον τρόπο. 
     Όχι μόνο προτείνει και απαιτεί το Κ.Κ.Ε. τη συγκρότηση και την άσκηση μίας συγκεκριμένης πολιτισμικής πολιτικής από την Κυβέρνηση, αλλά και καλεί τον ελληνικό λαό να τα διεκδικήσει όλα αυτά, γιατί ο πολιτισμός δεν είναι απλώς ένα σύνολο χρωμάτων, ήχων και επινίκιων αθλητικών ιαχών, αλλά είναι η ίδια του η ζωή, είναι η αδιαπραγμάτευτη δύναμή του, είναι τελικά ένα από τα πιο αποτελεσματικά όπλα που έχει στη διάθεσή του για να υπερασπιστεί τον μικρό μεγάλο του κόσμο, όπως θα έλεγε ο ποιητής.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε.
     Το λόγο έχει η συνάδελφος κ. Κανέλλη.
     ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. 
     Κύριε Υπουργέ, θα αρχίσω με μία επισήμανση, την οποία σας παρακαλώ πάρα πολύ να τη μεταφέρετε στον πολιτικό σας προϊστάμενο: Αν είχατε πραγματική πολιτική για τον πολιτισμό, στη θέση σας –και δεν έχει καμία προσωπική αιχμή αυτό- θα ήταν ο Πρωθυπουργός, χωρίς να έχει το χαρτοφυλάκιο του πολιτισμού. Θα ήταν εδώ, εάν εθεωρείτο ο πολιτισμός κεντρικό ουσιαστικό συστατικό στοιχείο αυτού του τόπου. Αυτό δεν υπήρξε επί δεκαετίες δεκαετιών διακυβέρνησης του τόπου διαδοχικώς από τις κυβερνήσεις και, βεβαίως, δεν υπήρξε και στις πολύ μεγάλες παρενθέσεις. Όμως, αυτό είναι και χαρακτηριστικό.
     Θα σας μιλήσω για τον πολιτισμό, όπως τον διαχειρίζεστε σήμερα, χρησιμοποιώντας μία φράση που οφείλετε να την κρατήσετε, γιατί είναι υποθήκη αστού νομπελίστα που ήξερε το κράτος, το οποίο εσείς σήμερα καταφέρνετε στοιχειωδώς να συμπορεύεται με την Ευρωπαϊκή Ένωση εξαιτίας υπάρξεως ακόμα και τέτοιων ανθρώπων. 
     Γιατί έχουμε συναίσθηση και είμαστε στον κήπο με τις αυταπάτες. «Είμαστε στον κήπο με τις αυταπάτες»- και ο τίτλος είναι του Ελύτη- όταν μιλάμε για πολιτισμό εδώ μέσα κάτω από αυτές τις συνθήκες. Είναι από τις ελάχιστες προσπάθειες αντάρτικου που μπορούμε να έχουμε, την ώρα που όλοι μιλάνε για όλα όσα μιλάνε, εμείς εδώ να μιλάμε για πολιτισμό. Τα λέει ο Ελύτης, δεν τα λέω εγώ και κρατήστε τα να τα πείτε στην Κυβέρνησή σας στο επόμενο συμβούλιο. 
     Κατοικώ στην πιο μικρή χώρα, με το πιο μικρό σπιτάκι, το πιο μικρό αυληδάκι και τις πιο μεγάλες γλάστρες του κόσμου. Το ποτίζειν τες είναι υπόθεση κρατική. Το χαριεντίζειν τες δική μου. Αυτή είναι η δουλειά του κράτους για τον πολιτισμό. Να ποτίζει τις μεγάλες γλάστρες και μεγαλύτερη δεν είχε ποτέ αυτός ο τόπος. Και έχετε Θεατρικό Μουσείο στην Ελλάδα του 2005, που δεν έχει βεβαίως Σύνταγμα. Διότι πέρα από το «Βασικό Μέτοχο» ξέρουμε όλοι ότι δεν έχουμε Σύνταγμα. Τι να το κάνουμε το Σύνταγμα; Κάποιος υπάλληλος από τις Βρυξέλλες θα μας πει τι να κάνουμε. Στον πολιτισμό οι Βρυξέλλες έχουν γραμμή από το 1994 και μετά, μετά το Μάαστριχτ. Προσφάτως με δηλώσεις του κ. Μπερλουσκόνι, καταπληκτικού ανθρώπου του πολιτισμού, υπάρχουν περικοπές παντού, για να μπορείτε να βρίσκετε στήριγμα και να μας λέτε «θα κλείσουμε τη Λυρική, αλλά δεν πειράζει γιατί θα κλείσει και η Σκάλα του Μιλάνου». 
     Το Θεατρικό Μουσείο το έχετε ακόμα στεγασμένο δίπλα στα δημόσια ουρητήρια, όσες Κυβερνήσεις και αν πέρασαν. Αν σας ενδιέφερε ο πολιτισμός, θα έπρεπε από την πρώτη μέρα θα πείτε ότι δεν μπορεί το Θεατρικό Μουσείο να είναι δίπλα στα δημόσια ουρητήρια. 
     Έχετε ως κόμμα και το Δήμο της Αθήνας. Ζητά το Θεατρικό Μουσείο να πάρει το σύνολο του Πνευματικού Κέντρου του Δήμου Αθηναίων. Δεν το πήρε ποτέ, ούτε πρόκειται να το πάρει. Τώρα σας προτείνει  μια μη κερδοσκοπική εταιρεία, που και αυτή είναι με το πιατέλο να περιμένει την επιχορήγηση, που θα της τη δώσετε, αλλά δε θα της τη δώσετε, γιατί δεν περισσεύει και όποτε θα της τη δώσετε με το πιατέλο θα είναι, με το πιατέλο από πλευράς προγραμματισμού. Παντού στο εξωτερικό, αν θέλετε να αντιγράψετε τη Δύση, οι προγραμματισμοί για τον πολιτισμό είναι πενταετίας ή δεκαετίας, γιατί έχουν ορίζοντα ακόμα και των συμφερόντων τους. Εσείς δεν έχετε. 
     Δώστε τους το κτήριο της οδού Πελοποννήσου, πριν ιδιωτικοποιήσετε και τους σιδηρόδρομους, για να μπορεί να πηγαίνει κόσμος. 
     Με δεκαέξι άτομα, κύριε Πρόεδρε, λειτουργεί το Θεατρικό Μουσείο, για να μπορεί ο καθένας να επικαλείται τον Βεάκη, την Κοτοπούλη, μέχρι να καταλήξουμε στη «Λάμψη». Γιατί αναγκαστικά πρέπει να ζήσουν οι ηθοποιοί, οι χορωδοί κλπ.,  έτσι όπως τους έχετε και αν δεν πάνε «τσιρλίντερς» σε ποδοσφαιρική ομάδα ή πουθενά αλλού, δεν πρόκειται να ζήσουν ποτέ. Στην εσχατιά τους έχετε μαζί με όλο το υπόλοιπο εργατικό δυναμικό της χώρας. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Κύριε Πρόεδρε, θα πάρω όλη τη δευτερολογία μου αναγκαστικά. .. 
     Θα μπορούσατε όμως σήμερα, κύριε Πρόεδρε, να ήσαστε και λίγο πιο ανοικτοί πέραν του Κανονισμού. Για τον πολιτισμό μιλάμε. Δυο λεπτά από πού τα κλέβουμε; Πού θα τα κλέψουμε, κύριε Πρόεδρε; Παρακαλώ μη μου απαντήσετε, γιατί θα μου φάτε και το λίγο χρόνο που έχω.... 
     ΠΡΟΕΔΡΕΥΩΝ (Ιωάννης Τραγάκης): Θα πάρετε τη δευτερολογία σας, αλλά δεν θα δευτερολογήσετε. 
     ΛΙΑΝΑ ΚΑΝΕΛΛΗ: Δεν θα δευτερολογήσω. Με το ρολόι δουλεύω και έχω τρία λεπτά ακόμα.
     Η Λυρική Σκηνή είναι η ρεαλιστικότερη μορφή ανταγωνιστικότητας της παραγωγικότητας και της αθλιότητας. Δεν έχουμε μουσική σκηνή. 
     Η Λυρική Σκηνή στην Ελλάδα σημαίνει ο μοναδικός φορέας πολιτισμού, ο οποίος λειτουργεί με αμιγώς ελληνικό δυναμικό. Μόνο εκεί μπορούν να πάνε και να δουλέψουν. Και έχετε ακόμα χορωδούς ή χορευτές. Αυτοί πού θα βρουν δουλειά; Θα τους κάνετε και αυτούς με αποκατάσταση; Ή θα πάτε να τους βάλετε τώρα με τη συγχρηματοδότηση να κόβουν διόδια σε κάποιο κτήριο που θα φτιάξετε κάποια στιγμή με κάποιο διαγωνισμό, με τον ίδιο τρόπο που φτιάξατε και την Αττική Οδό; 
     Η Λυρική Σκηνή πήρε άδεια λειτουργίας πέρυσι. Και πού τη δώσατε; Έξοδο κινδύνου έχει; Δεν έχει. Κινδυνεύει από το σεισμό; Κινδυνεύει. Έχετε δει τις συνθήκες  -σαν στρατόπεδο συγκέντρωσης-  κάτω από τις οποίες δουλεύουν; Τους λέτε και χαραμοφάηδες. Έχετε βάλει και με βάση το νόμο, που δεν τον αλλάξατε ούτε νοιαστήκατε, από το 1994 –γιατί να νοιαστείτε;-  που είναι στο πνεύμα του Μάαστριχτ,  έναν  υπερκαλλιτεχνικό διευθυντή, που δεν αφήνει κανέναν να ανασάνει, γιατί πρέπει να είναι η δικτατορία του ενός. Νοιαστήκατε; Μιλάτε, βγαίνετε έξω και λέτε για τα λεφτά που «τρώνε». Ποια λεφτά «τρώνε» σε σχέση με τη σύγκριση; Να σας πω; Διακόσιες σαράντα οκτώ παραστάσεις σε τρεις σκηνές, άστεγοι, με τρύπες στον τοίχο, σε τριακόσιες εξήντα πέντε ημέρες αφαιρουμένων των προβών και των avant premiere.
     Ποιος δουλεύει έτσι; Μισθός; Εννιακόσια ευρώ ο μεγαλύτερος. Τεχνικούς; Στο πεζοδρόμιο τους έχετε στην πραγματικότητα. Δεν ξέρουν τι πάει να πει Δευτέρα, δεν ξέρουν τι πάει να πει Κυριακή. Έχουν δουλέψει ακόμα και σε καφενεία. Να μη μιλήσω για τις παραστάσεις που κάνουν έξω. 
     Δεν είναι συνθήκες αυτές κάτω από τις οποίες δουλεύουν. Πυρασφάλεια; Μα, εδώ η Λυρική Σκηνή δεν έχει ένα κάθισμα που να αξίζει όσο αξίζει μια πόρτα πυρασφαλείας του Μεγάρου Μουσικής που χωρίζει καμπινέ από καμπινέ με κρατικά λεφτά. Και βεβαίως δεν έχει την πρόθεση  η Λυρική Σκηνή να κουβαλάει φθηνές ορχήστρες από δίμετρους δυστυχισμένους Βούλγαρους ή Βουλγάρες από τη Βουλγαρία για να τραγουδήσουν σε ελληνική παραγωγή και να τους ξαναγυρνάει πίσω για τρεις μέρες για να μην ανεβούν τα κόστη και τα έξοδα. 
     Παρακαλώ, τέτοια Λυρική θέλετε; Με τέτοιο κτήριο λαμπερό που να μοιάζει με την όπερα του Σίδνεϋ,εκεί που θα κάνετε την Ντίσνεϊλαντ, αλλά δεν σας βγήκε γιατί πρέπει να την αξιοποιήσετε, στο Φάληρο; Δεν είχατε τη δυνατότητα; Και τι κάνατε και σαν αντιπολίτευση σε τελευταία ανάλυση τόσα χρόνια. Μαζί πάτε στη Λυρική και τα βλέπετε αυτά. 
     Έχετε καθίσει ποτέ ως φοιτητής με φθηνό εισιτήριο; Σαράντα ευρώ κάνει το εισιτήριο στη Λυρική, που θα μου πείτε κρατική πολιτική! Πανευρωπαϊκή πρωτοτυπία. Δεκαπέντε ευρώ κάνει το φοιτητικό. Θα δείτε φοιτητή να πληρώνει –γιατί ψηφίζει πληρώνοντας πια στις μέρες μας- 15 ευρώ και να κάθεται σε στάση παπαγάλου του Μάκη Τριανταφυλλόπουλου στο τέταρτο θεωρείο! Έτσι κάθονται οι φοιτητές για να μπορέσουν να μάθουν.
     Θέλετε να πάμε στο Εθνικό Θέατρο; Χρωστάει η πολιτεία 680.000.000 ευρώ στο Εθνικό Θέατρο. Πάλι στεγαστικό το πρόβλημα και εκεί, για να μη μιλήσουμε για τα εργασιακά. Χρωστάει αυτά τα λεφτά για την αναστύλωση από σεισμούς και από πυρκαγιές. Φράγκο δεν δίνετε. 
     Έχετε εσείς προγραμματισμό στο Εθνικό Θέατρο; Ρωτήστε την Αρβελέρ. Έχει διοικήσει και το «Πομπιντού». Όταν διοικούσε το «Πομπιντού» εφάρμοζε το πενταετές πρόγραμμα του προηγούμενου. Και όταν άρχιζε το πρόγραμμα του επόμενου. Εδώ πώς θα προγραμματίσουν; Σοβαρολογείτε; Ποτέ δεν σας περισσεύουν. 
     Εδώ σε αυτόν το χώρο, εγώ εδώ σαν Βουλευτής, έτσι σε προσωπικό επίπεδο σας το λέω, έχω ντραπεί για τα λεφτά που έχω χαρίσει σε τέσσερις Π.Α.Ε. και κάθε φορά που πάμε στον πολιτισμό δεν έχετε φράγκο να δώσετε. Αν σήμερα είχαμε συζήτηση για τον ΟΛΥΜΠΙΑΚΟ, τον ΠΑΝΑΘΗΝΑΪΚΟ, την Α.Ε.Κ. ή τον ΑΡΗ, χωρίς να υποτιμώ το ποδόσφαιρο, που το λατρεύω σαν λαϊκό αίσθημα, η Αίθουσα θα ήταν γεμάτη. Όταν θέλετε ξοδεύετε λεφτά ακόμα και με τα SMS για να βγει πρώτη η Παπαρίζου, που δεν μου φταίει εμένα τίποτα ως Παπαρίζου. Αλλά τα βρήκατε τα λεφτά από το S.M.S.. Ειδοποιήσατε όλα τα γραφεία Τύπου να κάνουν προβολή έξω. Βάλατε όλες τις πρεσβείες να ενισχύσουν την θέση Νο 5 στη μαζική κουλτούρα της Ευρωπαϊκής Ένωσης. Πότε το κάνατε αυτό για το Εθνικό Θέατρο και τις παραστάσεις έξω; Πότε το κάνατε για το Θέατρο Κουν; Το κάνατε για τους επιχορηγούμενους θιάσους; Και ποιους επιχορηγούμενους; Μάθατε ότι έχουμε την επερώτηση και τους στείλατε τώρα χαρτί να έλθουν την Τετάρτη να σας βρουν, να συζητήσετε τι θέλετε για προγραμματισμό. 
     Τους χρωστάει, κύριε Πρόεδρε…
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κυρία Κανέλλη, να κλείσετε με αυτό. 
     ΛΙΑΝΑ ΚΑΝΕΛΛΗ: …το 70% το Υπουργείο από τις επιχορηγήσεις της προηγούμενης διετίας. Το 70% , το 40%, το 50% και το 60%. Και θέλετε να κάνετε προγραμματισμό; Νομίζετε ότι αν αποκτήσουμε διακόσια θέατρα που φυτοζωούν και διακόσιους θιασάρχες -από μια παλιά πολιτική λανθασμένη, πάρε 500 και γίνε θιασάρχης- θα αποκτήσουμε θέατρο; 
     ΠΡΟΕΔΡΕΥΩΝ (Ιωάννης Τραγάκης): Και με αυτό κλείσατε. 
     ΛΙΑΝΑ ΚΑΝΕΛΛΗ: Όχι, δεν κλείνω με αυτό. Θα κλείσω με μια κουβέντα εάν μου επιτρέπετε, αν σας ενδιαφέρει, επειδή δεν θα ήθελα να μιλάω στο επίπεδο του Θεάτρου Κουν….
     ΠΡΟΕΔΡΕΥΩΝ (Ιωάννης Τραγάκης): Όλους μας ενδιαφέρει. Όμως, κυρία Κανέλλη, κάνατε δύο υπαινιγμούς. 
     ΛΙΑΝΑ ΚΑΝΕΛΛΗ: Δεν έκανα κανέναν υπαινιγμό. 
     ΠΡΟΕΔΡΕΥΩΝ (Ιωάννης Τραγάκης): Αδικείτε τους κυρίους συναδέλφους σας, τους δικούς σας επερωτώντες. 
     Παρακαλώ, με αυτό να κλείσετε. 
     ΛΙΑΝΑ ΚΑΝΕΛΛΗ: Δεν έκανα κανέναν υπαινιγμό. Και να θυμηθείτε κάτι. Ο Γιώργος Λαζάνης και το Θέατρο Κουν, το οποίο κλείνει, έχει ένα άνοιγμα 350.000 ευρώ- που δεν μπορείτε να καλύψετε, κύριε Υπουργέ- και δεν έχει πάρει το 60%. Με έρανο αγοράζονται τα φάρμακα. Και αν βγείτε έξω και τολμήσετε να πείτε ότι οι ηθοποιοί σε αυτόν τον τόπο είναι χαραμοφάηδες, ο ακριβότερος παίρνει 1200 ευρώ. Και είναι πέντε. Και όλοι οι υπόλοιποι, μετά από σαράντα χρόνια σανίδι, 900 ευρώ. 
     Ξέρετε ποια είναι η φράση; Το είπε ο Ελύτης –σας την χαρίζω εσάς προσωπικώς αφού τόσο πολύ ενδιαφέρεστε για την αξία του χρόνου- ότι «όποια χώρα και όποιος λαός πέρασε από πολιτισμό, αργά ή γρήγορα επιστρέφει». Έτσι θα επιστρέψει και ο πολιτισμός στην Ελλάδα όταν αφαιρεθεί από τα χέρια της εξουσίας. 
     ΠΡΟΕΔΡΕΥΩΝ (Ιωάννης Τραγάκης): Ακούστε όμως κάτι, κυρία Κανέλλη. Νομίζω ότι δεν έχετε αντιληφθεί πού βρίσκεστε. 
     ΛΙΑΝΑ ΚΑΝΕΛΛΗ: Κάνετε λάθος. 
     ΠΡΟΕΔΡΕΥΩΝ (Ιωάννης Τραγάκης): Παρακαλώ, καθίστε στη θέση σας. 
     ΛΙΑΝΑ ΚΑΝΕΛΛΗ: Κάνετε λάθος και δεν σας επιτρέπω να με προσβάλλετε για την αίσθησή μου που έχω ευρισκόμενη εδώ μεσα.
     ΠΡΟΕΔΡΕΥΩΝ (Ιωάννης Τραγάκης): Καθίστε κάτω, κυρία Κανέλλη. Ο Πρόεδρος του Σώματος, κυρία Κανέλλη, είναι θεματοφύλακας του Κανονισμού. Κι έχετε υπερβεί κατά πολύ τον Κανονισμό, αν δείτε το χρόνο σας. Δείξαμε μεγάλη ανοχή.
     ΛΙΑΝΑ ΚΑΝΕΛΛΗ: Ευχαριστώ για τη γενναιοδωρία! 
     ΠΡΟΕΔΡΕΥΩΝ (Ιωάννης Τραγάκης): Όχι, δεν θέλω να με ευχαριστήσετε. Να ευχαριστήσετε τους κυρίους συναδέλφους σας που έπονται υμών. Και κλείνει το θέμα. Γιατί τους πήρατε το χρόνο.
     ΛΙΑΝΑ ΚΑΝΕΛΛΗ: Τους εκβιάζετε ότι θα τους κόψετε το χρόνο, δηλαδή. 
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Κοσιώνη, έχετε το λόγο.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε. 
     Καταθέσαμε αυτήν την επερώτηση γιατί θεωρούμε ότι είναι ένα τεράστιο θέμα, που πρέπει να αφορά και τον ελληνικό λαό και τον ευρωπαϊκό γενικότερα. Θα έλεγα, έτσι πολύ συνοπτικά, ότι πολιτισμός είναι το παραγόμενο προϊόν του συνόλου των ανθρώπινων δραστηριοτήτων, των ανθρώπων του χεριού και του πνεύματος. Αυτό σημαίνει ότι είναι προϊόν και κτήμα του λαού. Και θα μπορούσε να αποτελέσει ένα συνεκτικό κρίκο, κοινωνικό συνεκτικό κρίκο στην προσπάθεια που γίνεται από πολλές κατευθύνσεις, της απαξίωσης και του ατομισμού. Καταργείται αυτό που λέγαμε γειτονιά. Θα μπορούσε να αποτελέσει κοινωνικό κρίκο. Δεν είναι επομένως εμπόρευμα, λέμε εμείς. Είναι εμπόρευμα; Με δύο λόγια θα προσπαθήσω να το αποδείξω. Δεν είναι μόνο τα κέρδη που προσκομίζουν κάποιοι, είναι και η προσπάθεια διαστρέβλωσης της πραγματικότητας, της ιδεολογικής αντίληψης που πρέπει να έχει κανείς για τον πολιτισμό.
     Στα μέσα της δεκαετίας του ’80 παρατηρήθηκε μία τεράστια στροφή του μεγάλου επενδυτικού κεφαλαίου σε δύο τομείς παρθένους μέχρι εκείνη την εποχή: τον τομέα της υγείας και τον τομέα του πολιτισμού. Για τον τομέα της υγείας συζητούσαμε και μέχρι χθες. Στον τομέα του πολιτισμού, δεν έχω χρόνο, θα μπορούσε να αναφέρει πολλά πράγματα για να δει κανείς πού πάει η κερδοφορία. Αρχίζει από την Αθήνα, περνάει από τη Θεσσαλονίκη, φτάνει στο Άγιο Όρος, τώρα μάλιστα κάνει και μία παράκαμψη για την Πάτρα – Πολιτιστική Πρωτεύουσα.
     Υπάρχουν τοποθετήσεις και του κόμματος της Νέας Δημοκρατίας –όχι ότι δεν υπάρχουν από το ΠΑ.ΣΟ.Κ., όταν ήταν Κυβέρνηση- και από τον ίδιο τον Υφυπουργό περί μη κρατικοδίαιτου πολιτισμού κ.λπ.. 
     Υπάρχουν ορισμένα συγκεκριμένα πράγματα τα οποία αποδεικνύουν αυτό που ήθελα να πω πιο μπροστά, δηλαδή οι κατευθύνσεις. Το Μάιο του 2003 έγινε η Σύνοδος των Υπουργών Πολιτισμού στη Θεσσαλονίκη. Τι αποφασίστηκε; «Διαμόρφωση ενιαίας ευρωπαϊκής πολιτικής – πολιτιστικής ταυτότητας στη βάση της ευρωπαϊκής πολιτικής αγοράς και με την έννοια του forum και με την έννοια του μάρκετινγκ. Και με την πολιτική και με την εμπορική έννοια του όρου». Εφαρμόζεται αυτό το πράγμα; Εφαρμόζεται. Το βλέπει κανείς ανά πάσα στιγμή. Και προσέξτε, όταν συζητούσαμε για την Πάτρα – Πολιτιστική Πρωτεύουσα, που θα συζητούσαμε για το νομοσχέδιο, το μονομετοχικό φορέα, την ανώνυμη εταιρεία με ιδιωτικοοικονομικά κριτήρια, το μάρκετινγκ από την Πάτρα είχε βγει για το πώς θα πρέπει να γίνει και τι πρέπει να κάνουν οι ιδιώτες. Αλλά υπάρχουν και ορισμένα άλλα χαρακτηριστικά παραδείγματα, τα οποία στα μεγάλα αστικά κέντρα και στην Αθήνα τα γνωρίζουν όλοι. Είναι πασίγνωστο, παραδείγματος χάρη, ότι υπάρχουν σκηνοθέτες, ότι υπάρχουν κινηματογραφιστές, παραγωγοί οι οποίοι είναι μικρομεσαίοι επαγγελματίες και προσπαθούν, βγάζοντας από την καθημερινή ζωή του παρελθόντος ή του παρόντος, να παραγάγουν κάτι το οποίο είναι για να το δώσουν στον ελληνικό λαό πάλι. Έχουν καταδικαστεί σε αφάνεια, ενώ αυτό το ίδιο αντικείμενο το χειρίζονται τέσσερις, πέντε όμιλοι οι οποίοι είναι θυγατρικές εταιρείες μεγάλων ιδιωτικών καναλιών και παίρνουν το 80% των επιχορηγήσεων. Χαρακτηριστικό παράδειγμα.
     Δεύτερον, το Ελληνικό Κέντρο Κινηματογράφου, το οποίο υποτίθεται για να μπορέσει να συντηρηθεί έπρεπε να παίρνει το 1,5% απ’ αυτό που θα έπαιρναν για ιδιωτικά κανάλια κ.λπ.. Κι αυτό έχει καταδικαστεί σε αφανισμό. Και ξέρουμε από το παρελθόν ότι μπορούσε να παραγάγει τέτοια προϊόντα, τα οποία να βοηθήσουν την πολιτική ανάπτυξη. 
     Αλλά μια και το είπα, αν και δεν το συνηθίζω και δεν μου αρέσει πολύ να ασχολούμαι και με τα τοπικά, δηλαδή της περιοχής από την οποία κατάγομαι, το Νομό Αχαΐας, ήθελα να πω για την Πάτρα - Πολιτιστική Πρωτεύουσα για το 2006. 
     Κατ’ αρχήν έγινε ένας χαμός ότι αλλάζει η νοτιοδυτική Ελλάδα, αλλάζει η Πάτρα, θα αναβαθμιστούν τα πάντα κ.λπ.. Και ξέρουμε ότι με την απόφαση αυτή μέσα στα πλαίσια της ανώνυμης εταιρείας έγινε χαμός στην Πάτρα και από το κόμμα της Αξιωματικής Αντιπολίτευσης κυρίως για τις προσλήψεις που γίνονται, ενώ γνώριζαν πάρα πολύ καλά ότι οι προσλήψεις γίνονται με άλλα κριτήρια και όχι από αυτά του δημόσιου τομέα. Ή για εκείνο το γεύμα των πρέσβεων 37.000 ευρώ. 
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Και ενώ γινόταν χαμός και προσπάθεια απαξίωσης και ο ένας πολεμούσε τον άλλον, ξαφνικά άχνα, απόλυτη άχνα, γιατί κατάλαβαν ότι υπάρχει κοινή αντίληψη και των δύο κομμάτων της εξουσίας στο θέμα του πολιτισμού και του παραγόμενου προϊόντος. 
     Ένα άλλο χαρακτηριστικό, το οποίο  έχει σχέση με την πολιτιστική Πρωτεύουσα της Πάτρας, είναι ότι δεν συζητήθηκε ποτέ ποιο θα είναι το παραγόμενο πολιτιστικό προϊόν, τι θέλω να παραγάγουν, τι θέλουν να αναδείξουν. Την ερασιτεχνική δημιουργία που έχει σχέση και με αυτά που έλεγα πιο μπροστά;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα πάρω λίγο χρόνο από τη δευτερολογία μου.
     Χρηματοδοτούνται, παραδείγματος χάριν, για χώρους, όπου θα γίνουν εκδηλώσεις, ιδιωτικά συγκροτήματα, τα οποία αργότερα θα γίνουν ουζερί ή μπουζουξίδικα. Δεν θα είναι υποδομές. Εμένα μου αρέσουν και τα μπουζουξίδικα και τα ουζερί, αλλά λέμε πού πηγαίνουν τα λεφτά. Όψεις κτηρίων θα βαφούν, για να περνά ο ξένος από εκεί και να λέει: Τι ωραία Πάτρα είναι αυτή! Τι Πολιτιστική Πρωτεύουσα είναι! Αλλά να μη φαίνεται ότι έχουμε την Αγία Αικατερίνη με τους γύφτους, όπως λένε, εδώ και δεκαετίες, να μην ακούγεται πουθενά ότι έχουμε προσφυγικά, τα οποία είναι από το 1925 στην ίδια κατάσταση, να μη μιλάμε για τις συνοικίες οι οποίες έχουν εγκαταλειφθεί τελείως. 
     Και θα υπάρχουν υποδομές. Θα πω ένα χαρακτηριστικό παράδειγμα και θα τελειώσω με αυτό, για να έχω λίγο χρόνο στη δευτερολογία. Έχουν γίνει πάρα πολύ μεγάλες και πάρα πολύ καλές αθλητικές εγκαταστάσεις στο παρελθόν στην Πάτρα.  Υποτίθεται ότι είναι υποδομές, όπως θα είναι αυτές για την Πολιτιστική Πρωτεύουσα. Τι υποδομές είναι; Κλείνουν οι περισσότερες, γιατί δεν έχουν στα κολυμβητήρια ούτε να αλλάξουν το νερό, δεν έχουν να πληρώσουν το ρεύμα, δεν έχουν να πληρώσουν για τίποτα και χρησιμοποιούνται για άλλους σκοπούς. Παραδείγματος χάριν, στο Γυμναστήριο «Τόφαλος», το οποίο είναι πάρα πολύ καλό, έγινε η συναυλία του Ρουβά. Δεν έχω τίποτα με το παιδί, αλλά για τον ερασιτεχνικό αθλητισμό ούτε άχνα. Κανένας δεν έχει δυνατότητα πρόσβασης. Άρα είναι για κάποιους συγκεκριμένους, οι οποίοι θέλουν να βγάλουν «money» από αυτήν την υπόθεση, ή δεν είναι; 
     Και κάτι άλλο, κύριε Υπουργέ. Η Πάτρα έχει σαράντα χιλιάδες φοιτητές και έχει και νέους ανθρώπους. Δεν θα μου πείτε βέβαια, γιατί υποτίθεται ότι δεν τα κανονίζετε εσείς αυτά τα πράγματα. Τα κανονίζει η εκτελεστική επιτροπή η οποία είναι διορισμένη από εσάς. Τι θα κερδίσουν αυτοί από τον πολιτισμό; Τι θα καταλάβουν; Θα έχουμε τη δυνατότητα παραγωγής και ανάδειξης της πολιτιστικής ταυτότητας σ’ εκείνη την περιοχή, η οποία έχει τεράστια σημασία λόγω γεωγραφικής θέσης και λόγω κοινωνικής εξέλιξης των τελευταίων χρόνων; Μπορεί να δείξει κανείς όλα αυτά τα τεράστια κτήρια, τα οποία χρησιμοποιούσαν κάποτε και όπου έχουν δώσει τη ζωή τους και την υγεία τους άνθρωποι και τα οποία θα χρησιμοποιηθούν για άλλους λόγους; Αναφέρομαι στην «ΠΕΙΡΑΪΚΗ-ΠΑΤΡΑΪΚΗ», «ΛΑΔΟΠΟΥΛΟΣ» κ.λπ.. Κάποτε εκείνη η περιοχή ήταν τέταρτη από πλευράς οικονομικής ανάπτυξης και σήμερα είναι η φτωχότερη περιοχή της Ευρωπαϊκής Ένωσης. Αυτό θα το ανατρέψει η Πάτρα - Πολιτιστική Πρωτεύουσα επειδή θα κερδίσουν κάποιοι τεράστια ποσά και θα υπάρξει μια πλήρης ιδεολογική διαστρέβλωση του πολιτιστικού προϊόντος, το οποίο θα έπρεπε να παράγει εκείνη η περιοχή; 
     Ευχαριστώ, κύριε Πρόεδρε. Θα έχω τη δυνατότητα να μιλήσω και μετά.
     ΠΡΟΕΔΡΕΥΩΝ (Γεώργιος Σούρλας): Κύριε Αντιπρόεδρε, εξαντλήσατε το χρόνο της δευτερολογίας. 
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα τρεις  μαθητές και μαθήτριες και  δύο συνοδοί από το 1ο Γυμνάσιο Αχαρνών.
     Η Βουλή τους καλωσορίζει και τους εύχεται καλές σπουδές.
     (Χειροκροτήματα απ’ όλες τις πτέρυγες της Βουλής)
     Το λόγο έχει η συνάδελφος κ. Ελπίδα Παντελάκη.
     ΕΛΠΙΔΑ ΠΑΝΤΕΛΑΚΗ: Κύριε Υπουργέ, με τη σημερινή επερώτηση του κόμματός μας, αυτό που βγαίνει ως περιεχόμενο τόσο από την εισήγηση της επερώτησης όσο και από τον εισηγητή μας  και από τους άλλους συντρόφους που μίλησαν και βέβαια από τη Γενική Γραμματέα του κόμματός μας που θα ακολουθήσει στην πορεία, αυτό που θέλουμε να βάλουμε σήμερα -και εγκαλούμε την Κυβέρνηση γι’ αυτό και σας ελέγχουμε- είναι κατ’ αρχήν, στα πλαίσια της δικής σας πολιτικής ως Κυβέρνηση, ζητήματα τα οποία είναι αυτονόητα και έπρεπε να έχουν λυθεί, να έχουν αντιμετωπιστεί σ’ αυτό το σύστημα, μ’ αυτήν την πολιτική, τα θεωρούμε απαράδεκτα, γιατί δεν έχουν αντιμετωπιστεί. Και ποιες δεσμεύσεις θα πάρετε σήμερα, με αφορμή αυτήν την επερώτηση, γι’ αυτά τα ζητήματα τα οποία είναι καυτά και αναφέρονται συγκεκριμένα και στην εισήγησή μας; 
     Εμείς βεβαίως δεν τρέφουμε καμία αυταπάτη εφόσον η προτεραιότητα της οικονομίας είναι η ανταγωνιστικότητα της αγοράς, επόμενο είναι ο πολιτισμός και όλες οι μορφές της τέχνης να ανήκουν σ’ αυτό το περιεχόμενο και την κατεύθυνση. Ο πολιτισμός και οι τέχνες κυρίως περνούν μέσα από την εκπαίδευση. Γι’ αυτό θα ήθελα να αναδείξω ορισμένες πλευρές, σ’ αυτό το σύντομο χρόνο, που έχουν να κάνουν με την αισθητική αγωγή και την καλλιτεχνική παιδεία. Θα μπορούσε βέβαια να αναρωτηθεί κάποιος μήπως μπροστά σ’ αυτές τις συνθήκες, μ’ αυτήν την ισοπέδωση και μ’ αυτό το σχολείο που είναι πραγματικά κομμένο και ραμμένο στα μέτρα της αγοράς που έχει σχέση με το τι προσωπικό θα βγάλει και για ποιους,  είναι πολυτέλεια να μιλάμε τελικά και να είναι περιττή αυτή η συζήτηση. Εμείς πιστεύουμε ότι δεν είναι πολυτέλεια, είναι ανάγκη. 
     Εμείς βέβαια έχουμε μια διαφορετική αντίληψη συνολικότερα και για τα ζητήματα του πολιτισμού και της εκπαίδευσης και για τα ζητήματα της αισθητικής αγωγής και της καλλιτεχνικής παιδείας, που βέβαια συνάδει με μια άλλη οικονομική πολιτική, με έναν άλλο πολιτισμό. 
     Δεν είναι αυτό τώρα που εγώ θέλω να αναδείξω. Θέλω να σας πω το εξής. Κύριε Υπουργέ, δεν δικαιούσθε να πάτε τα πράγματα πιο κάτω από εκεί που βρίσκονται. Γιατί αν δεν μπορείτε, εν πάση περιπτώσει, να δημιουργήσετε κάποιες βελτιώσεις, δεν μπορείτε να πάτε πιο κάτω. Και δυστυχώς με συγκεκριμένα παραδείγματα η εμπειρία λέει ότι η αισθητική αγωγή και η καλλιτεχνική παιδεία υποβαθμίζεται, απαξιώνεται σε όλη την κλίμακα της εκπαίδευσης. Βεβαίως αυτό είναι αρκετά χρόνια, από το 1997, ιδιαίτερα το κρίσιμο διάστημα της εκπαιδευτικής μεταρρύθμισης. Έχετε όμως συγκεκριμένη ευθύνη στο διάστημα που είστε Κυβέρνηση γιατί έχετε πάρει και συγκεκριμένους νόμους και ρυθμίσεις για να την υποβαθμίσετε. 
     Ξεκινώντας από την πρωτοβάθμια εκπαίδευση αυτό που θα μπορούσε κανείς να πει, αυτό που βιώνει ο κόσμος, τα παιδιά αλλά και οι εκπαιδευτικοί είναι ότι στο καθημερινό πρόγραμμα όλα μεταφέρονται στο ολοήμερο και οι περιπτώσεις τελικώς της διδασκαλίας των ειδικών αυτών μαθημάτων είναι ουσιαστικά διάλειμμα. 
     Πριν μπω στη μέση εκπαίδευση στα γυμνάσια και στα λύκεια ας θυμηθούμε τι έγινε με τα μουσικά γυμνάσια. Τα τριάντα πέντε μουσικά γυμνάσια που είχαν ξεκινήσει εδώ και δεκαοκτώ χρόνια ήταν σε ένα πειραματικό στάδιο με όλα αυτά τα μεγάλα λόγια για το χαρακτήρα της καλλιτεχνικής παιδείας για το σκοπό μετά και τον επαγγελματισμό. Τι έχει γίνει τόσα χρόνια μετά; Υπάρχει συνευθύνη και δική σας αλλά και συνευθύνη με τα ζητήματα που υπάρχουν τώρα. Εσείς για παράδειγμα αν αφαιρέσατε με την απόφασή σας στις 2 Σεπτεμβρίου 2005 εννέα ώρες απ’ αυτά τα μαθήματα και με την τελευταία μας επίκαιρη ερώτηση που κάναμε πριν από δέκα μέρες μάθαμε -με τα γενικότερα ζητήματα και με τα μουσικά σχολεία- ότι ενάμιση μήνα μετά το άνοιγμα των σχολείων διορίσατε πεντακόσιες αναπληρωτές και ωρομισθίους. Αυτό και μόνο δείχνει τι αποτυχία έχει όλο αυτό. Τα ειδικά σχολεία, όπως γνωρίζετε, έχουμε την άποψη ότι πρέπει να μπουν στο ενιαίο σχολείο και μέσα από την ενιαία εκπαίδευση να υπάρχουν και ειδικά τμήματα που θα δουν ορισμένα τέτοια ζητήματα. 
     Αλλά και αυτό το ιδιαίτερο που θέλετε να κάνετε, δείτε πού έχει πάει. Γιατί ακριβώς είναι το συγκεκριμένο περιεχόμενο της πολιτικής σας να τα απαξιώνετε. Είναι ταξική δηλαδή αυτή η πολιτική. Προσέξτε τώρα τι γίνεται στα γυμνάσια και τα λύκεια. Όχι ότι δεν το ξέρετε. Τι θέση όμως θα πάρετε; Σας έχουν εγκαλέσει οι φορείς των μαθητών, των σπουδαστών για όλα αυτά τα ζητήματα. Απαντήσεις δεν έχετε δώσει μέχρι τώρα αλλά αντιθέτως αυτό που γίνεται στα γυμνάσια, που είναι καθρέφτης του ανταγωνιστικού σχολείου, ποιο είναι; Ότι μειώνονται στο λιγότερο δυνατό αυτές οι ώρες που υπάρχουν στα καλλιτεχνικά μαθήματα. Και αν θέλετε και κάτι άλλο, αυτό που διαπερνάει και την αντίληψη στον κόσμο είναι ότι η αισθητική αγωγή και η καλλιτεχνική παιδεία είναι τα καλλιτεχνικά και η μουσική στο σχολείο. Εμείς τα αντιμετωπίζουμε με μια άλλη αντίληψη. Ότι βεβαίως είναι αυτά, αλλά εμείς θέλουμε αυτή η αντίληψη να διαπερνά όλη τη ραχοκοκαλιά της γενικής παιδείας μέσα στον κορμό και να αφορά και τους εκπαιδευτικούς, οι οποίοι δεν έχουν αυτή την ειδίκευση, για να μπορούν ακριβώς να εμπνέουν τα παιδιά, να βγαίνουν χαρούμενα μέσα από το μάθημα, να βγαίνουν με έμπνευση. Και αυτό έχει ιδιαίτερη σημασία. 
     Όσο γι’ αυτά τα μαθήματα της Ζωγραφικής και της Μουσικής είναι ντροπή. Κύριε Υπουργέ, δεν ξέρω αν έχετε δει αυτό το βιβλίο της Μουσικής. Εδώ έχω τα βιβλία της πρώτης και της δευτέρας γυμνασίου. Είναι ντροπή. Και η ντροπή δεν απευθύνεται στους δασκάλους που κουράστηκαν, μόχθησαν για να παρουσιάσουν αυτά τα κείμενα. Αλλά δεν είναι δυνατόν στην εποχή μας της σύγχρονης τεχνολογίας με τέτοια βοηθήματα που μπορούν να έχουν, να διαβάζουν θεωρητικά τη μουσική, να έρχονται σ’ επαφή με τους μουσικούς πολιτισμούς του κόσμου χωρίς ακούσματα. Είναι απαράδεκτο. Δεν έχει ξαναγίνει. Μα, δεν υπάρχουν χρήματα, να πάρει η ευχή, μέσα στη δημοσιονομική πειθαρχία; Όλα μέσα; Τα πάντα;
     Κρατήστε λίγο τα προσχήματα.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Κύριε Πρόεδρε, θα κάνω χρήση δύο λεπτών από τη δευτερολογία μου.
     Αυτή είναι η κατάσταση.
     Γι’ αυτό, λοιπόν, λέμε το εξής: Προσέξτε μην πάει και πιο κάτω. Και θα πάει πιο κάτω. Διότι για να βελτιωθεί η κατάσταση πιστεύουμε ότι είναι ζήτημα κινήματος αντίστασης στο χώρο της εκπαίδευσης, στο χώρο των μαθητών, των σπουδαστών, των φοιτητών γενικότερα.
     Υπάρχει όμως και ένα άλλο κομφούζιο, μία δύσκολη κατάσταση στην ανώτατη και επαγγελματική εκπαίδευση, που είναι συγκεκριμένη πολιτική επιλογή αυτή που υπάρχει και έχει σχέση με τις γενικότερες κατευθύνσεις, που έχουν χαραχθεί στη Μπολόνια και στην Πράγα, που βεβαίως εξειδικεύουν τα ζητήματα της εκπαίδευσης.
     Εγώ θέλω να πω μία κουβέντα σε αυτό. Ουσιαστικά αυτό που επιδιώκεται είναι να παράγει λίγους από τη μια μεριά αποφοίτους θεωρητικής τέχνης, καλλιτεχνικής δημιουργίας, μία ελίτ δηλαδή που θα είναι στα μέτρα ακριβώς της εποχής μας, αυτής της κυρίαρχης πολιτικής, που θα είναι μακριά από το λαό η τέχνη που θα δημιουργούν, που ο λαός θα είναι αποξενωμένος από αυτήν την τέχνη. Από την άλλη πλευρά αυτή η μάζα, οι μεγάλοι απόφοιτοι, -που θέλετε να είναι μάζα- θα είναι υποταγμένη στην παντοδυναμία της αγοράς, που θα διαχειρίζεται το πολιτιστικό προϊόν της βιομηχανίας του θεάματος με σκοπό τη χειραγώγηση των συνειδήσεων και την αύξηση των κερδών των επιχειρηματιών στον τομέα αυτό. 
     Επιτέλους, ξεκαθαρίστε τα πράγματα. Τι θα γίνει; Θα διδάσκεται η τέχνη; Οι πανεπιστημιακοί δάσκαλοι θα διδάσκουν τέχνη; Στη συνέχεια, οι καθηγητές στα σχολεία θα διδάσκουν τέχνη; Τι θα γίνεται; 
     Το πρόβλημα, λοιπόν, που υπάρχει, είναι το πώς θα αντιμετωπίσετε την ανεργία των διαφόρων κατηγοριών, τη μια με τους αρχιτέκτονες, την άλλη με τους αποφοίτους των ΤΕΙ, την άλλη με τα ολοήμερα και τα ωρομίσθια. Δεν υπάρχει ένας σχεδιασμός στο τι περιεχόμενο θέλετε να υπάρχει, αλλά διάφορες κατηγορίες όπου τη μία δίνουν στο Α.Σ.Ε.Π., την άλλη υπάρχουν οι ωρομίσθιοι με δώδεκα ώρες το πολύ την εβδομάδα που παίρνουν 528 ευρώ το μήνα και χρειάζεται σε κάποιο νομό να περάσουν και δέκα χωριά για να πάνε. 
     Αυτά τα λέω για να βγάλει κάποια συμπεράσματα και ο κόσμος, που μας ακούει αυτήν τη στιγμή –και μας ακούει πολύς κόσμος σήμερα- κύριε Υπουργέ. 
     Το αποτέλεσμα της κατάργησης της επετηρίδας είναι αυτό. Και έχει δημιουργηθεί τώρα μία νέα δεύτερη γενιά επιτυχόντων της επετηρίδας, που δεν έχουν διοριστεί.
     Βεβαίως, μέσα σε όλη αυτή την κατάσταση υπάρχουν οι εκατοντάδες ιδιωτικές σχολές ανά τομέα τέχνης, όπου φοιτούν εκατοντάδες χιλιάδες νέοι, που μόνο στα ωδεία της Αττικής φοιτούν, όπως γνωρίζετε, εβδομήντα χιλιάδες σπουδαστές. Άρα, την καλλιτεχνική παιδεία –είναι σαφέστατο αυτό- τη λυμαίνεται το κεφάλαιο.
     Υπάρχει υψηλό κόστος για τη λαϊκή οικογένεια και άγρια εκμετάλλευση γι’ αυτούς που δουλεύουν για πρακτική εξάσκηση και γι’ αυτούς που βγαίνουν στην πορεία στην αγορά εργασίας.
     Τελειώνοντας, θα ήθελα την προσοχή σας, κύριε Υπουργέ, για ένα ζήτημα, το οποίο πιστεύω πως είναι απαράδεκτο. Θα καταλάβετε ότι είναι πολύ σοβαρό το πρόβλημα. Αναδείξαμε τα ζητήματα των καλλιτεχνών. Κοιτάξτε, γενικότερα, είναι εκρηκτικά. Υπάρχουν, όμως, ορισμένα πράγματα  που πρέπει επιτέλους να αντιμετωπιστούν. Και η Κυβέρνηση έχει ευθύνη. Και μη μου πείτε ότι δεν εμπλέκεται ακριβώς το δικό σας Υπουργείο, γιατί, όντως εμπλέκεται. 
     Οι ηθοποιοί που δουλεύουν στην τηλεόραση, στα οπτικοακουστικά μέσα είναι εξακόσιοι άνθρωποι χωρίς σύμβαση. Ούτε καν σε συνθήκες μισθωτής δουλείας. Ευτελισμός. Δεν πληρώνονται. Τους πληρώνουν όποτε θέλουν. Το θέμα είναι ότι υπήρξε σύμβαση, που είχε υπογραφεί μαζί με τους εργοδότες. Και ποιο είναι το πρόβλημα, για το οποίο λένε ότι είναι ντροπή, είναι πρόκληση, είναι απαράδεκτο; Το ότι το Υπουργείο Εργασίας δεν κήρυξε αυτή τη σύμβαση υποχρεωτική. Μόνο, δηλαδή, ισχύει για τους πολύ μεγάλους ομίλους σε όλα τα ζητήματα, σε όλους τους τομείς; Επιτέλους, κρατήστε τα προσχήματα!
     Τελειώνοντας -αναφέρομαι και στην εισήγηση- θέλω να αναφερθώ σε κάτι που έχει σχέση με τους σκηνοθέτες, με τους κινηματογραφιστές, με τους παραγωγούς. Θέλετε να εξαφανίσετε τελείως τους μικρούς; Τελείως; Αυτός ο κόσμος μοχθεί, υποφέρει. Υπάρχουν συγκεκριμένες δεσμεύσεις και αποφάσεις, που έχουν εγκριθεί για παραγωγή ταινιών. Επιτέλους, τι άλλο θέλετε; Μόνο τρεις, τέσσερις, πέντε όμιλοι στην Ελλάδα θα κάνουν παραγωγές; Οι άλλοι όλοι θα πεθάνουν; Υπάρχει κάτι συγκεκριμένο: Απόδοση του 1,5% των τηλεοπτικών σταθμών και ενίσχυσή τους εδώ και τώρα. Αυτό δεν είναι ζήτημα δέσμευσης. Έπρεπε να είχε γίνει χθες.
     Θέλω να σας πω το εξής: Το κόμμα μας, εμείς, όχι μόνο τώρα –κάνουμε προσπάθεια με αυτές τις αδυναμίες κι εμείς δεν τα έχουμε όλα λυμένα- αλλά θα κάνουμε προσπάθεια και στη συνέχεια και θα δείξουμε ακόμα καλύτερα, με μεγαλύτερη ικανότητα τη δουλειά μας στον κόσμο όχι μόνο για να σας εκθέσουμε, αλλά ακριβώς για να αναπτυχθεί ένα δυνατό κίνημα πολιτισμού από όλους τους εμπλεκόμενους, συνολικά από το λαό, ενάντια σε αυτή την πολιτική συνολικότερα. Είναι ανάγκη να διεκδικηθεί μία άλλη εξουσία, για να μπορεί και ο πολιτισμός να έχει τη θέση που του αξίζει.
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Κυρία Παντελάκη κι εσείς εξαντλήσατε τη δευτερολογία σας.
     ΕΛΠΙΔΑ ΠΑΝΤΕΛΑΚΗ: Κύριε Πρόεδρε, θα δευτερολογήσω μόνο για ένα λεπτό.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Τσιόγκας.
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
     Εγώ συνειδητά επέλεξα να ξεκινήσω την ομιλία μου μ’ ένα σοβαρότατο πρόβλημα των εργατών της τέχνης και του πολιτισμού: Το ασφαλιστικό και το συνταξιοδοτικό των καλλιτεχνών, που δεν έχουν εργοδότες, και αυτοί είναι οι συγγραφείς, οι εικαστικοί, οι μουσουργοί και γενικώς όσοι εργάζονται χωρίς εργοδότη. Το ΠΑ.ΣΟ.Κ. τους πέταξε κυριολεκτικά στην ψάθα. Τους πήγε στο Τ.Ε.Β.Ε. για αυτασφάλιση. Η Κυβέρνηση, η δική σας Κυβέρνηση, δεσμεύθηκε από τον Ιούνιο του 2004 ότι θα συζητήσει το ασφαλιστικό και το συνταξιοδοτικό των καλλιτεχνών. Οι ίδιοι κατέθεσαν πρόταση νομοθετικής ρύθμισης στον κ. Τατούλη. Από τότε μέχρι τώρα η Κυβέρνηση δεν έχει κάνει τίποτα. Θέλουμε να απαντήσετε σήμερα.
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Έχει φύγει ο κ. Τατούλης, κύριε Πρόεδρε.
     ΔΗΜΗΤΡΙΟΣ ΤΣΙΟΓΚΑΣ: Έφυγε ο κύριος Υπουργός. Η συζήτηση συνεχίζεται, κύριε Πρόεδρε;
     ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, θα διακόψουμε για λίγα λεπτά. Επειδή έρχεται και η κυρία Πρόεδρος και θα γίνει στη συνέχεια η ορκωμοσία της νέας συναδέλφου, θα συνεχίσετε την αγόρευσή σας μετά.
     ΔΗΜΗΤΡΙΟΣ ΤΣΙΟΓΚΑΣ: Σύμφωνοι, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, διακόπτουμε για λίγα λεπτά.
     (ΔΙΑΚΟΠΗ)
     (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
     Κύριοι συνάδελφοι, θα προβούμε στην ορκωμοσία της συναδέλφου κ. Βαρβάρας Νικολαΐδου, σε αντικατάσταση του κ. Ιωάννη Πατσιλινάκου, ο οποίος υπέβαλε την παραίτησή του από το βουλευτικό αξίωμα.
     Καλείται η Βουλευτής κ. Βαρβάρα Νικολαΐδου να προσέλθει και να δώσει το νενομισμένο όρκο ενώπιον του εκπροσώπου της Εκκλησίας.
     (Στο σημείο αυτό προσέρχεται η Βουλευτής κ. Βαρβάρα Νικολαΐδου και δίνει τον παρακάτω όρκο:
     «Ορκίζομαι στο όνομα της Αγίας και Ομοούσιας και Αδιαίρετης Τριάδος να είμαι πιστή στην πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου»).
     (Χειροκροτήματα από όλες τις πτέρυγες της Βουλής)
     ΠΡΟΕΔΡΟΣ (Άννα Μπενάκη-Ψαρούδα): Άξια, άξια!
     ΟΛΟΙ ΟΙ ΒΟΥΛΕΥΤΕΣ: Άξια, άξια!
     ΠΡΟΕΔΡΟΣ (Άννα Μπενάκη-Ψαρούδα): Συγχαρητήρια και σας εύχομαι καλή θητεία!
     Κύριε Τσιόγκα, έχετε το λόγο.
     ΔΗΜΗΤΡΙΟΣ ΤΣΙΟΓΚΑΣ: Από το 2000 έχουν να αποδοθούν οι λεγόμενες τιμητικές συντάξεις των καλλιτεχνών χωρίς εργοδότες. Το 2002 το ΠΑ.ΣΟ.Κ. τροποποίησε τη νομοθεσία και έβαλε ως προϋπόθεση να είναι ήδη για ένα χρόνο ασφαλισμένοι σε φορέα κύριας ασφάλισης, με την ιδιότητα που ζητούν τη σύνταξη. Αυτή την προϋπόθεση δεν την έχει κανένας, λόγω του ότι είναι ανασφάλιστοι, με αποτέλεσμα όλοι αυτοί σήμερα να είναι στον «αέρα». Δεσμευθήκατε ότι θα αντιμετωπίσετε το πρόβλημα των τιμητικών συντάξεων και όμως δεν κάνατε τίποτα.
     Εδώ, σε αυτές τις καταστάσεις, κύριε Υπουργέ, είναι γραμμένα τα ονόματα όλων αυτών, ορισμένοι από τους οποίους έχουν πεθάνει, κάποιοι άλλοι είναι βαριά άρρωστοι και δεν έχουν πάρει ακόμα σύνταξη. Θέλουμε, λοιπόν, να δώσετε τώρα τις τιμητικές συντάξεις, μέχρι να λυθεί οριστικά το συνταξιοδοτικό των καλλιτεχνών. Είναι άνθρωποι που βρίσκονται στην ψάθα. Είναι εδώ, στα θεωρεία, και σας ακούνε. Είναι άνθρωποι που έδωσαν τη ζωή τους για το χώρο της τέχνης και ενώ τους αποδόθηκε ο τιμητικός τίτλος, δεν παίρνουν σύνταξη. Γίνεται ο νόμος που τους δίνει σύνταξη και αυτοί να μην την παίρνουν; Και, όμως, αυτά συμβαίνουν.
     Εμείς, λοιπόν, λέμε να καταργηθεί αυτός ο νόμος του ΠΑ.ΣΟ.Κ., να δοθούν οι τιμητικές συντάξεις, μέχρι να γίνει τροποποίηση του νόμου και βεβαίως να δοθούν στους δημιουργούς, στους εργάτες της τέχνης, οι συντάξεις που πρέπει να πάρουν.
     Κυρίες και κύριοι Βουλευτές, ο πολιτισμός είναι ανάγκη και δικαίωμα για όλους τους εργαζόμενους. Οι εργαζόμενοι δεν πρέπει να είναι παθητικοί δέκτες των προϊόντων του πολιτισμού, των μεγαλοεπιχειρηματιών, αλλά να συμμετέχουν δημιουργικά για την ενίσχυση, την ανάδειξη, την προβολή της ερασιτεχνικής δημιουργίας, η οποία πρέπει να στηρίζεται από την πολιτεία. Οι εργαζόμενοι πρέπει να εργάζονται για την ανάδειξη του πολιτισμού της εργατικής τάξης και ταυτόχρονα να απαιτούν, να αγωνίζονται και να δημιουργούν υποδομές και συνθήκες για την ανάπτυξη της λαϊκής τέχνης, του λαϊκού πολιτισμού, κόντρα σε κάθε προσπάθεια ιδιωτικοποίησης του πολιτισμού, η οποία οδηγεί στη διαφθορά του.
     (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Ο πολιτισμός πρέπει να είναι κτήμα του ελληνικού λαού, γιατί μέσα από την ενασχόληση των εργαζομένων με τον πολιτισμό και την καλλιτεχνική δραστηριότητα, το θέατρο, το χορό, το τραγούδι, τον κινηματογράφο, τη ζωγραφική, τη γλυπτική, τη φωτογραφία οι εργαζόμενοι θα μπορούν να αναπτύσσουν τις ικανότητές τους, τη φαντασία τους, το ταλέντο τους. Η μελέτη λογοτεχνικών βιβλίων, το διάβασμα γενικότερα, βοηθάει στην κριτική σκέψη των εργαζομένων. Η ζωντανή παρακολούθηση καλλιτεχνικών παραστάσεων, η συμμετοχή σε συλλογικές προσπάθειες βοηθούν τους εργαζόμενους να κρίνουν σωστά για τον πολιτισμό, που έχει ανάγκη ο κόσμος, να απορρίπτουν την εμπορευματοποίηση του, να δημιουργούν προϋποθέσεις για την ανάπτυξη της ερασιτεχνικής δημιουργίας. 
     Πώς, όμως, θα γίνουν αυτά, κύριε Πρόεδρε, όταν ο εργάτης απασχολείται με ελαστικά ωράρια, όταν αναγκάζεται να κάνει δεύτερη δουλειά, όταν ο αγρότης ξημεροβραδιάζεται στο χωράφι, όταν πάει και πέφτει ψόφιος στο σπίτι και κοιμάται με το «χαζοκούτι»;
     Ο πολιτισμός είναι βαθιά ταξικός. Η ανάπτυξη του καπιταλισμού οδηγεί στην εμπορευματοποίηση και ιδιωτικοποίηση του πολιτισμού. Μεγάλα μονοπώλια ελέγχουν όλη την πολιτικοπνευματική δραστηριότητα. Είναι οι ιδιοκτήτες των μέσων μαζικής παραπληροφόρησης και χειραγώγησης του λαού, αφού συγκεντρώνουν στα χέρια τους ραδιοφωνικούς, τηλεοπτικούς σταθμούς, μουσικές εταιρείες με τα οποία υπαγορεύουν τα ιδεώδη και τα γούστα τους. Η συγκέντρωση των μέσων παραγωγής και διανομής πολιτιστικών έργων, μέσων διασκέδασης και ικανοποίησης αναγκών στον ελεύθερο χρόνο σε ελάχιστα μονοπωλιακά συγκροτήματα και η ανάπτυξη συστηματικής πολιτικής σε βάρος του ελεύθερου χρόνου έχει δυσμενή αποτελέσματα.
     Επιδεινώνεται το πνευματικό και πολιτιστικό περιβάλλον. Ενισχύονται αντιδραστικά πρότυπα συμπεριφοράς και αντιλήψεων. Ο τρόπος ζωής μεγαλώνει την απομόνωση, δυσκολεύει τις φιλικές σχέσεις, τις συλλογικές δραστηριότητες. Ενισχύεται η ατομική και παθητική στάση. Η κυρίαρχη πολιτική θέλει την εργατική τάξη θεατή της ίδιας της ζωής, να βολεύεται με τα προκατασκευασμένα υποκατάστατα των πραγματικών αναγκών της και να προσαρμόζεται στα κυρίαρχα πρότυπα, που προβάλλονται από το κράτος και τα μονοπώλια του θεάματος και του ακροάματος, να καταναλώνουν τα προϊόντα της ιμπεριαλιστικής υποκουλτούρας.
     Σε αυτές τις συνθήκες επιβάλλεται η ανάπτυξη της συλλογικότητας σε αντίθεση με τη συνεχόμενη πριμοδότηση του ατομικισμού. Η διεκδίκηση του ελεύθερου χρόνου για δημιουργία, αποτελεί όρο για την ολόπλευρη διαμόρφωση δημιουργικής προσωπικότητας. Προϋποθέτει μείωση του εργάσιμου χρόνου, αυτό που ζητά σήμερα η εργατική τάξη, το τριανταπεντάωρο. Απαιτεί αύξηση των αποδοχών στα 1300 ευρώ μισθό και στα 52 ευρώ το μεροκάματο. Συνδέεται με την ανάπτυξη του λαϊκού πολιτισμού με την ενεργητική στάση ζωής.
     Το Κομμουνιστικό Κόμμα Ελλάδας διεκδικεί την ικανοποίηση των αναγκών για πολιτισμό, αθλητισμό, δημιουργική ενασχόληση της νεολαίας κατά τον ελεύθερο χρόνο. Επιδιώκει να συμβάλλει στη διαμόρφωση ενός μορφωτικού πολιτιστικού ρεύματος στην εργατική τάξη και στη νεολαία, που θα διεκδικεί όχι μόνο περισσότερο χρόνο, αλλά θα παρεμβαίνει και στην ποιότητά του, θα καλλιεργεί την ανάγκη για πνευματική και πολιτιστική αναβάθμισή του και θα διεκδικεί την ικανοποίησή της.
     Είναι ανάγκη να αναπτυχθεί η πολιτιστική δραστηριότητα, η ερασιτεχνική δημιουργία μέσα από πολιτιστικούς συλλόγους, από το εργατικό κίνημα, τα συνδικάτα, τους φοιτητικούς συλλόγους, τα νεολαιίστικα σχήματα, τους πολιτιστικούς συλλόγους στα χωριά. 
     Η διαμόρφωση των προϋποθέσεων για την ολόπλευρη βελτίωση των υλικών όρων ζωής του λαού, για την πνευματική και πολιτιστική ανάπτυξη δεν μπορεί να προέλθει από επιμέρους παρεμβάσεις και διεκδικήσεις όσο πετυχημένες και χρήσιμες και αν είναι. Χρειάζονται βαθιές αλλαγές στο σύνολο της κοινωνίας για να είναι ο εργαζόμενος λαός, η νεολαία και η προοπτική τους στο επίκεντρο και όχι τα κέρδη των καπιταλιστών. 
     Κύριε Υπουργέ, στη δευτερολογία μου θα αναπτύξω και τα ζητήματα που έχουν σχέση και με τα περιφερειακά θέατρα. 
     ΠΡΟΕΔΡΕΥΩΝ (Γεώργιος Σούρλας): Δικαίωμα σε δευτερολογία έχουν ο κ. Χουρμουζιάδης για έξι λεπτά και ο κ. Τσιόγκας για τρία λεπτά και να καθορίσετε την πορεία σας. Οι άλλοι εξαντλήσατε το χρόνο. 
     ΕΛΠΙΔΑ ΠΑΝΤΕΛΑΚΗ: Ένα λεπτό δεν έχω, κύριε Πρόεδρε, και εγώ;
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Τριάντα δευτερόλεπτα δεν είναι, κύριε Πρόεδρε, τώρα…!
     ΠΡΟΕΔΡΕΥΩΝ (Γεώργιος Σούρλας): Θα ζητήσω την έγκριση του Σώματος.
      ΑΝΔΡΕΑΣ ΛΟΒΕΡΔΟΣ:  Την έχετε, κύριε Πρόεδρε!
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Πολιτισμού κ. Πέτρος Τατούλης.
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, νομίζω ότι πράγματι η πρωτοβουλία του Κομμουνιστικού Κόμματος Ελλάδος να έρθει με αυτήν την επερώτηση και να συζητήσουμε τα προβλήματα και τα ζητήματα του πολιτισμού είναι προς μία θετική κατεύθυνση, γιατί μέσα από ένα μεστό διάλογο, μέσα από μία νηφάλια προσέγγιση, μέσα από την ανταλλαγή των απόψεων και των θέσεων ουσιαστικά θα βρούμε εκείνα τα απαραίτητα στοιχεία, τα οποία απαιτούνται προκειμένου η πολιτική στον πολιτισμό να δημιουργεί θετικά ερείσματα, θετικούς δρόμους για όλη την κοινωνία. Θα ήθελα από την πρώτη στιγμή να πω ότι συμφωνώ στη γενική διαπίστωση ότι οι πολιτικές στον πολιτισμό μπορεί να έχουν μόνο ένα κοινό σημείο αναφοράς. 
     Θα έλεγα ότι με εξέπληξε θετικά η προσπάθεια συσχέτισης της καθημερινής ζωής των πολιτών με την έννοια του καθημερινού πολιτισμού και θεωρώ ότι είναι μία θετική προσέγγιση, γιατί αυτομάτως αναδεικνύει με τον καλύτερο τρόπο ότι όλες οι πτέρυγες της Βουλής, όλα τα πολιτικά κόμματα θα πρέπει να έχουν ένα ιδιαίτερο ενδιαφέρον στο οποίο θα πρέπει να στραφούν. Εκείνο όμως που πρέπει να μας απασχολήσει είναι ποιες είναι οι πολιτικές εκείνες που απαιτούνται για να συγκροτήσουμε σε καθαρώς πρακτικό επίπεδο όλες αυτές τις πολιτικές, που θα ενισχύουν την κοινωνική συνοχή, γιατί ο πολιτισμός και γενικότερα η δημιουργία, ανεξάρτητα από ποια οπτική γωνία την προσεγγίζουμε, απαιτεί το αυτονόητο και το αυτονόητο κατά τη γνώμη μου είναι αυτό που αναδείχθηκε, ότι απαραίτητη προϋπόθεση είναι οι πολιτικές όλων μας, όλες οι πολιτικές να στοχεύουν στη διατήρηση ενός κλίματος κοινωνικής συνοχής. 
     Αυτομάτως βέβαια έρχεται η δεύτερη διαπίστωση και αυτό νομίζω ότι είναι μια γενικότερη πολιτική προσέγγιση, διότι ασφαλώς το θέμα είναι πολιτικό και έχει να κάνει με το σύνολο των πολιτικών δραστηριοτήτων. Πολιτικές δραστηριότητες οι οποίες δημιουργούν μια διεύρυνση της ψαλίδας και του ανοίγματος των κοινωνικών ανισοτήτων ουσιαστικά δεν διευκολύνουν το πρώτο, το αυτονόητο, την κοινωνική συνοχή.
     Δεν θα ήθελα να επιρρίψω ευθύνες κάνοντας μια, θα έλεγα, τελεολογική κριτική στις πολιτικές που παραλάβαμε, γιατί ασφαλώς και είναι γνωστό σε όλους ότι η πολιτική πράξη, η πολιτική δράση, δεν είναι μια οιονεί στατική ενέργεια, αλλά είναι μια ενέργεια η οποία επηρεάζει διαχρονικά όλο το σύνολο των κοινωνικών φαινομένων. Εξ αυτού, λοιπόν, προκύπτει ότι οφείλω να κάνω και αυτήν την κριτική και θα την κάνω. Θα την κάνω, όμως, όχι με το αίσθημα, το να επιμερίσω ευθύνες, αλλά με τη δυνατότητα να διακρίνω διαφορετικά ποιοτικά και ποσοτικά στοιχεία στις διάφορες πολιτικές προσεγγίσεις, ως προς το επίπεδο βέβαια των πολιτικών δράσεων.
     Θα έλεγα, λοιπόν, ότι το δεύτερο στοιχείο που προκύπτει είναι αυτό που περισσότερο μας ενδιαφέρει ως πολιτικούς και ως πολιτικές. Πώς εμείς, οι σύγχρονοι πολιτικοί, πώς τα σύγχρονα πολιτικά κόμματα μπορούν να παρακολουθούν με σοβαρότητα όλα αυτά τα στοιχεία που προσδιορίζουν και προδιαγράφουν σε επίπεδο ποιοτικό, αλλά και σε επίπεδο ποσοτικό την κοινωνιολογική εξέλιξη της σύγχρονης κοινωνίας. ΄Η καλύτερα ποια ήταν αυτά τα στοιχεία που προσδιόρισαν την κοινωνιολογική μας εξέλιξη. Και αυτό το λέω, όχι αυθαιρετώντας, αλλά έχοντας τη βαθύτατη πεποίθηση ότι οι κοινωνίες εξελίσσονται, τα κοινωνιολογικά στοιχεία εξελίσσονται και έχουν άμεση σχέση με την ίδια την εξέλιξη του πολιτισμού. Και όχι μόνον αυτό, αλλά πάω και παραπέρα τη σκέψη μου, τα σύγχρονα φαινόμενα, που αποτυπώνουν τη σύγχρονη δημιουργία στην εξελικτική τους διαδικασία αποτυπώνουν και την κοινωνιολογική  εξέλιξη. 
     Κυρίες και κύριοι συνάδελφοι, θα ήθελα κάνοντας αυτές τις διαπιστώσεις να βρούμε μια κοινή γλώσσα για να μπορέσουμε να μιλήσουμε, για να μπορέσουμε να συζητήσουμε, για να μπορέσουμε να διαλλαγούμε σε αυτήν την ιστορία, για να μπορέσουμε, έστω και κάτω από τις ακραίες, διαφορετικές προσεγγίσεις, όπως για παράδειγμα ότι ο πολιτισμός αποτελεί την αποτύπωση και την αντανάκλαση του επιπέδου της ταξικής πάλης, κάτι που εγώ δεν το αποδέχομαι, μπορούμε, όμως, να βρούμε κοινά στοιχεία αναφοράς, τα οποία θα αποτελέσουν στη γενικότερη στρατηγική μας παραδοχή αυτές τις συμφωνίες που απαιτούνται, για να συναινέσουμε σε αυτό το μίνιμουμ επίπεδο, το ελάχιστο επίπεδο. 
     Θεωρώ ότι είναι απαραίτητα αυτά τα θέματα, γιατί ασφαλώς αν δεν μπορέσουμε να συνεννοηθούμε σε θέματα και ζητήματα πολιτισμού και σε θέματα και ζητήματα παιδείας, αντιλαμβάνεστε πόσο πολύ δύσκολο είναι το να δημιουργήσουμε έναν πολιτικό πολιτισμό, που θα χαρακτηρίζεται από τη νηφαλιότητα, από την ικανότητα σε διάλογο, αλλά και από την ικανότητα σε συμφωνία. 
     Θα ήθελα να θίξω αυτό που ακούστηκε προηγούμενα από την κυρία συνάδελφο, Βουλευτή του Κομμουνιστικού Κόμματος Ελλάδος, στην αποστροφή του λόγου της ότι και το Κομμουνιστικό Κόμμα Ελλάδος δεν έχει λύσει όλα τα ζητήματα και όλα τα θέματα, που το απασχολούν στο θέμα του πολιτισμού.
     Ασφαλώς, μέσα σε αυτήν την αγωνιώδη προσπάθεια, μέσα σ’ αυτήν τη δημιουργική προσπάθεια, όλα τα πολιτικά κόμματα έχουν ως βασικό τους άξονα να μπορούν να μαθαίνουν και να διδάσκονται από το παρελθόν, να μπορούν να βλέπουν τις σύγχρονες κοινωνίες, να μπορούν να δημιουργούν αυτές τις απαραίτητες προϋποθέσεις για να επικαιροποιούν πάντοτε και διαρκώς τις πολιτικές τους στον πολιτισμό.
     Μία δεύτερη διαπίστωση, που θα ήθελα να κάνω, είναι ως προς το θέμα του κέντρου βάρους της αγόρευσης του πρώτου ομιλήσαντος από πλευράς της Κοινοβουλευτικής Ομάδας του Κομμουνιστικού Κόμματος Ελλάδος, του κ. Χουρμουζιάδη, ο οποίος προσπάθησε να προσδιορίσει το λαϊκό πολιτισμό ή τους εθνικούς πολιτισμούς με μία φοβική λογική. 
     Σε μία σύγχρονη κοινωνία, στη σύγχρονη κοινωνία, όπου η παγκοσμιοποίηση αποτελεί το σημείο αναφοράς του σήμερα, αλλά και του αύριο, εκείνο που θα πρέπει να μας διακρίνει περισσότερο από κάθε άλλη φορά είναι το ότι δεν φοβόμαστε για το μέλλον ή ότι δεν μπορούμε να φοβηθούμε για το μέλλον. Εάν μπούμε σ’ αυτή την περιπέτεια σημαίνει ότι δεν πιστεύουμε στο πολιτιστικό μας απόθεμα. Εάν μπούμε σ’ αυτή την περιπέτεια σημαίνει ότι δεν πιστεύουμε στις δυνάμεις μας.
     ΛΙΑΝΑ ΚΑΝΕΛΛΗ: Εξαρτάται, αν είσαι γιουγκοσλάβος ή κορεάτης μπορεί και να πρέπει να φοβάσαι.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Σας άκουσα πολύ προσεκτικά. Ακούστε με και εσείς με τον ίδιο τρόπο.
     Έλεγα, λοιπόν, ότι η ελληνική κοινωνία, η σύγχρονη ελληνική κοινωνία, δεν έχει να φοβηθεί τίποτα απολύτως. Αυτό βέβαια αποτελεί το ένα σημείο αναφοράς. 
     Το δεύτερο σημείο αναφοράς είναι ότι ασφαλώς βέβαια μπροστά στο καινούργιο γεγονός οφείλουμε εμείς να υποστηρίξουμε, με όλες μας τις δυνάμεις, τη δυνατότητα και την ικανότητά μας, ώστε ο σύγχρονος πολιτισμός να διατηρήσει όλα εκείνα τα αξιακά στοιχεία, τα οποία μέχρι τώρα του διαμόρφωσαν ένα ασφαλές πεδίο δράσεων, του διαμόρφωσαν ένα ασφαλές περιβάλλον και πάνω από όλα του διασφάλισαν με τον καλύτερο τρόπο τη διαχρονικότητα της ύπαρξής του. Αυτό είναι ευθύνη μας. Αλλά αυτό, όμως, δεν έρχεται σε σύγκρουση με το ότι δεν φοβόμαστε το μέλλον μας. Η διαφορά είναι –και θα συμφωνήσω- στην προετοιμασία μας.
     Η τρίτη διαπίστωση, που ήθελα να κάνω, έχει να κάνει με τους στόχους, με το μοντέλο μας, ποιο πρέπει να είναι το μοντέλο μας, ποιοι πρέπει να είναι οι στόχοι μας, ποιες πρέπει να είναι οι τακτικές μας. Και σε αυτό το θέμα νομίζω ότι πρέπει να συμφωνήσουμε όλοι μας.
     Θεωρώ ότι μια σύγχρονη μεθοδολογία θα πρέπει να υπακούει στους σύγχρονους όρους ενός σύγχρονου μάνατζμεντ. Όχι υπό την έννοια της εύνοιας μιας θεοποίησης της ίδιας της αγοράς, αλλά υπό την έννοια της καλής οργάνωσής μας ως προς το πολιτιστικό μας περιβάλλον, ως προς την ικανότητα, λοιπόν, και τη δυνατότητα να παράγουμε πολιτιστικά αγαθά ή πολιτιστικά προϊόντα, τα οποία πολιτιστικά αγαθά ή πολιτιστικά μας προϊόντα θα πρέπει να έρχονται σε σχέση και να σμιλεύονται με τους άλλους πολιτισμούς. Θα πρέπει, λοιπόν, να υπάρχει ιδιαίτερη προβολή του ελληνικού πολιτισμού εκτός της χώρας μας. 
     Η τέταρτη παρατήρηση που θα ήθελα να επισημάνω και θα ήθελα εδώ λίγο κριτικά να δούμε, συμφωνώντας με κάποιες διαπιστώσεις, που έγιναν προηγούμενα, είναι ότι δεν θα ήθελα να πω ποιος φταίει ή ποιος δεν φταίει. Νομίζω ότι όλοι μας καταλαβαίνουμε και πολύ περισσότερο από όλους μας καταλαβαίνουν οι ίδιοι οι πολίτες της χώρας, παρακολουθώντας αυτή τη συζήτηση σήμερα εδώ. Και αυτό έχει να κάνει με τις πολιτικές που ακολουθήθηκαν μέχρι τώρα.
     Υπάρχουν στην ιεραρχική ταξινόμηση, που θέλουμε να κάνουμε, κάποιοι στόχοι, κάποιοι κεντρικοί πυρήνες μιας σημαντικής  πολιτικής. 
     Θα ήθελα, λοιπόν, να σας πω  ότι εμείς παραλαμβάνοντας την ευθύνη του Υπουργείου Πολιτισμού, το Μάρτιο του 2004, βρήκαμε τους τρεις μεγάλους θεσμούς της χώρας, τη Λυρική, με τα γνωστά προβλήματα και που πολύ σωστά τονίστηκαν, σ’ ένα οίκημα, που στεγάζεται, πληρώνοντας δάνειο, σε μία κατάσταση θα έλεγα απαράδεκτη. 
     ΛΙΑΝΑ ΚΑΝΕΛΛΗ: Στην Τράπεζα της Ελλάδος.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Βρήκαμε την Κρατική Ορχήστρα Αθηνών χωρίς να έχει σπίτι, χωρίς να έχει το δικό της οίκημα, επίσης το Εθνικό Θέατρο σε μία κατάσταση με σημαντικές βλάβες, που προέκυψαν από το σεισμό σε αυτό το κλασικό κτήριο, βρήκαμε το Εθνικό Αρχαιολογικό Μουσείο, γιαπί, παραμονές των Ολυμπιακών Αγώνων, βρήκαμε το Αρχαιολογικό Μουσείο της Θεσσαλονίκης, σε παρόμοια, ίσως και χειρότερη κατάσταση απ’ ό,τι το Εθνικό Αρχαιολογικό Μουσείο. Βρήκαμε την Κρατική Ορχήστρα Θεσσαλονίκης χωρίς σπίτι, επίσης το Κρατικό Θέατρο Βορείου Ελλάδος με τεράστια προβλήματα και πάρα πολλά χρέη. 
     Βρήκαμε, λοιπόν, όλα αυτά τα πράγματα, τα οποία θα έπρεπε να είναι μετά από τόσα χρόνια σημαντικά θωρακισμένα προκειμένου να αποτελούν το σημαντικότερο παραγωγό πολιτιστικών αγαθών σε μία κατάσταση, που θα έλεγα δεν περιποιεί τιμή για τη χώρα και για τους πολίτες αυτής της χώρας. Όμως, πάνω απ’ όλα σε μια κατάσταση όπου αποδείχτηκε ότι οι πολιτικές, που έγιναν όλα αυτά τα χρόνια, ήταν πολιτικές προσωπικές, πολιτικές επιφανειακές, ήταν πολιτικές χωρίς στόχευση και δεν ανέδειξαν μία στρατηγική στον πολιτισμό.
     Σε θεσμικό επίπεδο τα πράγματα ήταν ακόμη χειρότερα. Πολύ δίκιο έχει η κυρία συνάδελφος που αναφέρθηκε στην εκπαιδευτική πολιτική. Ένα πολύ μεγάλο πρόβλημα. Πρόσφατα ήμουνα στη Διεθνή Έκθεση Βιβλίου στο Βελιγράδι. Ήταν φανταστικό το γεγονός, πενήντα χιλιάδες παιδιά μέσα στην ίδια την έκθεση. 
     ΛΙΑΝΑ ΚΑΝΕΛΛΗ: Αυτοί ήταν πρώην κομμουνιστές. Γι’ αυτό βρίσκονταν πενήντα χιλιάδες παιδιά.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, επιτρέψτε μου ένα σχόλιο. Η κ. Κανέλλη δεν ήταν ποτέ πρώην κομμουνίστρια, γι’ αυτό έχει πρόβλημα. 
     ΛΙΑΝΑ ΚΑΝΕΛΛΗ: Είναι πληρωμένη απάντηση και σας ενοχλεί. Συνεχίστε μόνος σας. 
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Έλεγα, λοιπόν, ότι η κατάστασή μας στο επίπεδο το θεσμικό είναι σε πολύ άσχημη κατάσταση. Πείτε μου ποιος διαχρονικός θεσμός υπάρχει στη χώρα; Ποιος σοβαρός θεσμός υπάρχει στη χώρα για να μπορέσει να αναπτύξει αυτή τη σύγχρονη δημιουργία και να βοηθήσει την ερασιτεχνική δημιουργία ώστε να μπορέσει να επιβιώσει, να μπορέσει να προχωρήσει; 
     Μην ξεχνάμε ότι η χώρα μας έχει μια ιστορία και θα ήθελα εδώ δημοσίως να την καταθέσω.
     Ο πολιτισμός της κατά κανόνα στηρίχθηκε στην ερασιτεχνική δημιουργία, στην ερασιτεχνική παρουσία, στην παρουσία προσωπικοτήτων απ’ όλους τους πολιτικούς χώρους –δεν μ’ ενδιαφέρει από πού προέρχονταν- που πίστεψαν σ’ αυτό που έκαναν. Αυτή είναι η ιστορία του πολιτισμού μας. Κι όμως, όλο αυτό το σύστημα εξαντλήθηκε. Και είναι δεδομένο ότι αυτή είναι η νομοτέλειά του. Γιατί όλα τα συστήματα έχουν τη δική τους νομοτέλεια.
     Θα ρωτούσα, λοιπόν, για να σας θυμίσω, αν γνωρίζετε αν υπάρχει καμιά σημαντική θεσμική υποδομή για τη δημιουργία ή για τη λειτουργία μιας έκθεσης βιβλίου; Υπάρχει έκθεση βιβλίου; Δεν αναφέρομαι στις κλαδικές εκθέσεις. Αναφέρομαι στην επίσημη θέση, του ελληνικού κράτους, της σύγχρονης ελληνικής κοινωνίας.
     Υπάρχει σύγχρονη έκθεση εικαστικών, με ό,τι αυτό συνεπάγεται είτε υπό την έννοια της Μπιενάλε, είτε υπό την έννοια –όπως πολύ εύστοχα ρωτάτε- της Outlook; Δεν υπάρχει τίποτε απ’ όλα αυτά τα πράγματα. Και δεν θέλω να σας πω τι γίνεται στις γειτονικές μας χώρες όλα αυτά τα τελευταία χρόνια.
     Θέλω μόνο να σας αναφέρω ότι στην Τουρκία λειτουργούν αυτή τη στιγμή τέσσερις μεγάλες λυρικές σκηνές, τέσσερα μεγάλα λυρικά θέατρα. Ήδη η Κωνσταντινούπολη παρεμβαίνει πάρα πολύ σοβαρά στον πολιτισμό, δημιουργώντας σημαντικούς θεσμούς. Το ίδιο συμβαίνει και στις υπόλοιπες βαλκανικές χώρες.
     Θα ήθελα να σας θυμίσω ότι μέσα στα πλαίσια της Πολιτιστικής Ολυμπιάδας –για να μην τα ξεχνάμε- η Ελλάδα εκπροσωπήθηκε στην Φρανκφούρτη με το δικό της περίπτερο. Όλη αυτή η συμμετοχή στοίχισε στο ελληνικό κράτος, στην ελληνική πολιτεία, περίπου 10.000.000 ευρώ, όταν εμείς κάναμε την Έκθεση Βιβλίου στη Θεσσαλονίκη τον περασμένο χρόνο και μας στοίχισε περίπου 730.000 ευρώ. Και με την ευκαιρία αυτή, θα ήθελα να πω ότι με το σχεδιασμό αυτό που κάνουμε, μέσα στα επόμενα πέντε χρόνια, η Έκθεση Βιβλίου στη Θεσσαλονίκη θα είναι ένας κορυφαίος θεσμός στη Βαλκανική και στην Ανατολική Ευρώπη.
     Κυρίες και κύριοι συνάδελφοι, θα ήθελα να σας φέρω κάποια παραδείγματα. Πρώτα και κύρια, θα ξεκινήσω λέγοντας ότι, όταν παραλάβαμε εμείς το Υπουργείο Πολιτισμού, το Υπουργείο Πολιτισμού είχε ένα χρέος που πλησίαζε τα 18.000.000.000 δραχμές, συν τις υποχρεώσεις που απέρρεαν από υπογεγραμμένες συμβάσεις του τελευταίου τριμήνου, το χρέος ξεπερνούσε τα 50.000.000 ευρώ.
     Σήμερα μπορώ να σας πω ότι με το νοικοκύρεμα αυτό που έχει γίνει, είναι μηδέν το έλλειμμα του Υπουργείου Πολιτισμού. Και όχι μόνο αυτό, αλλά θα ήθελα πάλι να σας πληροφορήσω ότι όλες αυτές τις υποχρεώσεις που υπήρξαν από τα προηγούμενα χρόνια, σ’ ένα ποσοστό πολύ μεγάλο, ήδη τις έχουμε αποπληρώσει.
     Για όλες αυτές τις πολιτικές, στις οποίες προηγούμενα αναφέρθηκα, θα ήθελα να σας πω ότι η Πολιτιστική Πρωτεύουσα της Θεσσαλονίκης, που έγινε το 1997 –και το ξέρετε πάρα πολύ καλά- και η οποία στοίχισε περί τα 120.000.000.000 δραχμές, θα κλείσει οκτώ χρόνια μετά με δική μας πρωτοβουλία. Γιατί έτσι έπρεπε να γίνει.
     Για την ιστορία μόνο θα σας αναφέρω ότι ενώ χρειάστηκαν τέσσερα χρόνια για να προετοιμαστεί το ίδιο το γεγονός και δαπανήθηκαν περίπου 80.000.000.000 δραχμές, στα επόμενα οκτώ χρόνια δαπανήθηκαν περίπου 35.000.000.000 δραχμές, όταν ο Οργανισμός ήταν υπό εκκαθάριση. Και όχι μόνο αυτό, οι σημερινές απαιτήσεις των τρίτων ως προς τον Οργανισμό φθάνουν τα 35.000.000.000 ευρώ. 
     ΑΝΔΡΕΑΣ ΛΟΒΕΡΔΟΣ: Λάσπη απαντάμε στα επιχειρήματα. 
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Θα ήθελα, κλείνοντας την ομιλία μου, να πω ότι αυτό που προέχει πάνω απ’ όλα, είναι ότι μπορούμε να συμφωνήσουμε όλα τα πολιτικά κόμματα –και μπορούμε να συμφωνήσουμε- σε μία συγκεκριμένη πολιτική. Δεν είναι αναγκαίο και δεν μπορεί σε μία δημοκρατία να υπάρχει απόλυτη ταύτιση των ιδεών. Εγώ σέβομαι απολύτως και τις διαφορετικές οπτικές γωνίες που υπάρχουν και θα ήθελα να σας πω ότι και σε πολλά θέματα, στα οποία δεν συμφωνώ, η ανάπτυξη αυτού του ήρεμου κλίματος και του διαλόγου ουσιαστικά βοηθάει προς τη θετική κατεύθυνση, γιατί κανένας δεν κατέχει την απόλυτη αλήθεια. Αυτό δεν μπορεί κανείς να το επικαλεστεί, ιδιαίτερα στο χώρο του πολιτισμού και στο χώρο της παιδείας. Αλίμονο σ’ αυτόν που θέλει να σπιλώσει την τιμή του άλλου, χρησιμοποιώντας τη μέθοδο της λασπολογίας. 
     Γι’ αυτό, λοιπόν, κύριε συνάδελφε, ό,τι λέμε εδώ, το λέμε με πλήρη γνώση και με απόλυτο σεβασμό προς τους άλλους. 
     ΑΝΔΡΕΑΣ ΛΟΒΕΡΔΟΣ: Δεν το είδαμε αυτό από την τοποθέτησή σας. 
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κλείνοντας, κύριε Πρόεδρε, θα ήθελα να πω ότι αυτές οι πολιτικές, που έχουν αφήσει ανοχύρωτη τη χώρα μας, είναι πολιτικές του παρελθόντος, είναι πολιτικές οι οποίες σίγουρα δεν έχουν καμία σχέση με την Ελλάδα του 21ου αιώνα. Εμείς δρομολογούμε συγκεκριμένα έργα, συγκεκριμένους πολιτικούς άξονες, για να μπορέσουμε να αντιμετωπίσουμε όλη αυτήν την υστέρηση, έχοντας κατά νου βαθύτατη την πεποίθηση ότι ο σύγχρονος κόσμος είναι μια καλύτερη και μεγαλύτερη ευκαιρία για τους πολίτες αυτής της χώρας, για τους πολίτες της χώρας μας. 
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Η Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας κ. Παπαρήγα έχει το λόγο. 
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Τατούλη, η ομιλία σας μου θύμισε αυτό που λέει ο λαός «στρίβειν δια του αρραβώνος». Δηλαδή, πιάσατε το θέμα θεωρητικά, τι είναι ο πολιτισμός, ο χαρακτήρας του -αντανακλώνται στο χώρο του πολιτισμού οι κοινωνικές, ταξικές και πολιτικές αντιθέσεις, ενδιαφέροντα ζητήματα- αλλά δεν απαντήσατε συγκεκριμένα στα θέματα που σας θέσαμε στην επερώτηση: Τι θα γίνει με τη Λυρική Σκηνή, τι θα γίνει με το Μουσείο Θεάτρου και Κινηματογράφου, τι θα γίνει με την ταινιοθήκη, τι θα γίνει με τα ΔΗ.ΠΕ.ΘΕ., τι θα γίνει με τις δύο εθνικές σκηνές. Είναι μία σειρά από θέματα, στα οποία δεν απαντήσατε. Θα μου πείτε ότι θα τα δείτε όταν θα έρθει ο κρατικός προϋπολογισμός. 
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Περιμένω την εισήγησή σας. 
     ΑΛΕΚΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Είναι γραμμένα εδώ, είναι συγκεκριμένα και τρέχοντα αιτήματα: Τι θα γίνει με τα ασφαλιστικά και συνταξιοδοτικά των καλλιτεχνών, τι θα γίνει με τις συνθήκες εργασίας των εργαζομένων στα ιδιωτικά συνεργεία-εταιρείες που δουλεύουν για την τηλεόραση κ.λπ., τι θα γίνει με την είσπραξη 1,5% από τους τηλεοπτικούς σταθμούς, για να χρηματοδοτηθεί η κινηματογραφική παραγωγή. 
     Τα γράψαμε αυτά. Δεν είναι εύκολο να ξαναδιαβάζουμε την επερώτηση. Να μην τα επαναλαμβάνω. Θεωρώ ότι την έχετε μελετήσει. Δεν πήρατε καμία συγκεκριμένη δέσμευση. «Θα τα δω στον κρατικό προϋπολογισμό», είναι μια ρουτινιάρικη και γραφειοκρατική απάντηση. Ήδη ξέρουμε ότι ο κρατικός προϋπολογισμός πετσοκόβεται συνεχώς και ο πολιτισμός θα είναι το μεγάλο θύμα. Μέχρι τώρα μόνο πετσόκομμα έχει γίνει, δεν έχει γίνει και τίποτε άλλο. 
     Θα ήθελα να σταθώ εν συντομία σ’ ένα-δύο ζητήματα, ας πούμε ολίγον θεωρητικού χαρακτήρα, χωρίς να τα αναπτύξω βεβαίως. Μου δίνετε εσείς την αφορμή. Λέτε: «Ο πολιτισμός» -και αυτό αντανακλά και την οικονομική σας πολιτική και ολόκληρη την πολιτική- «ως παράγοντας της κοινωνικής συνοχής». 
     Βεβαίως μέχρι τώρα ξέρουμε πάρα πολύ καλά και επισήμως έχει καταγραφεί και στα πλαίσια της Ευρωπαϊκής Ένωσης και στα πλαίσια του προγράμματος του ΠΑ.ΣΟ.Κ. και της Νέας Δημοκρατίας –και αυτό είναι το κυρίαρχο κλίμα και πνεύματι και ουσία- ότι ο πολιτισμός αποτιμάται από την πλευρά της εμπορικής και οικονομικής του αξίας στη συμβολή του στην ανταγωνιστικότητα κ.λπ.. Ξέρετε τι γίνεται: Διαπάλη ανάμεσα στις Ηνωμένες Πολιτείες και την Ευρωπαϊκή Ένωση, όχι για την κουλτούρα των λαών, αλλά για τον πολιτισμό ως στοιχείο της ανταγωνιστικότητας.
     Βάλατε εσείς εδώ και το στοιχείο της κοινωνικής συνοχής και καλά κάνατε και το βάλατε, διότι έτσι το βλέπετε και εσείς. Κύριε Τατούλη, δεν θα το αναλύσω το θέμα ούτε θα το τεκμηριώσω. Είτε μας αρέσει είτε όχι, είτε σ΄ εμάς είτε σ’ εσάς, είναι και πεδίο έκφρασης όχι απλώς διαφορετικών γούστων στον τομέα της αισθητικής, αλλά είναι και πεδίο αναμέτρησης με ιδιόμορφο τρόπο -όχι με τον ίδιο τρόπο που γίνεται στο πεδίο της οικονομίας, αν και όσο εντάσσεται στην οικονομία, θα γίνεται έτσι- διαφορετικών κοινωνικών και ταξικών συμφερόντων. 
     Μπορεί εμείς οι δύο να καθίσουμε και να παρακολουθήσουμε και να νιώθουμε την ίδια ευχαρίστηση και συγκίνηση με το Θεοδωράκη και το Χατζηδάκι, μεγάλοι και οι δύο, που ανήκαν σε διαφορετικούς χώρους. Σ’ εμένα αρέσει πάρα πολύ ο Σπανουδάκης και σε εσάς αρέσει ίσως κάποιος άλλος από το χώρο του Κομμουνιστικού Κόμματος Ελλάδας. 
     Παραδείγματος χάρη, μπορεί να διαβάσουμε μαζί Μαγιακόφσκι και να χαρούμε ή Μπρέχτ και να χαρούμε. Αμφιβάλλω αν θα δεχτείτε  μερικά πονηρά του Μαγιακόφσκι και του Μπρέχτ, αλλά εν πάση περιπτώσει. Μπορεί να διαβάσουμε μαζί Ρίτσο, Ελύτη, Σεφέρη και να χαρούμε. 
     Πολιτικά, όμως, είμαστε αντίθετοι και όχι ως πρόσωπα μόνο. Υπάρχουν διαφορετικές πολιτικές που εκφράζουν διαφορετικά ταξικά συμφέροντα και αυτά εκφράζονται στον πολιτισμό. Να ξεκαθαρίσω επίσης και το ότι εσείς την κοινωνική συνοχή τη θέλετε για να επικαλύψετε αυτές τις διαφορές.
     Για να ξεκαθαρίσουμε και ένα ακόμα ζήτημα, εμείς δεν μιλάμε για κρατικοποιημένο πολιτισμό. Σε καμία περίπτωση, ούτε τώρα ούτε ποτέ ούτε σε άλλο κοινωνικό σύστημα. Μιλάμε για άλλο πράγμα. Δεν μιλάμε, δηλαδή, για πολιτισμό που παράγει το κράτος και για καλλιτέχνες, οι οποίοι είναι εξαρτημένοι και δημόσιοι υπάλληλοι, λειτουργούν με βάση το δημοσιοϋπαλληλικό κώδικα και τα καταστατικά της Α.Δ.Ε.Δ.Υ. και κρίνονται μ’ αυτόν τον τρόπο. Δεν μιλάμε για τέτοια πράγματα. 
     Μιλάμε, όμως, για την άσκηση μιας κρατικής πολιτικής που αναφέρεται, παραδείγματος χάρη, σε δημόσια ιδρύματα –με συγχωρείτε, αυτήν την έκφραση βρήκα, δεν είναι καθόλου ωραίος όρος η λέξη «ιδρύματα»- όπως στη Λυρική Σκηνή, στο Κρατικό Θέατρο, σε ό,τι έχει σχέση με τον Κρατικό Κινηματογράφο, όλα αυτά που είπα προηγουμένως. Είναι αν θέλετε θεσμοί, ιδρύματα, οργανισμοί -όχι ιδιωτικού δικαίου, όπως τους έκανε το ΠΑ.ΣΟ.Κ.- τα οποία κρατικά ιδρύματα πρέπει να επιχορηγούνται χωρίς παρέμβαση στο περιεχόμενο του έργου τους.
     Μιλάμε γενικά για τη στήριξη από πλευράς υλικοτεχνικής υποδομής, για να μπορεί να παραχθεί πολιτιστικό έργο και για να μπορούν οι καλλιτέχνες αδέσμευτοι από κράτος, από επιχειρηματίες, από κόμματα να παράγουν αυτό το έργο που μπορούν, θέλουν, επιθυμούν. Από εκεί και πέρα, θα υπάρξει η κοινωνική κριτική και η κοινωνική επιλογή. 
     Στα οικονομικά αιτήματα απαξιώσατε να απαντήσετε. Για εμάς, χώροι παραγωγής πολιτισμού, παραδείγματος χάρη, είναι το σχολείο, είναι η Τοπική Αυτοδιοίκηση, είναι οι κοινωνικοί φορείς, είναι οι μαζικές οργανώσεις, είναι τα άτομα. Υπάρχει η ερασιτεχνική δημιουργία, που είναι και καλή και κακή. Αυτοί, όμως οι χώροι για να παράγουν σήμερα, θέλουν μια στήριξη. 
     Ας πάρουμε ένα παράδειγμα. Πρέπει στο χώρο της Τοπικής Αυτοδιοίκησης να υπάρχουν χώροι δημιουργικής απασχόλησης, παραδείγματος χάρη, των παιδιών και άλλων, χώροι στους οποίους εγώ μπορώ να έρθω για να μάθω ένα μουσικό όργανο.
Δεν είναι απαραίτητο να γίνω επαγγελματίας μουσικός. Με συγχωρείτε, άλλο ο επαγγελματίας μουσικός. Πρέπει να υπάρξει καλλιτεχνική παιδεία σε πανεπιστημιακό επίπεδο; Πρέπει να υπάρχει ακαδημία μουσικής; Πρέπει η καλλιτεχνική παιδεία να είναι αναπόσπαστο στοιχείο της σχολικής μόρφωσης και φοίτησης από το νηπιαγωγείο μέχρι το πανεπιστήμιο; Και όχι μόνο για τους καλλιτέχνες –από εκεί θα αναδειχθούν και οι καλλιτέχνες- αλλά για όλους. Πώς θα ανέβει το επίπεδο της κουλτούρας και της αισθητικής κ.λπ.; Πρέπει από εκεί και πέρα να υπάρχουν δωρεάν σπουδές γι’ αυτούς οι οποίοι θέλουν να απασχοληθούν επαγγελματικά με την τέχνη; 
     Υπάρχει ζήτημα αυτήν τη στιγμή με τα θέματα του πολιτισμού, της καλλιτεχνικής παιδείας για τους οικονομικούς μετανάστες στην Ελλάδα και της στήριξής τους, για να διατηρήσουν τις πολιτιστικές τους παραδόσεις; Τώρα, αν θέλουν να υιοθετήσουν το α΄ ή το β΄ στοιχείο της πολιτιστικής ελληνικής παράδοσης, καλώς να το υιοθετήσουν,  αλλά πρέπει να έχουν τη δυνατότητα να απολαύσουν και αυτό το ζήτημα. Τέτοια πολιτική και τέτοια μέριμνα δεν υπάρχει. 
     Υπάρχει θέμα υποδομών ιδιαίτερα στην ύπαιθρο; Στα αστικά κέντρα οι υποδομές υπάρχουν, είναι ιδιωτικές και τις πληρώνουμε. Στην ύπαιθρο; Ό,τι υπάρχει, είναι πλήρωσε κ.λπ..
     Θα ήθελα, όμως, να σας πω κάτι πιο ουσιαστικό. Δημιουργικό έργο στον τομέα του πολιτισμού δεν μπορεί να έχετε, διότι το εντάσσετε –σας το είπα- στην εμπορική, οικονομική αξία και στην τουριστική. Ο κ. Αβραμόπουλος, έχει τρελαθεί. Γυρνάει όλο τον κόσμο και τι προβάλλει; Σουβλάκι, τζατζίκι, κ.λπ.. Και για τον πολιτισμό ακόμη, αυτό που προβάλλει είναι υποταγμένο σ’ ένα τουρισμό που, εν πάση περιπτώσει, δεν έχει στοιχεία πολιτιστικά, δεν έχει στοιχεία κοινωνικά, δεν έχει κάτι το ουσιαστικό. Και βεβαίως ο πολιτισμός είναι και η καθημερινότητα, είναι θέματα ελεύθερου χρόνου, είναι θέμα τρόπου ζωής, βιοτικού επιπέδου και άλλα τα οποία ανέπτυξαν οι προηγούμενοι.
     Θα σας πω, όμως, πολύ συγκεκριμένα τα εξής: Μπορούσαν να απουσιάζουν πράγματα τα οποία κάνετε και τα οποία είναι επιζήμια. Θα μου πείτε, τα έκανε και το ΠΑ.ΣΟ.Κ.. Αμαρτωλό, αμαρτωλότατο το ΠΑ.ΣΟ.Κ. στο πεδίο του πολιτισμού. Δεν υπάρχει θέμα γι’ αυτό. Και μάλιστα η αμαρτία του είναι ακόμη πιο μεγάλη, διότι εμφανίστηκε με προοδευτικά συνθήματα ως εκπρόσωπος του προοδευτικού και ριζοσπαστικού περιεχομένου του πολιτισμού.
     Εδώ έχει αναχθεί σε κρατική πολιτιστική πολιτική η Eurovision. Με ποια έννοια; Στην ουσία η ελληνική Κυβέρνηση είναι οργανωτής της Eurovision. Και να σας πω και κάτι, επειδή είπατε ότι ο κ. Χουρμουζιάδης εξέφρασε ένα φόβο για το μέλλον. Το μέλλον της συνένωσης των πολιτισμών δεν το φοβόμαστε καθόλου. Εμείς δεν φοβόμαστε ούτε το πολιτικό μέλλον ούτε το πολιτιστικό μέλλον. Το παρόν είναι αυτό με το οποίο δεν συμβιβαζόμαστε και θέλουμε να το αντιπαλέψουμε και να το ανατρέψουμε. Αν είναι κάτι που πρέπει να προκαλεί φόβο, είναι το παρόν. Το μέλλον δεν μας φοβίζει. Εμάς να μας φοβίσει η πολιτιστική προσέγγιση ή η ανάμειξη -αν θέλετε- και των πολιτισμών; Μα, η Eurovision αυτό είναι; Είμαστε εναντίον της Eurovision, γιατί χάνεται κατά κάποιο τρόπο η ελληνικότητα του πολιτισμού; Αυτό είναι το θέμα; Και αν θέλετε, δεν είναι μόνο γιατί τραγουδάει σε ξένη γλώσσα η κ. Παπαρίζου που ήρθε πρώτη. Δεν είναι το θέμα αυτό μόνο. 
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Πάντως, δεν είναι δικό μας θέμα αυτό. 
     ΑΛΕΞΑΝΔΡΑ ΠΑΠΑΡΗΓΑ ( Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Και ελληνικά να τραγουδούσε, καμία σχέση η Eurovision δεν έχει με τον ευρωπαϊκό πολιτισμό και με το θέαμα. Ας τραγουδούσε και κινέζικα η κ. Παπαρίζου. Δεν είναι εκεί το θέμα. Και όχι μόνο αυτό, αλλά είμαστε και περήφανοι γιατί αναλάβαμε τη διοργάνωση της Eurovision εδώ στην Αθήνα και γίνεται και καυγάς για το αν θα πρέπει να γίνει στην Αθήνα ή στη Θεσσαλονίκη. Μα, αυτά τα πράγματα έπρεπε ο Υπουργός Πολιτισμού, που είναι και Πρωθυπουργός και εσείς με κάποιο τρόπο, όχι με διατάγματα και με νόμους –αυτό λέμε, η παρέμβασή μας να γίνεται με πολλούς τρόπους, με μία ομιλία, με μία σκέψη- να τα έχετε κόψει με το μαχαίρι. Δεν μπορεί την περίοδο της προετοιμασίας για τη Eurovision οι πρεσβείες οι ελληνικές να έχουν εντολή να προβάλλουν τη συγκεκριμένη τραγουδίστρια και το συγκεκριμένο τραγούδι και το συγκεκριμένο θεσμό. Το τραγούδι στο κάτω-κάτω, ας κριθεί από τον κόσμο. 
     Επομένως, η πολιτιστική σας πολιτική, πέρα από το ότι είναι λιτότητα και η λιτότητα δυσκολεύει την ανάπτυξη της πολιτιστικής δημιουργίας, έχει ανοίξει τους δρόμους κυριολεκτικά γι’ αυτό που λέτε, για τον πολιτισμό της κοινωνικής συνοχής, δηλαδή για τον πολιτισμό ο οποίος οδηγεί στην αποβλάκωση. 
     Γιατί, κοιτάξτε, η κοινωνική συνοχή, η υποταγή του λαού σ’ αυτό που υπάρχει σήμερα, μόνο μέσω της αποβλάκωσης μπορεί να γίνει. Δεν μπορεί να γίνει μέσω της αφύπνισης. Δεν γίνεται. Όταν διαβάσεις Βάρναλη, διαβάσεις Σεφέρη, διαβάσεις Ελύτη και τους διαβάσεις σωστά, όχι σαν άτομο μέσα στο σπίτι, αλλά όταν αυτό περάσει μέσα στην εκπαίδευση, τότε δεν μπορεί να αποβλακωθείς εύκολα και θα αρχίσεις να σκέπτεσαι τούτη, την άλλη κυρίαρχη πολιτική. Επομένως, όταν λέτε «πολιτισμός για την κοινωνική συνοχή», είναι για την αποβλάκωση, για τη χειραγώγηση, για να μην υπάρχει πνεύμα αντίστασης και απειθαρχίας του λαού. Και εδώ είναι το μείζον ζήτημα για τους καλλιτέχνες. 
     Βεβαίως, εγώ δεν θα πω ότι τα οικονομικά, κοινωνικά και προσωπικά προβλήματα της πλειοψηφίας των καλλιτεχνών, που είναι ασφυκτικά, δεν μπορούν –θα έλεγα- να αποτελέσουν άλλοθι για το ότι δεν πρέπει να παράγεται και ένα διαφορετικό πολιτιστικό έργο –που δεν το ταυτίζω με την αντίληψη ντε και καλά, του Κ.Κ.Ε. ούτε με την αισθητική του ούτε με το περιεχόμενο- δηλαδή αυτό που λέμε «ένα έργο προοδευτικό, αγωνιστικό».  
     Πραγματικά και στις χειρότερες συνθήκες άνθισε η καλλιτεχνική δημιουργία στην Ελλάδα μας. Κύριε Τατούλη, δεν θα ήταν και άσχημο και πραγματικά θα άξιζε τον κόπο, το θέατρο της Αντίστασης και το τι γινόταν πάνω στα βουνά και στην Κατοχή και αργότερα στις απελευθερωμένες περιοχές της Ελλάδας, να γίνει έκδοση της Βουλής. Και στα χρόνια της Κατοχής υπήρχε παραγωγή έργου. Οι καλλιτέχνες δούλευαν και δεν δούλευαν μόνο βιοποριστικά. Ξέρουμε πάρα πολύ καλά ότι έμπαιναν οι Γερμανοί και οι Ιταλοί και τους διέκοπταν την παράσταση.
     Επομένως και οι σημερινοί καλλιτέχνες μπορούν να παράγουν και υπάρχει παραγόμενο έργο, μόνο που αυτό έχει κλειστές πόρτες. Παράγεται έργο καλό και στο θέατρο και στον κινηματογράφο και στο τραγούδι και στην ποίηση και στη λογοτεχνία, παντού. Δεν έχει διόδους, δεν στηρίζεται, όχι με την έννοια «διαβάστε αυτό και μη διαβάσετε το άλλο», αλλά με την έννοια πραγματικά του να υπάρχει παντού, από πάνω μέχρι κάτω, αυτό που λέμε «προβολή αυτού του έργου». 
     Κοιτάξτε να δείτε, θα μου πείτε ότι προβάλλεται. Μα, με συγχωρείτε, όταν προβάλλεται η Eurovision –και μιλάω για την κρατική πλευρά, δεν μιλάω για την ιδιωτική και τους επιχειρηματίες- όταν, παραδείγματος χάρη, δίνεται προβάδισμα σε ό,τι γίνεται στο Μέγαρο Μουσικής και όχι στη Λυρική Σκηνή, όλα αυτά τα πράγματα είναι στοιχεία τα οποία αποθαρρύνουν τους καλλιτέχνες, οι οποίοι πραγματικά παράγουν και οι καλλιτέχνες αυτήν τη στιγμή είναι δισυπόστατοι. 
     Δηλαδή, για να μπορέσουν να επιβιώσουν, πρέπει να γίνουν υπάλληλοι των επιχειρηματιών και να παράγουν ό,τι τους παραγγέλνουν, για να έχουν πέντε ευρώ, ώστε να μπορούν να κάνουν και αυτό που θέλουν. Και συνήθως έτσι γίνεται. Μεγάλοι καλλιτέχνες αναγκάζονται να υπηρετούν συμφέροντα, για να μπορούν να κάνουν ένα καλό θέατρο ή να γυρίσουν μια καλή κινηματογραφική ταινία. Τα νέα παιδιά έχουν ακόμα μεγαλύτερες δυσκολίες. 
     Επομένως, εμείς τι ζητάμε από εσάς; Δεν ζητάμε από εσάς ούτε να λύσουμε θεωρητικά ζητήματα γύρω από τον πολιτισμό ούτε να έχουμε έναν πολιτισμό κρατικοποιημένο. Αυτός είναι τραγωδία. Όμως, πρέπει να υπάρχει κρατική πολιτιστική πολιτική –εμείς εδώ την αναφέρουμε και την περιγράφουμε- η οποία δημιουργεί τις προϋποθέσεις για να ανθίσει η πολιτιστική δημιουργία. Τώρα, αν θα είναι του άλφα ή του βήτα επιπέδου, μικρομεσαίου ή μεγάλου, αυτό είναι ένα θέμα που το βλέπουμε.
     Τέλος, κοιτάξτε να δείτε, έχετε απλώσει το χώρο και με επιχορηγήσεις –βέβαια έλαμψε εδώ το ΠΑ.ΣΟ.Κ. με τις επιχορηγήσεις σε ιδιώτες, συνεχίζετε κι εσείς- παράγεται αυτό που λέμε «ιδιωτικό επιχειρηματικό πολιτιστικό έργο». 
     Το Μέγαρο Μουσικής, για πείτε μου, πού ανήκει;
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Στο λαό, στο Υπουργείο Πολιτισμού.
     (Γέλωτες από τα θεωρεία)
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Σοβαρά; Κοιτάξτε να δείτε τι κάνουν αυτοί οι επιχειρηματίες.
     ΠΡΟΕΔΡΕΥΩΝ (Γεώργιος Σούρλας): Κυρία Πρόεδρε, κυρία Παπαρήγα, παρακαλώ να σας διακόψω για λίγο.
     Πρέπει να γνωρίζουν οι παριστάμενοι στα θεωρεία, ότι πρέπει να παρακολουθούν τη συνεδρίαση χωρίς αποδοκιμασίες ή επιδοκιμασίες, διαφορετικά το Προεδρείο θα υποχρεωθεί να διατάξει την εκκένωση των θεωρείων και αυτό θα είναι δυσάρεστο γεγονός. Παρακαλώ, με την επιβαλλόμενη σοβαρότητα να παρακολουθείτε τη συνεδρίαση της Βουλής. 
     Κυρία Πρόεδρε, συνεχίστε. 
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Υπουργέ, προσέξτε τη σκέψη μου και τελειώνω.
     Αυτοί όλοι οι επιχειρηματίες, που τους ξέρουμε ποιοι είναι –οι ίδιοι επιχειρηματίες που είναι μεσίτες όπλων και παράγουν, εν πάση περιπτώσει και πολιτιστικό έργο- παράγουν, ας το πω σε χοντρές γραμμές, δύο ειδών έργο. Παράγουν ή στηρίζουν το θετικό πολιτιστικό έργο για μια ελίτ και για τους λίγους και τη μαζική υποκουλτούρα για τους πολλούς. Από την ίδια μήτρα βγαίνουν και καλά έργα για τους λίγους ή για τη βιτρίνα, για το ανφάς και για το προφίλ ή για τους διάφορους διεθνείς οργανισμούς και τα διεθνή φεστιβάλ που πάνε οι λίγοι και θέλουν να ακούσουν κάτι καλό, αλλά για το λαό παράγουν τη σαπίλα. Είναι οι ίδιοι. Μη μου πείτε, λοιπόν, ότι ο πολιτισμός μπορεί να γίνει παράγοντας κοινωνικής συνοχής. 
     Περιμένω –δεν ξέρω αν θα δευτερολογήσετε- τις δεσμεύσεις σας. Ευχαρίστως να συζητήσουμε θεωρητικά και για το παρελθόν, αλλά περιμένω τις δεσμεύσεις σας. Δεν ήρθαμε εδώ για να κάνουμε θεωρητική ανάλυση ούτε εγώ να σας αναλύσω τη μαρξιστική αισθητική ούτε εσείς τη δική σας ιδεαλιστική αισθητική. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παπαρήγα.
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Ανδρέας Λοβέρδος.
     ΑΝΔΡΕΑΣ ΛΟΒΕΡΔΟΣ: Κύριε Πρόεδρε, θα επικεντρώσω την αγόρευσή μου σε ορισμένα σημεία που φωτογραφίζουν το «είναι» του χώρου του πολιτισμού σήμερα. 
     Θα μου επιτρέψετε για ένα δεύτερο, να συνδέσω τα όσα θα πω μ’ αυτά που είδα εχθές σε μία περιοδεία μου στα Δωδεκάνησα, στην Κω και στην Κάλυμνο. Δύο τεχνικά επαγγελματικά εκπαιδευτήρια χωρίς εκπαιδευτικούς και εξοπλισμό. Το ένα σε κατάληψη, το άλλο στα πρόθυρα της κατάληψης και από το ένα νησί στο άλλο το catamaran που έκανε τη σχετική διαδρομή, να μην την κάνει πια και εμείς και ο οποιοσδήποτε, αλλά κυρίως οι δεκαεπτά χιλιάδες Καλύμνιοι, να μισθώνουν καΐκια και σκάφη για να συνδεθούν με την υπόλοιπη Ελλάδα και τον κόσμο. 
     Παρόμοια κατάσταση εγκατάλειψης παρουσιάζει σήμερα το ακέφαλο Υπουργείο Πολιτισμού. Το Υπουργείο Πολιτισμού, του οποίου Υπουργός είναι ο Πρωθυπουργός, ο οποίος δεν ασχολείται, ούτε καν συντονίζει. Και όπως δεν συντονίζει την Κυβέρνησή του και έχουμε τις γαλοπούλες και τις πρωτομαγιές, δεν συντονίζει και τους Υπουργούς του στον χώρο του πολιτισμού. Το παράδειγμα του Ο.Α.Κ.Α. και η σύγκρουση της κ. Πετραλιά με τον κ. Ορφανό, ήταν το απολύτως χαρακτηριστικό παράδειγμα του τι συμβαίνει στο Υπουργείο αυτό. 
     Η Νέα Δημοκρατία μόνο λόγια ξέρει να λέει. Και σήμερα εδώ ο Υπουργός, ο οποίος -δίκην θεολόγου του φιλελευθερισμού- εμφάνισε ως μείζον έργο του τον ισοσκελισμένο προϋπολογισμό του Υπουργείου Πολιτισμού, πρέπει να ξέρει ότι αυτήν τη θεολογία της πολιτικής του φιλελευθερισμού και οι ίδιοι οι δάσκαλοί της την εγκατέλειψαν από το 1929. 
     Δεν σας έστειλε εκεί ο λαός για να του εμφανίσετε ισοσκελισμένους προϋπολογισμούς, λασπώνοντας τους προηγούμενους. Σας έστειλε για να κάνετε έργο στον πολιτισμό. Αντί να κάνετε έργο στον πολιτισμό, οδηγείτε σε μαρασμό τους μείζονες φορείς του και εμφανίζεστε για να μας πείτε ότι ισοσκελίσατε τον προϋπολογισμό σας. Συγχαρητήρια, αγαπητοί θεολόγοι του νεοφιλελευθερισμού. 
     Δεν λέγατε, όμως, αυτά πριν βγείτε. Διαβάζω από το πρόγραμμά σας: «Η Νέα Δημοκρατία» -προεκλογικά έλεγε- «πιστεύει ότι τα ιδρύματα πολιτισμού είναι οι σημαντικοί παράγοντες παραγωγής πολιτισμού». Και το αποδεικνύει με τη Λυρική Σκηνή. Την αφήνει ακέφαλη, χωρίς καλλιτεχνικό διευθυντή. Έφυγε ένας λαμπρός άνθρωπος, ο Λουκάς Καρυτινός και την αφήνει ακέφαλη και άφραγκη. 
     Ωραία, δεσμευθείτε μ’ ένα χρονοδιάγραμμα, με ενέργειες. Μόνο θεωρίες. Μόνο εξαγγελίες. Μόνο δηλώσεις, ότι η φροντίδα του κράτους θα είναι παντοτινή γύρω από μορφές τέχνης και ανθρώπους. Το είπατε αυτό πρόσφατα για το θέατρο, τη στιγμή που δώδεκα θίασοι, επιχορηγούμενοι με διετή προγράμματα, σας παρακαλούν να τους δώσετε αυτά που τους χρωστάτε από πέρυσι. 
     Και εσείς, νηφάλια, βάζετε χρονοδιαγράμματα και μιλάτε με νηφάλιο τρόπο, τον οποίο σήμερα μία εφημερίδα, «ΤΑ ΝΕΑ», τον χαρακτηρίζει ως αδράνεια και ανανδρία, σε σχέση μ’ αυτά που είπατε για τους θιάσους αυτούς. 
     Ανέφερα δύο παραδείγματα και αυτά είναι; Όλα τα άλλα πάνε καλά; Δεν σας αρέσει, δεν πάει στον πολιτισμό σας, κύριε Υπουργέ, το Ιστορικό και Λαογραφικό Αρχείο; Δεν σας αρέσει; Γιατί τους έχετε κάνει όλους αυτούς τους ανθρώπους οιονεί επαίτες των λειτουργικών τους δαπανών; Τι σας έφταιξαν; Αυτοί συγκροτούν τον κρατικοδίαιτο πολιτισμό; Και ποιος είναι ο ιδιωτικός πολιτισμός, κατά τα πρότυπά σας; Πείτε μας. Εδώ, δεν ήρθαμε μόνο για να ανταλλάσσουμε μομφές, αλλά και για να ανταλλάσσουμε ιδέες. 
     Ποια είναι η ιδέα σας; Τι συγκροτεί το πρότυπό σας, κατά τα λεγόμενά σας, περί «μοντέλου»; Ωραία λέξη, να τη χαίρεστε! Ποια είναι η άποψή σας; Ποιες είναι οι προτάσεις σας; Δεν σας καταλαβαίνουμε. 
     Η «Ορχήστρα των Χρωμάτων», ορχήστρα πτωμάτων! Για να λαϊκίσω και εγώ. Τι θα κάνετε γι’ αυτούς τους θεσμούς;
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Πληρώνουμε τα δανεικά τα δικά σας. 
     ΑΝΔΡΕΑΣ ΛΟΒΕΡΔΟΣ: Και έρχεστε εδώ και θα έπρεπε λίγο να συγκρατείτε τον εαυτό σας στη δημαγωγία και στη λάσπη. Έρχεστε να πείτε ότι βρήκατε –όπως βρήκατε σε όλη την Ελλάδα άδεια ταμεία και καμένη γη- εδώ μόνο προβλήματα. 
     Εγώ θα καταθέσω έναν πρόχειρο απολογισμό του έργου του Υπουργείου Πολιτισμού την οκταετία 1996-2004. Δεν θέλω εδώ να φλυαρώ ή να τρώω χρόνο, κάνοντας απολογισμούς και επικαλούμενος έργα. Θέλω μόνο να πω στους αχάριστους της Νέας Δημοκρατίας ότι από τη στιγμή που ο λαός τους ανέδειξε στην εξουσία της χώρας, εγκαινίαζαν μέσα σε τέσσερις, πέντε μήνες –τους μήνες προ των Ολυμπιακών Αγώνων- έργα και έργα, μουσεία και μουσεία. 
     Και αντί να πουν «Βρήκαμε κάτι σοβαρό και θα το προχωρήσουμε», έρχεται ο Υφυπουργός να πετάξει λάσπη για τη Φρανκφούρτη, για την Έκθεση Βιβλίου, χωρίς να αναφέρει ο θεολόγος νεοφιλελεύθερος την αποδοτικότητα της Φρανκφούρτης. Έρχεται να πετάξει λάσπη για το ένα ή για το άλλο. 
     Εγώ δεν πέφτω σ’ αυτό το επίπεδο. Έχω κι εγώ σημειώματα, κύριε Υφυπουργέ. Δεν μου αρέσουν, όμως, αυτά. Εγώ κάνω πολιτική, άλλος είναι ο εισαγγελέας. Και να μιλάτε πολιτικά και να μην αποφεύγετε τα πολιτικά θέματα. 
     Ωστόσο, εγκαινιάσατε στις 24 Μαρτίου το Μουσείο και τον Αρχαιολογικό Χώρο Ήλιδος, το Αρχαιολογικό Μουσείο Ολυμπίας, το Μουσείο Αρχαίων Ολυμπιακών Αγώνων στην Ολυμπία, το Συνεδριακό Κέντρο στην Ολυμπία, τον Αρχαιολογικό Χώρο Αρχαίας Ολυμπίας. 
     Στις 27 Μαρτίου εγκαινιάσατε την επαναλειτουργία του Μουσείου Αγίου Νικολάου Σητείας, στις 8 Μαΐου το Παράρτημα της Εθνικής Πινακοθήκης στο Ναύπλιο, στις 24 Μαΐου την έκθεση «Αυτοκρατορικοί Θησαυροί της Κίνας» στην Εθνική Πινακοθήκη, στις 3 Ιουνίου τον Αρχαιολογικό Χώρο Εμπορείου στη Χίο, στο Γαλαξίδι το Εθνικό  Αρχαιολογικό Μουσείο κ.ο.κ.
      Δεν μου αρέσουν αυτά. Το καταθέτω για την πληρότητα των δικών μου ισχυρισμών, όχι για σας.  Εσείς τα κάνατε αυτά. Και αντί να λέτε ότι η Ελλάδα προχωράει, έρχεστε να τη δείξετε μίζερη, όπως την έχετε στο μυαλό σας. Αντί να μεταποιείτε το ρούχο για να χωράει στο σώμα, κονταίνετε το σώμα για να χωράει στα κοντά σας ρούχα. Καταθέτω το έγγραφο.
     (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Για να πάμε σε κάτι πιο ζωντανό και πιο σημερινό, θα σας πω το εξής: Επί της ουσίας, ποιες είναι οι επιλογές σας; Εγώ δεν είμαι άνθρωπος της τέχνης, δεν διεκδικώ γνώσεις που δεν έχω. Μπορώ όμως να σκεφθώ ότι εσείς, μέλος μιας κυβέρνησης που το άλλο σκέλος της σύζευξής σας, της παιδείας, καταργεί τη μουσική παιδεία, αφανίζει τα τριάντα επτά μουσικά γυμνάσια και λύκεια στη δευτεροβάθμια εκπαίδευση και καταργεί επί της ουσίας τα προπαρασκευαστικά τμήματα στο δημοτικό, τα εξάωρα εβδομαδιαία τμήματα τα μετατρέπει σε τρίωρα που εξαντλούνται στα κρουστά, στα τύμπανα δηλαδή και στα τραγουδάκια, εσείς λοιπόν που έτσι βλέπετε το χώρο της εκπαίδευσης, τι λέτε για το χώρο του πολιτισμού; Ποιο χώρο επιλέξατε για να δώσετε έμφαση; Το χώρο της ανάδειξης της κληρονομιάς, το χώρο της σύγχρονης παραγωγής;
     Λέγατε προεκλογικά –και ήμουν θύμα και εγώ προσωπικά, μου άρεσε να το ακούω- ότι η έμφαση θα δοθεί στην, πραγματικά παραμελημένη από όλους τους δυτικούς, βυζαντινή μας ιστορία. Τι κάνατε για τη βυζαντινή περίοδο της ιστορίας μας; Τίποτε δεν κάνατε. Γυρνάτε και λέτε περί κρατικοδιαίτων. Αυτό σας μάρανε, κύριοι της νεοφιλελεύθερης θεολογίας! 
     (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ) 
     Μας είπατε πάλι και σήμερα για σεμνότητα, νηφαλιότητα και όλα αυτά. Δεν έχω κατορθώσει να βρω πρότυπο –βρήκα ένα τον τελευταίο καιρό- σε όλα αυτά που αντιγράφετε από το μικρό Μπους, τον Πρόεδρο των Ηνωμένων Πολιτειών,  για τις τιμιότητες, τις αξίες, τις καλοσύνες από ανθρώπους που έχουν βάψει τα χέρια τους και με το αίμα του αμερικανικού λαού στη Νέα Ορλεάνη, μεταφέροντας τα κεφάλαια της FEMA, της πολιτικής τους προστασίας, στο Ιράκ, αντιγράφοντας αυτούς τους τύπους και μιλώντας και εσείς περί νηφαλιότητας, περί ψυχραιμίας, βαφτίζοντας τον ύπνο ψυχραιμία κ.ο.κ.
     Σας παρακαλώ, ελάτε μια μέρα στη Διαρκή Επιτροπή της Βουλής. 
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
     ΑΝΔΡΕΑΣ ΛΟΒΕΡΔΟΣ: Κλείνω, κύριε Πρόεδρε, αμέσως.
     Ελάτε, χωρίς να έχει η ατζέντα σας σχέδιο νόμου. Ουδέποτε έχετε έρθει, γιατί είστε αυτής της αντίληψης. Εδώ δεν συνεδρίασε ούτε μια φορά -δεν ξέρω εάν έγινε μία πρόσφατη συνεδρίαση και δεν την έχω υπόψη μου- η Κυβερνητική Επιτροπή Πολιτισμού και Παιδείας που καθιερώσατε. Ούτε αυτό ακόμη δεν έχετε κάνει. Κάντε όμως μια υπέρβαση, κάντε ένα σαφή προσδιορισμό ενός ή δυο θεμάτων και ζητήστε τη γνώμη των άλλων κομμάτων της Βουλής και συζητήστε μαζί τους.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
     ΑΝΔΡΕΑΣ ΛΟΒΕΡΔΟΣ: Κύριε Πρόεδρε, σας παρακαλώ, δεν θα χρειαστώ ούτε δέκα δευτερόλεπτα. Απλώς ολοκληρώνω τη σκέψη μου. 
     Ζητήστε τη γνώμη μας για ανθρώπους του θεάτρου, για ανθρώπους που μας θυμίζουν δεκαετίες και πεθαίνουν στην ψάθα, για σοβαρούς θεσμούς, έστω για μια επιλογή σας. 
     Θα σας θυμίσω τη βυζαντινή ιστορία, τη βυζαντινή μας περίοδο και ό,τι αυτή έχει παραδώσει στις επόμενες γενιές και σε μας. Και αντί να χαμογελάτε, αυτοκρατορικώ τω τρόπω από την Έδρα σας, γιατί δεν καταλαβαίνετε ότι σήμερα είστε και αύριο δεν είστε -οι πολιτικοί είμαστε εφήμεροι, έτσι λέει η δημοκρατία- ακούστε μας. Μπορεί να κάνουμε λάθος, αλλά μπορεί να σας λέμε και κάτι σωστό. Τα ειρωνικά χαμόγελα και τα χαμόγελα της αλαζονείας τα βλέπει και ο κόσμος που μας ακούει και μας βλέπει εκτός Βουλής και βγάζει τα συμπεράσματά του.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λοβέρδο.
     Θα δώσω το λόγο στην κ. Ασημίνα Ξηροτύρη-Αικατερινάρη.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
     Πραγματικά η επερώτηση του Κομμουνιστικού Κόμματος θέτει πολύ σημαντικά ερωτήματα, στα οποία δεν έχετε απαντήσει, κύριε Υπουργέ. Βεβαίως, χρειάζεται και μία συζήτηση για το πώς βλέπει κανείς τα θέματα του πολιτισμού, ακόμη και τη διαχείριση όλων αυτών των θεμάτων, αλλά η καθημερινότητα είναι σκληρή. Διαπιστώνονται πάρα πολλά προβλήματα σε όλους τους τομείς του Υπουργείου Πολιτισμού. 
     Το πρώτο και κύριο πρόβλημα είναι η έλλειψη χρημάτων, λόγω του μηδαμινού μόλις 0,60% του κρατικού προϋπολογισμού που αναλογεί στο Υπουργείο Πολιτισμού. Το Πρόγραμμα Δημοσίων Επενδύσεων, από το οποίο ασκείται ουσιαστικά το έργο του Υπουργείου Πολιτισμού, είναι δραματικά μειωμένο. Απειλούνται με αναστολή λόγω ελλείψεων, αδυναμιών, κακοδιαχείρισης και καθυστερήσεων, χρηματοδοτήσεις του Γ΄ Κοινοτικού Πλαισίου Στήριξης που αφορούν το περιφερειακό πρόγραμμα «ΠΟΛΙΤΙΣΜΟΣ». 
     Το μόνιμο ανθρώπινο δυναμικό δεν επαρκεί να καλύψει τις ανάγκες. Μεγάλος αριθμός συμβασιούχων που υπηρετούν στις υπηρεσίες του Υπουργείου Πολιτισμού πάνω από δέκα χρόνια δεν εμπίπτει στις προϋποθέσεις του προεδρικού διατάγματος που εξέδωσε η Κυβέρνησή σας. Έτσι δημιουργείται μία νέα στρατιά έκτακτου προσωπικού. Τώρα πια παίρνετε με τρίμηνες συμβάσεις.
     Οι Εφορείες Αρχαιοτήτων, λόγω της μεγάλης συρρίκνωσης του προϋπολογισμού τους και της έλλειψης προσωπικού, αδυνατούν να εκτελέσουν ακόμη και το τρέχον έργο τους, σωστικές ανασκαφές, διαμορφώσεις, καθαρισμούς αρχαιολογικών χώρων κ.λπ..
     Στην Ακρόπολη έχει περικοπεί ήδη ο μισός προϋπολογισμός των αναστηλώσεων. Το Ταμείο Αρχαιολογικών Πόρων δεν διαθέτει χρήματα για τις αποφασισμένες απαλλοτριώσεις. 
     Από την άλλη πλευρά, η πολιτική ηγεσία, εσείς στο Υπουργείο, αποφασίσατε την αλλαγή του οργανισμού και του αρχαιολογικού νόμου. Ο προτεινόμενος οργανισμός του ΥΠ.ΠΟ. καταλύει ουσιαστικά το δημόσιο χαρακτήρα της Αρχαιολογικής Υπηρεσίας και δημιουργεί τις προϋποθέσεις για ιδιωτικοποίηση των μουσείων. Καταργεί την αυτονομία και τις μεγάλες δυνατότητες που θα έπρεπε να έχουν οι Εφορείες Αρχαιοτήτων και δημιουργεί ένα τεράστιο γραφειοκρατικό σύστημα. 
     Απαντήσατε σε μία ερώτηση του Προέδρου του Συνασπισμού ότι μελετάτε την ιδιωτικοποίηση των μουσείων της χώρας. Βεβαίως η κατάσταση των μουσείων της χώρας -και των περιφερειακών και της πρώτης γραμμής- δεν είναι καλή. Όμως, αυτό δεν σημαίνει ότι θα πάμε σ’ έναν άλλον τρόπο διαχείρισης. Αυτό δεν μπορεί να γίνει για τον πολιτισμό μας και ειδικά για τον αρχαίο μας πολιτισμό. 
     Για το νέο μουσείο της Ακρόπολης ακούμε όλο υποσχέσεις, αλλά δεν έχει αρχίσει ακόμα να κατασκευάζεται. Θα μπορούσε, όμως, να αποτελέσει ένα πολύ θετικό εργαλείο και για το αίτημά μας για την επιστροφή των γλυπτών του Παρθενώνα. 
     Υπάρχει ασάφεια ως προς την ολοκλήρωση των έργων της Ακρόπολης. Το πρόγραμμα ενοποίησης των αρχαιολογικών χώρων παραμένει ημιτελές. Πολλά άλλα θέματα, που ανήκουν στη δικαιοδοσία του Ταμείου Διαχείρισης των Πιστώσεων για την εκτέλεση Αρχαιολογικού Χώρου, παραμένουν ημιτελή. 
     Η εξωτερική μας πολιτική χωλαίνει. Εσείς είπατε –και το διαπίστωσε και ο ελληνικός λαός- ότι οι Ολυμπιακοί Αγώνες δημιούργησαν προϋποθέσεις. Τι κάνετε, λοιπόν, γι’ αυτές τις προϋποθέσεις που δημιουργήθηκαν, ούτως ώστε να ενισχυθεί η εξωτερική πολιτιστική μας πολιτική; 
     Ως προς το Ίδρυμα Ελληνικού Πολιτισμού δεν έχει αποφασιστεί σε ποιο Υπουργείο θα ανήκει. Στο Πολιτισμού ή στο Εξωτερικών; 
     Με μεγάλη καθυστέρηση οι θεατρικοί οργανισμοί και τα χορευτικά συγκροτήματα εισέπραξαν μέρος των επιχορηγήσεων της προηγούμενης χρονιάς, ενώ οι εκδότες και οι βιβλιοπώλες δεν έχουν λάβει τα χρωστούμενα.
      Στον κινηματογράφο οι σκηνοθέτες περιμένουν δεκαοκτώ μήνες το Κέντρο Κινηματογράφου να αναλάβει τις συμβατικές του υποχρεώσεις και να προχωρήσουν οι παραγωγές. Θα αρχίσει, επιτέλους, να καταβάλλεται από τους τηλεοπτικούς σταθμούς το 1,5% για τον ελληνικό κινηματογράφο; 
     Οι θεσμικά κατοχυρωμένοι οργανισμοί, όπως είναι η Εθνική Βιβλιοθήκη, το Ε.ΚΕ.ΒΙ., η Εθνική Λυρική Σκηνή, τα ΔΗ.ΠΕ.ΘΕ., το Φωτογραφικό Κέντρο Σκοπέλου, το Προπαρασκευαστικό Τμήμα Καλών Τεχνών της Τήνου και ένα σωρό άλλοι θεσμοθετημένοι οργανισμοί ασφυκτιούν οικονομικά και πολλές φορές δεν μπορούν να ανταποκριθούν στις υποχρεώσεις τους.
     Η εικόνα των πολιτιστικών δικτύων της χώρας είναι θλιβερή. Καμία ενίσχυση, καμία μέριμνα, καμία απόφαση για το μέλλον τους. Δεν υπάρχουν νομοθετικές ρυθμίσεις για τα πνευματικά δικαιώματα των δημιουργών. Δεν υπάρχει μέριμνα για να παταχθεί η πειρατεία του καλλιτεχνικού έργου των μουσικών κ.ο.κ.. 
     Σας τα είπαν πριν πολύ καλά οι συνάδελφοι του Κομμουνιστικού Κόμματος και αυτά τα θέματα, όπως και ότι δεν υπάρχει καμία μέριμνα για την ενίσχυση της πολιτιστικής εκπαίδευσης στα σχολεία όλων των βαθμίδων. Έχουν εγκαταλειφθεί πολλά εκπαιδευτικά προγράμματα, ενώ δεν έχουν αντικατασταθεί έστω από κάποια άλλα που εσείς νομίζετε ότι θα είναι πιο χρήσιμα.
     Θα κλείσω, λέγοντας ορισμένα πράγματα για τις δικές μας σκέψεις για τον πολιτισμό. Η θεωρία του κρατικοδίαιτου πολιτισμού δημιούργησε σύγχυση και δεν έχει φέρει κανένα θετικό αποτέλεσμα. Θα περίμενε κανείς να δικαιολογηθεί με στοιχεία, οικονομικούς απολογισμούς και κάποιες νέες πολιτικές κατευθύνσεις. Το υποσχέθηκε ο Πρωθυπουργός, όταν ανέλαβε το Υπουργείο Πολιτισμού. Παρ’ όλα αυτά, δεν έχει γίνει τίποτε ουσιαστικό, ενώ πολλά θέματα πηγαίνουν προς τα πίσω. 
     Κύριοι συνάδελφοι, δεν πρέπει τα πολιτιστικά αγαθά να υπολογίζονται με κανόνες του management των επιχειρήσεων, με κανόνες προσφοράς και ζήτησης και σύμφωνα με το καθαρό οικονομικό όφελος. Φοβούμαστε ότι έχετε αυτήν την αντίληψη. Έτσι, και η ενίσχυση νέων καλλιτεχνών και η ενίσχυση νέων θεσμών, νέων οργανισμών, ιδρυμάτων κλπ., τα οποία θα πρέπει να υπάρξουν, για να ανανεώσουμε όλοι μας αυτήν την προσπάθεια για τον πολιτισμό, έχει σταματήσει στο όνομα των ανώφελων πολιτιστικών δαπανών.
     Συνεχώς μ’ αυτό το κριτήριο και για τον πολιτισμό κανονίζετε την πολιτική σας. Υπάρχει όμως μια δίψα των νέων που προσπαθούν να προσεγγίσουν την τέχνη σε όλες της τις μορφές, όχι έτσι όπως το παρουσιάζετε εσείς. Δεν προσπαθούν να προσεγγίσουν τις μορφές της τέχνης μόνο με τη EUROVISION ή με κάποιες άλλες εκδηλώσεις. Θέλουν όλες τις μορφές της τέχνης να προσεγγίσουν και θέλουν όλα τα βοηθήματα γι’ αυτό. 
     Πρέπει να βοηθηθούν από την πολιτεία σ’ αυτό για να προσεγγίσουν τα εικαστικά, τον κινηματογράφο, το θέατρο, τη μουσική, το χορό, τη φωτογραφία, την ποίηση, τη λογοτεχνία. Είναι προτεραιότητες των νέων και είναι υποχρέωση της πολιτείας, γιατί κι αυτό είναι ένα μεγάλο μέσον στην απομόνωση που αισθάνονται οι νέοι, στη μάχη που δίνουν κατά των ναρκωτικών.
     Τέλος, κύριε Υπουργέ, θα ήθελα να υπενθυμίσω την πρόσφατη απόφαση του Ε.Σ.Ρ. για το σταθμό «BEST». Δεν μπορεί να εφαρμοστεί αυτή η απόφαση, γιατί η σάτιρα και η ελευθερία του λόγου είναι βασική δύναμη της δημοκρατίας.
      Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής κ. Αχιλλέας Καραμανλής απέστειλε επιστολή προς την Πρόεδρο της Βουλής κ. Άννα Μπενάκη-Ψαρούδα με το εξής περιεχόμενο: 
     «Αχιλλέας Καραμανλής
     Προς την Πρόεδρο της Βουλής των Ελλήνων
     Κυρία Πρόεδρε, μετά την πρόθεση που εξεδήλωσε η Κυβέρνηση να ανατρέψει για το μέλλον την πρόσφατη απόφαση – νομολογία του Ανώτατου Ειδικού Δικαστηρίου, βάσει της οποίας επανεξελέγην Βουλευτής, θεωρώ ότι πρέπει να παραιτηθώ του βουλευτικού αξιώματος. 
     Η απόφασή μου αυτή οφείλεται ακριβώς στους λόγους για τους οποίους αποδέχτηκα την απόφαση του Δικαστηρίου, την οποία, όπως είναι σε όλους γνωστό, ούτε προκάλεσα ούτε επεδίωξα. Εννοώ το σεβασμό μου προς τις δικαστικές αποφάσεις και τους νόμους της πατρίδας μου.
     Ο σεβασμός αυτός μου εστοίχισε μια οδυνηρά και πολύμηνη ψυχική δοκιμασία λόγω των λυσσαλέων επιθέσεων που δέχθηκα με ταπεινότατα κίνητρα και καθαρώς συκοφαντικό περιεχόμενο.
     Η δοκιμασία μου αυτή, αλλά και ο εις βάρος της Νέας Δημοκρατίας θόρυβος κατά τη διάρκεια εκδικάσεως της υποθέσεως, θα μπορούσαν να είχαν αποφευχθεί, αν το κόμμα στο οποίο ανήκω και έχω υπηρετήσει επί σαράντα και πλέον χρόνια, είχε εγκαίρως δημοσιοποιήσει την αντίθεσή του στο ενδεχόμενο μεταβολής του τρόπου υπολογισμού των ψήφων για την ανάδειξη των Βουλευτών, όπως έπραξε με την απόφασή του το Ανώτατο Ειδικό Δικαστήριο.
     Στην περίπτωση αυτή δεν θα είχα ασφαλώς κανένα λόγο να αποδεχθώ την απόφαση, επανερχόμενος στη Βουλή. Προπαντός δε θα είχε αποτραπεί η αδίστακτη εκμετάλλευση της υποθέσεως από το κόμμα της Αξιωματικής Αντιπολίτευσης, το οποίο μέσω της συκοφαντήσεως του ονόματός μου, επεχείρησε να πλήξει την ιστορία και το ήθος της Νέας Δημοκρατίας.
     Με τιμή
     Αχιλλέας Καραμανλής».
     (Στο σημείο αυτό ο Α΄ Αντιπρόεδρος της Βουλής κ. Σωτήρης Χατζηγάκης καταθέτει για τα Πρακτικά την προαναφερθείσα επιστολή, η οποία έχει ως εξής:
     ΑΝΔΡΕΑΣ ΛΟΒΕΡΔΟΣ: Κύριε Πρόεδρε, θα ήθελα το λόγο ως Κοινοβουλευτικός Εκπρόσωπος του ΠΑ.ΣΟ.Κ.
     ΠΡΟΕΔΡΕΥΩΝ (Σωτήρης Χατζηγάκης): Για ποιο πράγμα;    
     ΑΝΔΡΕΑΣ ΛΟΒΕΡΔΟΣ: Γιατί έγινε αναφορά στην Αξιωματική Αντιπολίτευση...
     ΠΡΟΕΔΡΕΥΩΝ (Σωτήρης Χατζηγάκης): Δεν έχετε το δικαίωμα, κύριε συνάδελφε. Είναι μία επιστολή παραιτήσεως και δεν έχετε το δικαίωμα.   
     ΑΝΔΡΕΑΣ ΛΟΒΕΡΔΟΣ: Μα, έγινε αναφορά στην Αξιωματική Αντιπολίτευση...
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ οι στενογράφοι να μη γράφουν απολύτως τίποτα. Δεν σχολιάζεται η επιστολή. Καθίστε, κύριε Λοβέρδο δεν θα σας δώσω το λόγο. Δεν έχετε το δικαίωμα.    
     Ο κ. Χουρμουζιάδης έχει το λόγο.
     ΑΝΔΡΕΑΣ ΛΟΒΕΡΔΟΣ: ... 
     ΠΡΟΕΔΡΕΥΩΝ (Σωτήρης Χατζηγάκης): Αφήστε τους λαϊκισμούς, κύριε Λοβέρδο. ....
     ΑΝΔΡΕΑΣ ΛΟΒΕΡΔΟΣ:  ... 
     ΠΡΟΕΔΡΕΥΩΝ (Σωτήρης Χατζηγάκης): Δεν νομιμοποιείστε. Παρακαλώ καθίστε κάτω. Δεν έχετε το δικαίωμα και το ξέρετε. Μην επιχειρείτε να δημιουργήσετε θόρυβο και εντυπώσεις. Μϊα επιστολή παραιτήσεως είναι...    
     ΑΝΔΡΕΑΣ ΛΟΒΕΡΔΟΣ: ...
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ καθίστε κάτω...
     ΑΝΔΡΕΑΣ ΛΟΒΕΡΔΟΣ: ...
     ΠΡΟΕΔΡΕΥΩΝ (Σωτήρης Χατζηγάκης): Δεν θα ρωτήσει το κόμμα της Αξιωματικής Αντιπολίτευσης εσάς τι θα κάνει...   
     ΑΝΔΡΕΑΣ ΛΟΒΕΡΔΟΣ: ...
     ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω και αφήστε τη δημιουργία εντυπώσεων.
     ΑΝΔΡΕΑΣ ΛΟΒΕΡΔΟΣ: ...
     ΠΡΟΕΔΡΕΥΩΝ (Σωτήρης Χατζηγάκης): Κύριε Λοβέρδο, οι χαρακτηρισμοί σας με αφήνουν αδιάφορο. Υπηρετώ εδώ περί τα τριάντα χρόνια. Έχω πιστοποιητικά και δεν χρειάζομαι τα δικά σας. Παρακαλώ αρκεσθείτε στο έργο σας. 
     Ορίστε, κύριε Χουρμουζιάδη, έχετε το λόγο.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, βέβαια συμφωνήσαμε λίγο ως πολύ ή αναφέρθηκε, εν πάση περιπτώσει, ότι ο πολιτισμός δεν είναι μία ύλη η οποία παράγεται μόνο στον καλλιτεχνικό χώρο, αλλά κάθε προσπάθεια, κάθε εκδήλωση στην καθημερινή μας ζωή, παράγει ένα στοιχείο του πολιτισμού. Αυτό ακριβώς δείχνει και τη δυσκολία τελικά να καλύψουμε όλα τα θέματα, είτε έχουμε δικαίωμα μιας δευτερολογίας είτε μιας τριτολογίας. Ωστόσο θα μπορούσε κανείς πάντοτε να κάνει μερικά σχόλια για τη συζήτηση.
     Είπε χαριτολογώντας η Γραμματέας μας ότι ο κύριος Υπουργός έστριψε διά του αρραβώνος. Αναρωτιέται κανείς: Οι άλλοι συνάδελφοι, πώς έστριψαν, πού είναι εν πάση περιπτώσει. Αυτό σημαίνει τελικά, για να μην υπάρχει αυτό το ενδιαφέρον να παρακολουθήσουν οι άλλοι συνάδελφοι μια συζήτηση για τον πολιτισμό, ότι τα θέματα, τα προβλήματα, οι σημασίες που προβάλλονται, είναι έξω και μακριά από τον πολιτισμό. 
     Θα πρέπει, λοιπόν, η Κυβέρνηση, ιδιαίτερα το Υπουργείο Πολιτισμού, ιδιαίτερα ο Υπουργός Πολιτισμού να σκεφθεί τι είναι αυτό τελικά που μια συζήτηση για τον πολιτισμό στο ελληνικό Κοινοβούλιο γίνεται με την απουσία των συναδέλφων Βουλευτών.
     Ένα άλλο θέμα. Αυτό μου δόθηκε η ευκαιρία να το αναφέρω και μια άλλη φορά σε μια ομιλία μου με άλλη αφορμή. Πέρσι για τους ποδοσφαιριστές που έλαβαν μέρος στο ευρωπαϊκό κύπελλο ποδοσφαίρου, δόθηκαν από την πολιτεία από το κράτος, αν  θυμάμαι καλά, γύρω στα 4.000.000 ευρώ. Οι τριάντα δύο αρχαιολογικές ανασκαφές, κύριε Υπουργέ, στη βόρεια Ελλάδα χρηματοδοτήθηκαν την ίδια στιγμή με 112.000 ευρώ. Δείχνει κάτι αυτό. Μπορεί να δείχνει τη συγκινησιακή μας φόρτιση, γιατί οι είκοσι δύο Έλληνες ποδοσφαιριστές έφεραν το τιμημένο στον Παρθενώνα ή στο Λευκό Πύργο, δεν έχει σημασία. Όμως την ίδια στιγμή οι αρχαιολογικές ανασκαφές επί χρόνια τώρα, επί αιώνες φέρνουν κάτι. Και είναι και αυτό εξίσου τιμημένο και θα έπρεπε να κάνει την Κυβέρνηση να συγκινείται με τον ίδιο τρόπο, με την ίδια ένταση. 
     Είναι, λοιπόν, αυτό ένα παράδειγμα, το πόσο τελικά οι πολιτικές που ασκούνται –και που ασκήθηκαν και από το ΠΑ.ΣΟ.Κ., και που ασκούνται τώρα από τη Νέα Δημοκρατία- λαμβάνουν υπόψη τους τη σημασία της αρχαιολογικής έρευνας, μιας κατ’ εξοχήν πολιτισμικής δημιουργίας. 
     Ένα άλλο θέμα, που το ανέφερα και στην ομιλία μου, αλλά θέλω να το υπογραμμίσω. Τα πολιτιστικά σωματεία –εκπολιτιστικά όπως λέγονται κακώς- της περιφέρειας, πραγματικά θα μπορούσαν, κύριε Υπουργέ, να είναι βασικά κύτταρα παραγωγής πολιτισμού, υποστήριξης της παράδοσης, αυτών που μπορούν τελικά οι συμπολίτες μας της επαρχίας, της περιφέρειας να προσφέρουν, μένουν έτσι αβοήθητα. Ακόμη η τέχνη, η Μακεδονική Καλλιτεχνική Εταιρεία της Θεσσαλονίκης, ένα από τα πιο ιστορικά πολιτιστικά σωματεία που ιδρύθηκε από τον αείμνηστο Λίνο Πολίτη, δεν έχει στέγη. Στεγάζεται σ’ ένα διαμέρισμα που δεν χωρούν ούτε τα βιβλία της ούτε οι πίνακές της, που έχει συλλέξει αυτά τα χρόνια.
     Πρέπει, επομένως, να ρίξετε σοβαρά την προσοχή σας σ’ αυτά τα σωματεία τα πολιτιστικά της περιφέρειας. 
     Αναφερθήκατε, δεν θυμούμαι ακριβώς με ποιες λέξεις, εν πάση περιπτώσει, θυμάμαι μόνο τη μια λέξη που είπατε ότι η χώρα μας είναι ανοχύρωτη από τις πολιτικές που ασκήθηκαν στον πολιτισμό. 
     Μα, κύριε Υπουργέ, οι οχυρώσεις, τα οχυρωματικά έργα τα εθνικά, καταργήθηκαν από τις περίφημες ελευθερίες του Μάαστριχτ.
     Το κεφάλαιο είναι ελεύθερο, τα προϊόντα κινούνται ελεύθερα, οι υπηρεσίες επίσης, τα πρόσωπα επίσης. Με ποιον τρόπο, λοιπόν, να προφυλαχθεί ο πολιτισμός, όταν τελικά δεχθούμε ότι σε όλες τις εκδηλώσεις της ζωής μας παράγεται πολιτισμός; Άρα, είναι ανοχύρωτος ο πολιτισμός σ’ όλες τις περιοχές, όπου αυτός παράγεται ή εν πάση περιπτώσει εκδηλώνεται.
     Και θα τελειώσω με τον πολιτισμό στην εκπαίδευση. Πριν από μήνες ψηφίστηκε εδώ ένα νομοσχέδιο που αφορούσε τη συγκρότηση μιας Επιτροπής Πολιτισμού και Παιδείας και τότε το κόμμα μας είχε διατυπώσει τις αντιρρήσεις ή εν πάση περιπτώσει τα σχόλιά του. Τη στιγμή που υπάρχει ένα Υπουργείο Παιδείας και ένα Υπουργείο Πολιτισμού, τι χρειάζεται η συγκρότηση μιας Επιτροπής Πολιτισμού και Παιδείας; Και παρ’ όλα αυτά ψηφίστηκε ο νόμος και υποτίθεται ότι τώρα υπάρχει μια τέτοια επιτροπή. Αυτή η επιτροπή τι προωθεί από την άποψη του πολιτισμού στην εκπαίδευση; 
     Είπαμε τότε βέβαια ότι πολιτισμός στα σχολειά δεν διδάσκεται και δεν θα διδαχθεί μόνο από ένα συγκεκριμένο μάθημα για τον πολιτισμό. Ακόμα το μάθημα της ιστορίας, το μάθημα της ιστορίας των θρησκειών, το μάθημα της φυσικής είναι μαθήματα πολιτισμού. Αλλά, έστω και αν δεχθούμε την ανάγκη μιας τέτοιας επιτροπής, τι κάνει στο θέμα της πολιτιστικής –έστω και σε εισαγωγικά- εκπαίδευσης; Τίποτα απολύτως.
     Είπατε επίσης, κύριε Υπουργέ –και θα τελειώσω μ’ αυτό- ότι δεν συμφωνείτε με την άποψη ότι στον πολιτισμό αντανακλάται η πάλη των τάξεων. Κάνετε μια εξίσωση: πάλη των τάξεων ίσον ιστορία. Στον πολιτισμό αντανακλάται η ιστορία, κύριε Υπουργέ, και ακριβώς ο σεβασμός προς τον πολιτισμό, η υποστήριξη του πολιτισμού είναι υποστήριξη της εθνικής μας ιστορίας, βεβαίως όχι της ιστορίας των πολέμων και των βασιλέων, αλλά της ιστορίας των αγώνων του λαού μας.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χουρμουζιάδη.
     Ζήτησε το λόγο για λίγο ο κ. Κοσιώνης. Θέλετε να μιλήσετε, κύριε συνάδελφε;
     ΔΗΜΗΤΡΙΟΣ ΤΣΙΟΓΚΑΣ: Με την έγκριση του Σώματος;
     ΠΡΟΕΔΡΕΥΩΝ (Σωτήρης Χατζηγάκης): Όχι με την έγκριση του Σώματος. Με την έγκριση του Προεδρείου, χωρίς να χρειαστεί το Σώμα.
     Ορίστε, κύριε Κοσιώνη.
     ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Είχα σκεφθεί να μη μιλήσω, αλλά έμεινε κάτι το οποίο είχα ξεχάσει. 
     Όταν συζητάμε για την ερασιτεχνική δημιουργία, για την οικονομική βοήθεια κ.λπ., ξέρει όλος ο κόσμος ότι δεν έχει το Υπουργείο Πολιτισμού μια μηχανή με την οποία κόβει χαρτονομίσματα και μετά τα μοιράζει. Είναι από τη φορολογία των ανθρώπων που καθημερινά φορολογούνται. Και φορολογούνται και αυτοί που θέλουν βοήθεια της ερασιτεχνικής δημιουργίας.
     Τώρα στο θέμα γενικότερα των οικονομικών καταστάσεων, υπάρχει και το θέμα του χορού των χορηγών και οι διαπλοκές. Και εδώ υπάρχει κάτι που δεν έχει ξεκαθαριστεί ακόμα και έχει μια σημασία, να το πω με άλλη έννοια, όχι ακριβώς όπως είχε ακουστεί άλλες φορές. Θεσσαλονίκη-Πολιτιστική Πρωτεύουσα της Ευρώπης: Υπήρξαν διαπιστώσεις ότι υπήρξαν υπερβάσεις και έχει οριστεί ένα πενταμελές συμβούλιο εκκαθάρισης και ο ορκωτός λογιστής, για να ξεκαθαρίσει τι είδους υπερβάσεις έγιναν. Για λειτουργικά έξοδα και έργα, υπερβάσεις της τάξεως του 213%, όχι μαρουλόφυλλα. Στο καλλιτεχνικό πρόγραμμα, υπερβάσεις 171%. Πριν από δυο-τρεις μήνες, ο κ. Τατούλης έφερε μια τροπολογία με την οποία παρατείνεται ο χρόνος, για να ξεκαθαριστεί. Άντε να δούμε πόσες τροπολογίες θα έρθουν, μέχρι να ξεκαθαριστεί –αν ξεκαθαριστεί- το θέμα.
     Μας λένε καμιά φορά ότι τα μηδενίζουμε. Εμείς δεν μηδενίζουμε τίποτα. Ξέρουμε πάρα πολύ καλά τα τεράστια ποσά που δίνονται μέσω χορηγών σε διάφορους μεγάλους επιχειρηματίες και δεν δίνονται εκεί που πρέπει να δίνονται, για την ερασιτεχνική δημιουργία με τα παραδείγματα που είπα πιο μπροστά.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κοσιώνη.
     Το λόγο έχει η κ. Ελπίδα Παντελάκη.
     ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
     Κύριε Υπουργέ, πραγματικά θα μπορούσε κανείς και να μην κάνει από άποψη ουσίας δευτερολογία, γιατί πραγματικά δεν μπήκατε στην περιπέτεια αυτή να απαντήσετε έστω και σε ένα θέμα. Τουλάχιστον εγώ, με τη μικρή εμπειρία που έχω, δεν νομίζω να υπάρχει άλλη επερώτηση που έγινε σ’ αυτούς τους δεκαεννέα μήνες από οποιοδήποτε κόμμα και να μην απαντηθεί έστω και ένα ερώτημα. 
     Και βέβαια, η σιωπή σας, αν φτάσει μέχρι τέλους, είναι σιωπή συγκεκριμένη, είναι εκκωφαντική και πρέπει να βγάλει συμπεράσματα ο κόσμος που μας ακούει αυτή τη στιγμή. Δεν είναι  ότι δεν έχετε αναφερθεί σε οτιδήποτε απ’ αυτά που συζητάμε. Αλλά, καλά, δεν έχετε πάρει υπόψη σας όλο το προηγούμενο διάστημα; Εγώ αυτό θα σας θυμίσω. Έχετε στα χέρια σας από την Ένωση Καθηγητών Καλλιτεχνικών Μαθημάτων Μέσης Εκπαίδευσης υπομνήματα και υπομνήματα από τις 31 Αυγούστου, Επιμελητήριο Εικαστικών Τεχνών Ελλάδος, με προτάσεις με τα καυτά ζητήματα που μπαίνουν, από τους σκηνοθέτες, τους κινηματογραφιστές, σας ζητούν ραντεβού για διάλογο, να πάρετε μέτρα. Υπάρχουν συγκεκριμένα ζητήματα που δεν έχουν σχέση με ακραίες πολιτικές πεποιθήσεις, όπως αναφερθήκατε με τις διαφορετικές πολιτικές οπτικές γωνίες. Δεν ήρθαμε να λύσουμε αυτό εδώ. Ήρθαμε συγκεκριμένα, να δεσμευθείτε σε ορισμένα πολύ συγκεκριμένα ζητήματα και αυτό περιμένουμε.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παντελάκη.
     Θα δώσω το λόγο για λίγο στην κ. Κανέλλη, αρκεί να μη με παρεξηγήσουν ότι υποκύπτω στη γοητεία της Αριστεράς!
     ΛΙΑΝΑ ΚΑΝΕΛΛΗ: Καθόλου, ευχαριστώ.
     Δεν αντέχει η ελληνική πολιτεία να συντηρήσει το Θέατρο Τέχνης Κουν; Είναι δυνατόν να μην αντέχει η ελληνική πολιτεία; Σε τελευταία ανάλυση, αν δεν έχετε άλλο φορέα, έχει ένα πολιτιστικό ίδρυμα η Βουλή, κάντε κάτι γι’ αυτό. 
     Και ένα μείζον ζήτημα πολιτιστικής ηθικής και τυπικής εκπαιδευτικής τάξης. Όταν κάνατε την εξομοίωση των Τ.Ε.Ι. με τα Α.Ε.Ι., έμειναν απ’ έξω οι απόφοιτοι των δραματικών σχολών. Δεν έχουν τα ίδια δικαιώματα με τους προηγούμενους. Σήμερα αυτοί που θα γίνουν από δω και πέρα ηθοποιοί ή γίνονται, δεν έχουν τα ίδια δικαιώματα μ’ αυτά που είχαν οι ηθοποιοί πριν από το νόμο. Έγινε η εξομοίωση των Τ.Ε.Ι., πάνε έξω οι ηθοποιοί και η καλλιτεχνική παιδεία. 
     Ξέρετε πόσοι απ’ αυτούς μπορούσαν να προσφέρουν, πόσα πολλά, συνεχίζοντας τις σπουδές τους και τη δράση τους και δουλεύοντας έτσι όπως δουλεύουν; 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Κανέλλη. 
     Ορίστε, κύριε Τσιόγκα.
     ΔΗΜΗΤΡΙΟΣ ΤΣΙΟΓΚΑΣ: Θέλαμε μία απάντηση από τον κύριο Υπουργό, για την επιστολή που έστειλαν οι δώδεκα θεατρικοί θίασοι, οι οποίοι καταγγέλλουν και διαμαρτύρονται για τις επιχορηγήσεις που δεν έχουν δοθεί. Στη δευτερολογία του νομίζω  ο κύριος Υπουργός μπορεί να πει γι’ αυτό το ζήτημα. 
     Αναφερόμαστε στην επερώτησή μας και στα δεκαέξι δημοτικά περιφερειακά θέατρα, τα οποία οδηγούνται στο μαρασμό, τη σταδιακή μετατροπή τους σε εμπορικά θέατρα. Τα ΔΗ.ΠΕ.ΘΕ. έγιναν για να δει και η επαρχία θέατρο και έχουν ανάγκη από χρηματοδότηση. Το Θεσσαλικό Θέατρο, παραδείγματος χάρη, στην ιστορική του διαδρομή έχει ανεβάσει θεατρικές παραστάσεις και στο τελευταίο χωριό της ελληνικής επαρχίας. Η εμπειρία του Θεσσαλικού Θεάτρου είναι μεγάλη, είναι δεμένη με την τοπική κοινωνία και τα προβλήματά της. Ανέδειξε τις ζωντανές δυνάμεις της περιοχής, την τοπική λαϊκή δημιουργία. Όμως το ποσοστό της επιχορήγησης όχι μόνο του Θεσσαλικού Θεάτρου, αλλά όλων των ΔΗΠΕΘΕ, είναι καθηλωμένο εδώ και αρκετά χρόνια σε αντίθεση με τις αυξήσεις που παίρνουν το Μέγαρο Μουσικής και τα άλλα.
     Το Θεσσαλικό Θέατρο αντιμετωπίζει σοβαρό πρόβλημα στέγης. Σήμερα λειτουργεί σε μία μικρή αίθουσα, η οποία δεν επαρκεί. Είναι ανάγκη να χρηματοδοτηθεί η κατασκευή της μόνιμης βασικής στέγης του Θεσσαλικού Θεάτρου στο παλιό Ο.Υ.Λ. και να αυξηθεί η χρηματοδότηση σε όλα τα ΔΗ.ΠΕ.ΘΕ.. 
     Για το αρχαίο θέατρο της Λάρισας, σε πέντε χρόνια, το 2010, συμπληρώνονται εκατό χρόνια από την πρώτη ανασκαφή του Αρβανιτόπουλου και στη συνέχεια, το 1969 από το σύντροφο Χουρμουζιάδη. Το Θεσσαλικό Θέατρο εδώ και εκατό χρόνια δεν έχει αποκαλυφθεί πλήρως. Δεν έχει ολοκληρωθεί η αποκατάστασή του. Όλα όσα έγιναν σήμερα για το αρχαίο θέατρο της Λάρισας, έγιναν γιατί η αποκάλυψη και η αναστήλωση του αρχαίου θεάτρου έγινε υπόθεση του λαού που συνειδητοποίησε και συνέβαλε με τους αγώνες του να πειστεί η πολιτεία να ανταποκριθεί να γίνουν απαλλοτριώσεις και εργασίες αναστήλωσης, οι οποίες συνεχίζονται με πολύ αργούς ρυθμούς. Παρ’ ότι μέχρι σήμερα έγιναν αρκετά βήματα, χρειάζονται σήμερα περισσότερες πιστώσεις για τη συνέχιση της αναστήλωσης, την ολοκλήρωση της ανάδειξης του αρχαίου θεάτρου Λάρισας, που είναι το δεύτερο στην Ελλάδα μετά την Επίδαυρο, δέκα χιλιάδων θέσεων.
     Και βέβαια είναι ανάγκη να αυξηθεί η χρηματοδότηση από το κράτος για την πλήρη αποκάλυψη και αποκατάσταση του μνημείου της Λάρισας. 
     Η κατασκευή του νέου αρχαιολογικού μουσείου της Λάρισας δεν προχωρά. Πάει με ρυθμούς χελώνας. Είναι ανάγκη να το δείτε στο Υπουργείο γιατί πρέπει να προχωρήσει γρήγορα η κατασκευή του αρχαιολογικού μουσείου στο Μεζούρλο, να στεγαστούν όλα τα ανεκτίμητα αρχαιολογικά ευρήματα της περιοχής και να είναι επισκέψιμα από τον κόσμο. 
     Η δημοτική πινακοθήκη της Λάρισας,  η πινακοθήκη Κατσίγρα όπως τη λέμε η οποία εκτός από τη μεγάλη συλλογή του δωρητή αναπτύσσει και άλλες πολιτιστικές δραστηριότητες και έχει ανάγκη χρηματοδότησης γιατί και μεγάλη είναι και μεγάλα λειτουργικά έξοδα έχει. Ο δήμος δεν έχει την δυνατότητα της χρηματοδότησης. 
     Ως προς το μουσείο της Ελασσόνας: Σε μια περιοχή με πλούσια αρχαιολογικά ευρήματα οι ανασκαφές έχουν σταματήσει στην αρχαία Τριπολίτιδα που βρίσκονται τα περισσότερα απ’ αυτά και οι πιστώσεις είναι πολύ μικρές. Είναι ψίχουλα. Ό,τι γίνεται, γίνεται με  πιστώσεις των δήμων. Σε μια περιοχή με πλούσια αρχαιολογικά ευρήματα όλα αυτά βρίσκονται στοιβαγμένα -ακούστε κύριε Υπουργέ- σε μια αποθήκη. Και το αρχαιολογικό μουσείο, για το οποίο δαπανήθηκαν χρήματα και για την αναστήλωση και για την ανακατασκευή, παραμένει εδώ και χρόνια ερμητικά κλειστό και τα ευρήματα βρίσκονται στις αποθήκες. 
     Αυτόν τον πολιτισμό έχουμε και σε όλα αυτά θέλουμε απαντήσεις. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Τσιόγκα. 
     Κυρίες και κύριοι συνάδελφοι, πριν δώσω το λόγο στον κύριο Υπουργό να απαντήσει στα όσα ελέχθησαν, έχω την τιμή να ανακοινώσω στο Σώμα επιστολή της Βουλευτού, κ. Βαρβάρας (Βέρας) Νικολαΐδου, προς την κ. Πρόεδρο της Βουλής με το εξής περιεχόμενο. 
     «Προς την Πρόεδρο της Βουλής, Αθήνα 4/11/2005. 
     Κυρία Πρόεδρε, με την παρούσα δηλώνω ότι δεν εμπίπτω στις διατάξεις της παραγράφου 1 του άρθρου 57 του Συντάγματος. Σε κάθε περίπτωση αποδέχομαι και επιλέγω την ιδιότητα του Βουλευτή, δηλώνοντας ότι δεν πρόκειται να ασκήσω κανένα επάγγελμα. 
     Η δηλούσα, Βέρα Νιλολαΐδου.»
     Η Επιστολή της κ. Βαρβάρας Νικολαίδου καταχωρίζεται στα Πρακτικά και έχει ως εξής:
     Ορίστε, κύριε Υπουργέ. Έχετε το λόγο για να δευτερολογήσετε. 
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, πράγματι, παραμένω στην πρώτη μου διαπίστωση ότι η συζήτηση αυτή είναι, ιδιαιτέρως, εποικοδομητική. Και είναι, ιδιαιτέρως, εποικοδομητική γιατί, πράγματι, ακούγονται σημαντικές θέσεις. Παραμένουμε στις διαφορετικές μας προσεγγίσεις. Η ίδια η ζωή είναι τέτοια. 
     Θα έλεγα όμως ότι διακρίνω και θα ήθελα, δημοσίως, να το επισημάνω, μια εξαιρετική εξέλιξη ως προς την προσέγγιση των θεμάτων του πολιτισμού, ιδιαιτέρως δε από την ομιλία της κ. Γενικής Γραμματέως του Κομμουνιστικού Κόμματος Ελλάδος, κ. Παπαρήγα. Και αυτό είναι ένα σημαντικό σημείο συμφωνίας και συνεννόησης. Υπάρχει πλέον η απόλυτη απόρριψη και με τον υπαινιγμό που έγινε της λογικής του πολιτισμού ως στοιχείο έντονων φαινομένων κρατικισμού. Και ασφαλώς αντιλαμβάνομαι ότι αυτή η απαξιωτική προσέγγιση που έγινε -και που έγινε προς την σωστή κατεύθυνση- ουσιαστικά θέλει να βάλλει φραγμούς προς την λογική ότι εν ονόματι του πολιτισμού μπορεί να υπάρχουν πολιτικές που να συντηρούν κρατικοδίαιτες, πελατειακές πολιτικές λογικές. Και αυτό το κρίνω εξαιρετικά θετικό. Και εγώ όταν με το δημόσιο  άρθρο μου ήθελα να παρέμβω στα πράγματα αυτήν την προσέγγιση έκανα. 
     Αναφέρθηκα προηγούμενα εντελώς ακροθιγώς. Και χαίρομαι που ο Κοινοβουλευτικός Εκπρόσωπος της Αντιπολίτευσης θεώρησε ότι η επερώτηση –και δικαίως το έκανε- στρέφεται προς τις δικές τους πολιτικές. Γι’ αυτό και εξανέστη. Και εξανέστη, γιατί δεν είχε επιχειρήματα πολιτικά. 
     Βέβαια φτάσαμε στο σημείο να παραδεχθούμε ότι η λογική της λάσπης -έτσι όπως ήθελε να μου την αποδώσει- μπόρεσε και οδήγησε στις δικές τους τις ενέργειες, ώστε η εκπροσώπηση της χώρας μας στην Έκθεση Βιβλίου της Φρανκφούρτης με 10.000.000 ευρώ –περίπου 4.000.000.000 δραχμές- είχε θετικά αποτελέσματα.
     Αυτό το λέω όχι γιατί θέλω να επινοήσω ή να αποδώσω στον υπαινιγμό του αυτό που εγώ αισθάνομαι, αλλά διότι ήθελα να θέσω το θέμα στη γενικότερη κατεύθυνση που ήθελε –και το έθεσε νομίζω- η κυρία Πρόεδρος του Κομμουνιστικού Κόμματος Ελλάδος.
     Εκείνο το οποίο είναι ενδιαφέρον και εκεί που θα κριθούμε όλοι μας είναι στο κατά πόσο δημιουργούμε προϋποθέσεις για να υπάρξουν θεσμοί που θα παραμένουν αναλλοίωτοι, θεσμοί που θα μπορούν να δουλεύουν στο βάθος του χρόνου, θεσμοί οι οποίοι μπορούν να δημιουργούν και να λειτουργούν ως εργαστήρι που θα δυναμιτίζουν την ελληνική κοινωνία, τους Έλληνες πολίτες. 
     ΛΙΑΝΑ ΚΑΝΕΛΛΗ: Θα δυναμιτίζουν; 
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Εκεί, λοιπόν, κύριε Χουρμουζιάδη, είναι ανοχύρωτη η χώρα μας. Και είναι ανοχύρωτη η χώρα μας γιατί ασφαλώς όλα αυτά τα χρόνια δεν υπήρξε μία τέτοια λογική. Δεν υπήρξε κανένας θεσμός. Δεν αφέθηκε πίσω κανένας θεσμός. Κι εδώ θα πρέπει να βάλουμε το ενδιαφέρον μας, την προσοχή μας, αλλά και τη δραστηριότητά μας. 
     Αναφέρθηκα προηγούμενα σε παραδείγματα. Είμαστε η μοναδική χώρα που δεν έχουμε επισήμως ένα θεσμό για την Έκθεση του Βιβλίου -και είπα προηγουμένως ότι δεν αναφέρομαι στις κλαδικές εκθέσεις- όταν οι διπλανές μας χώρες, οι χώρες του γεωγραφικού μας χώρου, έχουν να επιδείξουν ιδιαίτερες πρωτοβουλίες και ιδιαίτερα αποτελέσματα. 
     Το ίδιο έχει γίνει σε όλους τους τομείς έκφανσης του πολιτισμού. Είμαστε η χώρα η οποία δεν έχει μία Μπιενάλε, είμαστε η χώρα η οποία δεν έχει καθόλου χώρο για την προβολή των εικαστικών μας. Και ήταν πολύ σωστά αυτά που είπε η κ. Κανέλλη προηγούμενα, όπως ήταν πολύ σωστές και οι αγωνίες της σε συγκεκριμένα πράγματα.
     Επίσης, θα ήθελα να σας διαβεβαιώσω όλους ότι όποιες υποχρεώσεις υπήρχαν από πλευράς Υπουργείου Πολιτισμού, έχουν υλοποιηθεί. Πρώτα και κύρια με το θέμα της Εθνικής Λυρικής Σκηνής.
     Στην Εθνική Λυρική Σκηνή η επιχορήγηση είναι περίπου 12.000.000 ευρώ το χρόνο. Μέχρι τώρα έχουν πάρει όλη την επιχορήγηση, στο 100%, κάτι που δεν συνέβαινε τα προηγούμενα χρόνια. Εξαιτίας καθαρώς λογιστικών λόγων η εκταμίευση ήταν περίπου στο 85% με 90% της εγγραφομένης πίστωσης. Έχουμε δώσει 1.500.000 ευρώ επιπλέον από τον ειδικό λογαριασμό και μέχρι το τέλος του χρόνου έχουμε εξασφαλίσει άλλο 1.800.000 ευρώ.
     Θα ήθελα, όμως, να σας τονίσω ότι το ελληνικό δημόσιο πληρώνει άλλα 4.600.000 ευρώ για τη μισθοδοσία των μελών της ορχήστρας και των διοικητικών, σύνολο περίπου 18.000.000 ευρώ.
     ΛΙΑΝΑ ΚΑΝΕΛΛΗ: Και το ενοίκιο κυμαινόμενο στην Τράπεζα της Ελλάδος. 
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Δεν είναι της Τράπεζας της Ελλάδος. Άλλωστε μην ξεχνάτε ότι εγώ βρήκα τη Λυρική -και πρέπει να το γνωρίζετε- να χρωστάει περίπου 3.000.000 ευρώ από ενοίκια που έχει να τα πληρώσει τα τελευταία δύο ή τρία χρόνια, δεν θυμάμαι ακριβώς.
     Δεύτερο θέμα, για τους θιάσους, για τα θέατρα διετούς θητείας: Το 2004 εξασφαλίστηκαν και εκταμιεύτηκαν όλα τα χρήματα που απαιτούντο μέχρι δεκάρας. 
     ΛΙΑΝΑ ΚΑΝΕΛΛΗ: Κύριε Υπουργέ, είναι ψεύτικες…
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Επισήμως καταθέτω, κυρία Κανέλλη, στη Βουλή αυτά τα στοιχεία. Για το 2005 είναι αλήθεια ότι υπολείπεται να πληρωθεί το 40% με 45% του ποσοστού, για το οποίο έχω ανακοινώσει από τις 29 Αυγούστου 2005 ότι θα τους δοθεί σε δύο δόσεις το Νοέμβριο και το Δεκέμβριο. Και θα κλείσει τελείως και αυτό το  θέμα. 
     Ερχόμαστε τώρα στην Ορχήστρα των Χρωμάτων: Η προηγούμενη πολιτική ηγεσία είχε πείσει τον καλλιτεχνικό διευθυντή και το διοικητικό συμβούλιο της Ορχήστρας των Χρωμάτων να προσφύγουν για τις οικονομικές τους ανάγκες σε οργανισμό από το τραπεζικό σύστημα. Αυτά τα χρέη τα αναλάβαμε και προσπαθούμε να τα αποπληρώσουμε εμείς. Και σας το λέω για να γνωρίζετε, ακριβώς, όλη την αλήθεια.
      Ερχόμαστε στο Θεατρικό Μουσείο: Είναι γεγονός ότι το Θεατρικό Μουσείο -ανεξάρτητα του εάν είναι ιδιωτικός φορέας, επιτελεί σημαντικό ρόλο και έργο-  στεγάζεται σε ένα χώρο επιεικώς απαράδεκτο, θα έλεγα, για τη βαρύτητα του πολιτισμού που κρύβει. Έγινε μια πρόταση σε ένα οίκημα που είχε το Υπουργείο Πολιτισμού, αλλά τελικά δεν ήταν δυνατή η μεταφορά του Μουσείου σ’ αυτόν τον χώρο. 
     Εξετάζω τις δύο περιπτώσεις, τα δύο σενάρια, στα οποία αναφερθήκατε, κυρία Κανέλλη. Άλλωστε με τον κ. Γεωργουσόπουλο έχουμε συζητήσει αυτό το θέμα και προσπαθούμε να βρούμε λύση, γιατί εκεί είναι η ιστορία του θεάτρου της χώρας μας σε όλες του τις εκφάνσεις.
     ΛΙΑΝΑ ΚΑΝΕΛΛΗ: Εξίμισι χιλιάδες παραστάσεις αρχαίων έργων! 
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Όπως αντιλαμβάνεστε, όλα αυτά τα θέματα δεν είναι θέματα που μπορεί να τα αντιμετωπίσει μία Κυβέρνηση μέσα σε δεκαοκτώ μήνες. Και εδώ θα ήθελα να είμαι πολύ σκληρός.
     ΛΙΑΝΑ ΚΑΝΕΛΛΗ: Στον προϋπολογισμό θα δούμε.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Οι προηγούμενες κυβερνήσεις έπρεπε, τουλάχιστον, να είχαν δείξει ότι είχαν τη δυνατότητα και την ικανότητα να διαμορφώσουν ένα μοντέλο αντιμετώπισης αυτών των πραγμάτων, αυτών των θεμάτων. Και σ’ αυτό είμαι πάρα πολύ σκληρός, κυρία συνάδελφε, γιατί είναι τελείως διαφορετική η φιλοσοφία μας. Κι επειδή θεωρώ ότι πολλές φορές ο εντυπωσιασμός ή οι ακραίες φωνές δεν βοηθούν στο διάλογο, αλλά δημιουργούν και μία εικόνα που πολλές φορές μπορεί να αδικεί και τον ίδιο που επιχειρεί να μπει σ’ αυτήν τη λογική, ό,τι είπα προηγουμένως και κατέθεσα, τα καταθέτω δημόσια. Και βλέπετε ότι μέχρι τώρα, πριν λίγο, δεν είπα τίποτα για το τι έδειξε ο έλεγχος στην πολιτιστική πρωτεύουσα της Θεσσαλονίκης.
     Ακούστε, λοιπόν, κύριοι συνάδελφοι: Ο διοικητικός, ο διοικητικοδιαχειριστικός έλεγχος δείχνει μέχρι τώρα ότι ένα ποσό ύψους…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Κύριε Πρόεδρε, θα μου δώσετε λίγο χρόνο. Άλλωστε ο Κοινοβουλευτικός Εκπρόσωπος απουσίαζε. Και παρ’ όλο που δεν θέλω να μιλήσω ως Κοινοβουλευτικός Εκπρόσωπος…
     ΠΡΟΕΔΡΕΥΩΝ (Σωτήρης Χατζηγάκης): Θα σας δώσω χρόνο, κύριε Υπουργέ, όχι όμως συμψηφίζοντας το χρόνο του Κοινοβουλευτικού Εκπροσώπου.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Είπα, παρ’ όλο που δεν θέλω να μιλήσω ως Κοινοβουλευτικός Εκπρόσωπος…
     ΠΡΟΕΔΡΕΥΩΝ ( Σωτήρης Χατζηγάκης): Είπα, κύριε Υπουργέ, ότι θα σας δώσω χρόνο, όχι, όμως, συμψηφίζοντας το χρόνο του Κοινοβουλευτικού Εκπροσώπου.
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Είπα, παρ’ όλο που δεν θέλω και επειδή βλέπω ότι η κουβέντα είναι πάρα πολύ σοβαρή.
     ΠΡΟΕΔΡΕΥΩΝ (Σωτήρης Χατζηγάκης): Επειδή έχω δείξει μία χαλαρότητα, θα σας δώσω το χρόνο, αρκεί να μην είναι μεγάλη η επιμήκυνση της ομιλίας σας.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Έλεγα, λοιπόν, ότι συνολικό ποσό 631.000.000 δραχμών δεν υποστηρίζεται από συμβάσεις, δηλαδή πληρώθηκαν χρήματα για τα οποία δεν υπήρχαν συμβάσεις. Τριακόσια πενήντα εκατομμύρια δραχμές δεν φέρουν την έγκριση του διοικητικού συμβουλίου και 500.000.0000 δραχμές πληρώθηκαν και δεν υπάρχει κανένα παραστατικό, κανένα τιμολόγιο. 
     Δεν θέλω να αναφερθώ στα ονόματα, αλλά ήδη από την επιτροπή διαχείρισης έχουν ασκηθεί αγωγές προς τρίτους, από όλους αυτούς που διεκδικούσαν ένα ποσό επιπλέον του κόστους 26.000.000 ευρώ, που με τους τόκους ξεπερνούν τα 35.000.000 ευρώ.
     ΑΝΔΡΕΑΣ ΛΟΒΕΡΔΟΣ: Είναι φοβερό, κύριε Υπουργέ, να τα λέτε αυτά, όταν δεν έχουμε το λόγο.
     ΠΡΟΕΔΡΕΥΩΝ (Σωτήρης Χατζηγάκης): Ποιο λόγο, κύριε Λοβέρδο; Δεν καταλαβαίνω.
     ΑΝΔΡΕΑΣ ΛΟΒΕΡΔΟΣ: Εντάξει, κύριε Πρόεδρε. Μια χαρά είστε εσείς.
     ΠΡΟΕΔΡΕΥΩΝ (Σωτήρης Χατζηγάκης): Εγώ είμαι μια χαρά, αλλά εσείς δεν είστε, που διακόπτετε τον Υπουργό χωρίς να έχετε την άδεια. 
     ΑΝΔΡΕΑΣ ΛΟΒΕΡΔΟΣ: Δεν είπα για εσάς, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Λοβέρδο. Τι θα γίνει σήμερα μαζί σας; 
     ΑΝΔΡΕΑΣ ΛΟΒΕΡΔΟΣ: Και λέτε για ακραίες συμπεριφορές. Δεν είναι αυτές ακραίες συμπεριφορές;
     ΠΡΟΕΔΡΕΥΩΝ (Σωτήρης Χατζηγάκης): Να κάνουμε προληπτική λογοκρισία στον Υπουργό; Να τον λογοκρίνουμε και να του πούμε τι θα πει, τι σας αρέσει να πει; Σας παρακαλώ πολύ!
     ΑΝΔΡΕΑΣ ΛΟΒΕΡΔΟΣ: ‘Όχι, αλλά μίλησε για ακραίες συμπεριφορές. Να ο ακραίος Υπουργός!
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, δεν κατάλαβα, αλλά μπορεί να επιτρέπεται σε Κοινοβουλευτικό Εκπρόσωπο να ασκεί πίεση στον ελεύθερο λόγο; Αυτό το θεωρώ αδιανόητο.
     ΠΡΟΕΔΡΕΥΩΝ (Σωτήρης Χατζηγάκης): Συνεχίστε την ομιλία σας, κύριε Υπουργέ. Έκανα εγώ την παρατήρηση.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού):  Κυρία Κανέλλη, θα ήθελα να σας πω εγώ την άποψή μου σε σχέση με τον ραδιοφωνικό σταθμό «BEST» με το δικαίωμα της ελευθερολογίας και της ελευθερίας στην έκφραση και στις απόψεις. 
     Γνωρίζετε και γνωρίζουμε όλοι μας ότι η ιστορία του καθένα είναι πολύ γνωστή. Σε πολλά τέτοια θέματα ευθέως έχω διατυπώσει την άποψή μου, λέγοντας πάντοτε ότι είναι αδιανόητο για Υπουργό Πολιτισμού να μπαίνει στη λογική της ασφάλισης της ελευθερίας του λόγου, της κατάργησης της ελευθερίας του λόγου. Δεν θα ήθελα ποτέ ο Υπουργός Πολιτισμού να ταυτίζεται με αυτούς που επιχείρησαν να εγκλωβίσουν το πνεύμα, τη σκέψη, την ελευθερία, ιδιαίτερα δε την έκφραση της τέχνης, γιατί η τέχνη πάντοτε δημιουργεί μέσα στα δικά της ακραία όρια, γι’ αυτό είναι και δημιουργία.
     Κυρίες και κύριοι συνάδελφοι, επισήμως σας είπα ότι για όλα αυτά τα ερωτήματα που είναι κρίσιμα και έχουν τεθεί στην επερώτηση των συναδέλφων Βουλευτών του Κομμουνιστικού Κόμματος Ελλάδος, έχουν εξασφαλιστεί τα απαραίτητα χρήματα. 
     Θα ήθελα να ξεκαθαρίσουμε εδώ ποια είναι η σχέση του Μεγάρου Μουσικής και του ελληνικού Υπουργείου Πολιτισμού. 
     ΠΡΟΕΔΡΕΥΩΝ (Σωτήρης Χατζηγάκης): Κλείστε, όμως, σιγά-σιγά, κύριε Υπουργέ.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Είναι είκοσι πέντε ερωτήματα, που θέλουν απάντηση.
     ΠΡΟΕΔΡΕΥΩΝ (Σωτήρης Χατζηγάκης): Εσείς έχετε συνθετική δύναμη σκέψεως και θα μπορέσετε σε λίγα λεπτά να τα κλείσετε.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Είπα δημόσια, λοιπόν, ότι το Μέγαρο Μουσικής είναι από τους εποπτευόμενους οργανισμούς του Υπουργείου Πολιτισμού. Ανήκει, λοιπόν, στο Υπουργείο Πολιτισμού, το οποίο έχει την εποπτεία και το δικαίωμα του ελέγχου. Το Μέγαρο Μουσικής ανήκει σε όλο τον ελληνικό λαό. Αυτό το έχουμε κάνει πράξη, βάζοντας ελέγχους και κανόνες σε όλη τη διαδικασία λειτουργίας του Μεγάρου, αλλά και των υπολοίπων οργανισμών, γιατί αυτό είναι το ζητούμενο. 
     Εκείνο που μας ενδιαφέρει, είναι να νοικοκυρέψουμε όλους τους οργανισμούς. Ασφαλώς τα χρήματα δεν είναι τόσα πολλά, ώστε να μπορούμε να χρηματοδοτούμε τα πάντα, έτσι όπως ο καθένας φαντάζεται. Υπάρχει συγκεκριμένος προγραμματισμός. Υπάρχει συγκεκριμένο πρόγραμμα επιχορηγήσεων και αυτό προσπαθούμε να το εκμεταλλευόμαστε υπέρ του πολιτισμού, υπέρ της παραγωγής αγαθών και προϊόντων.
     Θα ήθελα να πω ότι κατά το 2004 και το 2005 τα χρήματα που διατέθηκαν από το Υπουργείο Πολιτισμού, ιδιαίτερα δε προς τη λογική των ανασκαφών και της ανάδειξης της πολιτιστικής κληρονομιάς, κύριε Χουρμουζιάδη, όπως γνωρίζετε πάρα πολύ καλά, ήταν πολλαπλάσια από τα προηγούμενα χρόνια. 
     Τελειώνοντας, κυρίες και κύριοι συνάδελφοι, θα ήθελα με δύο λόγια να σας πω ότι μέσα σε αυτούς τους δεκαοκτώ μήνες η Κυβέρνηση αυτή προσπαθεί να αλλάξει πάρα πολλά στο χώρο του πολιτισμού και κυρίως θέλει να τον απεγκλωβίσει από τη λογική του κρατικοδίαιτου, πελατειακού, πολιτιστικού πολιτικού στοιχείου, όπου όποιοι λειτουργούσαν και δημιουργούσαν δίπλα, λειτουργούσαν σε μια, φανατικά, πελατειακή πολιτική σχέση. 
     Το δεύτερο στοιχείο είναι ότι θωρακίζουμε την πόλη, θωρακίζουμε τη χώρα δημιουργώντας θεσμούς, πάνω από όλα φτιάχνοντας υποδομές τέτοιες ώστε να μπορούμε, πράγματι, να βγάλουμε τη χώρα στο εξωτερικό. Αυτήν την στιγμή μπορώ να σας τα απαριθμήσω, γιατί άκουσα από την κυρία συνάδελφο του Συνασπισμού να λέει κάτι το οποίο δεν είναι αληθές σε σχέση με την ανέγερση του νέου Μουσείου Ακροπόλεως. Στο νέο Μουσείο Ακροπόλεως ήδη μετά την τοποθέτηση των εφεδράνων μέσα σε σύντομο χρονικό διάστημα μέχρι το τέλος του Μαρτίου θα είναι έτοιμος όλος ο σκελετός. Έχουμε δρομολογήσει και έχουμε απεγκλωβίσει από μία δουλική σύμβαση και από προβλήματα το Μουσείο Σύγχρονος Τέχνης. 
     ΠΡΟΕΔΡΕΥΩΝ (Σωτήρης Χατζηγάκης): Κλείστε με αυτήν τη φράση, σας παρακαλώ, κύριε Υπουργέ.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Ήδη προχωράει πάρα πολύ το Μουσείο των Πατρών, το Μουσείο της Πέλλας, το Μουσείο της Θήβας. Δώσαμε λύση για το Κρατικό Μουσείο Σύγχρονης Τέχνης στη Θεσσαλονίκη. Δώσαμε λύση στο Εθνικό Θέατρο. Ετοιμάζουμε το Μουσικό Πάρκο που θα φιλοξενήσει και θα εγκαταστήσει και το νέο Λυρικό Θέατρο και πάνω από όλα για πρώτη φορά η χώρα μας βγαίνει και εκτός Ελλάδος.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Μισό λεπτό, κύριε Πρόεδρε.
     Ήδη βρισκόμαστε στο τελικό στάδιο των συμφωνιών για να ανοίξουν οι πρώτες αρχαιολογικές σχολές, τα πρώτα ιδρύματα στο εξωτερικό, στη Ρώμη, στη Ρουμανία, στην Ουκρανία, στην Κύπρο, όπου ήταν, παντελώς, απούσα η χώρα μας, και σε άλλες χώρες. Αυτή είναι μία πολιτική που θεωρώ ότι θα δοκιμαστεί τα επόμενα χρόνια. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     Το λόγο έχει η Γενική Γραμματέας του Κομμουνιστικού Κόμματος Ελλάδας κ. Αλέκα Παπαρήγα.
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Τατούλη, απλώς πληροφοριακά σας λέω ότι εδώ δεν ανέπτυξα τίποτα πρωτότυπες θέσεις. Η θέση του Κομμουνιστικού Κόμματος Ελλάδας για τον πολιτισμό και τις σχέσεις του κράτους κα του πολιτισμού είναι προ πολλού διατυπωμένες. 
     Δεν θεωρώ, κύριε Τατούλη, ότι δεσμευτήκατε συγκεκριμένα στα θέματα που σας θέσαμε. Να σας πω και την αλήθεια εγώ συνιστώ στους εκπροσώπους των καλλιτεχνικών φορέων να μην περιμένουν να διαβάσουν τον προϋπολογισμό -τότε θα είναι «και πέντε»- αλλά να ασκήσουν τη μεγαλύτερη δυνατή πίεση για να μπορέσουν να αποσπάσουν, να πάρουν αυτά που τους χρωστάτε και όχι μόνο.
     Κοιτάξτε να δείτε. Η λογική των επιχορηγήσεων που είπατε μου θυμίζει κατά κάποιο τρόπο ένα φιλανθρωπικό ίδρυμα που παραχωρεί ελεημοσύνη σε κάποιους. Όχι μόνο τα χρωστάτε, είστε υποχρεωμένοι να έχετε συγκεκριμένη κρατική χρηματοδοτική πολιτική, όχι βεβαίως για έναν κρατικοδίαιτο πολιτισμό, αλλά για την ουσιαστική στήριξη του πολιτισμού και για την επίλυση των κοινωνικών, ασφαλιστικών, συνταξιοδοτικών δικαιωμάτων των καλλιτεχνών, όχι με τη λογική της επαιτείας. Επαιτεία σημαίνει ψίχουλα.
     Και αυτή η πλευρά που με φοβίζει, κύριε Τατούλη, είναι η εξής. Εγώ αυτή τη στιγμή δεν μπορώ να απαντήσω εάν είναι έτσι γιατί δεν έχω τα στοιχεία, αλλά είπατε «δώσαμε παραπάνω απ’ ό,τι έδωσε το ΠΑ.ΣΟ.Κ.».
     Κοιτάξτε να δείτε, τι να συγκρίνετε με το ΠΑ.ΣΟ.Κ.; Εάν περιοριστείτε σ’ αυτή τη σύγκριση στους ανθρώπους που δουλεύουν ας το πω έτσι, στο χώρο του πολιτισμού, σας έδωσε τρία ψίχουλα το ΠΑ.ΣΟ.Κ. και έβαλα και εγώ άλλο ένα, τα προβλήματά τους όχι μόνο θα χρονίσουν αλλά θα γίνουν και πολύ χειρότερα. 
     Το θέμα είναι να κάνετε σύγκρουση με τα δίκαια αιτήματα των εργαζομένων, των εργατών ας το πω έτσι, στο χώρο του πολιτισμού, με τις πραγματικές τους ανάγκες, με τις ανάγκες που αυξάνονται, με τις ανάγκες που έχει ο τόπος για πολιτισμό. Και απ’ αυτήν την άποψη θα έλεγα ότι δεν σας περιποιεί τιμή αν δώσετε κάποια ψίχουλα παραπάνω από το ΠΑ.ΣΟ.Κ. Αλίμονό μας αν μείνουμε εκεί! 
     Τέλος, κάνατε λόγο για μία κατά κάποιο τρόπο διεθνοποίηση της πολιτιστικής δραστηριότητας από την πλευρά της Ελλάδας. Δεν ξέρω ακριβώς το περιεχόμενο, δεν μπορώ να το κρίνω. Το θέμα είναι να μην μπαίνουν σ’ αυτήν τη λογική οι εισαγωγές πολιτιστικών εμπορευμάτων και οι εξαγωγές πολιτιστικών εμπορευμάτων. 
     Τελειώνοντας –δεν θα ξοδέψω και τα οκτώ λεπτά- θα πω κάτι που αφορά το Υπουργείο Παιδείας αλλά και τη συνεργασία σας. Με την εισαγωγή της περίφημης αντιεπιστημονικής ανορθολογικής διαθεματικότητας που εμφανίζεται ως «ευέλικτες ζώνες διδασκαλίας», η καλλιτεχνική παιδεία ούτε χαραμάδα δεν θα βρει στο σύγχρονο σχολείο. Και αυτά τα μαθήματα που γίνονταν θα εξαφανιστούν. Πάρτε το υπ’ όψιν σας. Ας μην το δείτε πολιτικά, δείτε το επιστημονικά. Θα μου πείτε, πολιτική και επιστήμη δεν διαχωρίζονται. Αλλά εν πάση περιπτώσει τέτοια ανορθολογική λογική πέρα από την ταξική της επιλογή δεν έχω συναντήσει, ειλικρινά. Δηλαδή αυτά που είπατε τώρα, ανεξάρτητα από το περιεχόμενο, την οικονομική τους στήριξη, είναι τελειωμένα με τις εξελίξεις που έχουμε στο σχολείο. Και αυτό είναι θάνατος, διότι από κει και πέρα ένα «αποξηραμένο» σχολείο δεν μπορεί να είναι παράγοντας πολιτιστικής ανάπτυξης. Ο πολιτισμός θα υπάρξει. Τι πολιτισμός όμως θα είναι αυτός; 
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Πρόεδρε.
     Κυρίες και κύριοι συνάδελφοι, έχω την τιμή να ανακοινώσω στο Σώμα πως η Διαρκής Επιτροπή Οικονομικών της Βουλής καταθέτει την έκθεσή της επί του σχεδίου προϋπολογισμού δαπανών της Βουλής οικονομικού έτους 2006 και επί του απολογισμού δαπανών της Βουλής οικονομικού έτους 2004. 
     Έχει ζητήσει το λόγο για να τριτολογήσει ο Υπουργός Πολιτισμού κ. Τατούλης.
     Ορίστε κύριε Υπουργέ, έχετε το λόγο.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Τελειώνοντας τη συζήτηση θα ήθελα να αναφερθώ σε ένα θέμα το οποίο μου διέφυγε προηγούμενα και έχει να κάνει με τις τιμητικές συντάξεις.
     Δυστυχώς ένας νόμος ο 3075/2002 δημιούργησε όλες αυτές τις αγκυλώσεις και όλα αυτά τα θέματα. Θα δούμε πώς θα τα αντιμετωπίσουμε. Ήδη αυτήν τη στιγμή συζητάμε για το πώς θα απεγκλωβιστούμε απ’ αυτήν τη διαδικασία. 
     Θα ήθελα εν τάχει να απαντήσω ως προς το 1,5%. Ήδη με τον καινούργιο νόμο του κινηματογράφου ενεργοποιείται ο νόμος του 1992 προς θετική κατεύθυνση και δεν συζητάμε αυτό το πράγμα. Και βέβαια ένα μεγάλο, πολύ  σημαντικό θέμα που μας έχει απασχολήσει -το έχω συζητήσει μαζί με τα κλαδικά σωματεία-  είναι αυτό για το 1% των εικαστικών,  σε σχέση με τα δημόσια έργα και θα δούμε πώς θα το αντιμετωπίσουμε.
     Πάντως κλείνοντας αυτήν την κουβέντα θα ήθελα να πω ότι τιμούμε τους ανθρώπους του πολιτισμού. Αντιλαμβανόμαστε τα προβλήματα, συμμεριζόμαστε τα μεγάλα ζητήματα που αντιμετωπίζουν. Και θα έλεγα ότι σ’ αυτήν την τιμή απέναντι σ’ αυτούς τους ανθρώπους δεν θα πρέπει να ξεχνάμε την πολλαπλή ωφέλεια της χώρας μας, μιας και ο σύγχρονος πολιτισμός, ιδιαίτερα το τμήμα της ποίησης, μας έχει δώσει δύο βραβεία Νόμπελ και ένα βραβείο Λένιν.
     Θα έλεγα, λοιπόν, ότι εάν μπορέσουμε και αν το επιδιώξουμε να βάλουμε συγκεκριμένους στόχους, μπορούμε μέσα απ’ αυτήν τη διαδικασία να δημιουργήσουμε όλες τις προϋποθέσεις για μία νέα άνοιξη του ελληνικού πολιτισμού στη χώρα.
     Αλλά ασφαλώς και είναι πολύ σωστή και η επιφύλαξη που διατυπώσατε, κυρία Πρόεδρε, στο τέλος της ομιλίας σας. Το ζητούμενο είναι πώς θα μπορέσουμε να δημιουργήσουμε τις απαραίτητες προϋποθέσεις  ώστε οι νέες γενιές των Ελλήνων από πολύ μικρή ηλικία να έλθουν κοντά στον πολιτισμό. Γιατί θεωρούμε όλοι μας σ’ αυτόν τον τόπο ότι ο πολιτισμός ασκεί ευεργετικά αποτελέσματα στη ζωή των νέων ανθρώπων.
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Υπουργέ.
     Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 18 Οκτωβρίου 2005, της Τετάρτης 19 Οκτωβρίου 2005 και της Πέμπτης 20 Οκτωβρίου 2005 και παρακαλώ το Σώμα για την επικύρωσή τους.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά των συνεδριάσεων της Τρίτης 18 Οκτωβρίου 2005, της Τετάρτης 19 Οκτωβρίου 2005 και της Πέμπτης 20 Οκτωβρίου 2005 επικυρώθηκαν. 
     Κηρύσσεται περαιωμένη η συζήτηση της υπ’ αριθμόν 12/20.10.2005 επερώτησης των Βουλευτών του Κομμουνιστικού Κόμματος Ελλάδας προς τους Υπουργούς Πολιτισμού και Εθνικής Παιδείας και Θρησκευμάτων, σχετικά με την πολιτική της Κυβέρνησης στην πολιτιστική ανάπτυξη.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.46΄ λύεται η συνεδρίαση για την προσεχή Δευτέρα 7 Νοεμβρίου 2005 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α)  συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
ΣΥΝΕΔΡΙΑΣΗ 4-11-05                          ΣΕΛ.1

