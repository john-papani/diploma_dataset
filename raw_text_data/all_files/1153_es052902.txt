      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Β΄
      ΣΥΝΕΔΡΙΑΣΗ  ΡΜΑ΄
      Τετάρτη 29 Μαΐου 2002
      Αθήνα, σήμερα στις 29 Μαΐου 2002, ημέρα Τετάρτη και ώρα 19.35΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
       (ΕΠΙΚΥΡΩΣΗ ΠΡΑΚΤΙΚΩΝ:  Σύμφωνα με την από 28-5-2002                     εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της Ρ  συνεδριάσεώς του, της 28ης Μαΐου 2002  σε ό,τι αφορά στην ψήφιση στο σύνολο του σχεδίου νόμου: «Κύρωση του Πρωτοκόλλου για τα Προνόμια και τις Ασυλίες του Ευρωπαϊκού Οργανισμού για την εκμετάλλευση Μετεωρολογικών Δορυφόρων (EUMETSAT)».
      Παρακαλείται ο κύριος Γραμματέας να ανακοινώσει τις αναφορές προς το Σώμα.
       (Ανακοινώνονται προς το Σώμα από τη Γραμματέα της Βουλής κ. Σοφία Καλαντζάκου, Βουλευτή Μεσσηνίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Δήμαρχος Κουλουκώνα Ρεθύμνου ζητεί την ένταξη της κυρίας Μαρίας Μανουσογιωργάκη, Ληξιάρχου, στο προσωπικό του Δήμου του.
      2) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία η Νομαρχιακή Αυτοδιοίκηση Κέρκυρας ζητεί τη χορήγηση πίστωσης για την εκτέλεση αντιπλημμυρικών έργων στην Κέρκυρα.
      3) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Σύλλογος Επιτυχόντων Εκπαιδευτικών Διαγωνισμού ΑΣΕΠ 2000 ζητεί τροποποίηση των νέων νομοθετικών ρυθμίσεων για τους διορισμούς των εκπαιδευτικών.
      4) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο κ. Γ. Παρταλίδης, πολιτευτής Β΄ Αθηνών, καταγγέλλει την απόφαση μαζικής απόλυσης υπαλλήλων, στελεχών της ΕΤΕ.
      5) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία η Ένωση Συνταξιούχων ΝΑΤ Σκιάθου ζητεί έκπτωση για τα μέλη του στο εισιτήριο της ακτοπλοϊκής γραμμής Άγιος Κων/νος – Β. Σποράδες.
      6) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ, ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΛΕΩΝΙΔΑΣ ΛΥΜΠΕΡΑΚΙΔΗΣ  κατέθεσαν αναφορά με την οποία το Εργατοϋπαλληλικό Κέντρο Ορεστιάδας ζητεί την ικανοποίηση εργασιακών, ασφαλιστικών, φορολογικών και λοιπών προβλημάτων των μελών του.
      7) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία το Σωματείο Μεταφορέων Ασθενών Βορείου Ελλάδος  «Υγεία» ζητεί την ικανοποίηση εργασιακών αιτημάτων του κλάδου.
      8) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Γονέων Παιδιών και Πασχόντων από Μεσογειακή Αναιμία Θεσσαλονίκης ζητεί την ικανοποίηση αιτήματος που αφορά 100 περίπου εκπαιδευτικούς που πάσχουν από Μεσογειακή Αναιμία.
      9) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία το Εργατοϋπαλληλικό Κέντρο Ναυπλίου ζητεί την ικανοποίηση αιτημάτων των εργαζομένων - μελών του.
      10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Φορείς της νήσου Κέας προτείνουν τη σύσταση αρμόδιας επιτροπής για τη διευθέτηση της θαλάσσιας συγκοινωνίας του νησιού.
      11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Φολέγανδρου Κυκλάδων ζητεί να υπάρξει φετινό εβδομαδιαίο δρομολόγιο επιστροφής από Φολέγανδρο προς Πειραιά.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Αναπτυξιακός Σύλλογος Πολιτών Ελούντας ζητεί την ένταξη της Σπιναλόγκας στον κατάλογο προστασίας της UNESCO ως μνημείο παγκόσμιας πολιτιστικής κληρονομιάς.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί να παραχωρηθεί η αποθήκη του τελωνείου Αγίου Νικολάου για τη στέγαση της έκθεσης της ιστορίας του τόπου κατά τη διάρκεια της θερινής περιόδου του 2002.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Έλληνες του εξωτερικού με στρατολογικές εκκρεμότητες ζητούν να τους επιτραπεί να επισκέπτονται την Ελλάδα μία φορά το χρόνο καθώς και να αποδεσμευθεί η ανανέωση των διαβατηρίων τους από τη στρατολογική τους κατάσταση.
      15) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Επιμελητήριο Λέσβου αντιτίθεται στην υπουργική απόφαση για την αύξηση των ναυτιλιακών ναύλων, που θίγει κυρίως τις ακριτικές νησιωτικές περιοχές της χώρας.
      16) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Σύλλογος Επαγγελματιών Λογιστών Αγρινίου και Περιχώρων ζητεί την άμεση ίδρυση και λειτουργία του Τμήματος Κοινωνικής Επιθεώρησης Εργασίας στο Αγρίνιο.
      17) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία τα 15μελή Συμβούλια του 1ου, 2ου  και  3ου ΤΕΕ Αγρινίου ζητούν την αναβάθμιση των ΤΕΕ  και να λαμβάνεται σαν προϋπηρεσία η πρακτική άσκηση των αποφοίτων των Ινστιτούτων Επαγγελματικής Κατάρτισης.
      18) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Ομοσπονδία Συλλόγων Ναυπακτίας ζητεί την αποπεράτωση του Γ΄ τμήματος του παρακαμπτηρίου δρόμου της Ναυπάκτου.
      19) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία το Δημοτικό Συμβούλιο Θεσσαλονίκης διαμαρτύρεται για την κατάργηση ή τη μείωση δρομολογίων της Ολυμπιακής Αεροπορίας από τη Θεσσαλονίκη με μεγαλουπόλεις της Ευρώπης.
      20) Ο Βουλευτής Ημαθίας κ. ΗΛΙΑΣ ΦΩΤΙΑΔΗΣ με αναφορά του ζητεί να δημιουργηθούν τρία εξεταστικά κέντρα για τους μαθητές των ΤΕΕ στο Νομό Ημαθίας λόγω ειδικών συγκοινωνιακών συνθηκών.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1837/4-10-2001 ερώτηση δόθηκε με το υπ’ αριθμ. 382/16-10-2001 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθμό 1837/4-10-2001 εγγράφου σας, με το οποίο μας διαβιβάσατε ερώτηση του Βουλευτή κ. Β. Πολύδωρα που κατατέθηκε στη Βουλή των Ελλήνων, σας πληροφορούμε τα ακόλουθα:
      1) Από υποψήφιες που δεν είχαν επιλεγεί στο διαγωνισμό για την κατάταξη δοκίμων Λιμενοφυλάκων κατά το έτος 1999, υποβλήθηκαν στο Διοικητικό Εφετείο Πειραιά προσφυγές κατά της διαδικασίας επιλογής για αντισυνταγματικότητα του νόμου που προέβλεπε την κατάταξη ορισμένου ποσοστού γυναικών στο σύνολο των κατατασσόμενων.
      2) Η νομότυπη κοινοποίηση των αποφάσεων του ως άνω Δικαστηρίου ολοκληρώθηκε πρόσφατα και ήδη προγραμματίζεται η ενιαία και συνολική ενέργεια των αρμόδιων Υπηρεσιών. Στις αποφάσεις αυτές περιλαμβάνεται και αυτή που αφορά την αναφερόμενη στην ερώτηση. Συγκεκριμένα ολοκληρώθηκαν οι απαραίτητες ενέργειες προς το Υπουργείο Οικονομικών για εξασφάλιση πιστώσεων και στη συνέχεια θα ακολουθήσει η διαδικασία υγειονομικής εξέτασης και αθλητικής δοκιμασίας για την εισαγωγή στη Σχολή Λιμενοφυλάκων.
      Ο Υπουργός
      ΧΡΗΣΤΟΣ ΠΑΠΟΥΤΣΗΣ»
      2. Στην με αριθμό 1845/5-10-2001 ερώτηση δόθηκε με το υπ’ αριθμ. 2109/15-10-2001 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση 1845/5-10-2001 που κατέθεσε ο Βουλευτής κ. Δ. Κωστόπουλος σας πληροφορούμε τα εξής:
      Το πρόβλημα της ξήρανσης στο ελατοδάσος Μαινάλου, που εικάζεται ότι είναι απόρροια προηγούμενης παρατεταμένης ξηρασίας, ερευνάται επισταμένως από ομάδα ειδικών επιστημόνων, προκειμένου να διαπιστωθεί η αιτία του φαινομένου και να αντιμετωπισθεί αποτελεσματικά.
      Ο Υφυπουργός
      Φ. ΧΑΤΖΗΜΙΧΑΛΗΣ»
      3. Στην με αριθμό 1847/5-10-01 ερώτηση δόθηκε με το υπ΄ αριθμ. 2110/17-10-01 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση 1847/5-10-2001 που κατέθεσε ο Βουλευτής κ.Α. Χειμάρας, για τα θέματα της αρμοδιότητάς μας, σας πληροφορούμε τα εξής:
      Το αρδευτικό έργο Σμοκόβου αποτελεί αντικείμενο αρμοδιότητας του συνερωτώμενου Υπ. ΠΕΧΩΔΕ. Από το Υπουργείο ΠΕΧΩΔΕ εκπονήθηκε και εγκρίθηκε μελέτη με τίτλο «Προσωρινή υδροδότηση αρδευτικών δικτύων από το Φράγμα Σμοκόβου». Το ίδιο Υπουργείο συνέταξε το Τεχνικό Δελτίο κατασκευής του έργου ύψους 12.110.000.000 δρχ., το οποίο και υπέβαλε στο Υπ. Γεωργίας μαζί με την πρόταση ένταξής του στο Πρόγραμμα (ΙΙΙ ΚΠΣ) με το Α.Π.Δ 7α/1614/Γ3/1-10-2001 έγγραφό του.
      Το Υπουργείο Γεωργίας στα πλαίσια των αρμοδιοτήτων του, εξετάζει τη πρόταση ένταξης του έργου στο Πρόγραμμα, αξιολογώντας την μαζί με άλλες ανάλογες προτάσεις.
      Επισημαίνεται ότι εάν το έργο ενταχθεί , θα ολοκληρωθεί στα χρονικά όρια του Ι Ι Ι ΚΠΣ ( έως τέλος 2006) και Φορέας υλοποίησης του έργου θα είναι το ΥΠΕΧΩΔΕ.
      Ο Υπουργός
      Γ. ΑΝΩΜΕΡΙΤΗΣ»
      4. Στην με αριθμό 1830/4-10-01 ερώτηση δόθηκε με το υπ΄ αριθμ. 2103/18-10-01 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση 1830/4-10-01 που κατέθεσε ο Βουλευτής κ. Ι. Τζαμτζής, σας πληροφορούμε τα εξής:
      Στις 13 Σεπ 2001 επιβεβαιώθηκε εργαστηριακά η παρουσία Καταρροϊκού Πυρετού (ΚΠ) στους Νομούς Ιωαννίνων και Γρεβενών, ενώ στις 18 Σεπ 2001 διαπιστώθηκε επέκταση της νόσου στο Νομό Καστοριάς. Πρόκειται για νόσημα το οποίο οφείλεται σε ιό ο οποίος μεταδίδεται στα ζώα με το νύγμα αιματοφάγων εντόμων (κουνούπια).
      Η νόσος προσβάλλει τα πρόβατα και μόνο, στα οποία μπορούν να παρατηρηθούν κλινικά συμπτώματα ενώ άλλα είδη μυρηκαστικών, όπως τα βοοειδή και οι αίγες, είναι απλώς ασυμπτωματικοί φορείς της ασθένειας. Ο άνθρωπος σε καμία περίπτωση δεν προσβάλλεται από τη νόσο και επομένως κανένα ζωικό προϊόν (κρέας, γάλα, προϊόντα αυτών ή άλλα ζωικά προϊόντα) δεν εγκυμονεί κίνδυνο για τη δημόσια υγεία.
      Τα μέτρα για την αποτροπή εξάπλωσης της νόσου , σύμφωνα με την αριθ. 402555/05.10 2001 Απόφαση Υπουργού Γεωργίας συνίστανται σε:
      α) Θανάτωση και καταστροφή των κλινικώς προσβεβλημένων ζώων με ταυτόχρονη αποζημίωση των κτηνοτρόφων.
      β) Εγκατάσταση ζώνης προστασίας , σε ακτίνα 20 χλμ. γύρω από κάθε εστία της νόσου από την οποία απαγορεύεται κάθε έξοδος ζώντων ζώων των ευαίσθητων στη νόσο ζωικών ειδών, με εξαίρεση βοοειδή που προορίζονται για άμεση σφαγή στα πλαίσια του προγράμματος εκρίζωσης της βρουκέλλωσης/φυματίωσης.
      γ) Εγκατάσταση δεύτερης ζώνης προστασίας , σε ακτίνα 150 χλμ. γύρω από τις εστίες της νόσου, από την οποία επιτρέπεται έξοδος ζώντων ζώων των ευαίσθητων στη νόσο ζωικών ειδών, πλήρως σημασμένων και καταγεγραμμένων με τις ακόλουθες προϋποθέσεις:
      Προκειμένου για ζώα που προορίζονται για άμεση σφαγή, η μετακίνηση επιτρέπεται μόνο αφού προηγηθεί κλινική εξέταση και εξασφαλισθεί ότι αυτά είναι απαλλαγμένα συμπτωμάτων της νόσου.
      Προκειμένου για ζώα που προορίζονται για πάχυνση ή αναπαραγωγή, η μετακίνηση επιτρέπεται κατόπιν ορολογικής εξέτασης σε ποσοστό 10% επί του συνόλου των ζώων (10 ημέρες πριν την ημερομηνία της μετακίνησης), κλινικής εξέτασής τους για τον αποκλεισμό συμπτωμάτων της νόσου και ταυτόχρονα ψεκασμού τους με εντομο-απωθητικό βραχείας δράσεως για την αποτροπή της μεταφοράς των εντόμων (κουνούπια) που μεταδίδουν τη νόσο.
      δ) Εγκατάσταση δικτύου συλλογής των εντόμων που μεταδίδουν τη νόσο με την τοποθέτηση ειδικών εντομοπαγίδων και τον τακτικό έλεγχο αυτών.
      ε) Εγκατάσταση δικτύου βοοειδών μαρτύρων (ομάδες οροαρνητικών βοοειδών που υποβάλλονται σε τακτική, ανά 20ήμερο, ορολογική εξέταση για αντισώματα κατά του ιού του ΚΠ), σε όλους τους Νομούς της χώρας εντός της ζώνης των 150 χλμ., προκείμενου να παρακολουθείται η παρουσία και η κυκλοφορία του ιού.
      στ) Από την τελευταία επιζωοτία ΚΠ που σημειώθηκε στη χώρα μας το 1999 μέχρι και τις αρχές του Σεπτέμβρη του 2001 πουθενά στη χώρα μας δεν παρατηρήθηκαν συμπτώματα ΚΠ. Το δεδομένο αυτό, σε συνδυασμό με το γεγονός πως αυτή τη στιγμή κρούσματα της νόσου έχουν διαπιστωθεί σε διάφορες όμορες Βαλκανικές χώρες (Βουλγαρία, FYROM κ.α), οδηγεί στο συμπέρασμα πως η νόσος προήλθε από κάποια ή κάποιες από τις χώρες αυτές. Η είσοδος της νόσου στη χώρα μας μέσω της εισαγωγής μολυσμένων ζώων είναι μια πιθανότητα που εξετάζεται, μέσω αναδρομικού ελέγχου των εισαγωγών που έγιναν στη χώρα μας, ωστόσο είναι πολύ πιθανή η εκδοχή η νόσος να εισήλθε στη χώρα μας αερογενώς, μέσω μολυσμένων εντόμων. Την τελευταία υπόθεση ενισχύουν:
      Η μεγάλη ακτίνα δράσης των εντόμων (κουνούπια) που μεταδίδουν τη νόσο.
      Η γεωγραφική κατανομή των κρουσμάτων (τα περισσότερα κρούσματα έχουν εντοπισθεί σε παραμεθόριες περιοχές).
      Ειδικά σε ό,τι αφορά τις εισαγωγές ζώντων ζώων των ευαίσθητων στη νόσο ειδών, από την Αλβανία και τα Σκόπια στη χώρα μας, επισημαίνεται ότι αυτές έχουν απαγορευθεί από το 1992.
      Η αρμόδια Υπηρεσία του Υπουργείου Γεωργίας (Διεύθυνση Υγείας των Ζώων) έχει ήδη έρθει σε επαφή με τις ομόλογες υπηρεσίες των άλλων Βαλκανικών χωρών και η συντονισμένη αντιμετώπιση της νόσου αποτέλεσε το αντικείμενο κοινής συνδιάσκεψης που πραγματοποιήθηκε στις 12 Οκτωβρίού στη Σόφια της Βουλγαρίας.
      Το Υπουργείο Γεωργίας έχει ήδη αντιμετωπίσει στο παρελθόν με επιτυχία ανάλογες επιζωοτίες και παρακολουθεί στενά την εξέλιξη της νόσου ώστε να προσαρμόζει ανάλογα τα μέτρα και τις δράσεις στην επικρατούσα κάθε φορά κατάσταση.
      Ο Υφυπουργός
      Φ. ΧΑΤΖΗΜΙΧΑΛΗΣ»
        5. Στην με αριθμό 25/25-6-01 ερώτηση δόθηκε με το υπ’ αριθμ. 1641/3-10-01 έγγραφο από τον Υφυπουργό   Πολιτισμού η  ακόλουθη απάντηση:
      «Σε απάντηση της ερώτησης 25/25-6-01 του Βουλευτή Γ. Αμπατζόγλου, σας γνωρίζουμε ότι, μετά από υπόμνημα – καταγγελία του Σωματείου Α.Ο. ΠΑΝΑΘΗΝΑΙΚΟΣ και την αρμόδια υπηρεσιακή εισήγηση δόθηκε εντολή στο Ελεγκτικό Συμβούλιο του άρθρου 52 του ν. 2725/99, προκειμένου να διενεργηθεί διαχειριστικός και λογιστικός έλεγχος στο παραπάνω σωματείο.
      Στη συνέχεια με την από 6-9-01 εντολή του Προέδρου του Ελεγκτικού Συμβουλίου, δύο από τα μέλη αυτού, εξουσιοδοτήθηκαν να μεταβούν στο Σωματείο για τον έλεγχο  και να καταθέσουν την σχετική έκθεση μέχρι 30/10/01.
      Ο Υφυπουργός
      ΓΙΩΡΓΟΣ ΦΛΩΡΙΔΗΣ»
         6. Στην με αριθμό 1874/8-10-01 ερώτηση δόθηκε με το υπ’ αριθμ. 2116/17-10-01 έγγραφο από τον Υπουργό Γεωργίας  η  ακόλουθη απάντηση:
      «Απαντώντας στην ερώτηση 1874/8-10-01  που κατέθεσαν οι Βουλευτές κύριοι Σ. Στριφτάρης, Α. Τζέκης, σας πληροφορούμε τα εξής:
      Η  Α.Ε. ΔΩΔΩΝΗ στην τριαντάχρονη λειτουργία της στήριξε την κτηνοτροφία στην Ήπειρο και γενικότερα, με της δραστηριότητές της, έχει αναδειχθεί ως ο σημαντικότερος ίσως παράγοντας οικονομικής ανάπτυξης για την ευρύτερη περιοχή.  Εκτιμάται δε ότι η Εταιρεία μπορεί να συμβάλει ουσιαστικά στην περαιτέρω ανάπτυξη της Ηπείρου.
      Ειδικότερα επισημαίνεται ότι στο διάστημα 1995 – 2000 η Εταιρεία ολοκλήρωσε τον εκσυγχρονισμό του εργοστασίου της, αύξησε  τον κύκλο εργασιών της πάνω από 50% βελτίωσε την κερδοφορία της και υπερδιπλασίασε τα κεφάλαιά της, ενώ παράλληλα, η τιμή του πρόβειου γάλακτος σημείωσε αύξηση  της τάξης του 50%.
      Η  Α.Ε.  ΔΩΔΩΝΗ,  έχει φτάσει στο απόγειό της αλλά και πολύ κοντά στα όρια των δυνατοτήτων  της από πλευράς  εισκόμισης γάλακτος  παραγωγής και πωλήσεων.
      Παρά την αναμφισβήτηση υπεροχή της εταιρείας, από κάθε άποψη –μέγεθος, ποιότητα πρώτης ύλης και προϊόντων- έναντι των αγωνιστών της, πρέπει να γίνει   αντιληπτό το γεγονός   ότι   οι παραγωγικές της δυνατότητες  είναι μικρές –της τάξης του 10%- σε σχέση με το μέγεθος της αγοράς της φέτας, ενώ συνεχή είναι τα μηνύματα για τις κινήσεις των επιχειρήσεων του κλάδου για συγχωνεύσεις, εξαγορές και συνεργασίες με στόχο τη μεγιστοποίηση του μεριδίου τους και τον έλεγχο της αγοράς.
      Πιστεύεται ότι η εταιρία πρέπει να μετέχει στις παραπάνω διεργασίες με στόχο να διευρύνει την επιρροή της και τις παραγωγικές της δραστηριότητες, γιατί στην αντίθετη περίπτωση κινδυνεύει να βρεθεί σε δευτερεύοντα ρόλο παρακολουθώντας τις εξελίξεις, αντί να τις οδηγεί, όπως σήμερα.
      Περιθωριοποίηση της ΑΕ ΔΩΔΩΝΗ από κάποια άλλη αναδυόμενη δύναμη της αγοράς, εγχώριας ή αλλοδαπής προέλευσης, θα απειλήσει σοβαρά τα συμφέροντα της εταιρίας, των μετόχων της αλλά και των παραγωγών γάλακτος γιατί ενδέχεται το κέντρο βάρους της παραγωγής φέτάς, από τη Ήπειρο που βρίσκεται σήμερα, να μετακινηθεί σε άλλες περιοχές όπου οι συνθήκες –ποσότητα γάλακτος, τιμές και δίκτυα μεταφοράς –θα κριθούν προσφορότερες.
      Για να διατηρήσουν η εταιρία και η κτηνοτροφία της Ηπείρου την κυρίαρχη θέση τους στην αγορά των τυροκομικών προϊόντων θα απαιτηθούν κεφάλαια για επενδύσεις στην ενθάρρυνση της παραγωγής πρώτης ύλης, σε εκσυγχρονισμούς των παραγωγικών εγκαταστάσεων και των δικτύων διανομής, σε διαφήμιση και προβολή και ενδεχομένως στην εξαγορά – απορρόφηση ομοειδών μονάδων παραγωγής και ζωνών παραγωγής γάλακτος όμορων περιοχών.
      Είναι προφανές ότι, υπό τις παρούσες συνθήκες, η ανάπτυξη της εταιρίας είναι αδύνατο να χρηματοδοτηθεί από τα κέρδη της και τα αναγκαία κεφάλαια θα πρέπει να προέλθουν από αύξηση του μετοχικού της κεφαλαίου με τη συνδρομή των μετόχων της ή από την εισαγωγή της στο χρηματιστήριο αξιών, όπως συμβαίνει με αρκετές επιχειρήσεις. Επιτυχή παραδείγματα του χώρου αποτελούν η ΣΕΚΕ (ήδη κατέθεσε φάκελο στο ΧΑΑ) και η ΣΕΚΑΠ, της οποίας όλοι οι μέτοχοι συναινούν στην έναρξη της διαδικασίας εισαγωγής της στο ΧΑΑ.
      Η ΑΤΕ ενδιαφέρεται για την αύξηση του μετοχικού κεφαλαίου της Εταιρίας και την εισαγωγή της στο ΧΑΑ, με πρόβλεψη για ιδιωτική τοποθέτηση τόσο υπέρ των εργαζομένων όσο και υπέρ των παραγωγών – εισκομιστών γάλακτος, ώστε η κύρια μετοχική βάση της Εταιρίας να παραμείνει στην Ήπειρο.
      Επιπλέον η ΑΤΕ πιστεύει ότι η Εταιρία είναι ώριμη να εισαχθεί στο ΧΑΑ και ικανή να διαχειριστεί τα κεφάλαια που θα επενδυθούν με ωφέλιμο και αποδοτικό τρόπο για την ίδια, του μετόχους της και ολόκληρη την περιοχή της Ηπείρου.
      Η άποψη ότι η ΑΤΕ προσπαθεί να αποκτήσει τις μετοχές της Εταιρίας που κατέχουν οι Ενώσεις, δεν ευσταθεί και διευκρινίζεται ότι η ΑΤΕ δεν έχει διάθεση να αυξήσει το ποσοστό της στη ΔΩΔΩΝΗ. Γι’ αυτό όταν δέχεται πρόταση από κάποια Ένωση που θέλει να πωλήσει τις μετοχές της, την προτρέπει να απευθυνθεί στους λοιπούς μετόχους μήπως κάποιος απ’ αυτούς ενδιαφέρεται για την απόκτηση των μετοχών.
      Το ζήτημα της ΑΕ «ΔΩΔΩΝΗ» είναι πάρα πολύ σοβαρό θέμα για την Ήπειρο. Η ΑΤΕ το αντιμετωπίζει με τη μέγιστη δυνατή σοβαρότητα και με ξεκάθαρη στρατηγική. Η μόνη λύση είναι η ισχυροποίηση της Εταιρίας μέσω αύξησης του μετοχικού της κεφαλαίου, η επέκτασή της, η αύξηση της δυναμικότητάς της. 
      Διαφορετικά η Εταιρία θα αντιμετωπίσει προβλήματα.
      Συνοψίζοντας θα πρέπει να καταστεί σαφές ότι:
      - Η ΑΤΕ δεν «ξεπουλά» σε κανένα τη ΔΩΔΩΝΗ.
      - Η Διοίκηση της ΑΤΕ νοιάζεται για την πορεία της Εταιρίας και γι’ αυτό προτείνει μέτρα ανάπτυξης και όχι συρρίκνωσή της.
      Ο Υπουργός
      Γ. ΑΝΩΜΕΡΙΤΗΣ»
      7. Στην με αριθμό 30/25.6.01 ερώτηση δόθηκε με το υπ’ αριθμ. 1946/4.10.01 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ερώτησης, 30/26.6.2001 που κατέθεσε ο Βουλευτής κ. Ε. Βλασσόπουλος, σας γνωρίζουμε ότι το Υπουργείο μας το απασχολεί σοβαρά η προστασία των πολιτών από κάθε μορφής ηχορύπανσης και για το σκοπό αυτό, με συγκεκριμένες εντολές και οδηγίες, έχει δραστηριοποιήσει σ’ όλη την επικράτεια τις Υπηρεσίες του, οι οποίες συνεργάζονται προς την κατεύθυνση αυτή με τους συναρμόδιους φορείς για την εφαρμογή της ισχύουσας νομοθεσίας, κυρίως κατά τη θερινή περίοδο που το φαινόμενο της ηχορύπανσης είναι εντονότερο.
      Οι αστυνομικές Υπηρεσίες διενεργούν συνεχείς ελέγχους στα κέντρα διασκέδασης και λοιπά καταστήματα και επιχειρήσεις υγειονομικού ενδιαφέροντος για τη βεβαίωση παραβάσεων της ισχύουσας νομοθεσίας (άρθρο 417 του Ποινικού Κώδικα και 3/1996 Αστυνομική Διάταξη), σχετικά με τη διατάραξη της κοινής ησυχίας και λειτουργία μουσικών οργάνων χωρίς την προβλεπόμενη άδεια, ενώ παράλληλα ενημερώνουν τους αρμόδιους Ο.Τ.Α., προκειμένου αυτοί να επιβάλλουν το μέτρο της προσωρινής αφαίρεσης της άδειας λειτουργίας των καταστημάτων και σφράγισης αυτών ή της προσωρινής αφαίρεσης της αδείας χρήσης των μουσικών οργάνων.
      Παράλληλα προκειμένου να συμβάλει η Αστυνομία στην αποτελεσματικότερη αντιμετώπιση του προβλήματος της ηχορύπανσης που προέρχεται από τη μουσική των κέντρων διασκέδασης και των λοιπών καταστημάτων υγειονομικού ενδιαφέροντος, αποφασίστηκε και ήδη από τα μέσα του παρελθόντος Ιουνίου διενεργούνται από αστυνομικούς ηχομετρήσεις, παράλληλα με τους ελέγχους που διενεργούν οι υγειονομικοί υπάλληλοι των αρμοδίων Υγειονομικών Υπηρεσιών και βεβαιώνονται παραβάσεις που αφορούν τη μέγιστη επαναλαμβανόμενη ηχοστάθμη. Για το σκοπό αυτό, πριν από την έναρξη της θερινής περιόδου, εκπαιδεύτηκε ικανός αριθμός αστυνομικών στο χειρισμό των ηχομέτρων, με τα οποία εφοδιάσθηκε ανάλογος αριθμός περιφερειακών Υπηρεσιών μας.
      Στα πλαίσια του μέτρου αυτού και μόνο κατά τον πρώτο μήνα εφαρμογής του βεβαιώθηκαν 363 παραβάσεις, ενώ, κατά το Α΄ εξάμηνο του τρέχοντος έτους, βεβαιώθηκαν και 1826 παραβάσεις σε βαθμό πταίσματος, για διατάραξη της κοινής ησυχίας.
      Πέραν αυτών, από το Υπουργείο μας προωθήθηκε στο αρμόδιο Υπουργείο Εσωτερικών, Δημόσιας Διοίκησης και Αποκέντρωσης σχετική τροποποίηση του Π.Δ. 180/79, ώστε οι βεβαιούμενες για ηχορύπανση παραβάσεις να αποτελούν και λόγο επιβολής των προβλεπομένων και επιβαλλομένων από τους οικείους Ο.Τ.Α. διοικητικών κυρώσεων.
      Τέλος, σε ό,τι αφορά τους υπερβολικούς θορύβους που προκαλούνται από τα δίκυκλα μοτοποδήλατα, σας πληροφορούμε ότι οι αρμόδιες Υπηρεσίες μας, σύμφωνα με τις εντολές που τους δόθηκαν, έχουν εντείνει τις προσπάθειές τους και διενεργούν αυστηρούς ελέγχους προς βεβαίωση των παραβάσεων, για υπερβολικούς θορύβους των εξατμίσεων δικύκλων, από τα οποία έχει αφαιρεθεί ο σιγαστήρας. Ενδεικτικά σας γνωρίζουμε ότι, κατά το Α΄ εξάμηνο του τρέχοντος έτους, βεβαιώθηκαν 3515 τέτοιες παραβάσεις.
      Ο Υπουργός
      ΜΙΧΑΛΗΣ ΧΡΥΣΟΧΟΙΔΗΣ»).
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής Παιδείας και Θρησκευμάτων, Οικονομίας και Οικονομικών, Εθνικής Άμυνας, Εσωτερικών, Δημόσιας Διοίκησης και Αποκέντρωσης κατέθεσαν σχέδιο νόμου: «Ρύθμιση θεμάτων Οργανισμού Σχολικών Κτηρίων Ανώτατης Εκπαίδευσης και άλλες διατάξεις». Το σχέδιο νόμου παραπέμπεται στην αρμόδια Διαρκή Επιτροπή.
      Έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 30 Μαΐου 2002.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2&3 Καν. Βουλής)
      1. Η με αριθμό 635/27-5-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικώς με τον μακροχρόνιο ενεργειακό σχεδιασμό κ.λ.π.
      2. Η με αριθμό 636/27-5-2002 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εθνικής Παιδείας και Θρησκευμάτων, σχετικώς με την επίλυση των μισθολογικών και συνταξιοδοτικών προβλημάτων, του διδακτικού προσωπικού των Ανώτατων Εκπαιδευτικών Ιδρυμάτων. 
      3. Η με αριθμό 638/27-5-2002 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτη Κοσιώνη προς τον Υπουργό Υγείας και Πρόνοιας, σχετικώς με την εκχώρηση υπηρεσιών των δημοσίων νοσοκομείων σε ιδιώτες κ.λ.π.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2&3 Καν. Βουλής)
      1. Η με αριθμό 637/27-5-2002 επίκαιρη ερώτηση του Βουλευτή της Νέας Δημοκρατίας κ. Γεωργίου Δεικτάκη προς τους Υπουργούς Ανάπτυξης, Δημόσιας Τάξης, σχετικώς με το ωράριο των καταστημάτων στις τουριστικές περιοχές. 
      2. Η με αριθμό 639/27-5-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Εργασίας και Κοινωνικών Ασφαλίσεων, Εμπορικής Ναυτιλίας, σχετικώς με τη λήψη των αναγκαίων μέτρων υγιεινής και ασφάλειας των εργαζομένων στη ναυπηγοεπισκευαστική ζώνη κ.λ.π.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση προ Ημερησίας Διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας, κ. Κώστα Καραμανλή, με θέμα: «Η κατάσταση της οικονομίας και οι επιπτώσεις της».
      Σύμφωνα με το άρθρο 143, παράγραφος 4, του Κανονισμού της Βουλής η διάρκεια της αγόρευσης του Πρωθυπουργού είναι τριάντα λεπτά της ώρας, του Αρχηγού της Αξιωματικής Αντιπολιτεύσεως και των Προέδρων των άλλων Κοινοβουλευτικών Ομάδων είκοσι πέντε λεπτά και των Υπουργών δεκαπέντε λεπτά. Ο χρόνος αγόρευσης εκείνου που προκαλεί τη συζήτηση προσαυξάνεται κατά πέντε λεπτά. Δικαίωμα δευτερολογίας έχουν για δεκαπέντε λεπτά ο Πρωθυπουργός και για δέκα λεπτά οι Πρόεδροι των Κοινοβουλευτικών Ομάδων και οι Υπουργοί. Ο Πρωθυπουργός μπορεί να τριτολογήσει για πέντε λεπτά. Υπουργός ο οποίος παρεμβαίνει στο στάδιο των κυρίων αγορεύσεων ή των δευτερολογιών πριν ολοκληρωθούν περιορίζεται στο ήμισυ του χρόνου που δικαιούται. 
      Ο Πρόεδρος της Κυβερνήσεως, κ. Κωνσταντίνος Σημίτης, έχει το λόγο.
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η συζήτηση για την πορεία της οικονομίας την οποία πραγματοποιούμε σήμερα μου δίνει την ευκαιρία να μιλήσω για τη σημασία του εκσυγχρονισμού και για τους εθνικούς μας στόχους, τους στόχους που σφραγίζουν την πορεία της χώρας μας. Σε κάθε χώρα η παγκοσμιοποίηση καθιστά τον εκσυγχρονισμό επιτακτική και κορυφαία πολιτική συνθήκη, συνθήκη για την ευημερία και την ισχυροποίηση της κοινωνίας, του κράτους και του λαού. Με τον εκσυγχρονισμό της χώρας τραβάμε μπροστά, δημιουργούμε συνθήκες για να έχει ολόκληρος ο ελληνικός λαός ένα αύριο ευημερίας, ένα αύριο προόδου, ένα μέλλον ειρήνης και υπερηφάνειας.
      Κυρίες και κύριοι συνάδελφοι, γνωρίζουμε όλοι ότι η Ελλάδα έχει διανύσει μια μεγάλη απόσταση, μια πολύ μεγάλη απόσταση. Κάναμε μεγάλα βήματα, τα οποία προσδιορίζουν σήμερα τους στόχους μας, στόχους οι οποίοι δεν σφραγίζουν μονάχα αυτό το διάστημα, αυτήν τη συγκυρία, αλλά την πρώτη δεκαετία του αιώνα, την πορεία και τη θέση της Ελλάδας και του Ελληνισμού μέσα στην Ευρώπη. 
      Ποιοι είναι οι στόχοι; Ο ελληνικός λαός και η Κυβέρνηση του ΠΑΣΟΚ θέλει την Κύπρο στην Ένωση. Θέλει την προώθηση της εφαρμογής των αποφάσεων του Ελσίνκι. Θέλει ο ευρωστρατός να συνεργάζεται με το ΝΑΤΟ, χωρίς να έχει τα προβλήματα του ΝΑΤΟ. Και βεβαίως θέλει την πραγματική οικονομική και κοινωνική σύγκλιση με τις άλλες χώρες της Ευρωπαϊκής Ένωσης. Για όλα αυτά εργαζόμαστε ήδη. Για να τα πετύχουμε, εργαζόμαστε με συνείδηση των προβλημάτων, αλλά είναι δεδομένη η αποφασιστικότητά μας να αντιμετωπίσουμε τις όποιες δυσκολίες.
      Ένας επίσης μεγάλος και σημαντικός σταθμός είναι η ελληνική προεδρία. Είναι ένας σταθμός, γιατί μπορεί να μας δώσει ευκαιρίες για να αναδείξουμε τη χώρα και να προωθήσουμε μία Ελλάδα ισχυρή, περήφανη, ισότιμη στις ευρωπαϊκές διαδικασίες. Έχουμε αναλάβει πρωτοβουλίες για να έχουμε το 2004 μία πετυχημένη Ολυμπιάδα. Είμαι αισιόδοξος από τα αποτελέσματα που έχουν ως τώρα πετύχει τα αρμόδια Υπουργεία και η οργανωτική επιτροπή. Η Ολυμπιάδα θα είναι η μεγάλη στιγμή της σύγχρονης Ελλάδας. Η εθνική ενότητα που υπάρχει γύρω από το 2004 αποτελεί ένα σημαντικό κεφάλαιο για τη χώρα. 
      Κεντρικός πυρήνας του σημερινού θέματος συζήτησης είναι η πορεία της οικονομίας, είναι η πρόκληση της οικονομικής και κοινωνικής σύγκλισης με τις ανεπτυγμένες χώρες της Ευρωπαϊκής Ένωσης, η πορεία που ακολουθούμε για να πετύχουμε να αντιμετωπίσουμε αυτήν την πρόκληση. 
      Η πρόκληση της σύγκλισης είναι μια εθνική, μία ιστορική αλλά ταυτόχρονα μία κοινωνική και πολιτική πρόκληση. Είναι η σύγκλιση ιστορική, εθνική, κοινωνική πρόκληση επειδή σε καμία άλλη περίοδο η Ελλάδα και ο ελληνικός λαός δεν είχε τις δυνατότητες να φθάσει τις ανεπτυγμένες χώρες της Ευρωπαϊκής Ένωσης σε όλα τα επίπεδα όπως τις έχει σήμερα. Τώρα υπάρχουν αυτές οι δυνατότητες, όχι για πάντα. Τώρα μπορούμε να πετύχουμε. Και το ερώτημα είναι πώς μπορούμε να τις αξιοποιήσουμε. Εμείς πιστεύουμε ότι μπορούμε να τις αξιοποιήσουμε. 
      Και φυσικά η σύγκλιση είναι και κατ’ εξοχήν πολιτική πρόκληση της δεκαετίας, γιατί η πολιτική που ακολουθεί η Ελλάδα –και πρέπει να συνεχίσει τα επόμενα χρόνια να την ακολουθεί- εγγυάται ένα καλύτερο αύριο για όλο το λαό, εγγυάται ένα καλύτερο αύριο για όλους τους εργαζόμενους και δεν είναι μόνο μία πολιτική η οποία έχει οφέλη μόνο για λίγους. 
      Και επειδή κάποιοι ίσως θεωρούν ότι η σύγκλιση που είναι ένας τεχνικός όρος περιορίζεται μόνο σε κάποιους οικονομικούς δείκτες και ότι αυτοί ενδιαφέρουν μονάχα, πρέπει να επισημάνω με έμφαση ότι δεν είναι έτσι. 
      Σύγκλιση σημαίνει να αποκτήσουμε εκπαίδευση, υγειονομική περίθαλψη, υποδομές, δημόσιες υπηρεσίες και το εισόδημα που έχουν οι λαοί της Ευρώπης. 
      Σύγκλιση σημαίνει μετασχηματισμό της κοινωνίας με βάση διαρκή αναδιανομή, ώστε να αυξηθεί η αγοραστική δύναμη των πιο αδύναμων ομάδων του πληθυσμού και ιδιαίτερα των χαμηλομίσθων και των συνταξιούχων. 
      Σύγκλιση σημαίνει μια πιο ισχυρή κοινωνία, δηλαδή μια κοινωνία που είναι σε θέση να αντιμετωπίζει τα προβλήματά της, να εξασφαλίζει με δική της πρωτοβουλία, με συνεχείς πρωτοβουλίες των πολιτών μια συνεχώς βελτιούμενη ποιότητα ζωής για όλους. Αυτές είναι οι επιδιώξεις μας, ο στόχος μας, αυτοί είναι οι κινητήριοι μοχλοί της πολιτικής μας. 
      Κυρίες και κύριοι συνάδελφοι, όλοι μας γνωρίζουμε πόσο δύσκολο είναι να επιτευχθεί ο στόχος, πόση προσπάθεια χρειάζεται, πόση συνέπεια και πόσες συντονισμένες κινήσεις απαιτούνται. Είναι σωστό να πούμε ότι έχουμε δρόμο μπροστά μας,  ότι έχουμε μακρύ δρόμο μπροστά μας για να επιτύχουμε αυτούς τους στόχους. 
      Η Ελλάδα βρίσκονταν σε μεγάλη υστέρηση και δεν έχει ξεπεράσει ακόμη όλες τις συνέπειες της υστέρησης αυτής. Είναι παράλληλα όμως δίκαιο να αναγνωρίσουμε ότι έχουμε κάνει τα τελευταία χρόνια σημαντικά βήματα που δεν πρέπει να τα αγνοούμε. Δεν πρέπει να τα αγνοούμε για να ξέρουμε πώς προχωρήσαμε και αν πλησιάζουμε ή όχι τους στόχους. 
      Η Ελλάδα για πρώτη φορά στη μεταπολεμική περίοδο εξακολουθεί για έβδομη συνεχή χρονιά να έχει σταθερά υψηλότερους και για το 2002 υπερδιπλάσιους ρυθμούς ανάπτυξης από το μέσο όρο της Ευρωπαϊκής Ένωσης. Το 2002 οι διεθνείς οργανισμοί εκτιμούν ότι η χώρα μας θα είναι η πρώτη ή η δεύτερη σε ανάπτυξη χώρα ανάμεσα σε όλες τις χώρες της Ευρωπαϊκής Ένωσης. 
      Παρ΄ όλα αυτά, όπως φαίνεται από το έγγραφο με το οποίο ζητείται η προ ημερήσιας διάταξης συζήτηση για την οικονομία, η Αξιωματική Αντιπολίτευση δεν είναι ικανοποιημένη από την πρωτοφανή για τη δική μας ιστορία αναπτυξιακή επίδοση της οικονομίας. Δεν μου είναι κατανοητό. Ίσως έχει ως σημείο αναφοράς την καθήλωση της οικονομίας και τους αρνητικούς ρυθμούς ανάπτυξης της περιόδου 1990-1993 ή τα σκαμπανεβάσματα της περιόδου 1974-1981. 
      Ένα δεύτερο στοιχείο είναι ότι από το 2000 η ανεργία παρουσιάζει μείωση της τάξης του 1,5%. Τη διετία 2001 – 2002 οι πραγματικοί μισθοί και συντάξεις εμφανίζουν αύξηση μεταξύ 5% και 7%. 
      Στη σημερινή Ελλάδα ανοίγει ο δρόμος για να εισέλθουν νέες δυνάμεις στην αναπτυξιακή προσπάθεια, να αναλάβουν νέοι άνθρωποι νέες πρωτοβουλίες. Ελληνικές επιχειρήσεις –και αυτό επίσης είναι ένα αξιοσημείωτο γεγονός- δεσπόζουν στην ευρύτερη περιοχή των Βαλκανίων. Σε όλα τα Βαλκάνια είμαστε στη πρώτη σειρά των επενδυτών. Χρόνο με το χρόνο οι ελληνικές επιχειρήσεις κάνουν αισθητή την παρουσία τους και μέσα στην Ευρωπαϊκή Ένωση. 
      Λόγω της νέας μας θέσης στην Ευρώπη -αλλά και στη Νοτιοανατολική Μεσόγειο και τα Βαλκάνια- λόγω του Γ΄ Κοινοτικού Πλαισίου Στήριξης και των Ολυμπιακών Αγώνων μέσα στα επόμενα έξι χρόνια θα γίνουν από μεγάλες και μεσαίες επιχειρήσεις περισσότερες επενδύσεις στην ενέργεια, στον τουρισμό, στη βιομηχανία, στις υπηρεσίες, στις κατασκευές, στις νέες τεχνολογίες απ’ όσες έγιναν τα προηγούμενα χρόνια.
      Είναι γεγονός ότι μια νέα εποχή έχει αρχίσει για την Ελλάδα. Σ’ αυτήν τη νέα εποχή αλλάζουμε και το κράτος. Και θα αναφερθώ σ’ ένα παράδειγμα, που συχνά αναφέρεται, το παράδειγμα για την ανεπάρκεια του κράτους. Απέναντι, λοιπόν, σ’ αυτήν τη συγκεκριμένη ανεπάρκεια πιστεύω ότι με τα νέα συστήματα πληροφορικής σε ΙΚΑ και ΟΓΑ αντιμετωπίζουμε αποφασιστικά τις ουρές και τις καθυστερήσεις.
      Ειδικά για τις συντάξεις του ΙΚΑ, σύντομα θα μειωθεί δραστικά ο αριθμός των φακέλων που καθυστερούν. Στον ΟΓΑ έως το τέλος του έτους θα έχει μειωθεί ο χρόνος αναμονής για έκδοση σύνταξης από τους οκτώ έως δώδεκα μήνες, που είναι σήμερα, στους τρεις έως τέσσερις μήνες. Και έως το τέλος του 2003 αυτός ο χρόνος θα έχει περιοριστεί ακόμα πιο δραστικά.
      Όμως, θέλω να σταθώ και σε έναν άλλο θεσμό, τα Κέντρα Εξυπηρέτησης Πολιτών. Τα Κέντρα Εξυπηρέτησης Πολιτών, όπως αυτό που εγκαινίασα στο Σύνταγμα πριν περίπου ένα χρόνο, εμπεδώνουν συνθήκες διαφάνειας στη διοίκηση. Εξαφανίζουν τη γραφειοκρατία. Δίνουν τέλος στην ταλαιπωρία του πολίτη. Αποτελούν το κέντρο μιας διοίκησης με διαφάνεια, ταχύτητα και αποτελεσματικότητα.
      Μέχρι το τέλος του 2002 θα λειτουργούν πεντακόσια Κέντρα Εξυπηρέτησης Πολιτών και θα έχουν μετατραπεί σε ψηφιακή μορφή πεντακόσιες διοικητικές διαδικασίες. Αυτό σημαίνει ότι θα εξυπηρετούνται πολύ περισσότεροι πολίτες. Στόχος μας έως το τέλος του 2003 – αρχές του 2004 είναι τα χίλια Κέντρα Εξυπηρέτησης Πολιτών και οι χίλιες διοικητικές διαδικασίες σε ψηφιακή μορφή, για να μπορούν να εκτελούνται μέσα απ’ αυτά τα κέντρα.
      Μετά την απαλλαγή από τον κομματισμό, που εμείς την επιτύχαμε -και καλό είναι να το θυμόμαστε αυτό- με το νόμο για τις προσλήψεις, η Κυβέρνηση του ΠΑΣΟΚ με νέους θεσμούς για τη διαφάνεια, με νέες επενδύσεις και νέες τεχνολογίες θα ξεπεράσει την εικόνα και την πραγματικότητα ενός κράτους, το οποίο ταλανίζει τον πολίτη και δείχνει αναποτελεσματικό. Θα γίνει πιο αποτελεσματικό και θα βρίσκεται πιο κοντά στις επιδιώξεις του πολίτη. 
      Βέβαια δεν είναι μόνο αυτό. Εκείνο που χρειάζεται είναι ένα πιο ισχυρό κοινωνικό κράτος. Και η προσπάθεια για το κοινωνικό κράτος, που ξεκίνησε ήδη πριν μερικά χρόνια, είναι η πιο εκτεταμένη που έχει γίνει. Θα αναφέρω ενδεικτικά ότι η βελτίωση της παιδείας προχωρεί με ταχύ ρυθμό. Αναφέρω, επίσης, την ανωτατοποίηση και την ουσιαστική αναβάθμιση των ΤΕΙ, την εγκατάσταση υπολογιστών στα σχολεία, τον επιτυχημένο θεσμό της πρόσθετης διδακτικής στήριξης, στον οποίο συμμετείχαν εκατό χιλιάδες μαθητές τη σχολική χρονιά 2001 – 2002.
      Αναφέρω και το πρόγραμμα «Σχολική Στέγη» το οποίο παραδίδει εκατό νέα σχολικά κτίρια το χρόνο και θα έχει έως το 2004 περιορίσει αισθητά το πρόβλημα της διπλοβάρδιας στην Αττική, αλλά θα το έχει σχεδόν εξαφανίσει στην υπόλοιπη χώρα εκτός από τη Θεσσαλονίκη όπου και εκεί θα έχει περιοριστεί. 
      Πρέπει να θυμίσω ότι το 1999 η Νέα Δημοκρατία έλεγε πως «ούτε σε δέκα χρόνια δεν θα έχουν δημιουργηθεί τα νέα κτίρια για τα σχολεία». Η πραγματικότητα βέβαια θα είναι πολύ διαφορετική από τις πάντα δυσοίωνες προβλέψεις της Αξιωματικής Αντιπολίτευσης.
      Κυρίες και κύριοι Βουλευτές, στον αγώνα για μια Ελλάδα πιο ισχυρή, περήφανη και ισότιμη μέσα στην Ευρώπη ο ελληνικός λαός είναι ενωμένος. Αυτή την προσπάθεια τη θέλουν όλοι οι Έλληνες και δεν επηρεάζεται από προτιμήσεις, σκοπιμότητες και είμαστε περήφανοι που έχουμε τη στήριξη της συντριπτικής πλειοψηφίας του ελληνικού λαού. Ανάλογη εθνική ενότητα έχει παρατηρηθεί και άλλες φορές. Αλλά αυτή τη φορά πιστεύω ότι είναι σε μεγαλύτερο βαθμό και αυτό μας γεμίζει δύναμη. 
      Ένα τέτοιο κλίμα ομοψυχίας ωστόσο κάθε άλλο παρά υπάρχει εδώ στο Κοινοβούλιο και στον μικρόκοσμο των κομμάτων. Και πιστεύω ότι σε αυτό ευθύνεται η διχαστική και στείρα τακτική της ηγεσίας και των στελεχών της Νέας Δημοκρατίας. Η Νέα Δημοκρατία σε μόνιμη ξηρασία ιδεών, αλλά παράλληλα διψασμένη όσο ποτέ για αξιώματα, δυναμιτίζει τη συναίνεση, όταν με στόχο να εξασφαλίσει την πιθανή στήριξη των επιχειρημάτων της προσπαθεί συστηματικά να εκθέσει και να μειώσει τη χώρα, να δείξει ότι όλα αυτά που γίνονται είναι, όπως το αποκαλεί η ίδια, μακέτες, ότι όλα αυτά δεν αληθεύουν, όλα αυτά είναι φαντασία της Κυβέρνησης. Άλλη είναι η αλήθεια. Έτσι βέβαια απαξιώνει την προσπάθεια του ελληνικού λαού και σκιαγραφεί μια ψευδή εικόνα κρίσης, συναλλαγής, διαπλοκής, διάλυσης και καταστροφής, όπως υπάρχει και στο κείμενο που ζητά αυτήν τη συζήτηση. Η αλήθεια είναι όμως ότι η πραγματικότητα είναι για την Ελλάδα πολύ διαφορετική. 
      Το ΠΑΣΟΚ με τις προοδευτικές αρχές και το έργο του νίκησε το καθεστώς που υπήρχε στην Ελλάδα, εγκαθίδρυσε οριστικά τη λαϊκή κυριαρχία και άλλαξε βαθιά την πολιτική ζωή της χώρας. Η συνολική προσφορά του ΠΑΣΟΚ στο λαό και στη χώρα έχει αναγκάσει την Αξιωματική Αντιπολίτευση να υποβαθμίσει κάθε προσπάθεια αντιπαράθεσης θέσεων, κάθε προσπάθεια να συζητήσουμε ουσία τα προβλήματα. Η κριτική της είναι χωρίς πρόταση, είναι κριτική στείρας άρνησης. Σήμερα η Ελλάδα είναι η μοναδική χώρα στην Ευρωπαϊκή Ένωση που έχει μια δεξιά που δεν τολμά να πει ότι είναι δεξιά.
      Οι θετικές εξελίξεις που πάντα αρνήθηκε η Νέα Δημοκρατία με αποτέλεσμα την πολιτική και προγραμματική ένδεια της, τι αφήνουν ως διέξοδο; Άμα δεν έχει προγραμματικές προτάσεις η μόνη διέξοδος είναι ο θόρυβος και η υποκρισία. Αφού δεν έχει  πρόγραμμα, είναι καταδικασμένη μόνιμα να καιροσκοπεί και μόνιμα να συκοφαντεί για να καλύψει το μεγάλο κενό. Γι’ αυτόν το λόγο αναπαράγει το ίδιο διχαστικό και φθαρμένο τροπάριο καταστροφολογίας και μηδενισμού, έστω και αν αυτή η επανάληψη αποκαλύπτει το έλλειμμα σοβαρότητας και αξιοπιστίας. 
      Κυρίες και κύριοι συνάδελφοι, το κείμενο της ερώτησης του κ. Καραμανλή είναι η γνωστή φωτοτυπία, που κυκλοφορεί από το 1997 εδώ στην Αίθουσα και στη χώρα. Για μια ακόμα φορά, από το 1997 και συνεχώς μετά, υποστηρίζει ότι «εκτροχιάστηκε ο προϋπολογισμός από το πρώτο κιόλας τρίμηνο» και ότι η περιβόητη δημιουργική λογιστική συσσωρεύει κρυφά χρέη.
      Προφανώς η Κυβέρνηση του ΠΑΣΟΚ καταφέρνει να εξαπατά επί χρόνια όλες τις ευρωπαϊκές κυβερνήσεις και όλους τους διεθνείς οργανισμούς. Πετυχαίνει να εντάσσεται η χώρα στην ΟΝΕ, αλλά πάντα βέβαια αποτυχαίνει να εξαπατήσει τη Νέα Δημοκρατία, η οποία αποκαλύπτει την αλήθεια. 
      Προφανώς η Νέα Δημοκρατία δεν κατέχει την τέχνη της δημιουργικής λογιστικής. Γι’ αυτό το 1991, επί των ημερών της, ο πληθωρισμός άγγιξε το 20%. Γι’ αυτό μόνο μέσα σε τέσσερα χρόνια της περιόδου της διακυβέρνησής της -1990 έως 1993- ένα νέο υπέρογκο χρέος, ύψους πάνω από το 30% του Ακαθάριστου Εγχώριου Προϊόντος, προστέθηκε στο δημόσιο χρέος. 
      Το 30% του ΑΕΠ της εποχής εκείνης σε σημερινές τιμές είναι σχεδόν ένα ολόκληρο Γ΄ Κοινοτικό Πλαίσιο Στήριξης. Και γι’ αυτό, παρ΄ όλο το πακέτο Ντελόρ 1989 έως 1993, ο ρυθμός ανάπτυξης της χώρας, που κατά τη Νέα Δημοκρατία αυτήν τη στιγμή οφείλεται προφανώς σε δημιουργική λογιστική και οι επενδύσεις των επιχειρήσεων επί εποχής της άγγιξαν το μηδέν.
      Όλα αυτά έγιναν, γιατί όλα τα κορυφαία στελέχη της παράταξης, τα ίδια τότε και τώρα, δεν κάνουν δημιουργική λογιστική. Σε όλες τις συνεδριάσεις για τον προϋπολογισμό, το 1997, το 1998, το 1999, το 2000, το 2001, ο κ. Καραμανλής απαγγέλλει την ίδια φωτοτυπία, η οποία αναφέρεται σε δημιουργική λογιστική, σε κρυφά χρέη, σε τεράστιο δημοσιονομικό πρόβλημα, σε δημοσιονομικό χάος και σε περίοδο παρατεταμένης παρακμής. Πότε; Όταν η Ελλάδα μείωνε τον πληθωρισμό, όταν η Ελλάδα μείωνε το χρέος, όταν η Ελλάδα εξαφάνιζε το δημοσιονομικό πρόβλημα. Περίοδος παρατεταμένης παρακμής! 
      Το 1997 μιλούσε για «προϋπολογισμό μαϊμού» και «για μακιγιάζ της οικονομίας». Είναι δικά του τα λόγια. Υποστήριζε κατηγορηματικά ότι «η δημοσιονομική διαχείριση που γίνεται σήμερα, δε μας φέρνει πιο κοντά στο στόχο της συμμετοχής μας στην ΟΝΕ» και προειδοποιούσε ότι «κινδυνεύουμε να μείνουμε εκτός του μεγάλου ραντεβού της ΟΝΕ». 
      Το 1997 ο κ. Καραμανλής είχε αναγνωρίσει ότι το 1993, δηλαδή όταν έκλεινε η διακυβέρνηση της Νέας Δημοκρατίας, «υπήρχε κίνδυνος οριστικής περιθωριοποίησης ακόμα και χρεοκοπίας της χώρας». Συμφωνώ…
      (Γέλια από την πτέρυγα της Νέας Δημοκρατίας)
      Γιατί γελάτε; Δεν θέλω να λέτε ότι λέω δικά μου λόγια. Τα κείμενα αυτά υπάρχουν και να τα κοιτάζετε και σεις.
      ΠΡΟΕΔΡΟΣ (Απόστολος Κακλαμάνης): Σας παρακαλώ ησυχία, κύριοι συνάδελφοι.
      Συνεχίστε, κύριε Πρόεδρε.
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Δεν είναι αστεία αυτά. Μιλάμε για την εγκυρότητα και την αξιοπιστία απέναντι στον ελληνικό λαό.
      (Χειροκροτήματα από την πτέρυγα του ΠΑΣΟΚ)
      Αν εσείς νομίζετε ότι κάθε στιγμή μπορείτε να προβάλλετε την οποιαδήποτε δικαιολογία και το οποιοδήποτε επιχείρημα, δεν είναι έτσι, γιατί δίνουμε το παράδειγμα. Δίνουμε στον ελληνικό λαό τον τόνο της σοβαρότητας. Δεν λέγονται αυτά, λόγια του αέρα, «είπαμε ξείπαμε», το 1997 ότι δεν θα μπούμε στην ΟΝΕ και μετά μπαίνουμε στην ΟΝΕ και μετά αυτόματος πιλότος.
      Μαθαίνουμε τον κόσμο στη συμπεριφορά. Και τον μαθαίνετε λάθος πρέπει να σας πω, ενώ μπορείτε να τον μάθετε στη σωστή κατεύθυνση.
      (Χειροκροτήματα από την πτέρυγα του ΠΑΣΟΚ)
      Γιατί και κριτική μπορεί να γίνει, αλλά χρειάζεται κριτική με πρόταση και δεν χρειάζονται φωτοτυπίες –κάθε χρόνο τα ίδια- για να περνάει το σύνθημα «δεν βαριέσαι αν είναι αλήθεια ή όχι». 
      (Χειροκροτήματα από την πτέρυγα του ΠΑΣΟΚ)
      Δεν συμφωνώ όμως με την ιδέα ότι –εδώ χρειάζονται οπωσδήποτε εισαγωγικά- «τις τρεις πρώτες μεταπολεμικές δεκαετίες η Ελλάδα επιτελούσε οικονομικό θαύμα». Δηλαδή μέχρι το 1981, τρεις δεκαετίες, από το 1951 μέχρι το 1981 και μόνο τότε η Ελλάδα επιτελούσε οικονομικό θαύμα. Φαίνεται ότι αυτήν την εποχή έχει ο κ. Καραμανλής ως πρότυπο, δηλαδή μια εποχή που περιλαμβάνει την έλλειψη δημοκρατίας και τη δικτατορία. Πρόκειται, θα έλεγα, για μια ενδιαφέρουσα τοποθέτηση.
      Η Νέα Δημοκρατία έχει εμπλουτίσει τη φωτοτυπία της με ισχυρισμούς ότι η Κυβέρνηση του ΠΑΣΟΚ δεν τολμά στο ασφαλιστικό και το φορολογικό. Αυτό είναι επίσης πολύ ενδιαφέρον, γιατί ο ελληνικός λαός εύλογα αναρωτιέται, ποια είναι τα μέτρα για το ασφαλιστικό και το φορολογικό που μόνο με την τόλμη της Νέας Δημοκρατίας μπορούν να επιλυθούν; Μήπως για το ασφαλιστικό είναι «η πλήρης εφαρμογή της ασφαλιστικής μεταρρύθμισης του 1990-1993»; 
      Αυτό το τολμηρό μέτρο φαίνεται να προτείνει δειλά, αλλά ωστόσο γραπτά η Νέα Δημοκρατία. Αλλά το είπε και στη Βουλή ο κ. Καραμανλής, έτσι ακριβώς, πριν από ένα χρόνο. Είπε για πλήρη εφαρμογή της ασφαλιστικής μεταρρύθμισης του 1990-1993. Το υποστηρίζετε και τώρα; Αυτή είναι η λύση για το ασφαλιστικό; Ο νόμος του 1992 να ισχύσει για όλους; 
      Το νέο ασφαλιστικό φυσικά δεν είναι παροχές. Στα πλαίσια όμως της δικαιοσύνης που πρέπει να διέπει το νέο σύστημα, εμείς προτείνουμε για τις συντάξεις των ασφαλισμένων μετά την 1.1.1993 σε ΙΚΑ, δημόσιο και τράπεζες, μια αύξηση του ποσοστού αναπλήρωσης από 60% σε 70%. Προτείνουμε ακόμα η κατώτατη σύνταξη αυτών των ασφαλισμένων να επανακαθοριστεί από τα 130 στα 375 ευρώ. Η κατώτατη σύνταξη να μην πάει, όπως είναι με το νόμο του 1992, στα 130 ευρώ, αλλά να είναι 375 ευρώ.
       Συμφωνεί ή διαφωνεί με αυτήν την αλλαγή του νόμου του 1992 η Νέα Δημοκρατία; Προφανώς διαφωνεί, εφόσον επιμένει στην πλήρη εφαρμογή της ασφαλιστικής μεταρρύθμισης του 1992. Θέλει να μην αλλάξει τίποτα και θέλει να ισχύσει το ελάχιστο που είχε ο νόμος του 1992 για όλους τους εργαζόμενους; 
      Στη φωτοτυπία της ερώτησης του κ. Καραμανλή γίνεται η επισήμανση ότι οι αποκρατικοποιήσεις είναι δήθεν αποκρατικοποιήσεις, ότι η Ολυμπιακή Αεροπορία είναι ναυάγιο και ότι η απελευθέρωση της ενέργειας και των τηλεπικοινωνιών είναι εικονική. 
      Προφανώς για τη Νέα Δημοκρατία οι πραγματικές ιδιωτικοποιήσεις επιτυγχάνονται με τη δημόσια περιουσία να εκποιείται εν μία νυκτί. Προφανώς για τη Νέα Δημοκρατία οι απελευθερώσεις αγορών και οι αποκρατικοποιήσεις για να είναι πραγματικές, πρέπει να γίνονται χωρίς κανόνες, χωρίς διαδικασίες, χωρίς εγγυήσεις και για τους εργαζόμενους και για το κοινωνικό σύνολο.
      Ας μας πει ανοιχτά η Νέα Δημοκρατία, πώς την εννοεί την απελευθέρωση της αγοράς εργασίας; Θέλει τους εργαζόμενους απροστάτευτους και αντικείμενο εκμετάλλευσης; Τους θέλει ευάλωτους σε πιέσεις και γεμάτους αβεβαιότητα; Γιατί χαρακτηρίζει την απελευθέρωση της αγοράς ενέργειας εικονική;
      Μήπως επειδή η ίδια είχε υποσχεθεί την πλήρη διάλυση της ΔΕΗ και έτσι την εξυπηρέτηση συγκεκριμένων συμφερόντων στον τομέα της ενέργειας; 
      Ας φέρω ένα παράδειγμα για το τι έχει γίνει με την απελευθέρωση των αγορών. Πριν μερικά χρόνια για να βάλει κάποιος στο σπίτι τηλέφωνο γρήγορα, έπρεπε να το αγοράσει από κάποιον άλλον. Σήμερα μέσα σε πέντε ημέρες από την αίτηση, έχει το τηλέφωνο εγκατεστημένο στο σπίτι του ή την επιχείρησή του. Σε όλη των Ελλάδα πλέον υπάρχει αξιόπιστη τηλεπικοινωνιακή υποδομή άμεσα διαθέσιμη στον καταναλωτή με λογικό κόστος.
      Πέρσι δόθηκαν τριάντα οκτώ άδειες για να αναπτυχθούν δίκτυα τηλεφωνίας σε όλη την Ελλάδα, ενώ έχουν δοθεί άλλες διακόσιες εξήντα για την παροχή ειδικών τηλεπικοινωνιακών υπηρεσιών. Παράλληλα ο ΟΤΕ αναδεικνύεται ισχυρός παίκτης στην Ευρώπη ιδιαίτερα μετά την κρίση στις περισσότερες εταιρείες του κλάδου τα τελευταία δύο χρόνια. 
      ΄Οσο για την κινητή τηλεφωνία όλοι γνωρίζουμε πόσο έπεσαν οι τιμές μόλις μπήκε στην αγορά και ο τρίτος παροχέας «COSMOTE», μία εταιρεία όπου επενδύουν τα διεθνή αμοιβαία κεφάλαια. 
      Είναι αξιοσημείωτο ότι στον τηλεπικοινωνιακό τομέα καλύψαμε σε πολύ σύντομο χρονικό διάστημα την απόσταση που μας χώριζε από την υπόλοιπη Ευρώπη.
      Ακόμα και στους διαρθρωτικούς δείκτες που δημοσιοποιεί η Ευρωπαϊκή ΄Ενωση κλείσαμε την ψαλίδα. Ο δείκτης διείσδυσης των τηλεπικοινωνιακών υπηρεσιών είναι πάνω από το μέσο ευρωπαϊκό όρο. Ένα από τα τιμολόγια σταθερών υπηρεσιών κυμαίνονται στο μέσο όρο της Ευρωπαϊκής ΄Ενωσης. Δυστυχώς η επιχειρηματολογία της Νέας Δημοκρατίας είναι αντιφατική. Η αντιφατική επιχειρηματολογία, κυρίες και κύριοι συνάδελφοι, είναι στην ουσία δημαγωγία. Για παράδειγμα ζητά τη δραστική μείωση των δαπανών του κράτους, το έχουμε ακούσει. Αν όμως σκεφθούμε ποιες είναι οι δαπάνες του κράτους που μπορούν δραστικά να μειωθούν, θα δούμε ότι στην πραγματικότητα ζητά τη δραστική μείωση των δαπανών για παιδεία, υγεία, πρόνοιας, υποδομές, συντάξεις και μισθούς. Όταν βέβαια μιλάει ξεχωριστά για κάθε μία από αυτές τις δαπάνες, ζητάει τη δραστική αύξηση, γιατί όπως ισχυρίζεται είμαστε οι τελευταίοι στην Ευρώπη σε ορισμένες από αυτές τις δαπάνες.
      Φυσικά για να φθάσει τα επίπεδα της Ευρωπαϊκής ΄Ενωσης μία κρατική δαπάνη δεν μπορεί να αυξάνεται δραστικά και ταυτόχρονα να μειώνεται δραστικά. Τι από τα δύο πρέπει να γίνει, δεν μας το λέει. Τελικά αυτή είναι η σοβαρότητα, αυτή είναι η υπευθυνότητα, αυτό είναι το πρόγραμμα και αυτό είναι το σχέδιο της Νέας Δημοκρατίας για το λαό και τη χώρα.
      Κυρίες και κύριοι συνάδελφοι, πολλοί λένε  όταν αναπτύσσω την εξέλιξη της οικονομίας,  είναι όλα ρόδινα, δεν υπάρχουν προβλήματα; Βεβαίως υπάρχουν προβλήματα. Υπάρχουν πολλά και σημαντικά προβλήματα. Η χώρα μας βρίσκεται σε τελευταίες θέσεις σε διάφορους δείκτες, αλλά είναι εξίσου γνωστό ότι με την πολιτική της Κυβέρνησης η χώρα προχωρά πιο γρήγορα προς την ένωση, κλείνει τις ψαλίδες. Πώς συμβιβάζονται αυτά τα δύο; Πώς είναι δυνατόν να υστερούμε σε ορισμένους τομείς, αλλά συγχρόνως να κάνουμε άλματα;  Συμβιβάζονται   για τον απλό λόγο ότι στο στίβο του διεθνούς ανταγωνισμού μία και μόνο φωτογραφία μιας θέσης σε σχέση με τις υπόλοιπες χώρες της Ευρώπης, δεν μπορεί να περιγράψει αυτό που είναι σημαντικό την πρόοδο στη διάρκεια του χρόνου, την πρόοδο στην διάρκεια του αγώνα, τη μεταβολή προς το καλύτερο. Γιατί αυτό έχει σημασία, η μεταβολή προς το καλύτερο. Μπορεί να είμαστε σε αρκετούς τομείς τελευταίοι, και γι’ αυτό  μιλάμε για το στόχο της σύγκλισης, επειδή ακριβώς δεν είμαστε σε ικανοποιητική θέση και μιλάμε εμείς, αλλά ξεκινήσαμε χειρότερα και προσπαθούμε και κλείνουμε την ψαλίδα. Η Νέα Δημοκρατία περιγράφει την αρχή ή τη μέση του αγώνα. Παίρνει μία φωτογραφία σε μία στιγμή. Δεν παίρνει την όλη εξέλιξη. Και επειδή δεν παίρνει την όλη εξέλιξη, λέει τη μισή αλήθεια και η μισή αλήθεια είναι παραπλανητική.
      Θα μιλήσω με στοιχεία και θα φέρω ένα συγκεκριμένο παράδειγμα που αφορά όλους τους ΄Ελληνες. Είμαστε προτελευταίοι στην Ευρωπαϊκή ΄Ενωση στους μισθούς, σε μονάδες αγοραστικής δύναμης και είμαστε στην τελευταία θέση στην παραγωγικότητα. Τι συνέβη όμως από το 1994 μέχρι το 2001; Την περίοδο αυτή σημειώσαμε τη δεύτερη μεγαλύτερη αύξηση της παραγωγικότητας της εργασίας στην Ευρώπη. Σημειώσαμε, θέλω να το τονίσω, τη δεύτερη μεγαλύτερη αύξηση της εργασίας στην Ευρώπη. Ο μέσος κοινοτικός όρος της αύξησης ήταν 74%. Στην Ελλάδα η αύξηση ήταν 84%. ΄Ετσι ανεβάσαμε τους μισθούς των Ελληνίδων και των Ελλήνων από το 68% στο 80,4% του μέσου ευρωπαϊκού όρου σε μονάδες αγοραστικής δύναμης. Δηλαδή όλο αυτό το διάστημα κλείνουμε την ψαλίδα της παραγωγικότητας, κλείνουμε την ψαλίδα στους μισθούς.
      Κατά συνέπεια, σήμερα, το 2002, το ερώτημα της σύγκλισης είναι διπλό: Πρώτον, υπάρχει μία πολιτική που αυξάνει την παραγωγικότητα; Θα έχουμε για παράδειγμα υψηλές επενδύσεις στην οικονομία που συμβάλλουν στην αύξηση της παραγωγικότητας; Και δεύτερον, θα υπάρχει μία πολιτική που αποδίδει την παραγωγικότητα στους εργαζόμενους; Και αυτό είναι σημαντικό γιατί δείχνει τη δικαιοσύνη στην κοινωνία.
      Η απάντηση είναι η εξής: Τα προηγούμενα έξι χρόνια και μέχρι σήμερα ο ρυθμός αύξησης των επενδύσεων είναι διπλάσιος από τον αντίστοιχο στην Ευρωπαϊκή ΄Ενωση. ΄Ηταν 8% στην Ελλάδα έναντι 4% στην Ευρωπαϊκή ΄Ενωση. Για τα επόμενα τρία χρόνια προβλέπεται ο ρυθμός αύξησης των επενδύσεων να είναι τετραπλάσιος από τον αντίστοιχο της Ευρωπαϊκής ΄Ενωσης. Να είναι δηλαδή 9% στην Ελλάδα έναντι 2% στην Ευρωπαϊκή ΄Ενωση.
      Αυτός ο ρυθμός αύξησης επενδύσεων, ο πολύ υψηλός στην Ελλάδα, σε σχέση με την Ευρωπαϊκή ΄Ενωση, συμβάλλει καθοριστικά, ώστε να είμαστε στις πρώτες θέσεις στην αύξηση της παραγωγικότητας, όπως ήμασταν από το 1994 μέχρι σήμερα. Και με τη σοσιαλιστική πολιτική μας θα συνεχίσουμε να αποδίδουμε την παραγωγικότητα στους εργαζόμενους, όπως το κάνουμε από το 1994 και μετά.
      (Θόρυβος από την πτέρυγα της Νέας Δημοκρατίας)
      Επειδή ειρωνεύεσθε, θα ήθελα να δείτε αν τη δώσαμε αυτήν την παραγωγικότητα στους εργαζόμενους. Πάρτε όποιο στατιστικό στοιχείο θέλετε. Θα δείτε ότι  δώσαμε πράγματι αυτήν την παραγωγικότητα στους εργαζόμενους. Στην υπόλοιπη Ευρώπη ένα τμήμα της παραγωγικότητας πήγε στους εργαζόμενους, ενώ στην Ελλάδα όλη σχεδόν ή θα μπορούσε να πει κανείς ότι όλη η αύξηση της παραγωγικότητας πήγε στους εργαζόμενους. Αυτή είναι η διαφορά της πολιτικής μας.
      Το συμπέρασμα, λοιπόν, είναι ότι με την πολιτική της Κυβέρνησης του ΠΑΣΟΚ προχωράμε προς τη σύγκλιση και στα πραγματικά εισοδήματα.
      Ανάλογα συμπεράσματα, κυρίες και κύριοι συνάδελφοι, στηριγμένα σε στοιχεία και όχι σε ρητορείες και σε ευχολόγια ισχύουν και για άλλους παράγοντες της σύγκλισης, όπως στην εκπαίδευση, στην περίθαλψη, στις δημόσιες υπηρεσίες, στις υποδομές.
      Θέλω να θυμίσω ότι η Ελλάδα έχει αυξήσει τις δαπάνες της κοινωνικής προστασίας ως ποσοστό του Ακαθάριστου Εγχώριου Προϊόντος με ρυθμούς σημαντικά μεγαλύτερους από τις υπόλοιπες χώρες της Ευρωπαϊκής ΄Ενωσης. Μπορεί να υστερούμε, υστερούμε, αλλά κάνουμε άλματα και κανείς δεν μπορεί να αμφισβητήσει αυτά τα στοιχεία.
      Κυρίες και κύριοι Βουλευτές, με την πολιτική της Κυβέρνησης η χώρα θωρακίζεται απέναντι στις διεθνείς αρνητικές εξελίξεις, πετυχαίνει εθνικούς στόχους και ένας από αυτούς είναι η σύγκλιση, η πραγματική οικονομική και κοινωνική σύγκλιση, η αύξηση της ευημερίας και να πετύχουμε το επίπεδο των άλλων χωρών της Ευρωπαϊκής ΄Ενωσης.
      Αντιθέτως η Αξιωματική Αντιπολίτευση που αμφιβάλλει συνεχώς -και το ακούσαμε από το 1997 μέχρι σήμερα, σε κάθε στιγμή αμφιβάλλει- και αμφισβητεί ότι προχωρούμε, είναι αναξιόπιστη, γιατί διαψεύσθηκε σε όλες τις προβλέψεις της. Δεν έχει πρόγραμμα. Προτιμά τη μικροπολιτική, προτιμά την παραπολιτική και έτσι θέλει, ακούσια βέβαια, να σπρώξει τη χώρα προς την απόκλιση και την  καθυστέρηση. Κανείς δεν μπορεί να αμφισβητήσει ότι η σύγκλιση χρειάζεται σοβαρότητα, μεθοδικότητα, συνέπεια, εργασία, πρόγραμμα, χρειάζεται ενότητα και συναίνεση στη κοινωνία, χρειάζεται τη συνέχιση και την ολοκλήρωση του εκσυγχρονισμού. 
      Η ισχυρή κοινωνία, και ισχυρή Ελλάδα στην Ευρώπη και τον κόσμο απαιτεί τη σταθερότητα μας σε μια εθνική πολιτική εκσυγχρονισμού. ΄Ετσι θα πετύχουμε τους εθνικούς στόχους της χώρας μας. ΄Ετσι θα οδηγήσουμε την Ελλάδα να φθάσει την Ευρώπη σε όλα τα επίπεδα. Αυτό είναι το χρέος μας, αυτό  είναι το χρέος της μεγάλης δημοκρατικής παράταξης, αυτό είναι το χρέος της προοδευτικής παράταξης. Αυτό είναι το χρέος όλων όσων  αισθάνονται ότι η Ελλάδα έχει να ανοίξει δρόμους, ότι η Ελλάδα έχει να δείξει ότι είναι μια χώρα ικανή να ανταγωνιστεί τις άλλες χώρες της Ευρωπαϊκής ΄Ενωσης. Μπορούμε και θα το πετύχουμε. Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Απόστολος Κακλαμάνης): Ο Αρχηγός της Αξιωματικής Αντιπολίτευσης Πρόεδρος της Νέας Δημοκρατίας κ. Κώστας Καραμανλής έχει το λόγο. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Καλό το καινούργιο τέχνασμα. Το καινούργιο τέχνασμα, κυρίες και κύριοι συνάδελφοι, είναι ότι η καλύτερη άμυνα είναι η επίθεση. Και παρουσιάζεται ο Πρωθυπουργός να είναι ο Πρωθυπουργός της σύγκλισης. Ποιας σύγκλισης; Αυτής που διαψεύδουν όλοι οι δείκτες, στους οποίους θα αναφερθώ στη συνέχεια. Παρουσιάζεται να είναι ο Πρωθυπουργός της κοινωνικής ευαισθησίας. Ρωτήστε τους αγρότες, τους μικρομεσαίους, ρωτήστε τους εργαζόμενους και κυρίως τους ανέργους!
      (Χειροκροτήματα από την πτέρυγα της Νέας Δημοκρατίας)
      Και βέβαια, το γνωστό παραμύθι: «για όλα φταίει η Νέα Δημοκρατία». Αυτό το «1974 μέχρι το 1981» και το «1990 μέχρι το 1993» είναι το απαύγασμα της συσσώρευσης αμαρτωλών πολιτικών. Ντροπή, κύριε Πρωθυπουργέ! 
      (Χειροκροτήματα από την πτέρυγα της Νέας Δημοκρατίας)
      Κυβερνάτε είκοσι χρόνια. Κουράσατε το λαό. Αφήσατε τη χώρα ουραγό στους περισσότερους δείκτες και, αντί να έχετε το ανάστημα να δεχθείτε ότι έχετε κάποιες ευθύνες -γιατί εμείς δεν τα ισοπεδώνουμε όλα, εντοπίζουμε ανησυχίες, προβλήματα και αδυναμίες -αντί να το δεχθείτε αυτό, με εμφανή αυταρχική, καθεστωτική και αλαζονική νοοτροπία, αρνείστε κάθε κριτική και προσπαθείτε να επιβάλετε ένα παιχνίδι εξωραϊσμού και ωραιοποιήσεων, στο οποίο όμως είστε μόνος σας, αποκλειστικά μόνος σας. Γιατί οι πολίτες ξέρουν. Και το μόνο συμπέρασμα, που θα βγάζουν από τη σημερινή σας παρουσία, είναι ότι εξακολουθείτε να ζείτε σ΄ ένα γυάλινο κόσμο, αποκομμένος από την κοινωνική πραγματικότητα.
      (Χειροκροτήματα από την πτέρυγα της Νέας Δημοκρατίας)
      Αφού είπατε πολλά και διάφορα, σε μια κρίση ειλικρινείας είπατε: «Βεβαίως είμαστε πίσω στους βασικούς δείκτες: Είμαστε τελευταίοι στους κοινωνικούς δείκτες». Αφού, κύριε Σημίτη, είμαστε τελευταίοι στους κοινωνικούς δείκτες, ποιος λέει ψέματα και ποιος λέει αλήθεια εδώ μέσα; Ποιος έχει έλλειμμα σοβαρότητας και υπευθυνότητας, που έχετε το ανάστημα να μιλάτε για σοβαρότητα και υπευθυνότητα; 
      (Χειροκροτήματα από την πτέρυγα της Νέας Δημοκρατίας)
      Κάποιοι εδώ μέσα πρέπει να κοιταχθούν στον καθρέφτη καλύτερα. Η λογική του να παριστάνει ο καταγγελλόμενος τον καταγγέλλοντα, η λογική του να παριστάνει ο κατηγορούμενος τον κατήγορο μπορεί να είναι ωραίο τέχνασμα, αλλά δεν πείθει κανέναν.
      (Χειροκροτήματα από την πτέρυγα της Νέας Δημοκρατίας)
      Μας είπατε ότι είστε πολύ περήφανος και πολύ χαρούμενος για τον εκσυγχρονισμό του κράτους. Συγχαρητήρια! Το είδαμε το κράτος. Πάρτε για παράδειγμα τον Κορυδαλλό. Κυκλώματα της μαφίας δρουν ανενόχλητα.
      (Χειροκροτήματα από την πτέρυγα της Νέας Δημοκρατίας)
      ΄Ανθρωποι του υποκόσμου αλληλοδολοφονούνται ελεύθερα. Σεσημασμένοι εγκληματίες, ισοβίτες, μπαίνουν -βγαίνουν σαν κύριοι. Αυτό είναι το κράτος- υπόδειγμα; Να το χαίρεστε αυτό το κράτος! Κανένας πολίτης, καμιά Ελληνίδα και κανένας ΄Ελληνας δεν συμβιβάζεται μ’ αυτήν την κατάντια. 
      (Χειροκροτήματα από την πτέρυγα της Νέας Δημοκρατίας)
      Μιλάτε για το ασφαλιστικό. Εμείς ξέραμε ότι έπρεπε να πάρουμε -και το πήραμε ως Κυβέρνηση τότε- σοβαρό πολιτικό κόστος. Εσείς τι κάνατε;  Προσέξτε το μέγεθος της υποκρισίας σας. Στην ουσία δεν τους πειράξατε εκείνους τους νόμους. Στην ουσία τούς εφαρμόσατε. Το μόνο βέβαια, το οποίο δεν κάνατε, είναι να τηρήσετε τη βασική υποχρέωση, που είναι η τριμερής χρηματοδότηση. Γι’ αυτό οδηγήσατε σήμερα το Ασφαλιστικό σ’ αυτήν την κρίση. Η μεγάλη διαφορά όμως είναι ότι εδώ υπάρχει μια παράταξη, που έχει το ανάστημα και το θάρρος να παίρνει δύσκολες αποφάσεις, όταν το εθνικό και λαϊκό συμφέρον το καλεί, και μια παράταξη, η οποία θέλει να κρύβεται πίσω από εύκολες κουβέντες και ύβρεις. 
      ( Χειροκροτήματα από την πτέρυγα της Νέας Δημοκρατίας )
      Μιλάτε για Ασφαλιστικό. Εμφανιστήκατε πέρσι τέτοιο καιρό, ως ολετήρες, να ισοπεδώσετε τα πάντα, να μη μείνει τίποτα όρθιο στο Ασφαλιστικό. Και λίγους μήνες αργότερα, αφού κάνατε μια άτακτη υποχώρηση, αφού αναστατώσατε το σύμπαν, (συνέδρια, ανασχηματισμοί, «δεν κυβερνιέται η χώρα» -εσείς τα λέγατε αυτά)- παρουσιάζετε ένα άλλο σχέδιο για το Ασφαλιστικό, που λέει, στην ουσία, την εφαρμογή των νόμων της Νέας Δημοκρατίας με κάποιες μικροπαροχές. Και βέβαια τη μετάθεση του όλου προβλήματος στις επόμενες γενιές. Δανεισμός. Αυτή είναι η λύση που ξέρετε, αυτήν κάνετε, αυτήν επαναλαμβάνετε. 
      (Χειροκροτήματα από την πτέρυγα της Νέας Δημοκρατίας )
      Επειδή έχετε μάθει ένα παραμύθι και το λέτε συνέχεια, -«ποιο είναι το πρόγραμμα της Νέας Δημοκρατίας;»- εγώ θα σας δώσω μερικές ιδέες για το Ασφαλιστικό, δηλαδή την πρόταση της Νέας Δημοκρατίας, γιατί κάτι χρήσιμο θα βγάλετε. 
      (Στο σημείο αυτό ο Πρόεδρος της Νέας Δημοκρατίας κ. Κώστας Καραμανλής, καταθέτει για τα Πρακτικά την προαναφερθείσα πρόταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Εν πάση περιπτώσει, εκτός απ’ αυτό, κάντε και ορισμένα πράγματα: πρώτον, αναλάβετε ρητά να τηρήσετε την υποχρέωση του κράτους, που απορρέει από την τριμερή χρηματοδότηση και, δεύτερον, μη μας λέτε για Ασφαλιστικό, αφού ακόμα δεν έχετε κάνει πράξη -ολόκληρα δύο χρόνια! -τις 152.000 δραχμές που υποσχεθήκατε ως κατώτατη σύνταξη. Και αυτό δέκα μέρες πριν τις εκλογές- επειδή αισθανθήκατε την πίεση από τη δική μας δέσμευση.  
      ( Χειροκροτήματα από την πτέρυγα της Νέας Δημοκρατίας )
      Είχατε και το θράσος να μιλήσετε περί σπατάλης. Εσείς; Θυμηθείτε τι έχει κοστίσει η Ολυμπιακή. Θυμηθείτε τι έχουν κοστίσει οι Αστικές Συγκοινωνίες με τα απείρου κάλλους πειράματα της επανακρατικοποίησης. Θυμηθείτε τι κοστίζει η Αγροτική. Αλλά, αν δεν σας αρκούν αυτά, θα σας δώσω ένα παράδειγμα, που θα το καταθέσω και στα Πρακτικά. Πρόκειται για την προχθεσινή ομολογία  του Υπουργού Εθνικής ΄Αμυνας, του κ. Παπαντωνίου. Σε ερώτηση δημοσιογράφου, απαντά: «Υπάρχει σπατάλη στις ‘Ενοπλες Δυνάμεις και δεν χωρά καμία αμφιβολία». Λέει στη συνέχεια διάφορα, εξηγεί γιατί υπάρχει σπατάλη. Αναφέρει ότι δεν υπάρχει οργάνωση, δεν υπάρχει συντονισμός, δεν υπάρχει διακλαδικότητα, υπάρχουν αλληλοεπικαλύψεις και καταλήγει «εκατοντάδες δισεκατομμυρίων δραχμών -διαπίστωσε ότι ήταν- πολλαπλών χρήσεων και υπήρχε τεράστια υπερκάλυψη».
      Ένας, λοιπόν, από τους κύριους Υπουργούς σας λέει ότι υπάρχει σπατάλη. 
      (Στο σημείο αυτό ο Πρόεδρος της Νέας Δημοκρατίας  κ.Κώστας Καραμανλής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Το ερώτημα δεν είναι μόνο ότι επιβεβαιώνονται οι κριτικές μας παρατηρήσεις. Το ερώτημα είναι το εξής: Κυβερνάτε είκοσι χρόνια και εσείς προσωπικά κυβερνάτε τη χώρα εξίμισι χρόνια. Τώρα καταλάβατε ότι στο Υπουργείο Εθνικής Αμύνης υπάρχει σπατάλη; Τι λέει γι’ αυτό ο προηγούμενος Υπουργός;
      Μέχρι τώρα, λοιπόν, διασπαθιζόταν εκεί το χρήμα του Ελληνικού Λαού και βρέθηκε καινούργιος Υπουργός, για να διορθώσει την κατάσταση; Εικόνα Κυβέρνησης είναι αυτή; Αντί να κάνετε κριτική σε μας, κοιτάξτε να συμμαζέψετε το δικό σας μαγαζί. Να συντονίσετε καλύτερα την Κυβέρνηση, όπου ο καθένας κάνει ό,τι θέλει.
      (Χειροκροτήματα από την πτέρυγα της Νέας Δημοκρατίας )
      Και το άκρον άωτον ήταν ότι μας κατηγορείτε για διχαστικά μηνύματα. Ποιος; Εσείς. Ποιους; Εμάς. Εσείς που έχετε κάνει μουσική σας το σκληρό ροκ, που ανασκαλεύετε φαντάσματα του παρελθόντος απ’ όλα τα κιτάπια της ιστορίας. Που είχατε την αναισχυντία να μεμφθείτε ακόμα και τον Κωνσταντίνο Καραμανλή ότι δήθεν δεν εμπέδωσε, δεν εγκαθίδρυσε την καλύτερη δημοκρατία, που γνώρισε ποτέ ο τόπος.
      ( Χειροκροτήματα από την πτέρυγα της Νέας Δημοκρατίας )
      Τουλάχιστον, φροντίστε να απολύσετε τον χυδαίο και τον φαιδρό, που τα είπε αυτά τα πράγματα.
      ( Χειροκροτήματα από την πτέρυγα της Νέας Δημοκρατίας )
      ΒΑΣΙΛΗΣ ΚΕΔΙΚΟΓΛΟΥ: Λιγότερα χειροκροτήματα για να μπορούμε να ακούμε.
      ΠΡΟΕΔΡΟΣ (Απόστολος Κακλαμάνης): Παρακαλώ. Οι διακοπές απαγορεύονται, αλλά τα χειροκροτήματα όχι.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Μου ζητήσατε να με δείτε για τα εθνικά θέματα. Και εμείς ήμασταν εκεί. Και για μια ακόμη φορά στηρίξαμε τις ελληνικές υποθέσεις, παρ’ ότι και τα μικρά παιδιά ξέρουν σ’ αυτόν τον τόπο γιατί στο επίμαχο ζήτημα του ευρωστρατού φθάσαμε σ’ αυτό το σημείο. Τώρα θυμηθήκατε να το υπερασπιστείτε. Πάλι καλά. Εμείς πάλι θα βάλουμε πλάτη. 
      (Χειροκροτήματα από την πτέρυγα της Νέας Δημοκρατίας)
      Αλλά αυτή είναι η μεγάλη διαφορά μας.  Εσείς βρίζετε και διχάζετε. Εμείς στηρίζουμε τα μεγάλα εθνικά θέματα.
      (Χειροκροτήματα από την πτέρυγα της Νέας Δημοκρατίας)
      Πήγατε πρόχειρα και απροετοίμαστα στις ΗΠΑ και εγώ ήμουν σ’ αυτό το Βήμα, για να στηρίξω τις ελληνικές θέσεις. Και θα το ξανακάνω. Γιατί αυτό επιτάσσει το καθήκον και η πολιτική σχολή, από την οποία προερχόμαστε.
      (Χειροκροτήματα από την πτέρυγα της Νέας Δημοκρατίας)
      Αλλά επιτέλους «αιδώς αργείοι». 
      Κυρίες και κύριοι συνάδελφοι, μετά την σημερινή ομιλία του Πρωθυπουργού φοβούμαι ότι τα στοιχεία, που επιβεβαιώνουν τις δυσμενείς οικονομικές εξελίξεις, δεν είναι τα μόνα που πρέπει να μας ανησυχούν. Είναι προπάντων η προσποίηση άγνοιας της πραγματικότητας, η έκφραση της ικανοποίησης για τη διαχείριση της απραξίας, είναι η απελπισμένη προσπάθεια ψευδούς ωραιοποίησης μιας δυσμενούς πραγματικότητας. 
      Πρέπει να μας ανησυχεί το γεγονός ότι ο Πρωθυπουργός, αφού διέψευσε όλες τις προεκλογικές του δεσμεύσεις, αφού δεν μπόρεσε να υλοποιήσει καμία από τις αποφάσεις, που θεωρούσε ο ίδιος αναγκαίες επιστρέφει στον μύθο μιας ειδυλλιακής, αλλά, δυστυχώς, εικονικής πραγματικότητας και κυρίως πρέπει να ανησυχούμε πρέπει να ανησυχούμε για έναν Πρωθυπουργό, που ζει στο γυάλινο κόσμο.
      Επιδίδεται εδώ ο Πρωθυπουργός σε νέους κύκλους υποσχεσιολογίας. Αντί να πάρει αποφάσεις για το μέλλον της χώρας, αναλώνεται σε αναζήτηση, κομματικής σκοπιμότητας. Σε μεθοδεύσεις μικροκομματικής λογικής και όχι σε λύσεις μακρόπνοης πολιτικής. 
      Όλα αυτά, κυρίες και κύριοι συνάδελφοι, εντείνουν ακόμη περισσότερο την ακυβερνησία, την οποία ο ίδιος επικαλέστηκε, διαιωνίζουν την αβεβαιότητα, όπως ο ίδιος ομολογεί, και αποβαίνουν  σε βάρος του τόπου.
      Κυρίες και κύριοι συνάδελφοι, ας μη γελιόμαστε. Όλα τα επίσημα στοιχεία -από την Τράπεζα της Ελλάδος, την Ευρωπαϊκή Ένωση, τη EUROSTAT, το Διεθνές Νομισματικό Ταμείο, τον ΟΟΣΑ- επισημαίνουν σημαντικά προβλήματα, σοβαρές αδυναμίες, μεγάλες αστοχίες στην οικονομική πολιτική. Αποκαλύπτουν ότι το οικονομικό κλίμα επιδεινώνεται διαρκώς. Η πορεία εκτέλεσης του προϋπολογισμού, παρά τις συνεχιζόμενες λογιστικές αλχημείες, επιβεβαιώνει τις ενστάσεις μας. Και τις λογιστικές αλχημείες, κύριε Σημίτη, δεν τις ανακαλύψαμε εμείς. Εμάς για το μόνο πράγμα, που μπορείτε να μας μέμφεστε, είναι ότι, για να επιτευχθεί ο εθνικός στόχος της ΟΝΕ, δεν το σηκώναμε πολύ το θέμα. Αυτή είναι η ουσία. Όλοι λίγο πολύ κάναμε τα στραβά μάτια. Αλλά από το σημείο αυτό, μέχρι να φθάσουμε να θέλετε να μας πείσετε ότι δεν είναι αυτή η αλήθεια υπάρχει τεράστια απόσταση, τεράστια διαφορά. Και πάντως δεν μπορεί κανείς να διαψεύδει αυτά, που όλοι οι διεθνείς οργανισμοί αποκαλύπτουν. 
      Τα έσοδα παρά τις συνεχιζόμενες έκτακτες εισπράξεις, παρουσιάζουν σημαντική υστέρηση και οι δημόσιες δαπάνες μεγάλες υπερβάσεις. Το πραγματικό έλλειμμα της Γενικής Κυβέρνησης σε καμιά περίπτωση ως σήμερα δεν ανταποκρινόταν στους ισχυρισμούς της Κυβέρνησης. 
      Και επειδή ο Πρωθυπουργός αρέσκεται να χαρακτηρίζει «συκοφαντίες» τις πολιτικές επισημάνσεις που δεν τον βολεύουν, θέλω ευθέως να ρωτήσω και ζητώ ευθέως να απαντήσει, αλλά να απαντήσει.
      Στη σελίδα 207 της έκθεσης της Τράπεζας της Ελλάδος αποκαλύπτεται ότι το 2001, όχι μόνο δεν επιτεύχθηκε πλεόνασμα, αλλά αντίθετα το πραγματικό έλλειμμα διευρύνθηκε και έφθασε τα 4,5% του ΑΕΠ; Ναι ή όχι; Επιτέλους, ευθέως θέλουμε μια απάντηση. Ποιος λοιπόν επιδίδεται σε συκοφαντίες; 
      Δεν είναι όμως μόνο η πορεία εκτέλεσης του προϋπολογισμού, που προκαλεί ανησυχίες. Ο εναρμονισμένος πληθωρισμός το Μάρτιο έφθασε στο 4,4% και είναι αρκετά υψηλότερος από το μέσο όρο της Ευρωπαϊκής Ένωσης. Ακόμη μεγαλύτερη βέβαια είναι η ακρίβεια, που έχει ξεσπάσει σε βασικά είδη διατροφής και κυρίως στους οικονομικά ασθενέστερους. Υπάρχει υπερδανεισμός των νοικοκυριών. Υπάρχει υποχώρηση της αναπτυξιακής δυναμικής και η αλήθεια απεικονίζεται ξεκάθαρα στο έλλειμμα του ισοζυγίου τρεχουσών συναλλαγών, που είναι αδιάψευστα ο πιο ενδεικτικός δείκτης της ανταγωνιστικότητας. Και αυτό το έλλειμμα έχει διπλασιαστεί από το 1998 μέχρι σήμερα. Αυτή είναι η αλήθεια. Την ώρα που η ανταγωνιστικότητα είναι κρίσιμο στοιχείο για την ανάπτυξη, η Ελλάδα -σύμφωνα με την έκθεση του ΙNSTITUTE FOR MANAGEMENT DEVELOPMENT- υποβιβάζεται στη διεθνή κατάταξη κατά έξι θέσεις, σε μια χρονιά.
      Σήμερα κατέχουμε την τελευταία θέση στην Ευρώπη. Ο δείκτης βιομηχανικής παραγωγής -στο β΄ εξάμηνο του 2001- υποχώρησε κατά 20%. Οι εξαγωγές υποχώρησαν κατά 25%, την ώρα που αυξάνεται το διεθνές εμπόριο. Η Ελλάδα σήμερα εξάγει λιγότερα προϊόντα, λιγότερες υπηρεσίες από το Λουξεμβούργο των τετρακοσίων χιλιάδων κατοίκων. Αυτή είναι η πραγματικότητα. Εξάγουμε εξίμισι φορές λιγότερα από τη Δανία, που έχει μικρότερο πληθυσμό από την Ελλάδα. Υπάρχει επενδυτική άπνοια, καθήλωση των άμεσων ξένων επενδύσεων, σχεδόν στο μηδέν. Και αυτό οφείλεται βέβαια στην πιο άγρια φορολογική επιδρομή, που γνώρισε ποτέ ο τόπος, στην απουσία των αναγκαίων διαρθρωτικών αλλαγών, στην έλλειψη θεσμικού πλαισίου υγιούς ανταγωνισμού. Οφείλεται ακόμα στο φόβο των αυθαιρεσιών και των εκβιασμών του κατεστημένου. Δεν είναι σήμερα ημέρα να πάμε σε αυτό το θέμα, αλλά άκουσα έναν υπαινιγμό περί συμφερόντων. Αφήστε το αυτό. Γιατί αν θα πάμε σ’ αυτήν την κουβέντα, θα λυπηθείτε πολύ! 
      (Χειροκροτήματα από την πτέρυγα της Νέας Δημοκρατίας )
      Οφείλεται προπάντων στη διαφθορά, στην πολυνομία και τη γραφειοκρατία. Και εδώ θέλω να κάνω μια επισήμανση. Αυτά δεν τα λέω μόνο εγώ. Τα επισημαίνουν ξεκάθαρα οι πρόσφατες μελέτες του ΕΛΚΕ. Και σεις τι κάνατε; Αντί να πάρετε αυτές τις μελέτες, να τις δείτε, να κοιτάξετε να διορθώσετε έστω κάτι απ’ όλα αυτά που επισημαίνουν, δείξατε τον πραγματικό σας εαυτό. Απολύσατε τον πρόεδρο του ΕΛΚΕ. Αυτοί είστε. Και γιατί; Διότι είπε πέντε αλήθειες. 
      Απομακρύνατε, λοιπόν, τον πρόεδρο του ΕΛΚΕ, επειδή είπε την αλήθεια. Γι αυτό τον τιμωρήσατε. Συγχαρητήρια για τις πρακτικές σας. Αυτός είναι ο εκσυγχρονισμός σας!
      ((Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, η πλήρης διαχειριστική ανεπάρκεια της Κυβέρνησης αποκαλύπτεται κυρίως μέσα από τις αδυναμίες απορρόφησης των πόρων του Γ΄ Κοινοτικού Πλαισίου Στήριξης. Έλεγε προεκλογικά ο Πρωθυπουργός, διαβεβαίωνε, ότι «θα ξεκινήσουμε με αναμμένες τις μηχανές». Σχεδόν δυόμισι χρόνια από τότε αποκαλύπτεται ότι οι μηχανές, Κυβέρνηση και κράτος δηλαδή, είναι σκουριασμένες και δεν παίρνουν μπρος. Το διαχειριστικό πλαίσιο συμφωνήθηκε με καθυστέρηση ενός έτους. Οι διαχειριστικές αρχές συγκροτήθηκαν μόλις πριν έντεκα μήνες. Τα έργα προκηρύσσονται με καθυστέρηση. Ο αρμόδιος κοινοτικός Επίτροπος σε επιστολές του, τις οποίες μέχρι προχθές απέκρυπτε η Κυβέρνηση, επισημαίνει τεράστια προβλήματα ανεπάρκειας των μελετών, υπερβάσεις των προϋπολογισμών. Αναφέρει συγκεκριμένα ότι «πρόσφατοι έλεγχοι από τις υπηρεσίες της Επιτροπής δείχνουν ότι, σε καθένα από τα τέσσερα έργα που εξετάστηκαν, η δημοπράτηση έχει γίνει με βάση μη ολοκληρωμένες τεχνικές μελέτες». Υπογραμμίζει ακόμη ότι «η σύναψη μιας σύμβασης δεν είναι το τέλος της διαδικασίας, αλλά η αρχή μιας διαπραγμάτευσης, που οδηγεί στην απευθείας ανάθεση, χωρίς ανοικτό διαγωνισμό, σημαντικών επιπρόσθετων χρηματοδοτήσεων ή στην αποδοχή σημαντικής μείωσης στο φυσικό αντικείμενο των έργων». Και ζητά ταυτόχρονα από τις ελληνικές αρχές: «Να σταματήσουν αυτήν την πρακτική της δημοπράτησης»: «Να αφαιρέσουν από όλες τις δηλώσεις δαπανών, που υποβάλλονται στην Επιτροπή, όλες τις δαπάνες, που σχετίζονται με τέτοιες συμπληρωματικές συμβάσεις» και «Να υποβάλουν το σχέδιο δράσης για την ολοκλήρωση του εκσυγχρονισμού στη διαχείριση των δημόσιων έργων, χωρίς άλλη καθυστέρηση». 
      Η παρέμβαση, κυρίες και κύριοι συνάδελφοι, του Κοινοτικού Επιτρόπου, εγείρει τεράστιας σημασίας ζητήματα. Η Κυβέρνηση όμως επαναλαμβάνει το χειρότερο εαυτό της. Ο Εκπρόσωπός της αποφάνθηκε ότι φταίει η Νέα Δημοκρατία. Ε, αυτό είναι γνωστό, πάντα φταίνε οι άλλοι και πρώτη πάντα φταίει η Νέα Δημοκρατία! Αυτό ξεπερνάει βέβαια και την πιο νοσηρή φαντασία. 
      Ο αρμόδιος Υπουργός έσπευσε να βεβαιώσει ότι δεν θα χαθεί ούτε ένα ευρώ. Αλλά τα στοιχεία που υπάρχουν δείχνουν ότι κινδυνεύουν να χαθούν περισσότερα από 500 δισεκατομμύρια δραχμές. 
      Ο Πρωθυπουργός, για μια ακόμη φορά, προσποιείται άγνοια. Συγκαλεί εκτάκτως το Υπουργικό Συμβούλιο. Πότε όμως; Αύριο. Τέσσερις ημέρες μετά τις αποκαλύψεις του Τύπου! Ενάμιση μήνα από τότε που παρέλαβε την επιστολή Μπαρνιέ! Και αυτό τι δείχνει; Ότι τον ενδιαφέρει το πρόβλημα ή μήπως το μόνο που τον νοιάζει είναι η διαχείριση των εντυπώσεων; Γιατί δεν συγκάλεσε το Υπουργικό Συμβούλιο, μόλις πήρε την επιστολή; Γιατί σπεύδει τώρα μετά την αποκάλυψή της; Γιατί την έκρυβε τόσον καιρό; Είναι απόρρητη η αλήθεια, κυρίες και κύριοι συνάδελφοι; Ή μήπως ήθελε να… προστατεύσει τη Νέα Δημοκρατία;
      Έστω και τώρα, πείτε υπεύθυνα τι γίνεται: αν υπάρχει κίνδυνος να χαθούν πόροι του Β΄ Κοινοτικού Πλαισίου Στήριξης εξαιτίας παράνομων συμπληρωματικών συμβάσεων. Αν υπάρχει ενδεχόμενο να ανασταλεί η απόδοση πόρων του Γ΄ Κοινοτικού Πλαισίου Στήριξης εξαιτίας της ανεπάρκειας του θεσμικού πλαισίου. Αν υπάρχει πρόβλημα στη συμμετοχή ιδίων πόρων. 
      Στο κάτω-κάτω της γραφής, αντί να παρουσιάζεστε λάβρος και να ρίχνετε αλλού ευθύνες, έχετε υποχρέωση να ενημερώνετε τη Βουλή και τον ελληνικό λαό γι’ αυτά τα μεγάλα θέματα. Όχι να κρύβεστε ούτε να κρύβετε την αλήθεια!
      (Χειροκροτήματα από την πτέρυγα της Νέας Δημοκρατίας)
      Η Ελλάδα, κυρίες και κύριοι συνάδελφοι, δεν αντέχει καμιά περικοπή, καμιά απώλεια, καμιά αναστολή κοινοτικών πόρων. Και είστε αποκλειστικά, μα αποκλειστικά υπόλογος σε οποιαδήποτε τέτοια περίπτωση.
      Κυρίες και κύριοι συνάδελφοι, αυτή η Κυβέρνηση δείχνει παντελώς ανίκανη να κινηθεί με τους ρυθμούς που απαιτεί η νέα εποχή, αδύναμη να υλοποιήσει τις υποδομές που χρειάζεται ο τόπος, ανήμπορη να προωθήσει τις πιο βασικές από τις διαρθρωτικές αλλαγές.
      Οι βασικοί λόγοι συνοψίζονται σε δύο γραμμές: Ο πρώτος αφορά τα πελατειακά προτάγματα και τις ιδεολογικές αγκυλώσεις του παρελθόντος της. Ο δεύτερος βρίσκεται στην αδιαφάνεια, στη διαφθορά και στις καθεστωτικές πρακτικές της. 
      Ενδεικτικά και μόνο θέλω να επισημάνω τα εξής: Δημόσια έργα: Ισχυρίζεται ψευδώς, χονδροειδώς ψευδώς, ο Πρωθυπουργός ότι αλλάζει η εικόνα της Ελλάδος. Αλίμονο, εάν μετά από είκοσι ολόκληρα χρόνια, εάν μετά τις πρωτόγνωρες κοινοτικές εισροές, εάν την ώρα που ο κόσμος αλλάζει με ραγδαίους ρυθμούς, εάν μετά από τόσους φόρους δεν είχε γίνει και τίποτα!
      Όμως, κυρίες και κύριοι συνάδελφοι, η μισή αλήθεια είναι χειρότερη από το ψέμα. Και η αλήθεια είναι απλή και καθαρή. Ποτέ Κυβέρνηση δεν διαχειρίστηκε τόσους πόρους, ποτέ Κυβέρνηση δεν είχε τόσους πόρους στη διάθεσή της, για να προσφέρει τόσο λίγα. 
      Τα δημόσια έργα έχουν σαν κοινό χαρακτηριστικό τους τις κακοτεχνίες, τις υπερβάσεις των προϋπολογισμών, τις τεράστιες καθυστερήσεις. Η διαφθορά και η ευκολία, με την οποία παραβιάζεται η νομιμότητα, αναγνωρίζονται από τον ίδιο τον Πρωθυπουργό. Τα παίγνια συμφερόντων, η διασπάθιση του δημόσιου χρήματος καταγγέλλονται από νυν και πρώην Υπουργούς.
      Το Ελεγκτικό Συνέδριο εγείρει σοβαρά ζητήματα για τις παρανομίες και τις μεθόδους παρανομιών. Τα ερωτήματα είναι πολλά. Τι γίνεται με τα έργα του ΟΣΕ και της ΕΡΓΟΣΕ; Η ΕΡΓΟΣΕ είναι μία εταιρεία, που δημιουργήθηκε το 1997 με σκοπό να επιταχύνει τα συγχρηματοδοτούμενα έργα του ΟΣΕ. Αντί, όμως, να κινηθεί με τις ταχύτητες, που επιβάλλει η νέα εποχή, ο ΟΣΕ συνεχίζει να βουλιάζει στα ελλείμματα. Κονδύλια χάνονται και η απορρόφηση του Γ΄ Κοινοτικού Πλαισίου Στήριξης είναι στον αέρα. 
      Χαρακτηριστικά θέλω να σας αναφέρω, κυρίες και κύριοι συνάδελφοι, ότι από έργα ύψους 720 δισεκατομμυρίων, που είχε να εκτελέσει από το 1997 έως το 2001, εκτελέστηκαν τελικά έργα 320 δισεκατομμυρίων! Λιγότερα από το μισό! 
      Περιττό είναι βεβαίως να επισημάνω ότι και εδώ επιβεβαιώνεται ο κανόνας των μεγάλων παρεκκλίσεων και των υπερβάσεων των προϋπολογισμών. 
      Δυσοίωνες διαγράφονται οι προοπτικές και για το Γ΄ Κοινοτικό Πλαίσιο Στήριξης, για κονδύλια ύψους 1,3 τρισεκατομμυρίων, που πρέπει να απορροφηθούν στα επτά χρόνια που απομένουν. Με τους σημερινούς ρυθμούς της ΕΡΓΟΣΕ είναι άγνωστο πόσα κονδύλια θα εκταμιευθούν, πόσα έργα θα ολοκληρωθούν.
      Είναι ή δεν είναι αλήθεια ότι το συνολικό κόστος για την Εγνατία, την ΠΑΘΕ και την Αττική Οδό από 4,5 περίπου δισεκατομμύρια ευρώ ή από 1,5 περίπου τρισεκατομμύριο δραχμές θα φτάσει στα 11,7 δισεκατομμύρια ευρώ ή 4 τρισεκατομμύρια δραχμές, δηλαδή σχεδόν τρεις φορές επάνω; Αυτά είναι τα έργα που κάνετε.
      Τι έγινε με το Κτηματολόγιο; Και τότε μας βρίζατε. Και απεδείχθη ότι όχι μόνο  είχαμε δίκιο, αλλά ότι έπρεπε να σας τα έχουμε επισημάνει ακόμη νωρίτερα μήπως και προλάβουμε να προστατεύσουμε το εθνικό και δημόσιο συμφέρον. Διασύρατε τη χώρα με τη συμπεριφορά σας στο Κτηματολόγιο. Αληθεύει, -ναι ή όχι;- ότι, αντί να εισπράττει η Ελλάδα, πληρώνει πρόστιμα; Ότι το κόστος του θα φτάσει στο πενταπλάσιο; 
      Και ένα τελικό ερώτημα: Γιατί, μόλις η δικαιοσύνη προσπάθησε να δει τι γίνεται, εξαπολύσατε υβριστικές επιθέσεις εναντίον της; Τι σημαίνει αυτό παρά μόνο το αποκορύφωμα της αλαζονικής και καθεστωτικής νοοτροπίας; 
      Χρηματιστήριο: το έγκλημα της Σοφοκλέους, για το οποίο ο Πρωθυπουργός φέρει τεράστια και προσωπική ευθύνη, δεν μπορεί να αμφισβητηθεί. Και το έγκλημα αυτό της οικονομικής καταστροφής σχεδόν ενάμισι εκατομμυρίου επενδυτών δεν είχε μόνο ως αποτέλεσμα να χαθεί η εμπιστοσύνη του επενδυτικού κοινού. Χάθηκαν και οι δυνατότητες χρηματοδότησης των ιδιωτικών επενδύσεων με ίδια κεφάλαια.
      Οι ευθύνες είναι υπαρκτές και, όπως έχουμε πει, το θέμα για μας παραμένει ανοιχτό.
      (Χειροκροτήματα από την πτέρυγα της Νέας Δημοκρατίας)
      Ερωτάται όμως ο Πρωθυπουργός, που σήμερα έδειξε μια ιδιαίτερη ευαισθησία σε θέματα σοβαρότητας. Τώρα ο κύριος Πρωθυπουργός σε πρόσφατη συνέντευξή του, ερωτηθείς, είπε ότι δεν θα ήταν σοβαρός εάν έδινε υπόσχεση ότι θα ανέβει το χρηματιστήριο. Προεκλογικά, που βεβαίωνε ότι οι τιμές των μετοχών ήταν χαμηλές και μοίραζε δάνεια, για να παίζουν, τι ήταν τότε; Μειωμένης σοβαρότητας; 
      (Χειροκροτήματα από την πτέρυγα της Νέας Δημοκρατίας)
      Ολυμπιακή Αεροπορία: η Κυβέρνηση, κατηγορώντας τη Νέα Δημοκρατία ότι θέλει να πουλήσει την εταιρεία, επέβαλε διαδοχικά τρία σχέδια για την εξυγίανσή της. Διέλυσε την Υπηρεσία Ελέγχου και την Οικονομική Διεύθυνση, επιστράτευσε αθεώρητα βιβλία και, για τρία χρόνια, δεν δημοσίευε ισολογισμούς. Ακούστε πρακτικές εκσυγχρονιστικής Κυβέρνησης! 
      Κατασπατάλησε περίπου τρία δισεκατομμύρια ευρώ ή πάνω από ένα τρισεκατομμύριο δραχμές, οδήγησε την εταιρεία σε εμπορική απαξίωση, άρχισε να ψάχνει αγοραστή, σύρθηκε για δεκατρείς μήνες σε υπόγειες διαγωνιστικές διαδρομές και, αφού κατέληξε ξανά σε φιάσκο, συνεχίζει τώρα την πτήση στα τυφλά. Και έχετε το θράσος να μιλάτε για Ολυμπιακή; Μα είναι ντροπή! Είναι η «κατ’ εικόνα και καθ’ ομοίωσή» της Κυβέρνησής σας η Ολυμπιακή! Το κατάντημά σας είναι η Ολυμπιακή! 
      (Χειροκροτήματα από την πτέρυγα της Νέας Δημοκρατίας)
      SOFTEX: η Κυβέρνηση, αφού διέθεσε διακόσια ενενήντα τρία εκατομμύρια ευρώ ή εκατό δισεκατομμύρια δραχμές για τον εκσυγχρονισμό της «SOFTEX», όχι μόνο χάρισε την εταιρεία -σας θυμίζω: τίμημα έντεκα δισεκατομμυρίων δραχμών, αντί είκοσι επτά, που ήταν η αξία της- αλλά ούτε νοιάστηκε ποτέ για την τήρηση των όρων της σύμβασης. Και αυτό οδηγεί τώρα σε δεύτερο φιάσκο, χειρότερο από το πρώτο: είτε σε μια νέα εμπλοκή του κράτους είτε στο κλείσιμο της εταιρείας και την απόλυση χιλίων διακοσίων πενήντα εργαζομένων.
      Ναυπηγεία Σκαραμαγκά: η Κυβέρνηση, μ’ ένα περίεργο προσύμφωνο, διαπραγματεύεται την πώλησή τους σε Γερμανική Κοινοπραξία και της αναθέτει, χωρίς διαγωνισμό την κατασκευή πολεμικών σκαφών έναντι εκατοντάδων δισεκατομμυρίων, σε τιμές που είναι προκλητικά ανώτερες, που προκλητικά υπερβαίνουν τις διεθνώς ισχύουσες.
      Δίνει 1,23 δισεκατομμύρια ευρώ ή τετρακόσια είκοσι δισεκατομμύρια δραχμές για την κατασκευή τριών υποβρυχίων, τη στιγμή που θα μπορούσε με διεθνή ανταγωνισμό να αγοράσει τέσσερα και να περισσέψουν και εκατόν είκοσι δισεκατομμύρια. Ουσιαστικά το τίμημα μεταβάλλεται συνεχώς με έμμεσες απαιτήσεις του επίδοξου αγοραστή, γεγονός που καθιστά τελικά παράνομη και την όλη διαδικασία. Στο μεταξύ αυξάνονται και τα χρέη της επιχείρησης και τα προβλήματα στην πώληση της ΕΤΒΑ. Η Κυβέρνηση, όμως, επιμένει στον ίδιο δρόμο. Παράνομα, περίεργα, ύποπτα. 
      ΟΤΕ: ο πιο κερδοφόρος ελληνικός οργανισμός βρέθηκε πριν από ένα χρόνο στα αζήτητα. Έκτοτε, με νέες παραγγελίες, βάλθηκε να υπενθυμίζει διαπλεκόμενες σχέσεις με το μονοπωλιακό προμηθευτή του. Στο μεταξύ έχουν δαπανηθεί εκατοντάδες εκατομμύρια δολάρια στη Ρουμανία, στην Αρμενία, στη Σερβία, με τραγικά αποτελέσματα. Και υπάρχει και κάτι ακόμα εδώ: σε πρόσφατη έκθεσή της η «UBS WARBURG» σημειώνει ότι η συμμετοχή του ΟΤΕ στη «ROM-TELEKOM» δεν ξεπέρασε τα εκατόν εβδομήντα εκατομμύρια δολάρια. Ο Οργανισμός όμως λέει ότι έχει επενδύσεις εκεί πλέον των εξακοσίων εκατομμυρίων δολαρίων. Και σε όλα αυτά κάποιος πρέπει να απαντήσει. Είτε η Κυβέρνηση είτε η δικαιοσύνη.
      (Χειροκροτήματα από την πτέρυγα της Νέας Δημοκρατίας)
      ΔΕΗ: είμαστε η μοναδική ευρωπαϊκή χώρα, στην οποία η αγορά ηλεκτρικής ενέργειας κυριαρχείται από το μονοπώλιο μιας κρατικής επιχείρησης. Το νομοθετικό πλαίσιο, που εισήγαγε η Κυβέρνηση μετά από έξι χρόνια καθυστέρηση, όχι μόνο δεν συνέβαλε στον εκσυγχρονισμό της, αλλά ανέστειλε και προγραμματιζόμενες επενδύσεις εκατοντάδων δισεκατομμυρίων. Οι έξι άδειες που δόθηκαν δεν έχουν προχωρήσει ακόμα και ο κίνδυνος να υπάρξει ανεπάρκεια ηλεκτρικής ενέργειας στη διάρκεια των Ολυμπιακών Αγώνων παραμένει.
      Θέλω, όμως, να αναφέρω ένα ακόμη παράδειγμα, για να σκεφθεί ο καθένας και η καθεμιά από εμάς ποια είναι η διαχειριστική ικανότητα και ποια η αξιοπιστία της Κυβέρνησης Σημίτη: 
      Καταστήματα Αφορολόγητων Ειδών. Στη συζήτηση του προϋπολογισμού του 1999 στη Διαρκή Επιτροπή Οικονομικών, συγκεκριμένα στις 24 Νοεμβρίου του 1998, ο τότε Υπουργός Εθνικής Οικονομίας δήλωνε ότι «Τα ΚΑΕ ιδιωτικοποιήθηκαν με μεγάλη επιτυχία το Σεπτέμβριο έναντι διακοσίων πενήντα εκατομμυρίων ευρώ ή ογδόντα έξι δισεκατομμυρίων δραχμών για το 67% τους».
      Το ίδιο ακριβώς ανέφερε και η εισηγητική έκθεση του τότε προϋπολογισμού. Δύο μέρες αργότερα, ο κ. Χριστοδουλάκης διαβεβαίωνε την Επιτροπή ότι υπογράφηκε σύμβαση με όμιλο αγοραστών στις 19 Νοεμβρίου του 1998. Ποια είναι η συνέχεια; Ακούστε, κυρίες και κύριοι συνάδελφοι.
      Σύμβαση τελικά δεν έγινε. Η Κυβέρνηση μεταβίβασε ένα πλειοψηφικό πακέτο στην Αγροτική, η οποία στη συνέχεια μεταβίβασε το 25% και το μάνατζμεντ σε όμιλο εταιρειών. Στην προεκλογική περίοδο η Αγροτική άρχισε να αγοράζει μαζικά μετοχές των ΚΑΕ. Τον περασμένο Μάρτιο δημοσιοποίησε πρόσκληση ενδιαφέροντος για την πώληση του 40% έως 60% του μετοχικού κεφαλαίου των ΚΑΕ. Και κάτι ακόμη: το 1998 ο Πρωθυπουργός, προφανώς για να δικαιολογήσει το πέρασμά του από τις κοινωνικοποιήσεις του «παλαιού» στις «ιδιωτικοποιήσεις» του «νέου» ΠΑΣΟΚ, χαρακτήριζε τα ΚΑΕ σαν «ένα περίπτερο, που πουλάει τσιγάρα». Τέσσερα χρόνια μετά το περίπτερο αυτό δεν μπόρεσε να το αποκρατικοποιήσει. Αυτή είναι η πραγματικότητα.
      (Χειροκροτήματα από την πτέρυγα της Νέας Δημοκρατίας)
      Και έπειτα, τι έγινε με την προσπάθεια εισόδου του ΟΛΠ στο χρηματιστήριο, που απορρίφθηκε εξαιτίας πλασματικών στοιχείων; Πώς προαναγγέλλεται πώληση πακέτων της ΔΕΠΑ χωρίς να γνωστοποιείται τι και με ποιον τρόπο θα πωληθεί; Τι  συμβαίνει με τη διαδικασία ιδιωτικοποίησης του Ταμείου Παρακαταθηκών και Δανείων; Τι γίνεται με την Εμπορική, με την αμαρτωλή Αγροτική, με τις επισφάλειες των αγροτικών συνεταιρισμών; Ποιες είναι οι εξελίξεις στο Μετοχικό Ταμείο Στρατού; Ποια είναι τα τρέχοντα διαχειριστικά ελλείμματα της ΔΕΚΑ;
      Κυρίες και κύριοι συνάδελφοι, η έλλειψη συγκροτημένης και αποτελεσματικής πολιτικής προπάντων εντοπίζεται στη δημιουργία ενός δεύτερου, ενός κρυφού χρέους, ο συνυπολογισμός του οποίου αναγορεύει τη χώρα μας πρωταθλήτρια στην Ευρώπη. 
      Η μόνη πολιτική, που εφαρμόζει η Κυβέρνηση, είναι η λεγόμενη δημιουργική λογιστική και ας προσπαθείτε να το διαψεύσετε. Είναι τα ελλείμματα δημόσιων επιχειρήσεων, που βαπτίζονται αναπτυξιακές επενδύσεις! Είναι οι τιτλοποιήσεις, είναι τα προμέτοχα, είναι τα προέσοδα. Είναι τα ομόλογα προς τα ασφαλιστικά ταμεία και την Αγροτική. Είναι τα νέα χρέη της Ολυμπιακής. Οι προεισπράξεις ακόμη και από τα μελλοντικά έσοδα των λαχείων. Είναι τα χρέη των νοσοκομείων προς τους προμηθευτές τους, που πέρυσι διαγράφτηκαν, αλλά φέτος επανεμφανίστηκαν.
      Ουσιαστικά, η Κυβέρνηση δεν κάνει τίποτα άλλο παρά να συσσωρεύει βάρη στα επόμενα χρόνια με το να αφαιρεί πόρους από τους επόμενους προϋπολογισμούς. Ακολουθεί μια πρακτική, που αποτελεί νάρκη ρυθμισμένη να εκραγεί στην πορεία. Αρνείται ως τόσο την αλήθεια και βρίζει την Αντιπολίτευση. Γνωστή τακτική! 
      Τώρα αυτή η πρακτική στιγματίζεται ακόμη και από το Διεθνές Νομισματικό Ταμείο, που κάνει λόγο για «επιβαρύνσεις κάτω από το χαλί». Τώρα έρχεται και ο ΟΟΣΑ να επισημάνει -σύμφωνα με το σχέδιο της νέας έκθεσής του-, ότι η δημιουργία δημόσιου χρέους «κάτω από το τραπέζι» απειλεί την οικονομία και τις προοπτικές της.
      Και επειδή με θράσος ακούστηκε ότι συκοφαντούμε και λέμε ανακρίβειες, ε πάρτε, κυριακάτικη εφημερίδα, που δημοσιεύει αυτό το σχέδιο, για να δείτε τι λέει ο διεθνής οργανισμός. Κανείς δεν πιστεύει την Κυβέρνησή σας, αυτή είναι η πραγματικότητα. Η αλήθεια είναι ότι έχει φορτώσει στις πλάτες των Ελλήνων ένα τεράστιο χρέος, που, ενώ η ίδια λέει ότι αντιστοιχεί στο 100% του ΑΕΠ, τα στοιχεία που υπάρχουν οδηγούν στην εκτίμηση ότι βρίσκεται πάνω από το 110%. Και αφού μιλήσατε για τόσες φωτοτυπίες σήμερα, πάρτε μερικές φωτοτυπίες, για να έχετε να μελετάτε στη συνέχεια. 
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά την προαναφερθείσα εφημερίδα, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      Και μπορεί να αποκαλυφθούν καινούρια χρέη, που κρατιούνται ακόμη στο σκοτάδι. 
      Ακόμη και για το Ασφαλιστικό, και το είπαμε, η Κυβέρνηση δεν κάνει τίποτα άλλο παρά να καταφεύγει στο δανεισμό. Στο κεφαλαιώδες ζήτημα της χρηματοδότησης επιλέγει τη μη λύση. Όπως όλα δείχνουν, απλώς επιχειρεί να συγκαλύψει και να μεταθέσει το πρόβλημα.
      Εμείς, και το λέω σήμερα με κάθε επισημότητα, ως αυριανή κυβέρνηση θα ξεκινήσουμε κάνοντας δημοσιονομική απογραφή.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, τον ίδιο δρόμο της δημιουργίας κρυφών χρεών παίρνει τώρα η Κυβέρνηση και στην προετοιμασία των Ολυμπιακών Αγώνων. Με την απόφασή της, πρόσφατα, να συγκροτήσει εταιρεία –ένα πραγματικό νεφέλωμα- για τα ολυμπιακά ακίνητα σκοπεύει να υποθηκεύσει τα έργα, να προεισπράττει και να δανείζεται, χωρίς αυτό να φαίνεται στο δημόσιο χρέος.
      Κυρίες και κύριοι συνάδελφοι, ο κόσμος ολόκληρος κινείται στον αστερισμό της Νέας Οικονομίας, της γνώσης, της τεχνολογίας. Έχουμε μπει στην εποχή του πιο σκληρού ανταγωνισμού. Όμως, η ελληνική οικονομία αντιμετωπίζει πολλά και σοβαρά προβλήματα. Το πιο σοβαρό απ’ αυτά είναι το ίδιο το κράτος. Είναι το κατεστημένο της γραφειοκρατίας, της αδιαφάνειας, της διαφθοράς.
      Η Ελλάδα -σύμφωνα με τις επίσημες εκθέσεις- έχει τη μεγαλύτερη παραοικονομία, περίπου στο ένα τρίτο του ΑΕΠ. Έχει τις πιο γραφειοκρατικές, αλλά και τις πιο διεφθαρμένες υπηρεσίες στην Ευρώπη. Και έχει βεβαίως το πιο δαιδαλώδες και άδικο φορολογικό σύστημα. Όλα αυτά υπονομεύουν την αναπτυξιακή διαδικασία και επιβαρύνουν την καθημερινότητα των πολιτών. 
      Για ποια σύγκλιση μπορεί  να μιλά ο κ. Σημίτης, όταν οι περιφερειακές και κοινωνικές ανισότητες διαρκώς διευρύνονται; Για ποια σύγκλιση μιλά, όταν τα συστήματα υγείας, παιδείας και κοινωνικής πρόνοιας σε πολλές περιπτώσεις λειτουργούν τριτοκοσμικά; Όταν οι Έλληνες πληρώνουν εξ ιδίων περισσότερα από κάθε άλλο Ευρωπαίο πολίτη για την υγεία και για τη μόρφωση των παιδιών τους. Όταν μια στις τέσσερις οικογένειες ζει κάτω από το όριο της φτώχειας; Όταν η ανεργία βρίσκεται στα μεγαλύτερα ύψη της μεταπολεμικής περιόδου; ‘Όταν οι άνεργοι ξεπερνούν τις πεντακόσιες χιλιάδες; Όταν εκτός από το κρυφό χρέος αποκαλύπτεται και κρυφή ανεργία; Για ποια σύγκλιση μιλάμε, όταν τώρα μεταφέρονται τεράστια βάρη στα επόμενα χρόνια και καταναλώνονται έσοδα από το μέλλον; 
      Η χώρα, κυρίες και κύριοι συνάδελφοι, χρειάζεται μια νέα επιθετική οικονομική πολιτική. Μπορούμε και πρέπει να αξιοποιήσουμε τα συγκριτικά πλεονεκτήματα που υπάρχουν. Να δώσουμε έμφαση στην παραγωγή υπηρεσιών, αλλά και στην εξωστρέφεια της οικονομίας, στον Τουρισμό, στο Εμπόριο, στη Ναυτιλία, στις τράπεζες, στις ασφάλειες. Η χώρα χρειάζεται επειγόντως πολιτικές πρωτοβουλίες, που να προσφέρουν γνήσιες αναπτυξιακές αλλά και κοινωνικές διεξόδους. Να αποκολληθεί από το τέλμα της στασιμότητας. 
      Εμείς θα επαναλάβω επί τροχάδην, ποιες θεωρούμε ως τις μέγιστες προτεραιότητες, για τις οποίες δεσμευόμαστε αύριο. 
      Πρώτον, την επανίδρυση του κράτους με ενίσχυση του επιτελικού και ελεγκτικού ρόλου της κεντρικής διοίκησης, αναβάθμιση της Τοπικής Αυτοδιοίκησης και αναμόρφωση του κοινωνικού του προσώπου. Γι’ αυτό χρειάζεται απεξάρτηση του κράτους από την εκάστοτε Κυβέρνηση, δυναμική σύγκρουση με τη διαφθορά, θεσμική θωράκιση απέναντι στη διαπλοκή και βέβαια, πάνω από όλα, αξιολόγηση και αξιοκρατία. 
      (Χειροκροτήματα από την πτέρυγα της Νέας Δημοκρατίας)
      Δεύτερον, την επίσπευση των διαρθρωτικών αλλαγών. Γνήσιες αποκρατικοποιήσεις -και όχι εισπρακτικού χαρακτήρα νόθες μετοχοποιήσεις -στη βάση ενιαίου θεσμικού πλαισίου. Αναβάθμιση της Επιτροπής Ανταγωνισμού και της Επιτροπής Κεφαλαιαγοράς, που επιτέλους πρέπει να μεταβληθούν σε πραγματικά ανεξάρτητες διοικητικές αρχές. 
      Τρίτον, τη ριζική αναμόρφωση του φορολογικού συστήματος και την ουσιαστική δημοσιονομική εξυγίανση με εγκατάλειψη επιτέλους της δημιουργικής λογιστικής, με απλοποίηση των φόρων και, στη συνέχεια, μείωση των συντελεστών και για τους εργαζόμενους και για τις επιχειρήσεις. 
      Τέταρτον, τη μεταρρύθμιση του συστήματος παιδείας με θεσμοθετημένο εθνικό διάλογο. Αύξηση των δημόσιων δαπανών, σύνδεση της εκπαίδευσης με την αγορά εργασίας και βέβαια ίδρυση μη κρατικών πανεπιστημίων. 
      Πέμπτον, την έγκαιρη και ορθολογική αξιοποίηση των πόρων του Γ’ Κοινοτικού Πλαισίου Στήριξης με την άμεση εισαγωγή των αναγκαίων θεσμικών δικλείδων. Τη συγκρότηση ανεξάρτητης διοικητικής αρχής για τα έργα και τις προμήθειες του Δημοσίου. 
      Έκτον, την υλοποίηση μιας στρατηγικής περιφερειακής ανάπτυξης. Στο σχέδιο αυτό εντάσσουμε την ενίσχυση της τουριστικής βιομηχανίας, τη στήριξη των μικρομεσαίων επιχειρήσεων και την υιοθέτηση μίας επιθετικής αγροτικής πολιτικής. Οδηγήσατε τους αγρότες στο πλήρες αδιέξοδο. Αυτή είναι η πραγματικότητα. Και τώρα τους εγκαταλείπετε στο έλεος. Εμείς πιστεύουμε ότι τώρα είναι η ώρα για μια συγκροτημένη στρατηγική περιφερειακής ανάπτυξης. 
      (Χειροκροτήματα από την πτέρυγα της Νέας Δημοκρατίας)
      Έβδομον, μία εθνική προσπάθεια για την προσέλκυση, επιτέλους, ξένων άμεσων επενδύσεων. Την ενίσχυση της νέας επιχειρηματικότητας και την προώθηση των εξαγωγών.
      ‘Ογδοον,   την τόνωση της απασχόλησης. Για μας, φαντάζομαι για όλους μας -αλλά το θέμα είναι τι κάνει ο καθένας στην πράξη- το μεγαλύτερο πρόβλημα, κυρίες και κύριοι συνάδελφοι, είναι η ανεργία και η αντιμετώπισή της στηρίζεται στο τετράπτυχο: Εκπαίδευση, Ανάπτυξη, Ανταγωνιστικότητα και Απασχόληση. 
      Οι περισσότεροι πολίτες, κυρίες και κύριοι συνάδελφοι, σήμερα αισθάνονται απογοήτευση, ανασφάλεια και αβεβαιότητα για το μέλλον τους. Αυτή είναι η αλήθεια. Ζουν στις περισσότερες περιπτώσεις μία αβάσταχτη καθημερινότητα. Ταλαιπωρούνται στις συγκοινωνίες, ταλαιπωρούνται στις δημόσιες υπηρεσίες, δεν νιώθουν ασφάλεια για τη ζωή και την περιουσία τους. Πληρώνουν τις ασφαλιστικές εισφορές, αλλά δεν ξέρουν εάν θα πάρουν τις συντάξεις τους. Πληρώνουν τους φόρους, αλλά δεν έχουν τις υπηρεσίες υγείας και παιδείας, που υποχρεούται να τους παρέχει το κράτος. Ακούν για ανάπτυξη, αλλά, εάν δεν είναι οι ίδιοι άνεργοι, τρέμουν μπροστά στο φάσμα της ανεργίας, που απειλεί τα παιδιά τους. Ένας στους τρεις νέους, που κυκλοφορεί δίπλα μας, είναι άνεργος.
      Ακούν για οικονομική και κοινωνική σύγκλιση, αλλά έχουν τους μικρότερους μισθούς στην Ευρώπη, την ίδια ώρα που η Ελλάδα είναι μεταξύ των ακριβότερων χωρών της Ευρωπαϊκής Ένωσης στα τρόφιμα και στα βασικά είδη κατανάλωσης. Ο εργαζόμενος που πίστεψε τις κυβερνητικές διαβεβαιώσεις για το χρηματιστήριο τώρα είναι καταχρεωμένος. Ο αγρότης, που δεν πήγε καλά η παραγωγή του, δεν μπορεί να σηκώσει τα ληστρικά πανωτόκια της Αγροτικής Τράπεζας.
      Να σας πω κάτι απλό. Σκεφθείτε μια τυχαία ημέρα μιας εργαζόμενης μητέρας με δύο ή τρία παιδιά. Πόσο χρόνο χρειάζεται, για να φθάσει στη δουλειά της; Πότε θα γυρίσει; Ποιος θα προσέχει τα παιδιά της την ώρα πού λείπει; Πόσο κοστίζει αυτό; Τι πληρώνει μια οικογένεια για τη μόρφωση των παιδιών της; Για φροντιστήρια, όσο είναι στο γυμνάσιο, από 800.000 έως 1.200.000 δραχμές το χρόνο. Για το ενοίκιο περίπου 1.500.000 δραχμές. Για φοιτητικό δωμάτιο, αν έχει παιδί που σπουδάζει σε άλλη πόλη από 80.000 έως 120.000 δραχμές το μήνα. Για μια ξένη γλώσσα σε συνοικιακό φροντιστήριο 30.000 δραχμές το μήνα. Τι πληρώνει σήμερα μια μέση οικογένεια σε ρεύμα, νερό, τηλέφωνο και κοινόχρηστα; Αν δεν έχει δικό της σπίτι, ποιο είναι το ενοίκιο; Αυτά είναι τα πραγματικά προβλήματα.
      (Θόρυβος – διαμαρτυρίες από την πτέρυγα του ΠΑΣΟΚ)
      ΠΡΟΕΔΡΟΣ (Απόστολος Κακλαμάνης): Σας παρακαλώ κύριοι συνάδελφοι.
      ΜΙΛΤΙΑΔΗΣ ΕΒΕΡΤ: Θα τα ακούτε, θα τα ακούτε.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Με την άδειά σας, κύριοι συνάδελφοι, μπορώ να ολοκληρώσω; 
      (Χειροκροτήματα από την πτέρυγα της Νέας Δημοκρατίας)
      Αυτά, κυρίες και κύριοι συνάδελφοι, είναι πραγματικά προβλήματα πραγματικών ανθρώπων, που ζουν δίπλα μας, ζουν γύρω μας. Είναι προβλήματα όλων εκείνων, που οργίζονται με τα ψεύδη, τις ωραιοποιήσεις και τις ανακρίβειες, που ακούν από το στόμα του Πρωθυπουργού. Είναι προβλήματα όλων εκείνων, που ζουν καθημερινά στο πετσί τους την αδιαφορία της Κυβέρνησης. 
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, η χώρα πορεύεται-ενάμιση, χρόνο μετά την ένταξή της στην Ευρωζώνη-χωρίς πυξίδα, χωρίς προσανατολισμό. Η Κυβέρνηση, ασυντόνιστη και αμήχανη, δεν μπορεί να ακολουθήσει καμιά συγκεκριμένη πολιτική. Αυτό αποκαλύπτουν οι αποφάσεις των Υπουργών, που ανατρέπουν όσα σχεδίαζαν οι προκάτοχοί τους και οι  προσωπικές στρατηγικές Πρωθυπουργού και Υπουργών με παντελή έλλειψη συντονισμού.
      Η Κυβέρνηση, εγκλωβισμένη σε εσωτερικές διαμάχες, αδυνατεί να παραγάγει έργο. Εθισμένη στην εξουσία, αιχμάλωτη από καθεστωτική νοοτροπία, καταλαμβάνεται από ένα πρόωρο σύνδρομο στέρησης. Αυτό κάνει πιο επικίνδυνους τους χειρισμούς και τις μεθοδεύσεις της. Αυτή είναι η πραγματικότητα και αυτήν την πραγματικότητα δεν μπορούν να την υποκαταστήσουν ούτε τα επικοινωνιακά τρικ ούτε η παλαιομοδίτικη παρελθοντολογία ούτε προπάντων η απόπειρα του κυρίου Πρωθυπουργού να σκάψει χαρακώματα πέτρινων εποχών. Φαίνεται καθαρά ότι τα προβλήματα της οικονομίας είναι καθαρά πολιτικά προβλήματα. Οφείλονται σε μια Κυβέρνηση, που δεν μπορεί να παραγάγει πολιτική, που δεν μπορεί να πάρει αποφάσεις, που δεν μπορεί να κυβερνήσει. Αλλά, όπως γνωρίζετε, η ζωή απεχθάνεται το κενό. Υπάρχει λύση και η λύση είναι προς την κατεύθυνση της φιλελεύθερης επιλογής.
      (‘Ορθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Απόστολος Κακλαμάνης): Έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών, Εσωτερικών Δημόσιας Διοίκησης και Αποκέντρωσης, Δικαιοσύνης, Δημόσιας Τάξης και Εμπορικής Ναυτιλίας, κατέθεσαν σχέδιο νόμου «Απαγόρευση παιγνίων». 
      Παραπέμπεται στην αρμόδια Διαρκή Επιτροπή. 
      Το λόγο έχει η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κα Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας):  Είχαμε την ευκαιρία να ακούσουμε από αυτό το Βήμα δύο προεκλογικές ομιλίες. Αυτήν την εντύπωση σχημάτισα.  ‘Ηταν δύο προεκλογικές ομιλίες όχι μπροστά σε τοπικές εκλογές, αλλά μπροστά σε εθνικές εκλογές για τις οποίες δεν ξέρουμε ακριβώς πόσο πιο πριν θα γίνουν.
      Η εντύπωση που σχημάτισα σε αυτές τις δύο ομιλίες του Πρωθυπουργού και της Αρχηγού της Αξιωματικής Αντιπολίτευσης είναι ότι έγινε μία άμιλλα, φιλότιμη από την πλευρά τους, για να αποδειχθεί ποιος είναι ο καλύτερος τιμονιέρης της συντηρητικής πολιτικής, ποιος μπορεί να κάνει καλύτερη δημαγωγία, ποιος μπορεί να πουλήσει καλύτερα τον πλούτο που δημιούργησε ο εργαζόμενος λαός σε αυτόν τον τόπο. Εγώ τουλάχιστον αυτά τα συμπεράσματα βγάζω από το στίγμα και των δύο ομιλιών. Άλλα λόγια να αγαπιόμαστε γύρω από τα πραγματικά προβλήματα του λαού, τα οποία δεν τα έβαλαν στην μπάντα, απλώς τα έδειξαν από την οπτική πλευρά που το ΠΑΣΟΚ και η Νέα Δημοκρατία βλέπουν. 
      Ο κύριος Πρωθυπουργός έδωσε μεγάλη έμφαση στο ζήτημα του εκσυγχρονισμού της ελληνικής οικονομίας και γενικότερα της ελληνικής οικονομίας. Δεν αντιδικούμε πάνω στον όρο, για μας όμως αυτός ο εκσυγχρονισμός που συντελείται στα πλαίσια της κυβερνητικής πολιτικής είναι ταξικός εκσυγχρονισμός, έχει ταξικό στίγμα και πάνω από όλα αποβλέπει στο να διασφαλίσει στο ακέραιο τα συμφέροντα του  μεγάλου κεφαλαίου.
      Είπε ο κύριος Πρωθυπουργός ότι γίνονται προσπάθειες από την πλευρά της Κυβέρνησης να βελτιωθεί η παροχή δημόσιων υπηρεσιών, εξυπηρέτησης μάλλον του λαού, με το χτύπημα ή με την απάλειψη των προβλημάτων της γραφειοκρατίας. Ακόμα και αν πετύχετε αυτόν τον στόχο, κύριε Πρωθυπουργέ, πρέπει να σας πω ότι στο ζύγι βαραίνει πολύ λίγο σε σχέση με το ζύγι της αντιλαϊκής πολιτικής που χαρακτηρίζει την Κυβέρνησή σας. Άλλωστε τέτοιους εκσυγχρονισμούς τους έχουν πραγματοποιήσει προ πολλού όλα τα κράτη της Ευρώπης και με τη συμβολή φιλελεύθερων κομμάτων και σοσιαλδημοκρατικών. Απλώς η Ελλάδα πολύ καθυστερημένα αντιμετωπίζει αυτό το ζήτημα και κύριος οίδε εάν το αποτέλεσμα θα είναι ουσιαστικό. Ακόμα πάντως και αν είναι ουσιαστικό ο ταξικός χαρακτήρας της πολιτικής δεν αλλάζει. 
      Ο Αρχηγός της Αξιωματικής Αντιπολίτευσης μίλησε για την ικανότητα της Νέας Δημοκρατίας να παίρνει δύσκολες αποφάσεις. Δεν αρνούμαστε αυτήν την ικανότητα της Νέας Δημοκρατίας. Δύσκολες αποφάσεις στην πολιτική γλώσσα σημαίνει αντιλαϊκές αποφάσεις, γιατί οι φιλολαϊκές αποφάσεις δεν πρέπει να είναι καθόλου δύσκολες. 
      Βέβαια δεν περιμέναμε από τον κύριο Πρωθυπουργό να τοποθετηθεί στα σημερινά γεγονότα στο λιμάνι του Πειραιά, στο ξυλοδαρμό των ναυτεργατών γιατί διεκδικούσαν την ικανοποίηση ενός πραγματικά δημόσιου ασφαλιστικού συστήματος. Αλλά και ο Αρχηγός της Νέας Δημοκρατίας δεν είδε τίποτα από αυτά που έγιναν στο λιμάνι, κουβέντα δεν έκανε γι’ αυτό που έγινε στους καταπέλτες των πλοίων σήμερα. Μιλάει για το κράτος, αλλά δεν μιλάει για το κράτος της καταστολής. Μίλησε για εθνική πολιτική στον τομέα της ναυτιλίας, κάτι που σημαίνει πολιτική υπέρ των εφοπλιστών. 
      Αλλά και ο κ. Χριστοδουλάκης σήμερα έδωσε τις δικές του εξετάσεις. Άκουσα από τα δελτία ειδήσεων, κύριε Χριστοδουλάκη, γιατί το πρωί ήμουνα στη συγκέντρωση και στην πορεία, ότι καλέσατε τους Έλληνες εφοπλιστές να υψώσουν την ελληνική σημαία και τους εξασφαλίζετε τους ίδιους όρους που έχουν με τις άλλες σημαίες. Ίσως γι’ αυτό σήμερα δώσατε τόσο καλές εξετάσεις στους εφοπλιστές πείθοντάς τους ότι θα περάσετε κυριολεκτικά από πάνω πτώματα, προκειμένου να εξασφαλίσετε και τη δική τους συμβολή στην ανάπτυξη της ελληνικής οικονομίας, δηλαδή της οικονομίας του κεφαλαίου. 
      Εμείς δεν πρόκειται να προσχωρήσουμε σε αυτήν τη λογική της εθνικής ενότητας που πρόβαλε ο Πρωθυπουργός, στη λογική της εθνικής ενότητας, για να οικοδομηθεί παραδείγματος χάρη ο Ευρωστρατός, σε αυτήν τη λογική της επίλυσης του Κυπριακού, όπως σήμερα το βλέπει η λεγόμενη διεθνής κοινότητα και όπως στην πράξη προχωράει. Δεν μπορούμε να συνηγορήσουμε και να μιλήσουμε γι’ αυτήν την εθνική ενότητα που είναι ταξική ενότητα, υπάρχει τέτοια, ταξικού όμως χαρακτήρα στη συγκρότηση του ευρωστρατού, γιατί είναι ένας στρατός κατοχής και ληστείας των λαών, πολύ περισσότερο που αυτός ο ευρωστρατός, έτσι όπως δρομολογείται νομιμοποιεί όχι απλώς τις βλέψεις της τουρκικής ηγεσίας για τα κυριαρχικά δικαιώματα στο Αιγαίο και των συνόρων της Ελλάδας, αλλά νομιμοποιείται αυτή η αμφισβήτηση που υπάρχει και στο ΝΑΤΟ και στα πλαίσια της Ευρωπαϊκής Ένωσης. Δεν μπορούμε να προσχωρήσουμε στους πανηγυρισμούς για την τάχα οριστική λήξη του ψυχρού πολέμου επειδή έγινε μία ειδική συμφωνία ανάμεσα στο ΝΑΤΟ και τη Ρωσία, μια συμφωνία που απλώς βάζει στο παιγνίδι της πάλης κατά της τρομοκρατίας, δηλαδή κατά των λαών και τη Ρωσία, την ηγεσία της μάλλον, γιατί δεν πιστεύουμε ότι ο ρωσικός λαός συμφώνησε στο σύνολό του, αλλά έχουμε μια ηγεσία που συμφώνησε να καταστρέψει αυτή τα πυρηνικά όπλα και οι Ηνωμένες Πολιτείες να τα αποθηκεύσουν. Συμφώνησε ακόμα να συμβάλει στον πόλεμο κατά της τρομοκρατίας, που είναι πόλεμος κατά των λαών, και την ίδια ώρα η Ρωσία είναι περικυκλωμένη από αμερικανικές βάσεις και από αμερικανικά στρατεύματα και άλλου τύπου μηχανισμούς γύρω-γύρω, την ώρα που η Ρωσία, επαναλαμβάνω, ξέρει ότι θα γίνει αντικείμενο σκληρής διαπάλης και αντιθέσεων ανάμεσα στη Γερμανία και τις Ηνωμένες Πολιτείες, ποια από τις δύο θα τη χρησιμοποιήσει στο κυνήγι των λαών και στη διανομή της λείας. 
      Δεν μπορούμε να δεχθούμε ότι έληξε ο ψυχρός ο πόλεμος και τον διαδέχθηκε ο πόλεμος κατά της τρομοκρατίας με τα προσχήματα που υπάρχουν και μάλιστα σε μια περίοδο που ο παγκόσμιος Τύπος, όχι βεβαίως ο κομμουνιστικός, βοά για τις μεγάλες υποψίες, αν όχι τις σίγουρες, που πέφτουν πάνω στις πλάτες της αμερικανικής ηγεσίας κατά πόσο ήξερε για το τρομοκρατικό χτύπημα και το άφησε να εκδηλωθεί και κατά πόσο ενδεχομένως στο σύνολό της η ηγεσία ή ένα τμήμα της το βοήθησε να εκδηλωθεί. Γι’ αυτόν τον πόλεμο της τρομοκρατίας καλούνται οι λαοί να δεχθούν νέο βάρος εξοπλισμών, καλούνται να αφοπλιστούν από τα δικαιώματά τους. Είναι μία ευκαιρία μερικοί, οι οποίοι αμέσως μετά τις 11 του Σεπτέμβρη έβγαιναν στα κανάλια και συκοφαντούσαν τις θέσεις του Κ.Κ.Ε. και τα ερωτήματα που έβαζε για τη φύση του τρομοκρατικού χτυπήματος, για το ποιοι το υποκίνησαν, ποιοι συμμάχησαν. Να επανατοποθετηθούν, αν θέλουν. Έβγαιναν, στα κανάλια και κατηγορούσαν το Κ.Κ.Ε., ότι η στάση του ήταν εναντίον του αμερικανικού λαού!! Αν είναι δυνατόν! Το Κ.Κ.Ε. δεν είναι εναντίον κανενός λαού, είναι εναντίον της κρατικής πολιτικής, εναντίον κυβερνήσεων και εναντίον συγκεκριμένου κοινωνικοοικονομικού συστήματος. Έλεγαν πολλά και διάφορα προκειμένου να περάσουν την αντίληψη στον ελληνικό λαό ότι πρέπει να συνηγορήσει, ή είμαστε με τις Ηνωμένες Πολιτείες και τον Μπους ή είμαστε τρομοκράτες. 
      Έτσι, λοιπόν, με αυτήν την έννοια εμείς δεν μπορούμε να συνδράμουμε τη λεγόμενη εθνική ενότητα, που είναι μια εθνική ενότητα η οποία σέρνει το λαό μας σε αντιλαϊκές και αντεθνικές με τη δική μας έννοια αποφάσεις, τόσο από την πλευρά του ΝΑΤΟ όσο και από την πλευρά της Ευρωπαϊκής Ένωσης. 
      Εδώ έγινε μία αποσπασματική κατά τη γνώμη μας εκτίμηση της πορείας της ελληνικής οικονομίας, τόσο από την πλευρά του Πρωθυπουργού, όσο και από την πλευρά του Αρχηγού της Αξιωματικής Αντιπολίτευσης. Ειλικρινά πίστευα ότι θα υπήρχε μία πολύ πιο ολοκληρωμένη τοποθέτηση από την οπτική των δύο κομμάτων, όσον αφορά την πορεία της ελληνικής οικονομίας. Όμως, έγινε εντελώς αποσπασματική και, αν θέλετε, και λίγο προπαγανδιστικού χαρακτήρα. Εμείς κατ’ αρχήν εκτιμούμε την πορεία της εθνικής οικονομίας, παίρνοντας υπόψη ότι ζούμε σε μία ταξική κοινωνία και επομένως η οικονομία έχει ταξικά χαρακτηριστικά. Όταν αναφερόμαστε στην ελληνική οικονομία δεν μπορούμε αποκλειστικά και μόνο να σταθούμε σε ορισμένους οικονομικούς δείκτες, χωρίς να σημαίνει ότι τους υποτιμούμε, που σχετίζονται με την παραγωγική βάση της χώρας ή ακόμα και σε επίπεδο σύγκλισης, της ανέφικτης, που τώρα γίνεται και βασικό κριτήριο για την Κυβέρνηση αλλά και τα κόμματα που υποστηρίζουν ευρωλαγνικά το μονόδρομο της Ευρωπαϊκής Ένωσης. Για μας τα όποια οικονομικά αποτελέσματα υπάρχουν είτε χαμηλού είτε υψηλού βεληνεκούς είτε σε φάση ανάκαμψης είτε σε φάση ύφεσης ή κρίσης, είναι απόρροια αντιπαράθεσης ταξικών συμφερόντων διαφορετικών και δεν είναι κάποιοι ουδέτεροι ξεροί οικονομικοί δείκτες.
      Το κύριο και βασικό κριτήριο για μας είναι ο ρόλος, η θέση και τα δικαιώματα του εργαζόμενου -κατά συνέπεια, το βιοτικό του επίπεδο, η ποιότητα ζωής του- η σχέση που έχει με τον πλούτο της χώρας. Παίρνουμε βεβαίως υπόψη και τη θέση που κατέχει η Ελλάδα στις διεθνείς σχέσεις, αν ο ρόλος της είναι με την πλευρά εκείνων των δυνάμεων που παλεύουν για μία ισότιμη και αμοιβαία επωφελή οικονομική και γενικότερη πολιτική συνεργασία. Παίρνουμε υπόψη, αν η Ελλάδα συμμετέχει σε αυτό που λέμε «νέα τάξη πραγμάτων», δηλαδή στην ιμπεριαλιστική τάξη πραγμάτων, ενεργά, ή την αντιστρατεύεται. Και τέλος, μετράμε την πορεία της ελληνικής οικονομίας και με το είδος της δημοκρατίας που υπάρχει και που αυτή δεν μπορεί να εξαντληθεί στη συμμετοχή σε κάποιες εκλογικές διαδικασίες και σε θεσμούς και μάλιστα σε συνθήκες βίας, καταστολής και χειραγώγησης. Μέτρο για μας είναι η δημοκρατία στο χώρο δουλειάς, στο εργοστάσιο, στο γραφείο, στη γειτονιά.
      Εμείς δεχόμαστε, κύριε Πρωθυπουργέ, ότι την περίοδο 1995-2000 σημειώθηκε μία ανάκαμψη της ελληνικής οικονομίας με ταξικό βεβαίως χαρακτήρα, μία ανάκαμψη που έφερε τα κέρδη πιο ψηλά, έφερε, αν θέλετε, και μία ανάπτυξη της παραγωγής, αλλά που την ίδια περίοδο η ανάκαμψη αυτή συνοδεύτηκε με ακόμη μεγαλύτερη πτώση του βιοτικού επιπέδου των εργαζομένων.
      Η Ελλάδα βρίσκεται στη δεύτερη μεγαλύτερη θέση, μετά την Πορτογαλία, απόκλισης πλούτου και φτώχειας. Αυτό έγινε και την περίοδο 1995-2000, όπου έχουμε ορισμένους ανοδικούς δείκτες στο ΑΕΠ, ανοδικούς δείκτες παραγωγής και επενδύσεων.
      Σύμφωνα με επεξεργασμένα λογιστικά στοιχεία, για διακόσιες εβδομήντα οκτώ εισηγμένες στο χρηματιστήριο επιχειρήσεις, πραγματοποιήθηκαν 2 τρισεκατομμύρια δραχμές κέρδη το 2000 και το 1999 2,3 τρισεκατομμύρια. Ταυτόχρονα, όμως, η Ελλάδα και η Πορτογαλία έχουν το χαμηλότερο ωριαίο κόστος εργασίας στην Ευρωπαϊκή Ένωση και ταυτόχρονα υστερούν σημαντικά στην παραγωγικότητα στο πλαίσιο της ευρωζώνης. Το 10% των χαμηλότερα αμειβομένων Ελλήνων, παίρνει το 2,2% του ΑΕΠ, ενώ το 10% του πλουσιότερου πληθυσμού απολαμβάνει το 26,35% του ΑΕΠ με βάση τη EUROSTAT. Το 1998 τα συνολικά φορολογικά έσοδα αποτελούσαν το 31,7% του ΑΕΠ, διαφορά δηλαδή 4,4 μονάδες από το μέσο όρο  της Ευρωπαϊκής Ένωσης. Το 1999 η εικόνα ανατρέπεται, τα φορολογικά έσοδα σκαρφαλώνουν στο 38%. Εννοείται ότι τη μερίδα του λέοντος την καταβάλλουν τα λαϊκά στρώματα. Αυτά τα ποσοστά που αναφέρω είναι μέσα ποσοστά. Εδώ ανακατεύονται τα φοροβάρη που πληρώνουν τα λαϊκά στρώματα με τις φοροαπαλλαγές που συνεχώς απολαμβάνει η πλουτοκρατία. Κάθε βήμα που κάνει πάντως ο λαός καθημερινά στη ζωή του, σημαίνει και νέους φόρους. 
      Μπορεί, σύμφωνα με τις εξαγγελίες της Κυβέρνησης, να έχουμε μία ελαφριά μείωση του αφορολογήτου ορίου, διότι ουκ αν λάβεις παρά του μη έχοντος. Ταυτόχρονα όμως έχουμε άνοδο των εμμέσων φόρων και οπωσδήποτε έχουμε άνοδο των φοροαπαλλαγών. 
      Και επειδή έγινε πολύ λόγος για τη ΔΕΗ, τι ποσοστό πουλήθηκε και εκχωρήθηκε στους ιδιώτες, ξέχασαν και ο Πρωθυπουργός και ο Αρχηγός της Αξιωματικής Αντιπολίτευσης να μας πουν, ότι από τον Ιούλιο του 2001 έχουμε αύξηση των τιμολογίων της ΔΕΗ κατά 3,5%-5%  και το διοικητικό συμβούλιο της εταιρείας αναγγέλλει ήδη νέες αυξήσεις, ενώ η Ρυθμιστική Αρχή Ενέργειας ζητά από την Κυβέρνηση να στηρίξει τους ιδιώτες παραγωγούς, που αποδεδειγμένα  δεν μπορούν να παράγουν φθηνότερο ρεύμα από τη ΔΕΗ. Δηλαδή δεν τους δίνει και πριμ από πάνω. Και η ΔΕΗ, που παράγει φθηνότερο ρεύμα, πρέπει να μπει στην ίδια μοίρα με αυτούς που παράγουν ακριβότερο. Αυτά δεν ειπώθηκαν εδώ. Εδώ ειπώθηκε το ποσοστό ιδιωτικοποίησης, δηλαδή εδώ έγινε κάτι σαν μία εμπορική συζήτηση.
      Η ανεργία είναι σε υψηλά επίπεδα, ενώ την ίδια ώρα πάει να εξαπλωθεί ακόμη περισσότερο το φαινόμενο της μερικής απασχόλησης που είναι συγκαλυμμένη ανεργία και η υποαπασχόληση. Ναι, κύριε Πρωθυπουργέ, τα στατιστικά στοιχεία που υπάρχουν , δείχνουν ότι την τελευταία χρονιά υπάρχει μία πολύ μικρή μείωση του ποσοστού ανεργίας. Όμως, για να δούμε τι δείχνουν αυτά τα στοιχεία στο βάθος. Έχουμε δημιουργία νέων θέσεων εργασίας; Εμείς λέμε όχι. Και εκεί που υπήρχαν νέες θέσεις εργασίας, είναι πολύ λιγότερες από τις θέσεις που χάθηκαν.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
      Αυτή η μείωση της ανεργίας οφείλεται στους εξής βασικούς παράγοντες: Πρώτα-πρώτα μειώθηκε η υπερεργασία από οκτώ ώρες σε τρεις. Μειώθηκε διότι είναι ακριβότερη, γι αυτό η εργοδοσία προτιμά να κάνει προσλήψεις με μερική απασχόληση ή προσλήψεις νέων με πολύ κατώτερους μισθούς. Δεν πρόκειται δηλαδή για νέες θέσεις εργασίας. 
       Έχουμε κάποιες νέες θέσεις στο δημόσιο με τις προσλήψεις ενός αριθμού νοσοκόμων, πολύ κατώτερο από το ζητούμενο. Υπάρχουν σε ορισμένους τομείς αυξημένες θέσεις απασχόλησης, αλλά συνολικά δεν έχουμε αυτά που λέγατε, δηλαδή τριακόσιες χιλιάδες θέσεις απασχόλησης. 
      Δεύτερον, υπάρχει και η καταγραφή της παράνομης απασχόλησης των αλλοδαπών, με την νομιμοποίηση στο χρονικό διάστημα 5-6-2001 ως 2-8-2001 τριακόσιες πενήντα μία χιλιάδες μεταναστών. Αυτοί δούλευαν πριν, όπως δούλευαν. Αν τα υπολογίσουμε όλα αυτά, τότε μάλλον έχουμε αύξηση της ανεργίας παρά μείωση. Αυτή είναι η γενική τάση στην Ευρώπη. 
      Βαίνουμε πια ολοταχώς προς την παράταση της ενεργού ηλικίας και την ακόμα μεγαλύτερη τροποποίηση της εργατικής νομοθεσίας, όπως είπα και προηγουμένως, υπέρ των ευέλικτων μορφών απασχόλησης. Έχουμε ελαστικοποίηση της εργασίας και του ορίου συνταξιοδότησης από πενήντα οκτώ έως εξήντα πέντε έτη για άνδρες και γυναίκες. Θα μειώνεται το 6% στην σύνταξη για κάθε χρόνο αποχώρησης νωρίτερα από τα εξήντα πέντε έτη, ενώ θα αυξάνεται μόνο 3% η σύνταξη για αυτούς που θα πηγαίνουν πάνω από τα εξήντα πέντε-εξήντα επτά έτη και περισσότερο, γιατί μετά από πέντε ή δέκα χρόνια μπορεί να φτάνουν και μέχρι τα εβδομήντα ένα έτη. Στο βαθμό που υπάρχει αύξηση του μέσου όρου ζωής, αντί να τον καρπούται ο εργαζόμενος, πρέπει να τον καρπούται η εργοδοσία και το κράτος του κεφαλαίου. 
      Ταυτόχρονα έχουμε και μείωση του ύψους των συντάξεων, αφού πέφτει από το 80% στο 70%. Μάλιστα οι πραγματικές συντάξεις έχουν πέσει ακόμα πιο κάτω. Ο Έλληνας εργαζόμενος δουλεύει τριακόσιες ώρες ετησίως περισσότερο από το μέσο όρο στην Ευρωπαϊκή Ένωση, χίλιες εννιακόσιες σαράντα ώρες το χρόνο έναντι χιλίων εξακοσίων εξήντα.
      Ο κατώτατος ελληνικός μισθός είναι στο 42% του γαλλικού.  Βεβαίως εδώ πρέπει να ξεκαθαρίσουμε το εξής: Υπάρχει απόκλιση οπωσδήποτε από το μέσο ευρωπαϊκό μισθό, αλλά αυτό δεν σημαίνει ότι και το πραγματικό εισόδημα του Γερμανού, του Γάλλου, του Βρετανού είναι ανάλογα πολλαπλάσιο του πραγματικού εισοδήματος του Έλληνα. Διότι εκεί υπάρχει ανεβασμένη παραγωγικότητα και μεγαλύτερη ένταση εκμετάλλευσης. 
      Η τάση συγκράτησης των μισθών είναι ισχυρή. Υπάρχουν κείμενα της Ευρωπαϊκής Ένωσης -και συζητήσεις που γίνονται μέχρι τώρα- που λένε καθαρά ότι η ύφεση που υπάρχει στην Ευρωπαϊκή Ένωση μπορεί να αντιμετωπιστεί και με την αλλαγή στο σύστημα συνταξιοδότησης, αλλά και με την μείωση του συνολικού μισθού. Αυτά συζητούνται στην Ευρωπαϊκή Ένωση και βεβαίως δεν βγαίνουν στο φως της δημοσιότητας, γιατί δεν είναι συμφέροντα. Είναι επίσημα έγγραφα και μάλιστα στέλνονται σε όλα τα κόμματα από την ελληνική Αντιπροσωπεία του Ευρωπαϊκού Κοινοβουλίου. Δεν είναι έγγραφα non paper, όπως λέγονται. 
      Σημειώθηκε βεβαίως μία ανάκαμψη ταξικού χαρακτήρα, όπως λέμε εμείς, στην ελληνική οικονομία. Οι εκτιμήσεις που κάνει η Ευρωπαϊκή Ένωση είναι ότι αυτή η ανάκαμψη, που εμφανίστηκε στην ελληνική οικονομία, οφείλεται κυρίως σε εξωγενείς παράγοντες –σύμφωνα με την επίσημη έκθεση της Κομισιόν- όπως στα Κοινοτικά Πλαίσια Στήριξης και στα κονδύλια που διατίθενται για τις επενδύσεις που γίνονται λόγω των Ολυμπιακών Αγώνων. Πρόκειται δηλαδή για παράγοντες προσωρινού χαρακτήρα όσον αφορά την ανάκαμψη της ελληνικής οικονομίας, η οποία το 2001 εμφανίζει σημαντικό ρυθμό επιβράδυνσης. Τι θα γίνει, λοιπόν, μετά το 2004; 
      Την περίοδο 1995-2000 υπήρχε αύξηση του ΑΕΠ 7,7%. Το 2001 είχαμε 1% περίπου. Επομένως αυτοί οι προσωρινοί παράγοντες που σημειώνουν μια αναζωογόνηση, θα λείψουν τα επόμενα χρόνια και ταυτόχρονα θα έχουμε και το μεγάλο υπερ-χρέος που θα δημιουργήσουν οι Ολυμπιακοί Αγώνες. Γιατί πέρα από τα άλλα δεινά που φέρνουν -όπως τα περιβαλλοντικά- και τις ιδιωτικοποιήσεις, θα επιρρίψουν στις πλάτες του ελληνικού λαού ένα πολύ μεγάλο έλλειμμα που θα το πληρώσει ακριβά με νέα κύματα λιτότητας,  είτε με το ΠΑΣΟΚ είτε με τη Νέα Δημοκρατία ή μεικτά κεντροδεξιά, ή κεντροαριστερά σχήματα που ευελπιστούν να υπάρχουν αν κάποιο από τα δύο κόμματα δεν πάρει την αυτοδυναμία.
      Να πάρουμε επίσης υπόψη ότι η ίδια η Ευρωπαϊκή Ένωση κάνει δυσμενείς προβλέψεις για την πορεία των διεθνών εξελίξεων στην οικονομία. Και βεβαίως η πορεία των διεθνών εξελίξεων στην οικονομία παρουσιάζει τα ίδια χαρακτηριστικά που παρουσιάζει και η ευρωπαϊκή οικονομία. Άλλωστε και στην Ευρώπη και διεθνώς οι αντιθέσεις και αντιφάσεις του καπιταλισμού ισχύουν κατά απόλυτο και σχετικό τρόπο. 
      Σε έγγραφο του Ευρωπαϊκού Κοινοβουλίου στις 13 Μαΐου του 2002, που περιλαμβάνει έκθεση για σύσταση επιτροπής που αφορά γενικούς προσανατολισμού των οικονομικών πολιτικών γράφεται: «Φαίνεται, λοιπόν, ότι οι προβλέψεις για την ανάκαμψη της οικονομικής ανάπτυξης στην Ευρώπη το δεύτερο ήμισυ του 2002 διατυπώνονται με επιφυλάξεις, ενώ δεν φαίνεται πιθανόν να μπορέσει κατά το 2002 η αμερικανική οικονομία να αποτελέσει και πάλι την κινητήρια δύναμη για τον υπόλοιπο βιομηχανικό κόσμο. Εξάλλου, τα σημάδια ανάκαμψης κατανέμονται πολύ άνισα στους διάφορους κλάδους της οικονομίας τόσο στις ΗΠΑ όσο και στην Ευρώπη».
      Παρακάτω υπογραμμίζεται: «Το Σύμφωνο Σταθερότητας και Ανάπτυξης δεν εγγυάται από μόνο του μια επενδυτική πολιτική που μπορεί να φέρει την Ευρώπη κοντά σε μια πλήρη απασχόληση, που να βασίζεται στη γνώση και την ποιότητα εργασίας». Και όλα αυτά τα εναλλακτικά προγράμματα για την εκπαίδευση κλπ. δεν είναι εναλλακτικά προγράμματα τα οποία εναρμονίζονται με μια φιλολαϊκή ανάπτυξη, αλλά είναι εκπαιδευτικά προγράμματα που εναρμονίζονται με μια ανάπτυξη που θα διασφαλίσει να μην μειώνονται τα περιθώρια κέρδους και θα διασφαλίζει επίσης την κινητικότητα, την απασχολησιμότητα ενός εργατικού δυναμικού, το οποίο το θέλουν όλο και πιο φθηνό, με απόλυτα εξειδικευμένες γνώσεις, χωρίς ανεβασμένο γενικό επίπεδο γνώσεων κλπ. Τα έχουμε πει πάρα πολλές φορές.
      Αυτή είναι η πραγματικότητα, που είναι ισχυρότερη από την όποια δημαγωγία μπορεί να σκεφθεί να χρησιμοποιήσει ο καθένας και καταλαβαίνουμε ότι οι ίδιοι λόγοι, οι ταξικοί, που ισχύουν στο εσωτερικό της Ελλάδας ισχύουν και στην Ευρώπη και διεθνώς και επομένως οι εργαζόμενοι αν δεν αποφασίσουν να παρέμβουν αποφασιστικά, όπως το κάνουν μέχρι τώρα αλλά ακόμη πιο αποφασιστικά και πιο μαζικά, τότε έρχονται πολύ μεγαλύτερες μπόρες γι’ αυτούς.
      Ο Πρόεδρος της Ευρωπαϊκής Κρατικής Τράπεζας δήλωσε αυτό που στο πολιτικό επίπεδο δεν το λένε οι διάφοροι πρωθυπουργοί, ότι η μείωση των μισθών αποτελεί το κλειδί για τη σταθερότητα των τιμών,  την αύξηση της απασχόλησης και την ανάπτυξη σε σταθερή βάση της παραγωγικότητας. Και την ίδια στιγμή ο ίδιος, παρά τις μονόπλευρες θυσίες που ζητά, σημειώνει ότι δεν είναι καθόλου βέβαιος για την επικείμενη ανάπτυξη. Αυτά είναι πρακτικά συζητήσεων στην Ευρωπαϊκή Ένωση και δεν πρόκειται για ομιλίες στα πλαίσια του Ευρωκοινοβουλίου, αλλά για σοβαρές επισημάνσεις που γίνονται.
      Επίσης, στις επιτροπές της Κομισιόν και του Ευρωπαϊκού Κοινοβουλίου, αλλά ιδιαίτερα της Κομισιόν, εκφράζεται μια σοβαρή ανησυχία για την πορεία των συλλογικών συμβάσεων και τι συλλογικές συμβάσεις θα κλειστούν στην Ελλάδα. Έτσι εξηγείται, γιατί ενώ από τη μια μεριά η Κυβέρνηση του ΠΑΣΟΚ  ενδιαφέρεται να κάνει κάποιους προσωρινούς ελιγμούς για να βγάλει την μπόρα των εκλογών έδωσε το πράσινο φως στην ηγεσία της ΠΑΣΚΕ να υπογράψει αυτήν τη γνωστή σύμβαση με τους βιομηχάνους και με το κράτος. Διότι πέρα από τους αντιασφαλιστικούς νόμους έρχεται τώρα καθαρά η λογική και της μείωσης των μισθών. Αυτά τα λέει η Ευρωπαϊκή Ένωση.
      Και να σας πω ότι αν εδώ ο Πρωθυπουργός μας ενημέρωνε γι’ αυτά τα ζητήματα και μας έλεγε ότι θα κρατήσει γραμμή αντίστασης, θα μπορούσαμε να μιλήσουμε κάπως διαφορετικά. Αν ο Αρχηγός της Αξιωματικής Αντιπολίτευσης, που ετοιμάζεται ως μελλοντικός Πρωθυπουργός, μας ενημέρωνε γι’ αυτές τις κατευθύνσεις και ζητούσε συστράτευση γι’ αυτήν την αντίσταση, τότε θα μπορούσαμε να μιλήσουμε και λίγο διαφορετικά. Αποκρύβονται όμως αυτές οι κατευθύνσεις.
      Επομένως είναι καθαρό ότι η ελληνική οικονομία ακόμα και αν καταφέρνει να περνά ορισμένες συμπληγάδες πέτρες, βρίσκεται σε μια υποδεέστερη θέση μέσα σε μια συμμαχία, στην οποία οπωσδήποτε όλες οι αποφάσεις φέρουν τη σφραγίδα των ηγετικών δυνάμεων. Έχουμε, λοιπόν, μια ελληνική οικονομία, η οποία περνά από πάρα πολλά τούνελ.
      Η μόνη κατάληξη που θα μπορούσαμε να πούμε ότι θα έχουμε είναι ότι από εδώ και μπρος θα πηγαίνουμε ακόμα χειρότερα. Και δεν υπάρχει μείγμα άλλης πολιτικής που μπορεί να αντιστρέψει αυτήν την αρνητική πορεία, διότι από δυνάμεις που προβάλλουν -όπως οι ίδιες λένε- αριστερές προτάσεις ακούγεται ότι μπορεί να υπάρξει άλλο μείγμα αυτής της πολιτικής.  Άλλο μείγμα δεν μπορεί να υπάρξει! Αυτό το μείγμα, ακόμα και αν διαφοροποιηθεί προεκλογικά, θα είναι αντιλαϊκό. 
      Εμείς θεωρούμε ότι ο ελληνικός λαός, το εργατοϋπαλληλικό κίνημα και τα κινήματα των λαϊκών στρωμάτων, πρέπει να κρατήσουν μια συνολική πολιτική σταθερής εναντίωσης εφ’ όλης της ύλης με αυτήν την πολιτική. Άλλωστε, δεν μπορεί να τεμαχίσεις αυτήν την πολιτική σε πολιτική μισθού, σε πολιτική σύνταξης, σε πολιτική υγείας, σε πολιτική παιδείας, σε πολιτική πολιτισμού, σε πολιτική περιβάλλοντος κλπ. Το ένα φέρνει το άλλο. Είναι πράγματα αλληλένδετα και αυτή η πολιτική είναι αδιαίρετη. 
      ( Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ )
      Από αυτήν την άποψη εμείς θα συνεχίσουμε την προσπάθειά μας για τη διαμόρφωση ευρύτατων μετώπων συσπείρωσης και συνολικής εναντίωσης τόσο στην πολιτική της ελληνικής Κυβέρνησης όσο και στην πολιτική της Ευρωπαϊκής Ένωσης. Ούτε θα αθωώσουμε την Ευρωπαϊκή Ένωση λέγοντας, ότι ο μοναδικός υπεύθυνος είναι η ελληνική Κυβέρνηση, αλλά ούτε θα δώσουμε συγχωροχάρτι στην ελληνική Κυβέρνηση, γιατί τάχα δεν μπορεί παρά να υποκύπτει και να συμμορφώνεται ενεργητικά με την Ευρωπαϊκή Ένωση.
      ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος, έχει το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κυρίες και κύριοι συνάδελφοι, ο κύριος Πρωθυπουργός επανέλαβε τη γνωστή αυτάρεσκη αποστροφή του. Ο κ. Σημίτης είπε: «Με την πολιτική μας κάνουμε άλματα». Θεωρώ αυτήν την αποστροφή τυπικό δείγμα των παραισθήσεων, από τις οποίες προσβάλλεται κάθε κυβέρνηση που λειτουργεί και μιλά ως κατεστημένο. 
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
      Κύριε Πρωθυπουργέ, την ώρα που εσείς «τρυγάτε» την αισιοδοξία σας, η πλειοψηφία του ελληνικού λαού μοιράζεται τα σκληρά και τα δύσκολα. Όταν εσείς λέτε πως κάνετε άλματα, οι αγρότες, οι μισθωτοί, οι συνταξιούχοι, οι μικρομεσαίοι, οι νέοι, οι γυναίκες, οι κάτοικοι των υποβαθμισμένων περιφερειών, κουράστηκαν στον εξαντλητικό μονόδρομο και δεν αντέχουν άλλο να φορτώνονται τα άδικα βάρη της διαρκούς εισοδηματικής και δημοσιονομικής ανισότητας. 
      Κυρίες και κύριοι συνάδελφοι, για την κατάσταση στην οικονομία, η συζήτηση δεν μπορεί να είναι μια αντιδικία περί δεικτών και αριθμών. Πίσω από τους δείκτες και τους αριθμούς υπάρχουν οι άνθρωποι και η ζωή τους! Και τους όρους της ζωής των ανθρώπων και των κοινωνιών, κύριε Πρωθυπουργέ, τους διαμορφώνουν πολιτικές και κοινωνικές επιλογές, που έχουν προσδιορισμένο ιδεολογικό περιεχόμενο και συγκεκριμένο προσανατολισμό.
      Η συζήτηση για την κατάσταση της οικονομίας, δεν μπορεί παρά να γίνει με φόντο τις συγκλονιστικές διεργασίες, που συντελούνται σε όλες τις ευρωπαϊκές κοινωνίες και καταγράφονται στα πρόσφατα εκλογικά αποτελέσματα. Η συζήτηση πρέπει να γίνει με φόντο, την έντονη κοινωνική δυσαρέσκεια και ανασφάλεια, που καταγράφουν οι δημοσκοπήσεις στην Ελλάδα. 
      Τέλος, η συζήτηση για την κατάσταση της οικονομίας, θα έπρεπε να αναδεικνύει τις διαφορετικές πολιτικές, τους εναλλακτικούς δρόμους και όχι τις ρητορείες των δικομματικών ανταγωνισμών. Από αυτήν την πλευρά πρέπει να ομολογήσω ότι η συζήτηση ήταν χρήσιμη. Και ήταν χρήσιμη, διότι ανέδειξε το κεντρικό πρόβλημα, το πρόβλημα της ταύτισης των πολιτικών των δύο μεγάλων κομμάτων και την αδυναμία διαμόρφωσης εναλλακτικής λύσης, στο πλαίσιο του δικομματισμού. 
      Όσο και αν καταγγέλλει ο κ. Σημίτης το νεοφιλελευθερισμό της Νέας Δημοκρατίας, δεν πρόκειται να πείσει κανέναν πολίτη σε αυτήν τη χώρα, όταν όλοι σήμερα διαβάζουν στις εφημερίδες, ότι η Κυβέρνηση θα προχωρήσει στην παραχώρηση του 65% έως 70% των δημοσίων επιχειρήσεων σε ιδιώτες.
      Θα ιδιωτικοποιήσει, δηλαδή, τους οργανισμούς και τις υποδομές της κοινωνικής ωφέλειας, τα στρατηγικά εργαλεία για την άσκηση κοινωνικής και αναπτυξιακής πολιτικής. Δηλαδή, ένας νεοφιλελεύθερος Καραμανλής τι θα κάνει περισσότερο; Τι άλλο θα ιδιωτικοποιήσει; Η απάντηση είναι απλή. Δεν θα έχει να κάνει τίποτε άλλο. Τα έχει προλάβει όλα, η σημερινή Κυβέρνηση του κ. Σημίτη. 
      Από την άλλη πλευρά, όσο και αν καταγγέλλει ο κ. Καραμανλής τον αντιλαϊκό χαρακτήρα, τον αντικοινωνικό χαρακτήρα της κυβερνητικής πολιτικής, λόγου χάριν για το ασφαλιστικό και για τη διασφάλιση αξιοπρεπούς διαβίωσης και κοινωνικής προστασίας, δεν πρόκειται να πείσει κανέναν, γιατί όλοι διαβάζουν και καταλαβαίνουν, ότι η κριτική της Νέας Δημοκρατίας προαναγγέλλει πιο αντιλαϊκά μέτρα στον τομέα της κοινωνικής πολιτικής, στα πλαίσια της εφαρμογής του γνήσιου νεοφιλελευθερισμού. 
      Αυτή η ουσιαστική σύγκλιση των πολιτικών των δύο μεγάλων κομμάτων, είναι το κεντρικό πρόβλημα, που επηρεάζει όλους τους τομείς και πριν απ’ όλα τον κρίσιμο τομέα της οικονομίας. Είναι αυτό το ίδιο πρόβλημα, κυρίες και κύριοι συνάδελφοι, που στην Ευρώπη τροφοδοτεί την ακροδεξιά στροφή και οδηγεί σε αμφισβήτηση της πολιτικής. Η Κυβέρνηση του ΠΑΣΟΚ μπήκε στο ρεύμα του νεοφιλελευθερισμού, χωρίς αντιστάσεις και έστρωσε το δρόμο για νεοφιλελεύθερες πολιτικές και εξελίξεις. Έστρωσε το δρόμο για να μπορεί ο κ. Καραμανλής, σήμερα, να ασκεί κριτική από νεοφιλελεύθερες θέσεις και να εμφανίζεται ως φιλολαϊκός, έναντι των ανάλγητων επιλογών της κυβερνητικής πολιτικής του κ. Σημίτη. 
      Και αυτό αποτελεί, κυρίες και κύριοι συνάδελφοι, τη μεγάλη, την ιστορική ευθύνη του ΠΑΣΟΚ, αυτής της περιόδου. Και αναφέρομαι στις κυρίες και στους κυρίους συναδέλφους της κυβερνητικής Πλειοψηφίας: Πηγαίνετε στον ελληνικό λαό να πείτε ότι «κάνουμε άλματα». Πηγαίνετε να του πείτε ότι η κοινωνική δυσφορία είναι αβάσιμη, ότι είναι ιδιοτροπία εκείνων, που δεν αποδέχονται το «σωτήριο ρόλο και τις ωφέλιμες συνέπειες της κυβερνητικής πολιτικής». Πηγαίνετε να μιλήσετε στον ελληνικό λαό με τη γλώσσα της αισιόδοξης ρητορείας του κυρίου Πρωθυπουργού!!
       Από τις εκλογές του 2000 και μετά η κυβέρνηση εξαγγέλλει διαρκώς τη κοινωνική συνοχή. Αλλά η κοινωνική συνοχή, που δυστυχώς η Κυβέρνηση την κάνει και αυτή παρωχημένο σύνθημα, απαιτεί πολιτικές με κοινωνικό περιεχόμενο και μεταρρυθμιστικές τομές. Προϋποθέτει αλλαγές στις κοινωνικές και στις οικονομικές δομές. Προβάλλει η Κυβέρνηση, ως μέγιστο επίτευγμα της πολιτικής της, τους σχετικά υψηλούς ρυθμούς οικονομικής μεγέθυνσης. Πράγματι το ΑΕΠ μεγαλώνει με ρυθμούς υψηλότερους εκείνων της ευρωζώνης. Το πρόβλημα δεν είναι ποιος το αμφισβητεί και ποιος το κρύβει -όλοι το βλέπουν- αλλά τι φθάνει απ’ αυτήν τη μεγέθυνση στους εργαζόμενους και στην πλειοψηφία της κοινωνίας; Δεν προβληματίζει την Κυβέρνηση το γεγονός ότι, παρά την ανάπτυξη αυτή, η ανεργία παραμένει σε υψηλά επίπεδα, οι περιφερειακές και κοινωνικές ανισότητες δεν μειώνονται και η καθημερινότητα του πολίτη επιδεινώνεται; 
      Η ανάπτυξη, που σήμερα επικαλείται η Κυβέρνηση, δεν στηρίζεται κυρίως σε εξωγενείς και συγκυριακούς παράγοντες, στις ευρωπαϊκές χρηματοδοτήσεις, στα ολυμπιακά έργα, στη μείωση των επιτοκίων; Τι θα γίνει όταν -όπως και ο διοικητής της Τράπεζας της Ελλάδος αναγνωρίζει- οι παράγοντες αυτοί αποδυναμωθούν ή και εξαντληθούν; Το ΠΑΣΟΚ και η Νέα Δημοκρατία αναθέτουν την απάντηση στις αγορές. Οι αγορές θα μας υποδείξουν πού και πώς θα αναπτυχθούμε, πού έχουμε ή μπορούμε να δημιουργήσουμε συγκριτικά πλεονεκτήματα. Πρόκειται για μια κοινωνικά επικίνδυνη νεοφιλελεύθερη κατεύθυνση. 
      Εμείς, από την πλευρά του Συνασπισμού της Αριστεράς και της Προόδου, λέμε ότι χρειάζεται διαφορετικό σχέδιο για μία παραγωγική εξειδίκευση της οικονομίας, για τη διαμόρφωση νέων πόλων ανταγωνιστικότητας, για την εξυγίανση των αγορών και την αναβάθμιση του παραγωγικού συστήματος, για την περιφερειακή ανασυγκρότηση, για τη διευρυμένη κοινωνική πολιτική. Το ΠΑΣΟΚ και η Νέα Δημοκρατία συγκαλύπτουν όλα αυτά τα προβλήματα με ένα λαϊκισμό περί επιχειρηματικότητας. Θεσπίζουν ή υπόσχονται κίνητρα, οριζόντια, επίπεδα, χωρίς κριτήρια ή επιλεκτικότητα. Αλλά τι εξασφαλίζει, κυρίες και κύριοι συνάδελφοι, ότι τα κίνητρα γίνονται επενδύσεις και ότι οι επενδύσεις δημιουργούν απασχόληση και αναβαθμίζουν την παραγωγικότητα; 
      Τι κατοχυρώνει τον υγιή ανταγωνισμό από την καταχρηστική δράση της δεσπόζουσας θέσης, που εξασφαλίζει η διαπλοκή και τα συμφέροντά της; Η διαδικασία που επιλέξατε για τα Ναυπηγεία του Σκαραμαγκά, οδηγεί στην Eπιτροπή Aνταγωνισμού και στα ευρωπαϊκά όργανα. Και επειδή το ξέρετε αυτό, σχεδιάζετε με νόμο να παραγράψετε ευθύνες σας και να διαγράψετε τυχόν κυρώσεις, που θα επιβληθούν ή φορολογικά βάρη που θα διαπιστωθούν. Πριν πουληθεί η Ολυμπιακή Αεροπορία στην ΑΧΟΝ, χρεοκόπησε η ΑΧΟΝ. Πριν πουληθούν τα Ελληνικά Ταχυδρομεία στο Φτερωτό Ερμή, έκλεισε ο Φτερωτός Ερμής.
      Άλλος λαϊκισμός και των δύο κομμάτων είναι αυτός που αναφέρεται στις δημόσιες δαπάνες. Εμείς υποστηρίζουμε τον εξορθολογισμό των δημοσίων δαπανών, την πάταξη της σπατάλης και της διαφθοράς. Να σας δώσω ένα τυπικό δείγμα σπατάλης; Άχρηστο το σύστημα του εθνικού προμηθευτή για την καταγραφή της μεγάλης και πολύ μεγάλης ακίνητης περιουσίας και τη φορολόγησή της. Είναι το σύστημα, το οποίο πληρώθηκε να εξασφαλίσει η «INTRASOFT». Κόστισε 10 δισεκατομμύρια ή και περισσότερο, πληρώθηκε στο ακέραιο, αλλά σήμερα συνάντησε τεχνικές αδυναμίες και απέτυχε. Γι΄ αυτό θα χρειαστεί νέα καταγραφή εξαρχής.
      Με αφορμή επίκαιρη ερώτηση που θα καταθέσουμε, θα πούμε τι σημαίνει να λένε οι επίσημες υπηρεσίες του Υπουργείου ότι «έγινε προσπάθεια να ενημερωθεί η βάση για τις μεταβολές του 1998, αλλά συνάντησε τεχνικές αδυναμίες και απέτυχε…» «…Η εφαρμογή που υπάρχει για τη διαχείριση των δεδομένων, ενημερώσεις, διαγραφές, εισαγωγές νέων στοιχείων και αναζητήσεις δεδομένων είναι ελλιπής…». «…Εκμετάλλευση και  αξιοποίηση των δεδομένων δεν έχει υπάρξει και είναι δύσκολο έως αδύνατο να υπάρξει…»
      Ας αφήσουμε, όμως, τις σπατάλες για τις οποίες βοά η πραγματικότητα. Υπάρχουν τομείς, που μπορούν και πρέπει να γίνουν μειώσεις. Εμείς υποστηρίζουμε ότι πρέπει να μειωθούν οι στρατιωτικές δαπάνες, γιατί δεν αντέχει η χώρα αυτό το υπέρμετρο βάρος. Υπάρχουν όμως και τομείς, στους οποίους οι ελλείψεις είναι τεράστιες. Οι δαπάνες για τη δημόσια παιδεία, πρέπει να αυξηθούν από το 3% του ΑΕΠ, που είναι σήμερα, στο 5%. Ανάλογες ανάγκες υπάρχουν για την αναβάθμιση της δημόσιας υγείας, για τον εκσυγχρονισμό της Δημόσιας Διοίκησης, για τη στήριξη της κοινωνικής ασφάλισης. 
      Γιατί δε λέτε και τα δυο κόμματα την αλήθεια στον ελληνικό λαό; Και τα δυο κόμματα  μιλάτε για κοινωνική σύγκλιση με τις άλλες ευρωπαϊκές χώρες. Θα την πετύχετε την κοινωνική σύγκλιση με λιγότερα έσοδα και με λιγότερες δαπάνες; Θα πετύχετε την πραγματική σύγκλιση, περιορίζοντας το κοινωνικό κράτος, μη εξασφαλίζοντας την υγιή λειτουργία του ανταγωνισμού και της αγοράς, όταν η διαπλοκή και η διαφθορά οργιάζουν; 
      Ακόμη και ο απερχόμενος διοικητής της Τράπεζας της Ελλάδος, στη φετινή έκθεσή του, διαπιστώνει πως η πραγματική σύγκλιση εξαρτάται πρώτα από την αύξηση του ποσοστού απασχόλησης και δεύτερον, από την άνοδο της παραγωγικότητας. Η αύξηση του ποσοστού απασχόλησης απαιτεί, όχι μόνο την απορρόφηση της ανεργίας, αλλά και τη δημιουργία νέων θέσεων εργασίας -και μάλιστα θέσεων πλήρους απασχόλησης και υψηλής εξειδίκευσης- αφού μόνο έτσι μπορεί να εκπληρωθεί και η δεύτερη απαίτηση, δηλαδή αυτή της αύξησης της παραγωγικότητας.
      Πώς απαντάει η Κυβέρνηση στο κορυφαίο αυτό πρόβλημα; Πιστεύει κανείς ότι αποτελεί απάντηση η σημερινή πολιτική για την απασχόληση και την ανεργία; Πιστεύει η Νέα Δημοκρατία ότι η διέξοδος βρίσκεται στην ακόμη μεγαλύτερη απορρύθμιση της αγοράς εργασίας, κάτι που υιοθετεί και η Κυβέρνηση στην πολιτική της;
      Εδώ είναι φανερό πια ότι χρειάζονται άλλες μεταρρυθμιστικές και διαρθρωτικές αλλαγές, που ξεπερνούν τις περιγραφές της δικομματικής ρητορείας. Είναι αλλαγές στη δομή του πολιτικού συστήματος, στη δομή της οικονομίας, ανακατανομή πλούτου, τριανταπεντάωρο, διεύρυνση της απασχόλησης στους κοινωνικούς τομείς, αλλαγές που ούτε καν συζητούν τα δυο μεγάλα κόμματα, αφού και τα δυο θέλουν την καλύτερη διεκπεραίωση της νεοφιλελεύθερης επιταγής των ιδιωτικοποιήσεων και της ασυδοσίας των αγορών.
      Κυρίες και κύριοι συνάδελφοι, η ποιότητα της οικονομίας δείχνει ότι η ισχυρή Ελλάδα αποτελεί σύνθημα για εκλογική κατανάλωση. Η ήδη χαμηλή ανταγωνιστικότητα θα υποχωρήσει ακόμα περισσότερο από την αναζωπύρωση του εγχώριου πληθωρισμού. Τον Απρίλιο ήταν ο τρίτος υψηλότερος με ποσοστό 3,9% σε μέσο επίπεδο, έναντι 2,5% στην ευρωζώνη.
      Αλλά και το γενικότερο, το σημερινό πολιτικό πλαίσιο, με την οικονομική πολιτική που ασκείτε, σύμφωνα με τις διαπιστώσεις τις EUROSTAT, δείχνει τη δυσχέρεια πια να πραγματοποιηθεί η πραγματική σύγκλιση με την κοινωνική συνοχή. Παρά την οριακή βελτίωση του κατά κεφαλήν εισοδήματος, ως ποσοστού του Ακαθαρίστου Εγχωρίου Προϊόντος, το 2000, η πραγματική σύγκλιση οπισθοδρόμησε στο 68,58%, δηλαδή στο επίπεδο του 1999. Εντός της ΟΝΕ, σε επίπεδα της προ ΟΝΕ πραγματικότητας της οικονομίας.
      Αυτή η εύθραυστη δημοσιονομική ισορροπία και η αδιαφανής επιβάρυνση του δημοσίου χρέους διαμορφώνουν μια εν δυνάμει ισχυρή απειλή, για τη βιωσιμότητα και της ονομαστικής σύγκλισης. 
      Ο αρμόδιος επίτροπος Πέδρο Σόλμπες, στις 13.5.2002, επέκρινε την πολύ περιορισμένη αποκλιμάκωση του δημοσίου χρέους, αλλά και την κυβερνητική πρακτική να μην εγγράφονται οι χρηματοπιστωτικές πράξεις που διενεργεί η ίδια η Κυβέρνηση και το επιβαρύνουν. 
      Ο ΟΟΣΑ, στο σχέδιο της φετινής έκθεσής του για την Ελλάδα, που δημοσιεύθηκε την περασμένη Κυριακή, καλεί την Κυβέρνηση να εγκαταλείψει την πρακτική δημιουργίας χρέους κάτω από το τραπέζι και να δεσμευθεί για μεγαλύτερη διαφάνεια. Αν αυτό είναι η πρακτική των ελληνικών κυβερνήσεων, πρέπει κάποτε να καταλάβουν οι ελληνικές κυβερνήσεις, ότι αυτά τα κόλπα δεν μπορούν πια διαρκώς να υπονομεύουν το μέλλον των παιδιών μας.
      Ο κ. Παπαδήμος στην τελευταία ετήσια έκθεσή του για την ελληνική οικονομία επισημαίνει ότι η μείωση του δημοσίου χρέους ως ποσοστού του ΑΕΠ είναι μικρότερη απ’ αυτήν που αντιστοιχεί στο συνολικό πλεόνασμα και το υψηλό πρωτογενές πλεόνασμα που παρατηρήθηκαν το 2001. 
      Κυρίες και κύριοι συνάδελφοι, αυτή είναι η πραγματικότητα και δυστυχώς μια ακόμα θλιβερή πτυχή της πραγματικότητας είναι και αυτή που περιβάλλει την υλοποίηση των Κοινοτικών  Πλαισίων Στήριξης και εκθέτει την Ελλάδα διεθνώς. Αυτή η κατάσταση που επικρατεί είναι το πιο ηχηρό ράπισμα στους βερμπαλισμούς περί ισχυρής Ελλάδας και εκσυγχρονισμού.
      Τα προβλήματα που επισημαίνει ο κ. Μπαρνιέ αφορούν και το Β΄ και το Γ΄ Κοινοτικό Πλαίσιο Στήριξης, αφορούν τις πρακτικές και του παρελθόντος και του παρόντος, αφορούν το συνολικό αναχρονισμό του διοικητικού μηχανισμού της χώρας, συναρτώνται με τη διαφθορά και τη διαπλοκή, αγγίζουν τον πυρήνα και την ουσία του τρόπου διακυβέρνησης της χώρας. 
      Απ’ όλα τα μπαλκόνια της ελληνικής επικράτειας μοιράσατε πολλαπλάσιες φορές σε κάθε ενδιαφερόμενο τα περίφημα δεκαπέντε τρισεκατομμύρια του Γ΄ Κοινοτικού Πλαισίου Στήριξης. Εμείς σας λέγαμε ότι δεν είναι δεδομένα αυτά τα χρήματα. Μας λοιδορούσατε. Τώρα έρχεται ο επίτροπος κ. Μπαρνιέ, όχι απλώς να σας το υπενθυμίσει, αλλά να σας επισημάνει και τις αυστηρές δημοσιονομικές, θεσμικές και χρονικές προϋποθέσεις για την εκταμίευσή τους.
      Χάσατε, κύριε Πρωθυπουργέ, και χρόνο και χρήμα, για να κατασκευαστεί τελικά ένας μηχανισμός που στη πράξη ακυρώνει το ρόλο και την αποστολή του. Ακόμα και σήμερα είναι χαρακτηριστικό το γεγονός ότι η στελέχωση της κεντρικής διαχειριστικής αρχής, που έχει την ευθύνη του ελέγχου όλων των τεχνικών δελτίων του Γ΄ Κοινοτικού Πλαισίου Στήριξης δεν έχει ολοκληρωθεί.
      Η Κυβέρνηση γνωρίζει πάρα πολύ καλά ότι η πορεία του Γ΄ Κοινοτικού Πλαισίου Στήριξης θα εξαρτηθεί από την ενδιάμεση αξιολόγηση του 2003. Από το αποτέλεσμα αυτής της αξιολόγησης εξαρτώνται πόροι ύψους 2,2 δισεκατομμυρίων ευρώ, δηλαδή, το αποθεματικό επίδοσης και το αποθεματικό προγραμματισμού που ή θα δοθούν ή θα κοπούν. Τρία χρόνια μετά την έναρξη του Γ΄ Κοινοτικού Πλαισίου Στήριξης έχετε απορροφήσει μόλις το 7% των πόρων, δηλαδή, μόνο την προκαταβολή. 
      Και πώς να πείσετε τόσο την Ευρωπαϊκή Ένωση, όσο και την ελληνική κοινωνία για ομαλή, ορθολογική, ποιοτική και διαφανή πορεία, όταν το Εθνικό Χωροταξικό Σχέδιο δεν έχει εγκριθεί, τα δεκατρία περιφερειακά χωροταξικά δεν υπάρχουν, η υποχρεωτική συμμετοχή κατά 25% των επιχειρήσεων δεν έχει ενεργοποιηθεί, τα προγράμματα των μικρομεσαίων επιχειρήσεων, που μόλις προκηρύχθηκαν, δεν διαθέτουν υποστηρικτικό μηχανισμό κινητοποίησης και προσέλκυσης, τα αυτοχρηματοδοτούμενα έργα είναι βαλτωμένα χωρίς τελική πολιτική επιλογή, χωρίς ακόμα να έχει κατατεθεί το σχετικό νομοσχέδιο στη Βουλή, τα συγχρηματοδοτούμενα έργα είναι καθηλωμένα και περιμένουν το νέο νόμο περί αποκρατικοποιήσεων-ιδιωτικοποιήσεων, τα ολοκληρωμένα αγροτικά προγράμματα, δύο χρόνια στα συρτάρια του Υπουργείου Γεωργίας, δεν προκηρύσσονται, χωρίς καμία εξήγηση, παρά το ότι ολοένα και περισσότερο μειώνεται η ανταγωνιστικότητα των αγροτικών προϊόντων, το οικογενειακό αγροτικό εισόδημα και η ολοκληρωμένη ανάπτυξη της υπαίθρου ακόμη περιμένει τα τρισεκατομμύρια των προεκλογικών υποσχέσεων, για τον αγροτικό τομέα και για την ανασυγκρότηση της περιφέρειας; 
      Κυρίες και κύριοι συνάδελφοι, αυτήν την πραγματικότητα τη βιώνετε στις περιφέρειές σας. Τα περιτυλίγματα της ωραιοποίησης, δεν ξεγελούν κανέναν. Οι γελασμένοι θα είναι εκείνοι που νομίζουν ότι μπορούν να παρακάμψουν τη μεγάλη κοινωνική δυσφορία και τις μεγάλες καθυστερήσεις. Οι επιπτώσεις, απ’ αυτήν τη χαμένη διετία, είναι ορατές και σ’ άλλους τομείς, όχι μόνο στο δημοσιονομικό. Στον τομέα των κοινωνικών μεταρρυθμίσεων. Έχετε σπαταλήσει την ευκαιρία να προωθήσετε παράλληλα τις τρεις μεγάλες κοινωνικές εκκρεμότητες, στο ασφαλιστικό σύστημα, στο φορολογικό σύστημα, στο Εθνικό Σύστημα Υγείας. Δεν θελήσατε, με τον τρόπο αυτό, να αλλάξετε την καθημερινότητα και να οικοδομήσετε την κοινωνική ιδιότητα του πολίτη, διευρύνοντας την κοινωνική πολιτική και εξασφαλίζοντας κοινωνική προστασία για όλους. Αναλωθήκατε σε μια πολιτική, η οποία διατήρησε τη μεγάλη απόσταση, που χωρίζει την ελληνική κοινωνία από την υπόλοιπη Ευρωπαϊκή Ένωση, σε μια πολιτική που δεν αντιμετώπισε το οξύ πρόβλημα του κοινωνικού αποκλεισμού. Γιατί εκτός από την υψηλή ανεργία, ένας στους έξι Έλληνες εξακολουθεί να ζει σήμερα κάτω από το όριο της φτώχειας. Δεν διαθέτει, δηλαδή, ούτε το 60% του μέσου ευρωπαϊκού εισοδήματος. Πηγαίνετε να του πείτε αυτού ότι «κάνει άλματα η χώρα». Η έλλειψη κοινωνικής ευαισθησίας της Κυβέρνησης, εκπλήσσει ακόμη και τα όργανα του ΟΟΣΑ, που στην έκθεσή τους επισημαίνουν ότι «παρά το πολύ υψηλό ποσοστό ανεργίας, οι δαπάνες για επιδόματα ανεργίας είναι από τις χαμηλότερες στην Ευρωπαϊκή Ένωση».
      Κυρίες και κύριοι συνάδελφοι, αντί γι’ αυτήν τη διευρυμένη κοινωνική πολιτική προωθείτε μια «μεταρρύθμιση παρωδία» στο ασφαλιστικό. Μετατίθεται, η πραγματική και συνολική μεταρρύθμιση, στις επόμενες κυβερνήσεις. Επιβαρύνονται δυσανάλογα οι σημερινοί νέοι και οι επόμενες γενιές και επ’ αυτού χρειάζεται μια καθαρή εξήγηση. Οι εντός του ΠΑΣΟΚ συνεννοήσεις κυβερνητικών και συνδικαλιστικών στελεχών, δεν είναι ο κοινωνικός και πολιτικός διάλογος και δεν μπορεί να αναγορευθούν σε εθνική συμφωνία. Είναι ένα εσωκομματικό «πάρε-δώσε» και όχι μια κοινωνική συναίνεση μέσα από πολιτικό διάλογο.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
      Δυστυχώς στην ίδια λογική επιμένετε και στο φορολογικό σύστημα. Δεν θεσμοθετείτε από μηδενική βάση ένα σύστημα, το οποίο θα αποκαθιστά τη φορολογική δικαιοσύνη, θα προωθεί τη δημοσιονομική αποκέντρωση και θα ενθαρρύνει τον οικολογικό εκσυγχρονισμό της οικονομίας. Τέλος, καθυστερείτε την οργάνωση και τη λειτουργία ενός συστήματος πρωτοβάθμιας φροντίδας υγείας, που θα ολοκληρώσει ένα αξιόπιστο Εθνικό Σύστημα Υγείας. Παρά τις κορόνες που καθημερινά καταναλώνετε, στη δημόσια υγεία δεν έχει αλλάξει τίποτε από τη θλιβερή καθημερινότητα, που βιώνουν οι πολίτες και τα νοικοκυριά.
      Κυρίες και κύριοι συνάδελφοι, το πρόβλημα της Κυβέρνησης δεν είναι η εικόνα της, αλλά η πολιτική της. Την ώρα που ο κύριος Πρωθυπουργός εμφανίζεται ευχαριστημένος από τον εαυτό του και ωραιοποιεί όλα όσα πράττει η Κυβέρνησή του, στην ελληνική κοινωνία καταγράφονται διαρκώς περισσότεροι, που δεν είναι ευχαριστημένοι από την πραγματικότητα της ζωής τους. Καταγράφονται σταθερά περισσότεροι, που δεν περιμένουν τίποτε καλύτερο Και μεταξύ εκείνων που δεν είναι ευχαριστημένοι και δεν περιμένουν τίποτε καλύτερο, είναι ένα μεγάλο ποσοστό της κοινωνικής και εκλογικής βάσης που σας έδωσε την εκλογική νίκη του 2000, κύριε Πρωθυπουργέ. Δυστυχώς στη λογική της κυβερνητικής πολιτικής η μόνη πραγματικότητα που υπάρχει είναι ο οικονομισμός του ανταγωνισμού και της αγοράς, ο πραγματισμός του νεοφιλελευθερισμού.
      Δεν είναι προτεραιότητα η κοινωνική πραγματικότητα, οι οικονομίες της αλληλεγγύης με συνοχή και αξιοβίωτη, για όλους, ισόρροπη ανάπτυξη. 
      Εμείς, από την πλευρά του Συνασπισμού της Αριστεράς και της Προόδου, θέλουμε να επισημάνουμε την ανάγκη να αγωνιστούν οι κοινωνίες και οι πολίτες για διαφορετικούς δρόμους, εναλλακτικούς προς τους μονόδρομους της νεοφιλελεύθερης προσαρμογής.
      Κυρίες και κύριοι συνάδελφοι, από την πλευρά του Συνασπισμού, θέλω να πω στην Κυβέρνηση, καθαρά και ξάστερα, όπως και στα στελέχη της κυβερνητικής Πλειοψηφίας ότι, σήμερα, δεν μπορεί να μιλάει κανείς για Αριστερά και Δεξιά, με όρους διχαστικούς του ψυχροπολεμικού παρελθόντος. Σήμερα, οι πολίτες στον κόσμο, στην Ευρώπη, στην Ελλάδα, μιλάνε για την υπαρκτή ιδεολογικοπολιτική αλλά και για την υπαρκτή κοινωνική και πολιτισμική διαφοροποίηση, μεταξύ προοδευτικών και συντηρητικών θέσεων, με κριτήριο τη νομιμοποίηση και την προσαρμογή του νεοφιλελευθερισμού, με κριτήριο την αμφισβήτηση της παγκοσμιοποίησης, την αμφισβήτηση της νέας τάξης των χρηματαγορών των ανταγωνισμού και της μιας υπερδύναμης. 
      Το ίδιο κατηγορηματικά θέλω να πω προς τις κυρίες και κυρίους συναδέλφους της Νέας Δημοκρατίας. Δεν μπορούν να μιλούν για ανυπαρξία διαχωριστικών, κοινωνικών, ιδεολογικοπολιτικών γραμμών, λες και καταργήθηκαν οι ιδεολογίες, οι πολιτικές, οι αντιθέσεις, οι ανισότητες και οι αδικίες, έτσι ώστε ξαφνικά να γίνουμε όλοι ομοιόμορφοι και ομοιότροποι, ευαγγελιστές και απολογητές της νέας μυθολογίας, του νέου ιδεολογισμού της παγκόσμιας νεοφιλελεύθερης αγοράς. Τόσο η παραδοσιακή όσο και η μεταμοντέρνα άποψη για «κατάργηση της πάλης των τάξεων και της αντίθεσης των συμφερόντων», θα αποτελεί πολιτικό ανέκδοτο.
      Κυρίες και κύριοι συνάδελφοι, θέλω να τελειώσω επισημαίνοντας ότι με αφορμή τα εκλογικά αποτελέσματα στη Γαλλία, την Ολλανδία, την Πορτογαλία, την Ιταλία, την Αυστρία, όλοι οι αναλυτές επεσήμαναν πως οι κυβερνητικές πολιτικές που κυριαρχούν στην Ευρωπαϊκή Ένωση, με τις τεχνοκρατικές, γραφειοκρατικές και αυταρχικές προτεραιότητες της προσαρμογής, αφήνουν ακάλυπτες τις δημοκρατικές, κοινωνικές και πολιτισμικές ανάγκες της ζωής και της συνείδησης των πολιτών. Αφήνουν ακάλυπτη την αβεβαιότητα και ανασφάλεια των κοινωνιών, που τις εκμεταλλεύεται ο λαϊκισμός της ακροδεξιάς. Η διόγκωση της ακροδεξιάς, ώστε να προβάλλει το εφιαλτικό δίλημμα ή δεξιά ή ακροδεξιά, δείχνει την ιστορική ευθύνη της σοσιαλδημοκρατίας, που δεν σφράγισε την πλειοψηφία της με μία διακριτή πολιτική μεταρρυθμιστικής πνοής.
      Κυρίες και κύριοι συνάδελφοι, αυτά που γράφτηκαν και ειπώθηκαν και από κυβερνητικά στελέχη, για να εξηγήσουν τις εκλογικές ανακατατάξεις στις χώρες της Ευρωπαϊκής Ένωσης, αποτελούν αποδοκιμασία και απόρριψη και της κυβερνητικής πολιτικής στην Ελλάδα. Και βεβαίως με την ένταξη στην ΟΝΕ και την υιοθέτηση του κοινού νομίσματος, η ελληνική οικονομία και η ανάπτυξη επηρεάζονται ακόμη πιο αποφασιστικά από τις ευρωπαϊκές εξελίξεις. Σε αυτές τις δυσμενείς συνθήκες που διαμορφώνονται, πρέπει να οικοδομηθεί κοινή δράση με άλλες χώρες με όμοια συμφέροντα, για τη χρηματοδότηση της διεύρυνσης, ώστε και οι ανάγκες των υποψηφίων χωρών να ικανοποιηθούν, αλλά και περικοπές ή καταργήσεις ταμείων να μην υπάρξουν. Είναι καιρός να επανεξετασθεί το ύψος του ευρωπαϊκού προϋπολογισμού, ο οποίος τυπικά αναδιανέμει μόλις το 1,2% του ευρωπαϊκού ΑΕΠ, ενώ στην πράξη δεν υπερβαίνει το 0,98%. Στα πλαίσια αυτά, δεν είναι δυνατόν να αντιμετωπιστούν οι υπαρκτές περιφερειακές ανισότητες και πολύ περισσότερο η αναπόφευκτη διεύρυνσή τους, με την προσθήκη και νέων μελών.
      Κυρίες και κύριοι συνάδελφοι, θέλω να επισημάνω ότι τα μέτωπα των εσωτερικών προβλημάτων παραμένουν ανοικτά. Η Κυβέρνηση δεν μπορεί να το παραγνωρίζει, αλλά και τα προβλήματα εξωτερικής πολιτικής βρίσκονται σε επικίνδυνη εκκρεμότητα. Η υπόθεση του ευρωστρατού δείχνει ότι παρά το Ελσίνκι, η Ελλάδα είναι με την πλάτη στον τοίχο. Από τις διαβεβαιώσεις υπεραισιοδοξίας του κυρίου Πρωθυπουργού, φτάσαμε σε δηλώσεις δραματοποίησης. Από την επιδίωξη εθνικής συναίνεσης, την ίδια μέρα, γινόμαστε αυτήκοοι ριζικά διαφορετικών εκτιμήσεων και θέσεων από αρμόδιους Υπουργούς της Κυβέρνησης. Ακόμη και στα θέματα εξωτερικής πολιτικής, κυριαρχεί η δυναμική των διαφοροποιήσεων και της διαδοχής εντός του ΠΑ.ΣΟ.Κ. και όχι η ουσία της εθνικής στρατηγικής.
      Και οφείλει ο κύριος Πρωθυπουργός να δώσει εξηγήσεις γι’ αυτά που ακούγονται και λέγονται.
      Ζητήσατε, κύριοι της Κυβέρνησης, στις εκλογές του 2000 ωφέλιμο χρόνο για την πραγματική σύγκλιση. Το ίδιο και στο έκτακτο συνέδριο του ΠΑΣΟΚ ζητήσατε, το ίδιο διακηρύξατε και στον ανασχηματισμό. Στο παθητικό σας, όμως, προσθέσατε μια διετία χαμένη. Μεταδίδονται δελτία τύπου, μετά από τις συνεδριάσεις της κυβερνητικής επιτροπής και του Υπουργικού Συμβουλίου, αλλά και τις συνεδριάσεις του Εκτελεστικού σας Γραφείου, που λένε, όπως διαβάζουμε στις εφημερίδες, ότι «η Κυβέρνηση είναι στόχος του πολέμου των επιχειρηματικών συμφερόντων, η λεία του πολέμου είναι τα κονδύλια του Γ΄ Κοινοτικού Πλαισίου Στήριξης και οι άδειες λειτουργίας των ραδιοτηλεοπτικών σταθμών». 
      Δώστε εξηγήσεις, κύριε Πρωθυπουργέ. Γιατί η διαπλοκή προκαλεί και αποσταθεροποιεί; Γιατί η Κυβέρνηση παραλύει; Δώστε εξηγήσεις και ονόματα. Όσο σιωπάτε, ευλόγως διερωτάται ο Έλληνας πολίτης, μήπως πλέον σας ενδιαφέρει η στήριξη και η συνέχιση των ισορροπιών, που εξασφαλίζουν τα μεγάλα συμφέροντα, τα οποία πολλαπλώς ευνοήθηκαν από την Κυβέρνησή σας, και όχι η επίλυση των μεγάλων κοινωνικών, οικονομικών και θεσμικών προβλημάτων της χώρας; 
      Αν έχετε την ψευδαίσθηση ότι «η χώρα πετάει», ο ελληνικός λαός βιώνει την οδυνηρή εμπειρία ότι εξαντλούνται οι ανοχές και οι αντοχές του, καθώς καταδικάζεται σ’ αυτό το ατέλειωτο σημειωτόν βλέποντας τις πλάτες των άλλων να απομακρύνονται μπροστά μας. 
      ΠΡΟΕΔΡΟΣ (Απόστολος Κακλαμάνης): Ο Υπουργός Οικονομίας και Οικονομικών κ. Νικόλαος Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρίες και κύριοι συνάδελφοι, ζήσαμε σήμερα για μια ακόμη φορά, μια προβλέψιμη καταγγελιολογία της Νέας Δημοκρατίας, μια παράθεση χιλιοειπωμένων πραγμάτων σχετικά με την πορεία της ελληνικής οικονομίας, με στοιχεία, με αναφορές για τα οποία έχουμε αποδείξει επανειλημμένα ότι δεν αντιστοιχούν στις πραγματικές εξελίξεις. 
      Σε μια περίοδο κατά την οποία η ελληνική οικονομία βαδίζει σταθερά στο δρόμο της σταθερής ανάπτυξης με διαρθρωτικές αλλαγές, διαμορφώνει ένα πλαίσιο κοινωνικής εμπιστοσύνης και κοινωνικής συνοχής έχοντας να αντιπαλέψει τη διεθνή ύφεση, αλλά και αρκετά προβλήματα τα οποία είχε κληρονομήσει το παρελθόν  στη χώρα μας, έχουμε ταυτόχρονα να αντιμετωπίσουμε και τη διαρκή καταγγελία της Νέας Δημοκρατίας.
      Ανέφερε ο Αρχηγός της Νέας Δημοκρατίας ότι το πρόβλημα της οικονομίας είναι πολιτικό. Εγώ νομίζω ότι το πρόβλημα της πολιτικής της Νέας Δημοκρατίας είναι η οικονομία. Το πρόβλημα της πολιτικής της Νέας Δημοκρατίας είναι η οικονομία, διότι απεγνωσμένα τα τελευταία χρόνια επιχειρούσε και απ’ ότι φαίνεται εξακολουθεί να επιχειρεί τη διαρκή διάβρωση της σταθερής πορείας την οποία έχουμε ξεκινήσει από το 1993 και μετά και καταφέραμε να μετατρέψουμε την υστερούσα ελληνική οικονομία, την οικονομία την οποία ουδείς περίμενε να δει στην Οικονομική και Νομισματική Ένωση, σε έναν πρωταθλητή ανάπτυξης σε μια οικονομία η οποία μετασχηματίζεται κάθε μέρα κατακτώντας μια ανταγωνιστικότερη θέση. 
      Η Νέα Δημοκρατία σε διαρκή αναμονή ευρισκόμενη προς την εξουσία έχει επιλέξει συστηματικά να αγνοεί την πραγματικότητα, καταγγέλλοντας όχι την οικονομική πολιτική την οποία ακολουθεί η Κυβέρνηση, αλλά την ίδια την οικονομία, τις οικονομικές εξελίξεις με τις οποίες η χώρα μας προβιβάζεται διαρκώς τα τελευταία χρόνια και θα συνεχίσει να το κάνει σε όλες τις διεθνείς συγκρίσεις και αναφορές. 
      Η Νέα Δημοκρατία ποτέ δεν επιλέγει να λέει αυτό το οποίο θα έκανε αν αντιμετώπιζε το ίδιο πρόβλημα. Ποτέ δεν παρουσιάζει συγκεκριμένες θέσεις σε κανένα απολύτως ζήτημα. Γιατί άραγε; 
      Πρώτα απ’ όλα γιατί ο κόσμος θυμάται ακόμη και θυμάται πολύ ισχυρά τις συγκεκριμένες πολιτικές που σε κάθε περίπτωση εφάρμοζε την περίοδο 1990-1993.
      Και γιατί επίσης η Νέα Δημοκρατία στεγάζει τις πιο ετερόκλητες απόψεις τουλάχιστον σε ζητήματα οικονομικής πολιτικής.
      Πρόσφατο παράδειγμα το ασφαλιστικό, όπου διαφορετικές φωνές στη Νέα Δημοκρατία θεωρούν την ασφαλιστική μεταρρύθμιση πολύ προχωρημένη ή ανεπαρκή, διαφορετικές φωνές στη Νέα Δημοκρατία θεωρούν τη χρηματοδοτική επίλυση του ασφαλιστικού συστήματος είτε ως λίγη είτε ως πολυέξοδη, ενώ πρόσφατα ζήσαμε σ’ αυτόν το χώρο, σε ένα ζήτημα αποκρατικοποίησης μιας δημόσιας επιχείρησης, τη συνύπαρξη δύο, ταυτοχρόνως, αντιθέσεων, της μιας που ήθελε η αποκρατικοποίηση να πάει κάτω από το 35% το ελληνικό δημόσιο και της άλλης που ήθελε να διατηρήσει άνω του 51%. 
      Είναι φανερό ότι προσπαθεί η Νέα Δημοκρατία με όλες αυτές τις καταγγελιολογίες να αποφύγει την τοποθέτησή της σε συγκεκριμένα ζητήματα. Εμείς όμως θα της θυμίζουμε διαρκώς την ουσία των προβλημάτων και θα την καλούμε να παίρνει ξεκάθαρη θέση απέναντι στον ελληνικό λαό και τους Έλληνες εργαζόμενους σε ένα ένα από τα σημαντικότερα θέματα που απασχολούν σήμερα την ελληνική κοινωνία. 
      Στο ασφαλιστικό. Συμφωνεί η Νέα Δημοκρατία ή διαφωνεί με την αύξηση των κατώτερων συντάξεων από 45.000 δραχμές στις 130.000 δραχμές, οι οποίες μπορούν να εξελιχθούν και εξελίσσονται στις 152.000 δραχμές με την προσθήκη του ΕΚΑΣ;
      Συμφωνεί ή διαφωνεί η Νέα Δημοκρατία με την άνοδο του συντελεστή αναπλήρωσης από το 60%, που είχε επιβάλει η ίδια, στο 70%;
      Εάν αντελήφθην καλά, από τη μια μεριά διαφωνεί με τις ρυθμίσεις αυτές, εφόσον επιμένει στην εφαρμογή του νόμου της περιόδου 1990-92, αλλά ταυτόχρονα τις απορρίπτει κιόλας, χωρίς να προβάλει άλλες θέσεις βέβαια, εφόσον διαφωνεί με την ουσία της ασφαλιστικής μεταρρύθμισης. 
      Διαφωνεί ή συμφωνεί η Νέα Δημοκρατία με τη χρηματοδότηση του Ι.Κ.Α. με 1% του Α.Ε.Π. τα επόμενα χρόνια, έτσι ώστε να διασφαλιστεί η οικονομική του βιωσιμότητα; 
      ΜΙΛΤΙΑΔΗΣ ΕΒΕΡΤ: Συμφωνείστε πρώτα μεταξύ σας και μετά ρωτήστε. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Εάν το καταγγέλλει ως δανεισμό, είναι φανερό ότι διαφωνεί, ενώ εάν αρνείται να συνυπογράψει τη συμφωνία, είναι φανερό ότι δεν της φθάνουν;
      Συμφωνεί ή διαφωνεί με τη διατήρηση του 35% στο δημόσιο σε κρίσιμες, μεγάλες επιχειρήσεις της κοινής ωφέλειας; 
      Συμφωνεί ή διαφωνεί με τη βασική αρχή της οικονομικής μας πολιτικής, ότι για μας η απελευθέρωση των αγορών είναι συνυφασμένη με την αύξηση του ανταγωνισμού, με την παροχή καλύτερων και φθηνότερων υπηρεσιών στον πολίτη; 
      Έτσι η Νέα Δημοκρατία θα πρέπει να απαντήσει ότι για να μπουν ιδιώτες σε απελευθερωμένες αγορές, θα πρέπει να κάνουν επενδύσεις, θα πρέπει να διασφαλιστούν οι συνθήκες οι οποίες θα παρέχουν καλύτερες και περισσότερες υπηρεσίες, χωρίς τη σαλαμοποίηση των υγιών επιχειρήσεων και χωρίς να ακριβύνουν οι παρεχόμενες υπηρεσίες.
      Συμφωνεί ή διαφωνεί η Νέα Δημοκρατία με την επικείμενη φορολογική μεταρρύθμιση η οποία θα οδηγήσει σε μείωση της φορολογίας εισοδήματος, μείωση των φόρων κληρονομιάς και μείωση της φορολογίας των επιχειρήσεων και των επενδύσεων; 
      Σε όλα αυτά τα ζητήματα η Νέα Δημοκρατία, εάν θέλει να συνεισφέρει στη συζήτηση της οικονομικής πολιτικής, θα πρέπει να έχει ξεκάθαρες θέσεις και να εγκαταλείψει το αδιέξοδο παιχνίδι της συνεχούς καταγγελίας. 
      Για το ασφαλιστικό, κυρίες και κύριοι συνάδελφοι, το οποίο αναφέρθηκε επανειλημμένως σήμερα, θέλω να τονίσω για άλλη μια φορά ότι για μας επαχθής λύση του ασφαλιστικού προβλήματος σε βάρος των εργαζομένων δεν πρόκειται να υπάρξει ως επιλογή. Εμείς θα προχωρήσουμε σταθερά στη μεταρρύθμιση την οποία εξαγγείλαμε και η οποία προβλέπει μία αποτελεσματικότερη οργάνωση του ασφαλιστικού συστήματος, την τροποποίηση πολλών διατάξεων και παραμετρικών προβλέψεων που υπάρχουν σήμερα, έτσι ώστε να γίνει δικαιότερο το σύστημα, αλλά ταυτόχρονα θα εμμείνουμε και στη χρηματοδότησή του, έτσι ώστε να μπορέσει το ασφαλιστικό σύστημα να επιβιώσει για την επόμενη γενιά, για τις επόμενες δεκαετίες, διαμορφώνοντας έτσι ένα συναίσθημα αξιοπιστίας και βεβαιότητας για τους εργαζόμενους, τις επιχειρήσεις και τους οικονομικούς φορείς. 
      Επιδίωξή μας είναι η διασφάλιση της πλεονασματικής λειτουργίας του Ι.Κ.Α.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Και θέλω εδώ να τονίσω ότι οποιαδήποτε άλλη πρόταση είτε δεν έχει διατυπωθεί είτε είναι εκ του πονηρού. Διότι σήμερα η εμμονή στην τριμερή χρηματοδότηση έτσι όπως προβλέπει το νομοθετικό πλαίσιο της περιόδου ΄90-΄93 της Νέας Δημοκρατίας δεν επαρκεί και θα γεννήσει ελλείμματα τα οποία θα καταστήστουν προβληματική τη λειτουργία του ΙΚΑ και των άλλων ασφαλιστικών οργανισμών επωάζοντας έτσι επώδυνες λύσεις για τους εργαζόμενους. 
      Για το Κοινοτικό Πλαίσιο Στήριξης, είναι γνωστό σε όλους, κυρίες και κύριοι, ότι η Ελλάδα έδωσε εξετάσεις και πέτυχε στο Β΄ Κοινοτικό Πλαίσιο Στήριξης παρά το γεγονός ότι είχε παραλάβει μια κληρονομιά ανύπαρκτου έργου και πολλαπλών προβλημάτων από το Α΄ Κοινοτικό Πλαίσιο Στήριξης. Κανείς δεν θυμάται σήμερα κανένα έργο που έγινε στη χώρα μας με το Α΄ Κοινοτικό Πλαίσιο Στήριξης την περίοδο ’89-’93, ενώ όλοι βλέπουν και θυμούνται τα έργα του αεροδρομίου, του μετρό, των δρόμων, τα επιστημονικά ιδρύματα, τα νοσοκομεία, τα οποία έγιναν με τη συστηματική δουλειά της Κυβέρνησης για το Β΄ Κοινοτικό Πλαίσιο Στήριξης. Και θέλω να διαβεβαιώσω την Εθνική Αντιπροσωπεία, ότι δεν υπάρχει καμία απολύτως ανησυχία για την απώλεια οποιουδήποτε ευρώ από το Γ΄ Κοινοτικό Πλαίσιο Στήριξης. 
      Ήδη, κυρίες και κύριοι συνάδελφοι, έχει ενεργοποιηθεί το 60% των δράσεων του Γ΄ Κοινοτικού Πλαισίου Στήριξης, το 65% του προϋπολογισμού, του εξαετούς προϋπολογισμού, ενώ το ένα πέμπτο των έργων, έχει  ήδη αρχίσει να εκτελείται. Τη στιγμή αυτή που μιλάμε χίλια πεντακόσια έργα βρίσκονται σε εξέλιξη, δίνοντας τόσο την ένδειξη της πολιτικής που ακολουθούμε στην ανάπτυξη, όσο και τη συστηματικότητα με την οποία προετοιμάσαμε το μεγάλο αυτό αναπτυξιακό εγχείρημα. 
      Κυρίες και κύριοι, η προθεσμία απορρόφησης των πόρων σε πρώτη δόση είναι το τέλος του 2003. Ήδη εμείς από σήμερα έχουμε εκκινήσει τη διαδικασία είσπραξης του 97% αυτών των πόρων. Βγάζει ο οποιοσδήποτε το συμπέρασμα χωρίς να χρειάζεται να έχει ειδικές γνώσεις για τις πολύπλοκες διαδικασίες που ακολουθεί το Γ΄ Κοινοτικό Πλαίσιο Στήριξης, ότι οι πόροι είναι απόλυτα διασφαλισμένοι.
      Και  θέλω με την ευκαιρία αυτή, κυρίες και κύριοι συνάδελφοι, να κάνω μια έκκληση σε όλα τα πολιτικά κόμματα. Να πάψουμε να εμπλέκουμε την Ευρωπαϊκή Επιτροπή και τους διεθνείς οργανισμούς στις εσωτερικές μας πολιτικές διενέξεις. Να οργανώσουμε τη συζήτηση αντιπαράθεσης με συγκεκριμένα στοιχεία και συγκεκριμένες πολιτικές. Και όποιος έχει καλύτερες προτάσεις από τις κυβερνητικές να τις φέρει να τις συζητήσουμε και να δούμε ποια συμφέρει τη χώρα. Αλλά να πάψουμε να χρησιμοποιούμε ως δεκανίκι της έλλειψης της δικής μας πολιτικής την άλφα ή τη βήτα έκθεση, την άλφα ή τη βήτα επιστολή με τρόπο έτσι ώστε να πλήττουμε όχι την Κυβέρνηση, αλλά την αξιοπιστία της ελληνικής οικονομίας. 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.):  Είναι επίσημα έγγραφα. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Τόσα χρόνια για τις επίσημες εκθέσεις δεν μας έλεγαν; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Τώρα, μην ανησυχείτε, θα τα πω και αυτά. 
      Για το θέμα των επενδύσεων, είναι γεγονός, κυρίες και κύριοι συνάδελφοι, ότι η Ελλάδα χρειάζεται σήμερα ένα μεγάλο κύμα επενδύσεων. Και είναι γεγονός ότι τα περιθώρια προσέλκυσης επενδύσεων δεν τα έχουμε αξιοποιήσει, είτε επειδή οι διαδικασίες είναι χρονοβόρες και πολύπλοκες είτε επειδή πολλές φορές οι επενδυτικές πρωτοβουλίες, βάλλονται πανταχόθεν και αδιακρίτως από διάφορους φορείς οι οποίοι δεν αναλαμβάνουν και το κόστος των αποφάσεών τους, είτε επειδή πολλές φορές  η ακατάσχετη καταγγελιολογία αποθαρρύνει τους επενδυτές. Παρ’ όλα αυτά πιστεύω ότι πολλά πράγματα έχουν αλλάξει. Και σ’ αυτήν την προσπάθεια προσέλκυσης των επενδύσεων, θα πρέπει όλοι ανεξαιρέτως να σταθούμε μαζί. Διότι το αν θα γίνουν επενδύσεις τώρα στη χώρα μας δεν είναι ότι θα ευνοήσει την Κυβέρνηση του ΠΑΣΟΚ, αλλά θα ευνοήσει το μέλλον της χώρας. Και σ’ αυτά τα ζητήματα διαρθρωτικών αλλαγών και προσέλκυσης επενδύσεων, δεν χωρούν, κομματικές αντιπαραθέσεις. 
      Παρά τη δύσκολη διεθνή συγκυρία, παρά τη δύσκολη κατάσταση των διεθνών αγορών, οι διαρθρωτικές αλλαγές και οι αποκρατικοποιήσεις προχωρούν με επιταχυνόμενους ρυθμούς. Οι αποκρατικοποιήσεις οι οποίες έχουν γίνει μέχρι σήμερα, και αυτές οι οποίες βρίσκονται στο τελικό στάδιο ολοκλήρωσης, θα αποτελέσουν, κυρίες και κύριοι, το 3% του Ακαθάριστου Εθνικού Εισοδήματος μόνο για φέτος και όχι για όλους τους μήνες του έτους, αποτελώντας έτσι ρεκόρ όχι μόνο για τα προηγούμενα χρόνια, αλλά και σε σχέση με οποιαδήποτε άλλη αντίστοιχη διαρθρωτική αλλαγή σε χώρα της Ευρωπαϊκής Ένωσης.
      Στην ενέργεια, τις τράπεζες, τα ταχυδρομεία, τις επικοινωνίες υπάρχει ένα έντονο και εκδηλούμενο διεθνές επενδυτικό ενδιαφέρον. Οι επενδύσεις, οι αποκρατικοποιήσεις είναι το επίκεντρο της οικονομικής πολιτικής, διότι έτσι πιστεύουμε ότι αλλάζει ο οικονομικός χάρτης της χώρας, διαμορφώνονται νέες συνθήκες επιχειρηματικής ανάπτυξης και απασχόλησης.
      Και θέλω να πω για άλλη μία φορά, κυρίες και κύριοι συνάδελφοι, ότι η πολιτική αποκρατικοποιήσεων αποτελεί ένα μέτωπο στο οποίο η πολιτική η δική μας με της Νέας Δημοκρατίας απέχει παρασάγγας. Διότι εμείς μπορούμε και φέρνουμε αποτελέσματα διατηρώντας τα συμφέροντα των εργαζομένων και διασφαλίζοντας τα συμφέροντα των καταναλωτών. 
      Στην ηλεκτρική ενέργεια προχωρήσαμε με μεγάλη προσοχή στην εισαγωγή της ΔΕΗ στις διεθνείς αγορές. Και βλέπουμε τώρα τόσο τη θετική της πορεία, όσο και τη θεαματική κερδοφορία την οποία έχει. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ ) 
      Επειδή αναφέρθηκε ο Αρχηγός της Αξιωματικής Αντιπολίτευσης σε μία σειρά παραδειγμάτων, θα δώσω σύντομες και συγκεκριμένες απαντήσεις.
      Τι γίνεται –είπε- με την Εμπορική Τράπεζα; Έκλεισε σήμερα η συμφωνία εξαγοράς ενός ακόμα πακέτου μετοχών από την ΚΡΕΝΤΙΤ ΑΓΚΡΙΚΟΛ. Τι γίνεται με τη ΔΕΠΑ; Προκηρύσσεται ο διαγωνισμός για το στρατηγικό επενδυτή. Τι γίνεται με τον ΟΛΠ; Εισέρχεται στο χρηματιστήριο τον επόμενο μήνα. Τι γίνεται με τη «SOFTEX»; Αυτό είναι μία πολύ καλή ευκαιρία να θυμηθούμε και άλλες πολιτικές για τη «SOFTEX». Να θυμηθούμε την περίοδο 1990-1991 όταν η Νέα Δημοκρατία είχε κάνει διακόσιες απολύσεις εργαζομένων προκειμένου να τα βγάλει πέρα με ένα πρόβλημα το οποίο δεν μπορούσε να διαχειρισθεί. Σε αντίθεση εμείς διασφαλίσαμε και προστατεύσαμε τους εργαζόμενους. Και τώρα που υπάρχουν προβλήματα, θα βρούμε λύση σε συνεργασία μαζί τους, έτσι ώστε να διαφυλάξουμε και την επιχείρηση και τους εργαζόμενους και την ανάπτυξη του Νομού Δράμας.
      Αυτές είναι οι μεγάλες διαφορές, κυρίες και κύριοι συνάδελφοι, τις οποίες έχουμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τρία λεπτά, κύριε Πρόεδρε.
      Όσον αφορά τα άλλα θέματα της ανάπτυξης, του ανταγωνισμού, νομίζω ότι αρκεί να θυμίσω τα πρόσφατα σχόλια τα οποία έκανε ο επί του ανταγωνισμού επίτροπος κατά την τελευταία επίσκεψή του στην Ελλάδα, όταν μιλώντας για την Επιτροπή Ανταγωνισμού είπε ότι αν όλες οι Επιτροπές Ανταγωνισμού στην Ευρωπαϊκή Ένωση δουλεύουν έτσι, τότε έχουμε μία εγγύηση επιτυχίας στην αποκέντρωση του δικαίου ανταγωνισμού, το οποίο επιχειρούμε να κάνουμε στην Ευρωπαϊκή Ένωση, ενώ η έκθεση του ΟΟΣΑ ξεκάθαρα αναφέρει ότι η Επιτροπή Ανταγωνισμού δουλεύει στη σωστή κατεύθυνση και φυσικά θα προοδεύσει ακόμα περισσότερο.
      Έρχομαι τώρα στο περίφημο ζήτημα των στατιστικών στοιχείων. Να ξεκαθαρίσω μία και καλή ορισμένα πράγματα. Ακούμε και ξανακούμε για τα περίφημα στοιχεία της δημιουργικής λογιστικής, για το κρυφό χρέος, για τα κρυφά ελλείμματα και όλα αυτά τα ζητήματα.
      Κυρίες και κύριοι, θέλω να κάνω σαφή τα εξής: Κατ’ αρχήν, αφανές χρέος δεν υπάρχει. Το χρέος δημιουργείται από κάθε Κυβέρνηση όταν δανείζεται από τράπεζες, διεθνείς χρηματοπιστωτικούς οίκους, θεσμικούς επενδυτές και άλλους. Αυτές οι πράξεις καταγράφονται σε όλα τα στατιστικά στοιχεία κάθε διεθνούς αναλυτή. Κατά συνέπεια, το χρέος δεν κρύβεται. Δεν υπάρχει χώρα  που να έχει κρυφό και αφανές χρέος. 
      Αυτό το οποίο παρουσίασε ο Αρχηγός της Αξιωματικής Αντιπολίτευσης πριν, σχετικά με το κρυφό χρέος 25% του ΑΕΠ, είναι ακριβώς το αντίθετο, είναι η αντιστροφή της πραγματικότητας. Τι λέει η έκθεση του ΟΟΣΑ; Λέει ότι η Ελλάδα ενώ εμφανίζει ελλείμματα τα οποία είναι ιδιαιτέρως χαμηλά τα τελευταία χρόνια και έχουν ξεκινήσει να είναι πλεονασματικά από πέρσι και θα συνεχισθεί και φέτος, σύμφωνα με τους κανόνες της ευρωστατιστικής και χωρίς ποτέ να έχει γίνει καμία απολύτως παρατήρηση γι’ αυτό, το χρέος δεν μειώνεται κατ’ αντιστοιχία μ’ αυτήν την εξέλιξη των ελλειμμάτων. Και γιατί δεν μειώνεται; Διότι η Ελλάδα στο χρέος της εμφανίζει και τις αμυντικές δαπάνες, έναν τομέα στον οποίο έχει ιδιαιτερότητα η χώρα μας και γιατί βεβαίως εμφανίζει όλες τις δανειακές πράξεις τις οποίες κάνει. Το χρέος αυτό που λέει ο ΟΟΣΑ θα έπρεπε να είναι 25% χαμηλότερο. Εμείς ακριβώς επειδή εμφανίζουμε κάθε δανειακή πράξη που κάνουμε, είναι σήμερα διαμορφωμένο στα επίπεδα τα οποία δημοσιεύουμε.
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, παρακαλώ ολοκληρώστε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Αν έχετε την καλοσύνη, κύριε Πρόεδρε, να μου δώσετε μερικά λεπτά.
      ΠΡΟΕΔΡΟΣ (Απόστολος Κακλαμάνης): Σας παρακαλώ κι εγώ, για να κλείσουμε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Έχει παρουσιαστεί επίσης ένα θέμα σχετικά με τη έκδοση προμετόχων, τα οποία συζητώνται στην ευρωστατιστική υπηρεσία, εάν δηλαδή θα πρέπει να εμφανίζονται ή όχι στο δημόσιο χρέος.
      Έχω δηλώσει σε προγενέστερη ευκαιρία ότι τέτοιες εκδόσεις  στο μέλλον δεν θα πραγματοποιηθούν. Και συμφωνήσαμε και με την ευρωστατιστική υπηρεσία να πάψουν να αφαιρούνται από το χρέος, έτσι ώστε να σταματήσει επιτέλους αυτή η συζήτηση σχετικά με την αξιοπιστία των ελληνικών στοιχείων.
      Θα αναπροσαρμοστεί, λοιπόν, μερικές μονάδες το χρέος το έτος 2000 και 2001 και θα μειωθεί τα επόμενα χρόνια παραμένοντας στους ίδιους μεσοπρόθεσμους στόχους για το 2004, 2005 και εφεξής, όπως περιγράφει το πρόγραμμα σταθερότητας και σύγκλισης.
      Θέλω επίσης να δηλώσω ότι οι τροποποιήσεις αυτές, οι οποίες θα γίνουν σε συμφωνία με τους νέους κανόνες της Ευρωπαϊκής Στατιστικής Υπηρεσίας, δεν μεταβάλλουν καθόλου και δεν αλλάζουν το πρόγραμμα σταθερότητας, το οποίο έχει εγκριθεί από το EKOFIN και από την Ευρωπαϊκή Ένωση.
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, σας παρακαλώ να κλείσετε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, θέλω να κλείσω αναφέροντας και πάλι ότι οι διαρκείς καταγγελίες και η έλλειψη θέσεων δεν διαμορφώνουν πολιτική. Απλώς και μόνο σκοπεύουν στο να διαμορφώσουν μία αίσθηση αδιεξόδου στην ελληνική κοινωνία, έτσι ώστε ενδεχομένως να προετοιμαστεί το έδαφος για σκληρές μεθοδεύσεις σε βάρος των κοινωνικών δαπανών και σε βάρος των εργαζομένων.
      Εμείς προχωρούμε με καθαρές λύσεις, με διαφανείς διαδικασίες, έτσι ώστε με την οικονομική μας πολιτική να κατοχυρώσουμε αυτά που πετύχαμε και να διεκδικήσουμε νέους στόχους στο μέλλον.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Απόστολος Κακλαμάνης): Ο Πρόεδρος της Κυβερνήσεως κ. Κωνσταντίνος Σημίτης έχει το λόγο.
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, ο Αρχηγός της Αξιωματικής Αντιπολίτευσης στην ομιλία του αναφέρθηκε στις διάφορες διεθνείς εκθέσεις, οι οποίες κατ’ αυτόν παρουσιάζουν την κατάσταση στην Ελλάδα με πολύ μελανά χρώματα. Και ανέφερε μεταξύ άλλων την έκθεση του ΟΟΣΑ για την Ελλάδα, η οποία δεν έχει δημοσιευθεί ακόμα από τον ΟΟΣΑ. Η επίκληση βεβαίως της έκθεσης από τον κ. Καραμανλή μου δίνει το δικαίωμα να αναφερθώ και εγώ σ’ αυτήν σύμφωνα με το κείμενο που έχει δοθεί στην Κυβέρνηση.
      Τι λέει ως γενική διαπίστωση η έκθεση του ΟΟΣΑ; Σας διαβάζω: «Η οικονομική επίδοση της Ελλάδας στο δεύτερο ήμισυ της δεκαετίας του 1990 υπήρξε αξιοσημείωτη για την ισχυρή αύξηση της παραγωγικότητας και την ισχυρή οικονομική μεγέθυνση, που υποβοηθήθηκε από την απελευθέρωση των αγορών, αγαθών και χρηματοοικονομικών υπηρεσιών». 
      Υπήρξε, λοιπόν, αξιοσημείωτη εξέλιξη κατά τον ΟΟΣΑ, αλλά ο κ. Καραμανλής βεβαίως το αποσιωπά. Η έκθεση κάνει θετική αναφορά για το ρυθμό μεγέθυνσης της οικονομίας, που το 2001 έφθασε το 4,1% -διαπιστώνει ο ΟΟΣΑ- όσο δηλαδή και το 2000. Και αυτό αποσιωπάται.
      Η ανάπτυξη της οικονομίας το 2001 εξηγείται ότι προήλθε κυρίως από την εγχώρια ζήτηση ενισχυόμενη από τα χαμηλά ονομαστικά και πραγματικά επιτόκια, τις εισροές πόρων λόγω του Κοινοτικού Πλαισίου Στήριξης και τις προετοιμασίες για τους Ολυμπιακούς Αγώνες. Οι ίδιοι παράγοντες θεωρείται ότι θα λειτουργήσουν για το 2002, όπου αναμένεται αύξηση 3,5% του Ακαθάριστου Εγχώριου Προϊόντος, με ένα 4,25% για το 2003. Και αυτό αποσιωπάται.
      Ο ΟΟΣΑ σαφώς σημειώνει ότι η Ελλάδα βρίσκεται σε μία ξεχωριστή φάση ανάπτυξης σε σχέση με τον ευρωπαϊκό περίγυρό της. Η οικονομική ανάπτυξη –διαπιστώνει ο ΟΟΣΑ- οδήγησε σε μείωση της ανεργίας. Επισημαίνει θετική εξέλιξη στην παραγωγικότητα της εργασίας.
      Επισημαίνει ότι οι επενδύσεις που έγιναν στο δεύτερο ήμισυ της δεκαετίας του ’90 αύξησαν το πάγιο κεφάλαιο και κατά συνέπεια το επίπεδο δυνητικής αύξησης του προϊόντος της οικονομίας. 
      Κρίνονται θετικά οι μεταρρυθμίσεις που δρομολογήθηκαν στην αγορά εργασίας και αναγνωρίζεται ότι το εκπαιδευτικό επίπεδο έχει βελτιωθεί σημαντικά. 
      Βεβαίως η έκθεση του ΟΟΣΑ περιέχει και άλλες διαπιστώσεις. Παραδείγματος χάριν σημειώνεται ότι η δημοσιονομική πολιτική έχει γίνει λιγότερο φιλόδοξη, δηλαδή δεν είναι τόσο περιοριστική όσο απαιτείται σε μια έντονη φάση της οικονομίας. Αλλά εγώ θέλω να διαπιστώσω, να μην ανασύρουμε ό,τι μας αρέσει και να μη δημιουργούμε ψευδείς εικόνες.
      Ένα άλλο παράδειγμα ψευδούς εικόνας και αυθαίρετης ερμηνείας των στοιχείων είναι το θέμα, εάν η Ελλάδα όπως ακούσαμε σε σχέση με τα τρόφιμα είναι από τις ακριβότερες χώρες της Ευρώπης. Τι λέει η EUROSTAΤ; Η Ελλάδα είναι από τις πλέον φτηνές χώρες της Ευρώπης και σε πολλές περιπτώσεις η φθηνότερη και μάλιστα σε αγαθά ευρείας κατανάλωσης όπως το κρέας και το ψωμί, τις συγκοινωνίες, τα καύσιμα κίνησης και θέρμανσης, τα ηλεκτρικά είδη, τα ενοίκια καθώς και πολλά άλλα. Το ηλεκτρικό για οικιακή κατανάλωση είναι από τα φτηνά στην Ευρωπαϊκή Ένωση.
      Πράγματι, είδε μια έρευνα το φως της δημοσιότητας και δημοσιεύτηκε στις εφημερίδες, η οποία έρευνα αφορά δέκα προϊόντα που θεωρεί ότι είναι βασικά για τους καταναλωτές. Ε, σ΄ αυτήν την έρευνα περιέχονται μεταξύ άλλων και τα εξής προϊόντα: Η σοκολάτα Mars, τα κόρν-φλέικς και η κόκα κόλα. Ε, δεν καθορίζουν αυτά τη δίαιτα του ελληνικού πληθυσμού και ο κ. Καραμανλής το ξέρει πολύ καλά. 
      (Χειροκροτήματα από την πτέρυγα του ΠΑΣΟΚ)
      Οι δραστηριότητες που έχουν σχέση με την Ευρωπαϊκή Ένωση αφορούν το τεράστιο ποσοστό των δραστηριοτήτων της ελληνικής οικονομίας και του κράτους. Σχεδόν τα πάντα έχουν κάποια σχέση με την Ευρωπαϊκή Ένωση.
      Ο κάθε καλόπιστος παρατηρητής θα μπορεί με απλή λογική να συναγάγει ότι λόγω αυτού του μεγάλου εύρους των σχέσεων θα υπάρχουν θέματα προς διευκρίνιση, θέματα με διαφορετικές εκτιμήσεις και αντιλήψεις και ως εκ τούτου, επειδή η Ευρωπαϊκή Ένωση δεν συμπίπτει  κάθε φορά με τις εκτιμήσεις της Ελλάδας να υπάρχει μια αλληλογραφία, όπως υπάρχει. Ανταλλάσσονται κατ’ έτος χιλιάδες επιστολές ανάμεσα στις διάφορες υπηρεσίες και δεν πρέπει να ανασύρουμε τη μια ή την άλλη επιστολή η οποία πολύ σωστά επισημαίνει ένα πρόβλημα το οποίο υπάρχει ανάμεσα στις σχέσεις και να κάνουμε αυτό το πρόβλημα ως ένα κεντρικό πρόβλημα, το οποίο δημιουργεί τεράστιες δυσκολίες ή αναιρεί ολόκληρη την πολιτική όπως ακούσαμε. 
      Στην επιστολή του κ. Μπαρνιέ έχω απαντήσει. Είμαστε σε στενή επαφή με την Ευρωπαϊκή Ένωση και η επιστολή του κ. Μπαρνιέ θέτει γνωστά θέματα που αφορούν συμβάσεις που προηγήθηκαν των μέτρων που έλαβε η Κυβέρνηση. 
      Η ανεπάρκεια των μελετών υπήρξε ένα από τα σοβαρότερα προβλήματα κατά την εκκίνηση του Β΄ Πλαισίου Στήριξης το 1994. Επί Νέας Δημοκρατίας…
      ΑΡΙΣΤΟΤΕΛΗΣ ΠΑΥΛΙΔΗΣ: Η Νέα Δημοκρατία πάλι!
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Η Νέα Δημοκρατία πάλι. Βεβαίως η Νέα Δημοκρατία!
      ΓΕΩΡΓΙΟΣ ΑΛΟΓΟΣΚΟΥΦΗΣ: Τώρα τι φταίει και δεν προχωρούμε;
      ΠΡΟΕΔΡΟΣ (Απόστολος Κακλαμάνης): Παρακαλώ μη διακόπτετε και προκαλείτε απαντήσεις.
      Παρακαλώ, κύριε Πρωθυπουργέ, συνεχίστε.
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης):. Πρέπει να έχετε γνώση που δεν την έχετε, του ιστορικού χρόνου. Ο ιστορικός χρόνος σημαίνει ότι τα προβλήματα μιας χώρας έχουν τις ρίζες τους βαθιά πίσω στο χρόνο.
      ΜΙΛΤΙΑΔΗΣ ΕΒΕΡΤ: Έχετε εσείς του αορίστου.
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Και ό,τι δεν έγινε για πάρα πολλά χρόνια δεν γίνεται από τη μια μέρα στην άλλη.
      Εγώ, επειδή με διακόπτετε, θέλω να αναφερθώ, κυρίες και κύριοι συνάδελφοι, -γιατί με προτρέπουν οι συνάδελφοι της Νέας Δημοκρατίας- σε ένα παράδειγμα. Στη Μεγάλη Βρετανία το σύστημα προσλήψεων στο δημόσιο εισήχθη στη δεκαετία του 1860. Το 1860 έγιναν στη Μεγάλη Βρετανία διαγωνισμοί για να προσληφθούν οι υπάλληλοι.
      Στην Ελλάδα όπως ξέρετε, αυτό έγινε εν έτη 1995, δηλαδή μετά από 120 χρόνια. Πέστε, καθυστέρησε το ΠΑΣΟΚ από το 1981 μέχρι το 1995. Αλλά διερωτώμαι εγώ: Από το 1945 που ήταν η Δεξιά στην Κυβέρνηση μέχρι το 1981, τριάντα έξι χρόνια τι έκανε για να μην υπάρξει κομματικό κράτος;
      (Διαμαρτυρίες από την πτέρυγα της Νέας Δημοκρατίας)
      Λοιπόν, υπάρχει ιστορικός χρόνος. Τα προβλήματα έχουν τη ρίζα τους στο χρόνο, είπα πριν, και μην ξεχνάτε ότι από το 1945 και μετά τουλάχιστον ήσασταν εσείς στη διακυβέρνηση της χώρας και εσείς δημιουργήσατε τις προϋποθέσεις της υστέρησης.
      (Διαμαρτυρίες από την πτέρυγα της Νέας Δημοκρατίας)
      Είπα, λοιπόν, πριν ότι πάρθηκαν μια σειρά από μέτρα και τα μέτρα αυτά πραγματοποίησαν ένα άλμα. Πώς λύσαμε τα προβλήματα; 
      Καταρτίσαμε ειδικό σχέδιο δράσης για τον εκσυγχρονισμό του συστήματος παραγωγής των δημοσίων έργων. Βάλαμε σε εφαρμογή ένα εκτεταμένο πλέγμα μεταρρυθμίσεων και δράσεων όπως η θεσμοθέτηση του ΕΣΠΕΛ, η σύσταση μεικτής επιτροπής καθοδήγησης, η εφαρμογή αναλυτικών τεχνικών δελτίων, η δημιουργία νέων φορέων υλοποίησης και η προώθηση σημαντικών νομοθετικών ρυθμίσεων στο σύστημα παραγωγής δημοσίων έργων. 
      Επιπρόσθετα, λάβαμε ειδικές πρωτοβουλίες αυστηρότερου χαρακτήρα, ακόμη και την περικοπή των έργων στις περιπτώσεις εκείνες που διαπιστώνονται σοβαρά προβλήματα. Έτσι καταπολεμήσαμε αποτελεσματικά το φαινόμενο των υπερβολικών εκπτώσεων κατά τη διαδικασία των έργων. 
      Χαρακτηριστικά αναφέρω ότι η μέση έκπτωση στη διάρκεια του Β΄ Κοινοτικού Πλαισίου Στήριξης υποχώρησε κατά τριάντα ποσοστιαίες μονάδες και κυμαίνεται στο 24% σήμερα. 
      Περιορίσαμε δραστικά την απόκλιση κόστους μεταξύ αρχικού σχεδιασμού και εκτέλεσης. Οι οικονομικές υπερβάσεις υποτριπλασιάστηκαν στη διάρκεια του Β΄ Κοινοτικού Πλαισίου Στήριξης. Βελτιώσαμε θεαματικά και την ποιότητα των παραγομένων έργων όπως αποδεικνύεται από τις εκθέσεις του ΕΣΠΕΛ. Το σύνολο, παραδείγματος χάρη, των σιδηροδρομικών έργων για τα οποία γίνεται λόγος τελευταία, κατατάσσονται στην πρώτη κατηγορία σύμφωνα με τους ελέγχους αυτούς, δηλαδή έργα τα οποία είναι πάρα πολύ καλής ποιότητας.
      Οι μεταρρυθμίσεις αυτές έφεραν και θετικά αποτελέσματα στον τομέα των σιδηροδρόμων που αναφέρθηκα. Από τους ελέγχους που διενήργησαν προσφάτως οι υπηρεσίες της Ευρωπαϊκής Ένωσης στην ΕΡΓΟΣΕ δεν έχουν εντοπιστεί ελλείψεις, αστοχίες μελετών μετά το 1997 ούτε και συναφείς υπερβάσεις κόστους σε αντίστοιχες συμβάσεις έργων. 
      Είπε ο κ. Χριστοδουλάκης ότι επιδιώκουμε και την απορρόφηση του τελευταίου ευρώ από το Β΄ Κοινοτικό Πλαίσιο Στήριξης και θα το πετύχουμε.
      Όσον αφορά το Γ΄ Κοινοτικό Πλαίσιο Στήριξης, τα 2/3 του συνολικού προϋπολογισμού του Γ΄ Κοινοτικού Πλαισίου Στήριξης έχουν προκηρυχθεί και το 20% του Γ΄ Κοινοτικού Πλαισίου Στήριξης έχει αρχίσει να εκτελείται. 
      Και δεν είναι αλήθεια ότι την Πέμπτη κάνουμε εκτάκτως ένα Υπουργικό Συμβούλιο επειδή υπήρξε η επιστολή του κ. Μπαρνιέ. Εξετάζουμε στο Υπουργικό Συμβούλιο σε τακτά χρονικά διαστήματα, κάθε τριμηνία και κάθε τετραμηνία –και όποιος θέλει μπορεί να το διαπιστώσει- την πορεία του Γ΄ Κοινοτικού Πλαισίου Στήριξης. Και αυτή ήταν η συνεδρίαση την οποία είχαμε προβλέψει την Πέμπτη της περασμένης εβδομάδας και αναβάλαμε γι’ αυτήν την Πέμπτη διότι θέλαμε να κάνουμε μια πληρέστερη παρουσίαση. 
      Αναφέρθηκε ο κ. Χριστοδουλάκης στο θέμα του δημοσίου χρέους και της κριτικής των διεθνών οργανισμών.
      Θέλω να τονίσω, κυρίες και κύριοι, ότι τα δημοσιονομικά της Ελλάδας έχουν βελτιωθεί σημαντικά τα τελευταία χρόνια. Αυτό είναι ένα συμπέρασμα που συνεχώς επαναλαμβάνουν όλοι οι διεθνείς οργανισμοί. Με όποια μέθοδο και αν υπολογιστεί το δημόσιο χρέος ή το δημοσιονομικό ισοζύγιο, η σύγκριση με το παρελθόν δείχνει ξεκάθαρα τη θετική μας πορεία. Για παράδειγμα, κάποιος μπορεί να μην επιθυμεί να χρησιμοποιεί τα μεγέθη της γενικής κυβέρνησης που χρησιμοποιεί η Ευρωπαϊκή Στατιστική Υπηρεσία και να επιλέξει το στενό ορισμό της κεντρικής κυβέρνησης. Πάλι η πρόοδος στα μεγέθη αυτά είναι εμφανής.
      Κατά συνέπεια οι ισχυρισμοί της Νέας Δημοκρατίας για πλασματικούς προϋπολογισμούς και μαύρες τρύπες είναι αστήρικτοι. Πιο συγκεκριμένα το δημόσιο χρέος μειώνεται, δεν αυξάνεται δεν μένει στάσιμο. Κατά συνέπεια όλες οι εκθέσεις των διεθνών οργανισμών αποδεικνύουν ότι οι ισχυρισμοί της Νέας Δημοκρατίας για υπερχρέωση της χώρας δεν είναι αληθείς. Βεβαίως οι διεθνείς οργανισμοί κάνουν μια επισήμανση: Το χρέος έχει μειωθεί με αργό ρυθμό σε σχέση με το ρυθμό μείωσης που πέτυχαν οι άλλες χώρες. Αυτό είναι αλήθεια. Η Κυβέρνηση συμφωνεί. Και αυτό γιατί τα τελευταία έξι χρόνια εκσυγχρονίζουμε τις ένοπλες δυνάμεις και κάνουμε μια τεράστια επένδυση για την ασφάλεια της χώρας. Αυτό δεν χρειάστηκε να το κάνουν οι άλλες χώρες. Εμείς έχουμε το υψηλότερο ποσοστό δαπανών για την εθνική άμυνα στην Ευρωπαϊκή Ένωση. Έχει αντίρρηση η Νέα Δημοκρατία σε αυτές τις επενδύσεις; 
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΟΣ (Απόστολος Κακλαμάνης): Σας παρακαλώ, κύριοι συνάδελφοι, κάντε ησυχία.
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Ταυτόχρονα ξεκινήσαμε και ολοκληρώνουμε την εξυγίανση των δημοσίων επιχειρήσεων. Σ’ αυτήν την προσπάθεια το κράτος ανέλαβε τα χρέη και συμμετείχε σε πολλές αυξήσεις μετοχικών κεφαλαίων γιατί δεν θέλουμε να υπάρξει κοινωνική δυστυχία. Η οικονομική μας πολιτική είναι μια αναπτυξιακή πολιτική. Μεγιστοποιούμε το ρυθμό οικονομικής μεγέθυνσης και συγχρόνως μειώνουμε το χρέος ως ποσοστό του ΑΕΠ. Η οικονομική μας πολιτική είναι συγχρόνως μια κοινωνική πολιτική. 
      Τέλος κοίταξα αυτό το φυλλάδιο, κύριε Καραμανλή. Είδα μετά μεγάλης απορίας ότι έχετε την πορεία της ασφαλιστικής μεταρρύθμισης της Νέας Δημοκρατίας η οποία καταλήγει με τη διαπίστωση «είσοδος της Ελλάδας στην ΟΝΕ». Δηλαδή η Νέα Δημοκρατία κατά το φυλλάδιο έβαλε την Ελλάδα στην ΟΝΕ. Δηλαδή ξεχνά ότι απορρίφθηκαν δύο αποτυχημένα προγράμματα σύγκλισης. 
      (Θόρυβος και διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΟΣ (Απόστολος Κακλαμάνης): Σας παρακαλώ επιτέλους!
      Μα είναι σοβαρά πράγματα αυτά; Μπορεί να διακόπτει ο καθένας; Σεβαστείτε τις διαδικασίες.
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Οι κύριοι της Νέας Δημοκρατίας, δεν έχουν αυτογνωσία και χρειάζεται κάποια αυτογνωσία. 
      Ο κ. Καραμανλής πριν αναφέρθηκε στην ομιλία στις Κορυσχάδες και διαμαρτυρήθηκε γιατί εγώ είπα…
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΟΣ (Απόστολος Κακλαμάνης): Κύριε συνάδελφε εκ Ρεθύμνης σας παρακαλώ θερμότατα. Έχετε Αρχηγό ο οποίος σας εκφράζει. Μη με αναγκάσετε να κάνω άλλα σχόλια.
      ΙΩΑΝΝΗΣ ΚΕΦΑΛΟΓΙΑΝΝΗΣ: Εγώ έχω αυτογνωσία, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Δεν είναι σωστό να διακόπτετε συνεχώς τον Πρωθυπουργό και οποιονδήποτε είναι στο Βήμα.
      ΙΩΑΝΝΗΣ ΚΕΦΑΛΟΓΙΑΝΝΗΣ: Δεν τον διέκοψα.
      ΠΡΟΕΔΡΟΣ (Απόστολος Κακλαμάνης): Δεν είναι σωστό και το ξέρετε. Σαράντα χρόνια είστε εδώ μέσα.
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Είπα στην ομιλία μου στις Κορυσχάδες ότι η δημοκρατία ολοκληρώθηκε στην Ελλάδα με την έλευση του ΠΑΣΟΚ το 1981 και το εξήγησα αυτό με πολλές αναφορές στην ιστορία και στο τι συνέβη μετά. Ο κ. Καραμανλής σήμερα είπε ότι ο Κωνσταντίνος Καραμανλής εμπέδωσε την καλύτερη δημοκρατία που γνώρισε η χώρα.
      Εγώ θέλω να τον ρωτήσω αν το 1974 έπαψε ο διχασμός των πολιτών. Αμφιβάλλετε ότι υπήρχε διχασμός των πολιτών; Εδώ έχω ένα έγγραφο. «Ελληνική Χωροφυλακή. Διεύθυνση Χωροφυλακής Κεφαλληνίας. Γραφείο Ασφάλειας. Εκδηλώσεις Πολιτιστικού Συλλόγου Νέων Σκάλας Κεφαλληνίας για τον εορτασμό της Πρωτομαγιάς 1978. Αναφέρω τα κατωτέρω προς ενημέρωση σχετικά με εκδήλωση που πραγματοποίησε ο ανωτέρω σύλλογος για τον εορτασμό της Πρωτομαγιάς του 1978.
      Προς τούτο κάλεσε τον καθηγητή της Παντείου Κωνσταντίνο Σημίτη, ο οποίος στο ύπαιθρο και έξω από το καφενείο των προέδρων της Κοινότητας Σκάλας μίλησε τη 1-5-1978, ώρα 18.10΄, ενώπιον ακροατηρίου εκ τριάντα πέντε περίπου ατόμων, τα οποία ανήκαν κατά την πλειοψηφία τους στο ΠΑΣΟΚ. Στην ομιλία του ανεφέρθη στο θέμα του Αιγαίου και στις επικείμενες κοινοτικές και δημοτικές εκλογές. Η ομιλία τελείωσε 19.15΄, ουδέν σύνθημα ερίφθη και οι συγκεντρωθέντες διελύθησαν ησύχως».
      (Χειροκροτήματα από την πτέρυγα του ΠΑΣΟΚ)
      Έχω εδώ ένα έγγραφο Ελληνική Δημοκρατία, Ελληνική Χωροφυλακή, Διοίκησις Χωροφυλακής Χανίων, Γραφείο Εθνικής Ασφαλείας, το οποίο κοινοποιείται στο Αρχηγείο Χωροφυλακής, Διεύθυνση Αστυνομίας Ασφαλείας, Τμήμα Εθνικής Ασφαλείας Αθήνας. «Επιθεώρησον Χωροφυλακή ενταύθα. Ανωτέρω Διεύθυνση Χωροφυλακής Κρήτη, Γραφείο Ασφαλείας, Υπηρεσία Γενικής Ασφαλείας Αθηνών». Το θέμα του εγγράφου αυτού, το οποίο δεν σας διαβάζω, είναι «πραγματοποιηθείσα ομιλία του καθηγητού κ. Κωνσταντίνου Σημίτη».
      Έχω ένα έγγραφο της Ελληνικής Δημοκρατίας, Ελληνική Χωροφυλακή, Διεύθυνση Χωροφυλακής Τριφυλίας. Όλα το 1978, κυρίες και κύριοι. Γραφείο Εθνικής Ασφαλείας το οποίο κοινοποιείται στις διάφορες Ασφάλειες ανά τη χώρα. «Διάλεξη του καθηγητού της Παντείου Σχολής Σημίτη Κώστα». 
      (Θόρυβος στην Αίθουσα – Κωδωνοκρουσίες)
      Υπάρχει μία ενδιαφέρουσα παρατήρηση της Ασφάλειας «δεν είναι καθηγητής ελληνικού πανεπιστημίου».
      Υπάρχει ακόμα ένα έγγραφο της Ελληνικής Χωροφυλακής, Διοίκηση Χωροφυλακής Λαμίας «δραστηριότης συλλόγων σπουδαστών Φθιώτιδος» όπου πάλι σημειώνεται ότι «ο καθηγητής του Πανεπιστημίου Αθηνών Σημίτης ανεφέρθη στην ΕΟΚ κλπ.»
      Και έχω επίσης, μεταξύ άλλων, γιατί θα μπορούσα να έχω και άλλα, Ελληνική Χωροφυλακή, Διεύθυνση Χωροφυλακής Τρικάλων, Γραφείο Εθνικής Ασφαλείας 19 Απριλίου 1977, όπου «ομιλίες στον κινηματόγραφο Απόλλων στις 17-4-1977 του καθηγητού Σημίτου Κωνσταντίνου». Είναι τα ίδια. Στο τέλος υπάρχει και η εξής ωραία παρατήρηση. «Μετά το τέλος της ομιλίας του υπεβλήθησαν υπό ακροατών σχετικές ερωτήσεις και εδόθησαν υπ’ αυτού απαντήσεις χωρίς να δημιουργηθεί τι το επιλήψιμον». 
      (Χειροκροτήματα από την πτέρυγα του ΠΑΣΟΚ)
      Εγώ θέλω να αφιερώσω αυτό το πρώτο χαρτί –γιατί πιστεύω ότι έχει κάποια ιστορική αξία- στον κ. Καραμανλή. Το θέμα είναι τι θα του αφιερώσω. Να πω στον κ. Καραμανλή να γνωρίζει ότι οι πολίτες που δεν είχαν συγγενείς στη Νέα Δημοκρατία είχαν άλλη μεταχείριση; Ίσως αυτό να ήταν σκληρό. Γι’ αυτό θα γράψω στον κ. Καραμανλή, Αρχηγό της Αξιωματικής Αντιπολίτευσης, για να θυμηθεί το παρελθόν του.
      (Χειροκροτήματα από την πτέρυγα του ΠΑΣΟΚ)
      Και για να κλείσω τη δευτερολογία μου θέλω να πω ότι θέλουμε τη σύγκλιση όλοι οι Έλληνες. Γι’ αυτό χρειάζεται να δουλέψουμε με σοβαρότητα, με μεθοδικότητα και μέτρο, χρειάζεται κριτική με πρόταση, κυρίες και κύριοι, χρειάζονται απόψεις που δεν είναι μονάχα καταγγελίες. Η Ελλάδα απαιτεί θετική στάση. Η Ελλάδα προχωρεί με θετική στάση, η Ελλάδα προχωρεί με δημιουργικότητα. Η Ελλάδα δεν προχωρεί με την άρνηση. Γι’ αυτό έχει δυσκολίες η Ελλάδα, γιατί υπάρχει πολλή άρνηση και δεν υπάρχει θέληση για σύνθεση, συνεργασία, ομοψυχία, δημιουργία. Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας κ. Κωνσταντίνος Καραμανλής έχει το λόγο.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι, με προσοχή άκουσα τον κύριο Πρωθυπουργό.
      Να ξεκινήσουμε από τα στοιχειωδώς σοβαρά που είπε. 
      Περί διεθνών οργανισμών κατ’ αρχήν. Εγώ δεν αμφισβητώ ότι μπορεί να έχουν και κάποιες θετικές αναφορές. Αλλά γιατί αυτή η αλλεργία, να αποσιωπούμε τις αρνητικές; Μας διαβάσετε σχεδόν ολόκληρη την προέκθεση του ΟΟΣΑ, αλλά δεν μας είπατε: λέει ή δεν λέει για κρυφό χρέος και μάλιστα υπέρογκο; Ψέματα λέει ο ΟΟΣΑ; Να μας το πείτε εδώ. Σας θέτουμε ερωτήματα και έρχεστε εδώ και κάνετε εύκολη μικροπολιτική ομιλία. Λέει ψέματα ο ΟΟΣΑ; Υπάρχει κρυφό χρέος; Το ξέρουν όλοι. Μόνο εσείς το αρνείστε.
      (Χειροκροτήματα από την πτέρυγα της Νέας Δημοκρατίας)
      Ακούστηκε η δικαιολογία για την επιστολή Μπαρνιέ. Η επιστολή Μπαρνιέ –δεν θέλω να γίνομαι μάντης κακών- κινδυνεύει να μας οδηγήσει σε ένα νέο και χειρότερο Κτηματολόγιο. Και έρχεστε σήμερα και τι μας λέτε; Δεν μας απαντάτε γιατί την κρύβετε, την έχετε καταχωνιάσει ενάμιση μήνα. Το μόνο που μας λέτε είναι: «Δεν πρέπει να ανασύρουμε την κάθε επιστολή». Πρώτον, από πού και ως πού είναι η «κάθε επιστολή»; Δεύτερον, από πού και ως πού είναι δική σας ιδιοκτησία; Αναφέρεται σε χρήματα που αφορούν τον Ελληνικό Λαό, σε δημόσιο χρήμα και σε χρήμα που έρχεται από την Ευρωπαϊκή Ένωση για τους Έλληνες πολίτες. 
      Αντί, λοιπόν, να μας παροτρύνετε να μην ανασύρονται και να μην ανασύρουμε επιστολές, να προσέχετε εσείς να μη διασύρετε τη χώρα, κύριε Σημίτη, γιατί αυτό κάνετε με τις επιλογές σας.
      (Χειροκροτήματα από την πτέρυγα της Νέας Δημοκρατίας)
      Δηλαδή εδώ παρακολουθούμε ένα θέατρο του παραλόγου. Ψέματα λέει ο ΟΟΣΑ, ψέματα το Διεθνές Νομισματικό Ταμείο, ψέματα λέει ο Μπαρνιέ, ψέματα λέει η Κομισιόν, ψέματα λέει η Νέα Δημοκρατία, ψέματα το Κομουνιστικό Κόμμα Ελλάδας, ψέματα ο Συνασπισμός, ψέματα οι Βουλευτές του ΠΑΣΟΚ, που σας επικρίνουν. Μόνο εσείς λέτε αλήθεια! Ε, δεν σας πιστεύει κανένας πια.
      (Χειροκροτήματα από την πτέρυγα της Νέας Δημοκρατίας)
      Σας έθεσα συγκεκριμένα ερωτήματα και απάντηση δεν πήρα. 207 σελίδα, Έκθεση του Διοικητή της Τράπεζας της Ελλάδος. Λέει ή δεν λέει αλήθεια; Γιατί δεν απαντάτε; Μιλούσατε για πλεόνασμα και μένει, στην 207 σελίδα, στο 4,5% το έλλειμμα; Για την ΕΡΓΟΣΕ τι είπατε; Δεν άκουσα να πείτε τίποτα, όπως τίποτα δεν είπατε για το Κτηματολόγιο, για το Χρηματιστήριο, για την Ολυμπιακή Αεροπορία, για τη «SOFTEX», για το Σκαραμαγκά, για τη «ROM – TELECOM», για τα ΚΑΕ, για μία σειρά από πράξεις κακές διαχειριστικά, που διατυμπανίστηκαν ως δήθεν μεγάλες διαρθρωτικές αλλαγές και δεν έγινε τίποτα. Γιατί δεν είχατε το στοιχειώδες θάρρος να απολογηθείτε και να πείτε «έκανα λάθος, έσφαλα»; Και εμείς με μεγαλύτερη συμπάθεια θα σας δούμε τότε, γιατί θα ξέρουμε ότι έχουμε απέναντί μας, έναν ειλικρινή συνομιλητή. Τι είναι αυτή η λογική να μας λέτε ότι «όλα πάνε καλά»; Κοροϊδεύετε τον εαυτό σας, όχι εμάς. 
      Παρακολουθούν οι πολίτες σήμερα  από την τηλεόραση. Τι εικόνα αποκομίζουν από έναν Πρωθυπουργό, που προσπαθεί με νύχια και με δόντια να εξωραΐσει και να ωραιοποιήσει πράγματα, που δεν πιστεύει ούτε η Κοινοβουλευτική του Ομάδα;
      Κυρίες και κύριοι συνάδελφοι, ψεύδεται ο Πρωθυπουργός. Είναι βαρύ αυτό που λέω και με συγχωρείτε, αλλά ψεύδεται ο Πρωθυπουργός. Στην απαντητική του επιστολή προς τον αρμόδιο επίτροπο κ. Μπαρνιέ κάνει ειδική αναφορά στο πρόγραμμα του ΟΣΕ και λέει: «Θα ήθελα να επισημάνω ότι τα τρία έργα των σιδηροδρόμων αποτελούν χαρακτηριστικό παράδειγμα έργων που ξεκίνησαν σε περίοδο προγενέστερη των μεταρρυθμίσεων. Ως εκ τούτου ήταν αρκετά αρνητικά στοιχεία, για την εξάλειψη των οποίων έγιναν άλλωστε οι μεταρρυθμίσεις. Η ενεργοποίηση της ΕΡΓΟΣΕ το 1997 ήταν μία χαρακτηριστική πρωτοβουλία σε αυτήν την κατεύθυνση. Από τα στοιχεία των ελέγχων, που διενήργησαν πρόσφατα στην ΕΡΓΟΣΕ οι υπηρεσίες σας, φαίνεται ότι δεν έχουν εντοπισθεί ελλείψεις ή αστοχίες μελετών μετά το 1997, ούτε και συναφείς υπερβάσεις κόστους στις αντίστοιχες συμβάσεις έργων». 
      Τα στοιχεία, όμως, διαψεύδουν παταγωδώς τον κ. Σημίτη. Χαρακτηριστικό παράδειγμα το έργο της ΕΡΓΟΣΕ, Τιθορέα - Λιανοκλάδι - Σήραγγα Καλλιδρόμου, όπου η αρχική σύμβαση το 1997 ήταν 37,7 δισεκατομμύρια, το 1999 αναθεωρήθηκαν στα 44 δισεκατομμύρια και το 2002 δηλώνεται στη Βουλή ότι θα ανέλθει στα 190 δισεκατομμύρια.
      Είναι υπευθυνότητα Πρωθυπουργού αυτή; 
      ( Χειροκροτήματα από την πτέρυγα της Νέας Δημοκρατίας )
      (Στο σημείο αυτό ο Αρχηγός της Αξιωματικής Αντιπολίτευσης κ. Κωνσταντίνος Καραμανλής  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Μας λέτε, κύριε Πρωθυπουργέ, ότι η υλοποίηση των δράσεων του Γ΄ Κοινοτικού Πλαισίου Στήριξης προχωράει κανονικά. Το ίδιο ισχυρίστηκε και ο αρμόδιος Υπουργός στις 5 Φεβρουαρίου σε ερώτηση, που έγινε εδώ. Κατέθεσε μάλιστα στα Πρακτικά ότι οι εκταμιευθείσες πιστώσεις για το επιχειρησιακό πρόγραμμα του Υπουργείου Ανάπτυξης έφθαναν στο 30%. Πριν περάσουν δύο μήνες ο Ειδικός Γραμματέας Ανταγωνιστικότητας του ίδιου Υπουργείου έρχεται και τα διαψεύδει όλα αυτά, σημειώνοντας ότι το πραγματικό ποσοστό ανέρχεται μόλις στο 5%. Ποιος λέει αλήθεια και ποιος λέει ψέματα; Λέτε ψέματα μέσα στη Βουλή!
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Αρχηγός της Αξιωματικής Αντιπολίτευσης κ. Κωνσταντίνος Καραμανλής καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να φωτογραφηθεί το κείμενο 140-141)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρέδρος της Νέας Δημοκρατίας): Αποδίδετε τις όποιες ιδιαίτερες επιβαρύνσεις στις ανάγκες της Εθνικής Άμυνας. Δεν αμφισβητεί κανείς τις ειδικές ανάγκες προς αυτήν την κατεύθυνση, αλλά να μην το ψάχνουμε αυτό ως έωλη δικαιολογία. Θέλω να σας διαβάσω και κάτι ακόμα, που είναι τραγικά αποκαλυπτικό για την κατάσταση των δημοσίων οικονομικών, η οποία είναι τέτοια, που αδυνατεί ακόμα και για την κάλυψη υφισταμένων υποχρεώσεων.
      Ο ίδιος ο Γενικός Γραμματέας του Υπουργείου Οικονομικών ενημερώνει τη Γενική Διεύθυνση Εξοπλισμών του Υπουργείου Εθνικής Άμυνας ότι δεν μπορεί να χρηματοδοτήσει τα εξοπλιστικά προγράμματα, για τα οποία έχουν ήδη υπογράψει σύμβαση -για ραντάρ αντιπυροβολικού, ελικόπτερα CSAR, πυρομαχικά 105 μιλιμέτρ, ύψους περίπου 188 δισεκατομμυρίων δραχμών- λόγω έλλειψης πόρων. 
      Και διερωτάται κανείς: Αν συμβαίνουν –που συμβαίνουν- αυτά και σε άλλα Υπουργεία και σε άλλες υπηρεσίες, που χρωστούν σε προμηθευτές, σε εργολάβους, σε τράπεζες, σε ταμεία, πώς λειτουργεί και πώς θα μπορέσει να αναπτυχθεί η χώρα; Επίσημο έγγραφο της Κυβέρνησής σας είναι αυτό.
      (Στο σημείο αυτό ο Αρχηγός της Αξιωματικής Αντιπολίτευσης κ. Κωνσταντίνος Καραμανλής καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να φωτογραφηθεί το κείμενο σελ.143)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Τα λέω όλα αυτά, κυρίες και κύριοι συνάδελφοι, γιατί επιτέλους πρέπει να γίνει κατανοητό ότι απαιτείται σ’ αυτήν την Αίθουσα στοιχειώδης σεβασμός στους Έλληνες πολίτες. Τα τεχνάσματα παραπλάνησης δεν περνούν πια, ούτε οι διαχωριστικές γραμμές.
      Σας άκουσα και οφείλω να το πω ότι σας άκουσα με λύπη να εκτρέπεσθε και πάλι στο τέλος της ομιλίας σας με τα δήθεν τεχνάσματα κάνοντάς μου και αφιέρωση. Ευχαριστώ για την αφιέρωση.
      (Χειροκροτήματα από την πτέρυγα της Νέας Δημοκρατίας)
      Θα έλεγα μόνο ότι είναι ανάγκη το φυλλάδιο που σας δώσαμε να το διαβάσετε πιο προσεκτικά, αντί να βλέπετε μόνο την πρώτη σελίδα, γιατί τουλάχιστον θα σας δώσει κάποιες ιδέες, για να αντιμετωπίσετε ή να αρχίσετε να αντιμετωπίζετε ένα σοβαρό πρόβλημα. 
      Εδώ φθάνετε στο σημείο της ντροπής ένα χρόνο πριν να λέτε τα άκρως αντίθετα στο Ασφαλιστικό. Εμφανίζεστε ένα χρόνο μετά και λέτε «τη μέρα - νύχτα». Τα μαύρα έγιναν άσπρα και τα άσπρα έγιναν μαύρα. Και δεν έχετε την «τσίπα» να πείτε: «Μας συγχωρείτε, κάναμε λάθος. Πάρτε τα στοιχεία». Δεν λέτε ούτε αυτό. 
      (Χειροκροτήματα από την πτέρυγα της Νέας Δημοκρατίας)
      Αντίθετα, προσπαθείτε μάλιστα να πείτε ότι θα λύσετε το Ασφαλιστικό μεταθέτοντας τεράστια βάρη στα επόμενα τριάντα χρόνια και σε όλες τις γενιές. Αυτό ξέρετε τι αποκαλύπτει τελικά; Πέρα από τα ψέματα, γιατί τα ψέματα τα συνηθίσαμε. Αποκαλύπτει μια αδύναμη Κυβέρνηση και έναν αδύναμο Πρωθυπουργό, που δεν μπορεί να πει την αλήθεια. Αυτό είναι το δράμα που εμφανίζεται και στο Ασφαλιστικό και σε όλα τα άλλα μεγάλα θέματα.
      Κυρίες και κύριοι συνάδελφοι, έχω εδώ ένα απόσπασμα, που λέει: «Οι λαϊκιστές διαχωρίζουν την κοινωνία σε «εχθρούς» και σε «φίλους». Είναι ένα απόσπασμα από τον πρόλογο ενός βιβλίου με τον τίτλο «Λαϊκισμός και Πολιτική». Συγγραφέας του βιβλίου αυτού, το 1989, ήταν ο κ. Σημίτης. 
      Εγώ ερωτώ: Εφόσον έχετε βρει ως μοναδικό καταφύγιο πολιτικής παρουσίας τη διαρκή αναφορά σε διχαστικά μηνύματα στο παρελθόν, πώς να σας ονομάσουμε σήμερα, σύμφωνα με τον ορισμό που δίνετε, ότι οι λαϊκιστές διαχωρίζουν την κοινωνία σε εχθρούς και φίλους; Μήπως αυτό είναι το τελευταίο σκαλοπάτι του λαϊκισμού;
      (Παρατεταμένα χειροκροτήματα από την πτέρυγα της Νέας Δημοκρατίας)
      Δεν θέλω να κάνω μακρά αναφορά στις καθεστωτικές πρακτικές σας. Μη θυμίσω τι σημαίνει καθεστώς, όταν πλησιάζουν οι εκλογές, και πώς αντιμετωπίζει το χρηματιστήριο. Αλήθεια, δεν μου είπατε: πότε ήσασταν σοβαρός; Τώρα που λέτε ότι δεν μπορείτε να κάνετε πρόβλεψη και συστάσεις για επενδύσεις ή το 2000 τον Απρίλιο, που ενθαρρύνατε τους πάντες να βάζουν τα λεφτά τους, για να τα χάσουν μετά;
      (Χειροκροτήματα από την πτέρυγα της Νέας Δημοκρατίας)
      Δεν θέλω να μιλήσω διά μακρών για την αλαζονικά καθεστωτική πρακτική των παράνομων ελληνοποιήσεων. Θα πω μόνο ότι απεκαλύφθη –το ομολογήσατε εσείς πριν από λίγες μέρες σε συζήτηση, που έγινε εδώ με αφορμή ερώτηση από την πλευρά του ΚΚΕ ότι αστυνομικοί παρακολουθούν συνδικαλιστές. Εσείς το είπατε. Τι θέλετε λοιπόν; Να πάρω αυτά που είπατε προχθές στη Βουλή, να κάνω κι εγώ μια υπογραφή και να σας το δώσω ως αφιέρωση; Είναι σοβαρή  εικόνα αυτή;
      (Χειροκροτήματα από την πτέρυγα της Νέας Δημοκρατίας)
      Εγώ λέω να σοβαρευτούμε και να κλείσουμε με μια μικρή αναφορά στον ιστορικό χρόνο. Άκουσα τον Πρωθυπουργό να λέει: «Βαθιά πίσω στο χρόνο». Και υπέθεσα ότι εννοούσε είκοσι χρόνια ΠΑΣΟΚ. Αλίμονο! ’40; ’50; ’60; Και μετά τον ακούω να λέει «Στη Μεγάλη Βρετανία το 1860». Και εκεί, αλήθεια σας λέω, έπαθα πανικό. Αν νομίζετε ότι μπορείτε να προγραμματίσετε το κυβερνητικό σας έργο με τέτοιες λογικές, είστε πάρα πολύ γελασμένος. Οι δε αναφορές σας για διχασμό, επιτρέψτε μου να σας το πω ευθέως πια, προκαλούν θυμηδία. Δεν έχετε επιχειρήματα και προσπαθείτε να φορτώσετε στη Νέα Δημοκρατία και στο παρελθόν όλα τα δεινά. Πού θα φθάσει αυτή η κατάσταση, κύριε Σημίτη; Σε λίγο θα μας χρεώσετε τον Κολοκοτρώνη, τον Καραϊσκάκη, τον Μιαούλη, τον Κανάρη και πάλι δεν θα είστε ευχαριστημένος.
      (Χειροκροτήματα από την πτέρυγα της Νέας Δημοκρατίας)
      Εμείς λέμε ότι καταλαβαίνουμε την αδυναμία σας, καταλαβαίνουμε τα προβλήματα που υπάρχουν, καταλαβαίνουμε τον πανικό, την έλλειψη ψυχραιμίας. Όμως, για όσο διάστημα ακόμη είστε στην Κυβέρνηση, προσπαθήστε να συντονίσετε και να σοβαρέψετε την Κυβέρνησή σας. Προσπαθήστε να δείτε τα πραγματικά προβλήματα, προσπαθήστε να δείτε τα μεγάλα εθνικά θέματα. Και γνωρίζετε –σας το επισημαίνω και πάλι αυτό- ότι έχετε τη σπάνια πολυτέλεια να είναι απέναντί σας μια αντιπολίτευση, που είναι υπεύθυνη και στα μεγάλα θέματα στέκεται αρωγός σας.
      (Χειροκροτήματα από την πτέρυγα της Νέας Δημοκρατίας)
      Βεβαίως κριτικά! Δηλαδή, τι περιμένετε; Να σας πούμε «μπράβο», όταν κάνετε λάθη και παραλείψεις; Όταν βλάπτετε το δημόσιο συμφέρον, να σας πούμε και «μπράβο»; Όχι βέβαια!
       Όμως και το στόχο της ΟΝΕ στηρίξαμε, και τα εθνικά θέματα στηρίζουμε, και την ένταξη της Κύπρου στηρίζουμε και τη θέση μας για τον Ευρωστρατό στην ουσία σάς την επιβάλαμε. Τουλάχιστον, εκτιμήστε και αναγνωρίστε αυτό!
       (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Απόστολος Κακλαμάνης): Το λόγο έχει ο Υπουργός Μεταφορών και Επικοινωνιών κ. Χρήστος Βερελής.
      (Θόρυβος, διαμαρτυρίες)
      ΒΑΣΙΛΗΣ ΚΕΔΙΚΟΓΛΟΥ:…
      ΠΡΟΕΔΡΟΣ (Απόστολος Κακλαμάνης): Να μη γράφεται καμία διακοπή στα Πρακτικά.
      ΑΝΤΩΝΗΣ ΣΚΥΛΛΑΚΟΣ: Μα, κύριε Πρόεδρε, είναι και Αρχηγοί εδώ…
      ΠΡΟΕΔΡΟΣ (Απόστολος Κακλαμάνης): Θα σας εξηγήσω αμέσως. Κατά τον Κανονισμό, μετά τις αγορεύσεις των Αρχηγών και του  Υπουργού, δικαιούνται να μιλήσουν ένας ή δύο Υπουργοί.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Μα, άρχισαν οι δευτερολογίες τώρα.
      ΠΡΟΕΔΡΟΣ (Απόστολος Κακλαμάνης): Όχι, μπορεί να πρωτολογήσει. Δεν υπάρχει θέμα. 
      Παρακαλώ, κύριε Υπουργέ, για να ολοκληρωθεί η συζήτηση σε επίπεδο Αρχηγών όπως προβλέπεται, να μην εξαντλήσετε όλον το χρόνο.
      Ορίστε, έχετε το λόγο.
      ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, κύριοι συνάδελφοι, φανταστείτε αν παρακολουθεί κάποιος τα συμβαίνοντα σ΄ αυτήν τη χώρα μόνο από όσα παρουσιάζει μέσω της τηλεοράσεως αυτή η Αίθουσα και ιδιαίτερα από τα λεγόμενα της Νέας Δημοκρατίας τι θα έκανε. Θα πούλαγε αμέσως οποιεσδήποτε μετοχές είχε, δεν θα ταξίδευε με την Ολυμπιακή Αεροπορία, δεν θα χρησιμοποιούσε καθόλου τα συστήματα συγκοινωνιών αυτής της χώρας και δεν θα πατούσε βέβαια το πόδι του εδώ πέρα. Ευτυχώς που σε λίγη ώρα τελειώνει η συνεδρίαση και θα βγούμε έξω στον καθαρό αέρα για να δούμε ποια είναι η πραγματικότητα. Και η πραγματικότητα είναι διαφορετική. Δεν είναι μια χώρα στο χείλος της αβύσσου. Είναι μια χώρα η οποία κατέκτησε μια από τις είκοσι τέσσερις πρώτες θέσεις στην παγκόσμια οικονομία. 
      Είναι μια χώρα που εάν δεν είχε τη μεγάλη επιβάρυνση των εξοπλισμών που είναι περίπου το 3% του ΑΕΠ -πάνω από το μέσο όρο της Ευρωπαϊκής Ένωσης κατά τα τελευταία είκοσι χρόνια- αυτήν τη στιγμή θα είχε επιτύχει τη σύγκλιση. Αυτή είναι η πραγματικότητα αυτής της χώρας και αυτό δεν πρέπει να το ξεχνούμε.
      Ο Πρόεδρος της Νέας Δημοκρατίας ανέφερε μια σειρά θεμάτων, στα οποία θα ήθελα να του δώσω απαντήσεις και εξηγήσεις. Όμως δεν είναι πια σ’ αυτήν την Αίθουσα. Ελπίζω ότι οι συνεργάτες του θα το κάνουν!
      ΑΡΙΣΤΟΤΕΛΗΣ ΠΑΥΛΙΔΗΣ: Να τις δώσετε σ’ εμάς τις εξηγήσεις!
      ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Βεβαίως, κύριε Παυλίδη. Θα τις δώσω σ’ εσάς!
      Θα ξεκινήσω από τους σιδηροδρόμους. Θα σας πω, λοιπόν, ότι για πρώτη φορά εκατό χρόνια μετά το Χαρίλαο Τρικούπη γίνεται έργο στους σιδηροδρόμους σ’ αυτή τη χώρα. Πρόκειται για μεγάλο και συστηματικό έργο, που θα συνδέσει την Πάτρα με τα σύνορα με διπλές ηλεκτροκίνητες γραμμές. Είναι ένα έργο που το 2004 θα αποδώσει έναν προαστιακό σιδηρόδρομο διακόσια δέκα χιλιομέτρων, όπου –και σας αναφέρω μόνο ένα παράδειγμα- η Αθήνα θα συνδέεται με την Κόρινθο μέσα σε σαράντα οκτώ λεπτά!
      Θέλω να γίνω απολύτως συγκεκριμένος. Ο κ. Καραμανλής είπε ότι η «ΕΡΓΟΣΕ», η εταιρεία που ιδρύθηκε το 1997 προκειμένου να βελτιώσει το σύστημα παραγωγής σιδηροδρομικών έργων της χώρας, ενώ έπρεπε να απορροφήσει 720 δισεκατομμύρια δραχμές μέχρι το 2001, απορρόφησε μόνο 320 δισεκατομμύρια δραχμές.
      Ακούστε, λοιπόν, ποια είναι η αλήθεια, για να μη δημιουργούνται εντυπώσεις και για να έχετε μια ξεκάθαρη εικόνα! Το σύνολο του προγράμματος μέχρι το 2001 ήταν 453 δισεκατομμύρια δραχμές. Την 31η Δεκεμβρίου 2001 είχαν απορροφηθεί και τα 453 δισεκατομμύρια δραχμές. Εξ αυτών η «ΕΡΓΟΣΕ» απορρόφησε τα 320 δισεκατομμύρια δραχμές, διότι μπήκε στην παραγωγή των σιδηροδρομικών έργων ενάμιση χρόνο μετά την έναρξη του Β΄ Κοινοτικού Πλαισίου Στήριξης. 
      Αυτή είναι η πραγματικότητα! Πού βρέθηκαν τα 720 δισεκατομμύρια δραχμές; Οφείλετε να δώσετε μια εξήγηση και σ’ εμάς που σας ακούμε και στον ελληνικό λαό που θέλει να ενημερωθεί!
      Το δεύτερο που θα ήθελα να σας πω είναι ότι οι επιστολές Μπαρνιέ μιλούν για μια σειρά έργων, που έγιναν την περίοδο 1994 – 1996, αφού πρώτα είχαν μελετηθεί από τον Ο.Σ.Ε. Έχω δώσει συγκεκριμένες απαντήσεις. Θα σας δώσω την αλληλογραφία μου προς τον κ. Μπαρνιέ. Είμαστε σε μια εξαιρετική επικοινωνία με τις υπηρεσίες και πιστεύω ότι είναι μια άκρως αποκαλυπτική αλληλογραφία. 
      Σας αναφέρω, λοιπόν, ότι επί πενήντα εννέα έργων, τα οποία μελετήθηκαν και κατασκευάστηκαν -ή κατασκευάζονται- από την «ΕΡΓΟΣΕ» μετά το 1997 η μέση υπέρβαση δεν υπερβαίνει το 3,4%. Και μέσα σ’ αυτό το 3,4% εμπεριέχονται και τα απρόοπτα, τα οποία οφείλονται είτε σε αρχαιολογικά ευρήματα είτε σε αποφάσεις δικαστηρίων για απαλλοτριώσεις που είναι υψηλότερες απ’ αυτές που καθορίζονται από τους προϋπολογισμούς των έργων. Εάν αφαιρέσετε αυτά, η μέση υπέρβαση δεν υπερβαίνει το 1,1!
      Σας παραδίδω, λοιπόν, το σχετικό φάκελο μαζί με τις επιστολές προς τον κ. Μπαρνιέ. Μελετήστε τα! 
      (Στο σημείο αυτό ο Υπουργός Μεταφορών και Επικοινωνιών κ. Χρήστος Βερελής, καταθέτει για τα Πρακτικά τους προαναφερθέντες πίνακες, οι οποίοι έχουν ως εξής:
      (Να φωτογραφηθούν οι πίνακες και το κείμενο σελ. 153-164)
      ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Θα γίνουν και άλλες συζητήσεις. Είχαν γίνει συζητήσεις πριν από περίπου τρεις μήνες στη Βουλή με το 41α. Συζητήσαμε δύο ολόκληρες μέρες! Αλλά αυτές οι συζητήσεις δεν πρέπει να γίνονται επί ματαίω. Σ’ αυτές πρέπει να αποτυπώνονται τα πράγματα και να προχωρούμε παραπέρα. Εάν επανερχόμεθα παραμορφώνοντας διαρκώς αριθμούς, το μόνο που δημιουργούμε είναι σύγχυση, ανασφάλεια και αβεβαιότητα στον ελληνικό λαό. Δεν είναι αυτή η δουλειά μας! Πιστέψτε με, η δουλειά μας είναι να δίνουμε μια εντελώς διαφορετική εντύπωση.
      Στην ερώτησή της η Νέα Δημοκρατία αναφέρεται στην απελευθέρωση της αγοράς των τηλεπικοινωνιών. Μας λέει ότι δεν έχει γίνει παρά μια πλαστή απελευθέρωση αυτής της αγοράς. Μα, δεν διαβάζετε εφημερίδες; Δεν βλέπετε κάθε μέρα τεράστιες διαφημιστικές καταχωρίσεις για νέες εταιρείες, οι οποίες προσφέρουν υπηρεσίες σταθερής τηλεφωνίας; Δεν έχετε μάθει ότι μόνο το 2001 δεκάδες γενικών και ειδικών αδειών δόθηκαν για νέες εταιρείες; 
      Δεν έχετε δει ότι ο ΟΤΕ έχει πλέον ανταγωνιστές; Δεν γνωρίζετε ότι οι πολίτες αυτής της χώρας, οι καταναλωτές, μπορούν πλέον να επιλέγουν τηλεφωνική εταιρεία, να επιλέγουν τιμολόγια, υπηρεσίες, το σέρβις που επιθυμούν και πακέτα διαφόρων υπηρεσιών; Δεν μάθατε ότι το 2001 έγιναν διαγωνισμοί για την τρίτη γενιά αδειών κινητής τηλεφωνίας από τις οποίες το ελληνικό δημόσιο εισέπραξε 270 δισεκατομμύρια δραχμές με άψογες διαδικασίες μέσα σε μια πολύ δύσκολη διεθνή αγορά λόγω των λαθών που έγιναν στην Κεντρική Ευρώπη κατά την ίδια διαδικασία;
      Δεν έχετε μάθει ακόμη ότι αυτήν τη στιγμή γίνονται επενδύσεις λόγω αυτών ακριβώς των αδειών που μέχρι το 2005 θα υπερβούν τα 3 δισεκατομμύρια ευρώ και ότι θα έχουμε εξ αυτού του λόγου πάνω από δέκα χιλιάδες νέες θέσεις εργασίας; Αυτή είναι η κατάσταση στις τηλεπικοινωνίες σήμερα. Δεν έχετε διαβάσει στις εκθέσεις του ΟΟΣΑ ποιες είναι οι παρατηρήσεις τους για την απελευθέρωση της αγοράς, που δεν υπάρχει καμία παρατήρηση ή τις εκθέσεις της Ευρωπαϊκής Ένωσης για το λόγο αυτόν; Δεν ξέρετε ότι δόθηκε και τέταρτη άδεια κινητής τηλεφωνίας και ότι διαρκώς μειώνονται τα τιμολόγια και ότι υπάρχει πλέον ένας υγιέστατος ανταγωνισμός, από τον οποίον επωφελούνται οι καταναλωτές; 
      Γίνεται μία συζήτηση για τον ΟΤΕ. Το ελληνικό δημόσιο γνωρίζετε ότι έχει πλέον λιγότερο από το 41% αυτού του οργανισμού. Είναι ένας οργανισμός ο οποίος δεν πρέπει να διοικείται από το πολιτικό σύστημα. Ένας οργανισμός, ο οποίος πρέπει να διοικείται πλέον από τα όργανα διοίκησης, τα οποία εκλέγει η γενική συνέλευση. Ένας οργανισμός ο οποίος αυτήν τη στιγμή, ιδιαίτερα μετά τις αποφάσεις οι οποίες πάρθηκαν το 2001, κατέχει άδειες και δραστηριοποιείται στη Βουλγαρία, στα Σκόπια και την Αλβανία. Έχει ένα χώρο δραστηριότητας περίπου σε εβδομήντα εκατομμύρια πληθυσμό και έχει παραπάνω από δεκαοκτώ εκατομμύρια πελάτες. Τον εμπιστεύονται διεθνείς επενδυτικοί οίκοι. Έχει αναβαθμιστεί και έχει αυτήν τη στιγμή Α΄ τάξης δανειοληπτική ικανότητα. Είναι η μόνη εταιρία της Νοτιοανατολικής Ευρώπης που έχει καταφέρει αυτό το πράγμα, η μόνη και η μεγαλύτερη. 
      Τι θα ακούσει το Διεθνές Οικονομικό Σύστημα μέσα από αυτήν την Αίθουσα, όταν αναφερόμαστε σε κάποιες επενδύσεις, οι οποίες έγιναν κάποια στιγμή και οι οποίες δεν έχουν αποδώσει ακόμα αυτά τα οποία πρέπει να αποδώσουν και θα πρέπει να τα αποδώσουν. Όταν υπάρχουν δυσκολίες από κυβερνήσεις χωρών που υπάρχουν επενδύσεις του ΟΤΕ, διότι βρίσκονται αυτήν τη στιγμή σε μία μικροκομματική, ενδεχομένως, αντιπαλότητα σ’ αυτές τις προηγούμενες κυβερνήσεις σε αυτές τις χώρες και παίρνουμε αποσπασματικά στοιχεία και τα παρουσιάζουμε εδώ. Πού ακούστηκαν αυτά τα οποία ειπώθηκαν από τον κ. Καραμανλή προηγουμένως, ότι 150 δηλώθηκαν και 600 πληρώθηκαν; Δεν ξέρω σε τι αναφέρεται, αν αναφέρεται σε εκατομμύρια δολάρια ή αν αναφέρθηκε σε δισεκατομμύρια δραχμές ή οτιδήποτε άλλο; 
      Πρέπει να είμαστε πολύ συγκεκριμένοι και πρέπει να προσθέσω ότι πρέπει να είμαστε και εξαιρετικά σοβαροί, όταν κάνουμε κριτική για τέτοιες ανώνυμες εταιρείες τέτοιου μεγέθους.
      Ολυμπιακή Αεροπορία. Όταν ξεκίνησε ο διαγωνισμός για την Ολυμπιακή Αεροπορία, έστειλα ο ίδιος στον Αρχηγό της Νέας Δημοκρατίας, στη Γενική Γραμματέα του Κ.Κ.Ε., στον Πρόεδρο του Συνασπισμού και σε όλα τα πολιτικά κόμματα τα πλήρη πακέτα με τις προσφορές, πακέτα προσφορών μέσα σε μεγάλα κουτιά και παρακάλεσα αν υπάρχει οποιαδήποτε παρατήρηση, να μου ειπωθεί. Δεν ειπώθηκε τίποτα. Έρχεται σήμερα ο κ. Καραμανλής, ο οποίος λέγει ότι υπήρξαν σκοτεινές διαδικασίες. Ποιες σκοτεινές διαδικασίες υπήρξαν; Υπήρξε η 11η Σεπτεμβρίου, η οποία είχε σαν αποτέλεσμα να κλείσει η «SABENA», να κλείσει η «SWISS AIR», να κλείσουν δεκάδες εταιρείες σε όλον τον κόσμο, να χάσουν τη δουλειά τους εκατόν πενήντα χιλιάδες άνθρωποι. Και η Ολυμπιακή Αεροπορία μέσα σε αυτό το εξαιρετικά δύσκολο τοπίο με τα προβλήματά της από το παρελθόν, τα οποία είναι γνωστά, με μία σύνθεση στόλου που είναι προβληματική, με υποχρεώσεις κάθε χρόνο από τα ενοίκια των αεροσκαφών που ανάγονται σε παλαιότερες εποχές, και που υπερβαίνουν τα 30 δισεκατομμύρια δραχμές, εξακολουθεί να πετά, έχει ένα εξαιρετικό όνομα στην ασφάλειά της, έχει μειωθεί εξαιρετικά το κόστος και έχουν αυξηθεί τα έσοδα. Κάναμε συρρίκνωση δρομολογίων, στενοχωρήσαμε ενδεχομένως κάποιες περιοχές, μειώσαμε τα δρομολόγια από την Αθήνα 25%, από τη Θεσσαλονίκη τα μειώσαμε 8%, από το Ηράκλειο 9% και η εταιρεία εξακολουθεί και παρέχει εξαιρετικής ασφάλειας υπηρεσίες. Αυτή είναι η πραγματικότητα, κύριοι συνάδελφοι. Χρειάζεται η εταιρεία ιδιωτικά κεφάλαια. Πρέπει να βρούμε ιδιωτικά κεφάλαια και πρέπει να φύγει από τη μικροπολιτική αντιπαράθεση αυτό το θέμα, αν θέλουμε να έχουμε ένα αποτέλεσμα. Διότι ποιος επενδυτής θα πλησιάσει, όταν βλέπει ένα πολιτικό σύστημα το οποίο με κάθε ευκαιρία δημιουργεί προβλήματα σε κάθε περίπτωση;
      Αυτό το οποίο ήθελα να σας πω ακόμα είναι το θέμα των συγκοινωνιών. Αναφέρθηκε ο κ. Καραμανλής στην περίπτωση των ΣΕΠ. Θυμάστε την τραγική εικόνα των ΣΕΠ στην Αθήνα κατά το 1990-1992. Μία εικόνα όπου κατασπαταλήθηκαν χρήματα, μία εικόνα όπου μειώθηκαν τραγικά τα δρομολόγια και οι αριθμοί των δρομολογίων, διπλασιάστηκε το κόστος των εισιτηρίων και μετά από όλα αυτά είμαστε σήμερα σε μία κατάσταση όπου τι βλέπουμε; Βλέπουμε τον καλύτερο στόλο που έχει ευρωπαϊκή πρωτεύουσα σήμερα: Καινούρια λεωφορεία, καινούρια τρόλεϊ. Βλέπουμε έναν ΗΣΑΠ, έναν ηλεκτρικό σιδηρόδρομο, ο οποίος ανακαινίζεται και ο οποίος θα διπλασιάσει μέσα στον επόμενο χρόνο τη δυνατότητα μεταφοράς επιβατών, από τις τετρακόσιες χιλιάδες θα πάει στις εξακόσιες πενήντα. Βλέπετε σταθμούς να ανανεώνονται, βλέπετε ένα μετρό το οποίο έχει επεκτάσεις, βλέπετε να υπάρχουν αυτήν τη στιγμή καινούρια μέσα μεταφοράς σταθερής τροχιάς. Το τραμ το οποίο κακώς καταργήθηκε πριν από σαράντα ένα  χρόνια.
      Είναι ένα τραμ, το οποίο αν είχε παραμείνει από εκείνη την εποχή, σήμερα θα είχαμε ένα εξαιρετικό σύστημα επίγειας μεταφοράς με μέσα σταθερής τροχιάς. Το κάνουμε πάλι αυτό το τραμ και αυτό βρίσκει πάλι αντιπάλους. Ποιους βρίσκει αντιπάλους; Υποψηφίους δημάρχους κάποιων περιοχών, οι οποίοι με τον τρόπο αυτόν θα δημιουργήσουν ένα πρόβλημα για να τους προσέξουν οι πολίτες. Και αντί να καταδικαστούν αυτά τα πρόσωπα, έχουν την επιδοκιμασία συγκεκριμένων κύκλων. 
      Θα προχωρήσει το τραμ, διότι το θέλει ο ελληνικός λαός, το θέλουν οι Αθηναίοι, το ζητούν άλλες περιοχές. Είναι ένα μέσο το οποίο είναι απαραίτητο, σε μια μεγαλούπολη, όπως είναι η Αθήνα, να μπορεί να έχει μια καθημερινότητα η οποία να είναι πιο υποφερτή.
      Προαστιακός Σιδηρόδρομος: Όπως είπα προηγουμένως έχουν ολοκληρωθεί οι δύο διαγωνισμοί και ήδη δουλεύουν. Δείξαμε το έργο αυτό και ελπίζω κάποια στιγμή να μου κάνετε την τιμή να έρθετε και να δούμε από κοντά το σύνολο  όλων αυτών των έργων. 
      ΚΤΕΛ: Εκατόν πενήντα εκατομμύρια άνθρωποι το χρόνο μεταφέρονται με τα ΚΤΕΛ. Κάναμε καινούριο πλαίσιο νόμου και εκσυγχρονίζουμε τα ΚΤΕΛ. Για πρώτη φορά, περίπου το 80% του στόλου των ΚΤΕΛ ανακαινίζεται πλήρως. Καινούρια λεωφορεία, αλλά για ποια Ελλάδα; Για την άλλη Ελλάδα, γι’ αυτήν η οποία μεταφέρεται με τα ΚΤΕΛ. 
      Υπήρξε ποτέ πρόνοια γι’ αυτό το κομμάτι των μεταφερομένων επιβατών; Υπήρξαν ποτέ νέοι σταθμοί άφιξης αναχώρησης. Σε λίγες μέρες θα εγκαινιάσουμε το νέο σταθμό στη Θεσσαλονίκη. Σας καλώ και εκεί να δείτε το νέο αυτόν σταθμό. Θα γίνει σταθμός εδώ στον Ελαιώνα, ένας σταθμός ο οποίος θα είναι κόσμημα. Θα είναι ο «ΕΛΕΥΘΕΡΙΟΣ ΒΕΝΙΖΕΛΟΣ» της άλλης Ελλάδας, των μεταφερομένων που ταξιδεύουν με το ΚΤΕΛ. 
      Θα τελειώσω με ένα παράδειγμα από τη Θεσσαλονίκη, βλέποντας τον αγαπητό στρατηγό. Για τον ΟΑΣΘ έγινε μια σύμβαση το 1980 και γνωρίζετε ότι αυτή η σύμβαση επαναδιαπραγματεύθηκε πέρσι, πριν από ένα χρόνο. Το δημόσιο ωφελήθηκε 50 δισεκατομμύρια απ’ αυτήν την επαναδιαπραγμάτευση και το γνωρίζουν οι πάντες. Και όχι μόνο αυτό, αλλά έχουμε μια σειρά από θετικά γεγονότα για τους επιβάτες της Θεσσαλονίκης, με καινούρια λεωφορεία τα οποία παίρνουν και όλα πλέον θα έχουν κλιματισμό.
      Αυτή είναι η πολιτική την οποία κάνουμε, αυτή πρέπει να παρακολουθήσει ο ελληνικός λαός και πιστεύω ότι αυτή πρέπει να αναδεικνύεται σε ένα δημόσιο διάλογο, ο οποίος πρέπει να διακατέχεται από σοβαρότητα και ευθύνη.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Απόστολος Κακλαμάνης): Η Πρόεδρος της Κοινοβουλευτικής Ομάδας του Κομμουνιστικού Κόμματος κ. Παπαρήγα έχει το λόγο.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Ακούγοντας τον κύριο Πρωθυπουργό να αναφέρει τα δελτία παρακολούθησης στην περίοδο της Νέας Δημοκρατίας επί Κωνσταντίνου Καραμανλή, σκέφθηκα ότι στο σπίτι του κρεμασμένου  δεν μιλάνε για σχοινί. Δεν ήσαστε και ο μοναδικός παρακολουθούμενος, κύριε Πρωθυπουργέ.
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Για δημοκρατία μίλησα, κυρία Παπαρήγα. Δεν αναφέρθηκα στον εαυτό μου.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.):  Ναι. Σημειώνω μάλιστα ότι σε κάθε δελτίο έλεγε και «ουδέν επιλήψιμο». Για σκεφθείτε τα εκατομμύρια δελτία που υπήρχαν και έλεγαν «επιλήψιμα».
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Συμφωνώ, αλλά κάποιοι δεν το θυμούνται.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.):  Και ΜΑΤ υπήρχαν επί Νέας Δημοκρατίας και καταστολή υπήρχε, αλλά στο σπίτι του κρεμασμένου δεν μιλάνε για σχοινί, γιατί δυστυχώς αυτά δεν καταργήθηκαν. Τώρα, το βράδυ, έγινε γενικευμένη επίθεση στους ναυτεργάτες στον Πειραιά.
      Εσείς από το Βήμα αυτό παραδεχθήκατε ότι πρέπει να υπάρχουν παρακολουθήσεις μέσα στις συγκεντρώσεις, για να προφυλάσσουν βέβαια τους συγκεντρωμένους. Και δεν γίνονται μόνο παρακολουθήσεις σε συγκεντρώσεις. Γίνονται και σε συνελεύσεις σωματείων. Εμείς έχουμε καταθέσει δεκαοκτώ συγκεκριμένες περιπτώσεις που αναφέρονται σε παρακολουθήσεις με επώνυμους ανθρώπους της Αστυνομίας. Είναι παρακολουθήσεις που έγιναν και σε διαδηλώσεις και σε συγκεντρώσεις. 
      Επειδή έγινε λόγος για το παρελθόν, εγώ δεν θα πάω ούτε στο 1821 ούτε στο 1453. Θα πω μόνο ότι στις 21 Απριλίου η χούντα συνέλαβε βάσει φακέλων και δεν λέμε για τις συλλήψεις που έκανε μετά γύρω στις είκοσι χιλιάδες ανθρώπους. Αρκετοί από αυτούς, όχι οι περισσότεροι, εκατοντάδες, είχαν προ πολλού σταματήσει την ενεργό συνδικαλιστική πολιτική δράση για τους δικούς τους λόγους. Είχαν καμφθεί ή δεν ξέρω γιατί. 
      Συνελήφθησαν όμως, γιατί υπήρχαν φάκελοι. Φάκελοι λοιπόν υπήρχαν, γιατί διατηρήθηκαν. Και όχι μόνο διατηρήθηκαν, αλλά υπήρξαν, δουλεύτηκαν και επί Κωνσταντίνου Καραμανλή. Υπήρχαν και πολύ πιο πριν, όπως και επί Γεωργίου Παπανδρέου. Ξαναλέω δε ότι στάλθηκαν άνθρωποι στην εξορία, που είχαν ξεχάσει πότε είχαν αγωνιστεί. Φάκελοι όμως υπήρχαν και ήταν ενημερωμένοι ως ένα σημείο. Κακά τα ψέματα, όταν υπάρχει αντιλαϊκή πολιτική, θα υπάρχει και καταστολή και παρακολούθηση. Σήμερα, αυτοί που παρακολουθούν, κάπου δεν τα γράφουν; Δεν υπάρχουν φάκελοι; 
      Τώρα το ότι μπορεί να είναι ηλεκτρονικό το φακέλωμα και δεν έχουμε τους παλιούς φακέλους τους κίτρινους, τους πορτοκαλί, τους πράσινους που υπήρχαν, είναι άλλο θέμα. 
      ΟΡΕΣΤΗΣ ΚΟΛΟΖΩΦ: Δεν θα κάνουν εκθέσεις κύριε Πρωθυπουργέ;
      ΑΛΕΞΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε): Τι κάνουν; Δεν κάνουν εκθέσεις; Για τον εαυτό τους το κάνουν; Με συγχωρείτε δηλαδή αλλά πρέπει οι άνθρωποι να είναι ψυχοσωματικά άρρωστοι για να πηγαίνουν αυτοβούλως να παρακολουθούν. Δεν είναι δυνατόν να  γίνονται τέτοια πράγματα. 
      Και δεν είναι μόνο αυτό. Υπήρχαν πολλά κέντρα παρακολούθησης και στο παρελθόν και τώρα και μάλιστα και ξένα κέντρα παρακολούθησης χρησιμοποιούν και την ελληνική υποδομή. Παρακολούθηση κάνει και η αμερικάνικη πρεσβεία και η CIA και η Μοσάντ και όλοι. Και κάνουν παρακολουθήσεις Ελλήνων πολιτών και Ελλήνων πολιτικών. Και εγώ είμαι βέβαιη ότι έχουν φακέλους. 
      ΚΥΡΙΑΚΟΣ ΣΠΥΡΙΟΥΝΗΣ: Εσείς πάτε μέχρι πάππου προς πάππον.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Όχι, μιλάω για το τι γίνεται τώρα. Μάλιστα θα υπάρχουν φάκελοι και μελών της Κυβέρνησης και μελών του ΠΑΣΟΚ και μελών της Νέας Δημοκρατίας και όχι μόνο κομμουνιστών και αριστερών.
      Γιατί λειτουργεί το ΕΣΕΛΟΝ; Έχουμε μάλιστα πια διεθνή και πανευρωπαϊκά δίκτυα παρακολούθησης που γίνονται και με την αποδοχή της ελληνικής Κυβέρνησης και χρησιμοποιούνται και ελληνικοί δίαυλοι και ελληνικές πληροφορίες. Μάλιστα τώρα, με βάση τις αποφάσεις είστε υποχρεωμένοι να καταθέτετε πληροφορίες για τους τρομοκράτες πάσης φύσεως, με αυτήν την ελαστική έννοια του όρου, είστε υποχρεωμένοι να δίνετε και να καταθέτετε στοιχεία στην πανευρωπαϊκή ΕΥΠ, στην πανευρωπαϊκή αστυνομία κλπ. Γι’ αυτό λέω «στο σπίτι του κρεμασμένου ας μη μιλάμε για σκοινί». Και αναμφισβήτητα δεν είναι καθόλου αθώα η Νέα Δημοκρατία ούτε η Νέα Δημοκρατία αυτά μπορεί να τα θεωρήσει ως δείγματα γραφής της ιστορίας. Θα είναι δείγματα γραφής και του παρόντος, συνέχεια και των δικών σας, εάν και όποτε γίνει κυβέρνηση. 
      Θα σταθώ σε ορισμένα ζητήματα με βάση τις δευτερολογίες που έγιναν. 
      Και εσείς, κύριε Πρωθυπουργέ, και ο κ. Χριστοδουλάκης μιλήσατε για τα υπέρογκα εξοπλιστικά προγράμματα. Καλά, είχαμε τους υπέρογκους εξοπλισμούς γιατί γειτονεύαμε με τις χώρες του Συμφώνου της Βαρσοβίας. Είχαμε υπέρογκα εξοπλιστικά προγράμματα γιατί είχαμε τον εξ ανατολών κίνδυνο της Τουρκίας. Τώρα που μπήκαμε σε αυτό το λούκι των κοσμογονικών αλλαγών, της ειρήνης, της δημοκρατίας, των μεταρρυθμίσεων κλπ.  γιατί χρειάζονται αυτά τα υπέρογκα εξοπλιστικά προγράμματα; Αφού τώρα με την Τουρκία χορεύουμε και ζεϊμπέκικο. Εξηγήστε μας ποιος είναι ο αντίπαλος για να χρειάζονται αυτά τα υπέρογκα εξοπλιστικά προγράμματα.
      Δεν είναι καθόλου τυχαίο ότι η Βουλή στην πλειοψηφία της ψήφισε την αλλαγή του κλασικού επισήμου αμυντικού δόγματος της χώρας. Ανεξάρτητα αν συμφωνούσαμε με το πώς αντιλαμβανόταν η χώρα το αμυντικό δόγμα, εμφανίζετο ως αμυντικό. Και για πρώτη φορά είχε υιοθετηθεί η συμμετοχή της Ελλάδας σε στρατιωτικές ενέργειες έξω από τα σύνορα. Επομένως τα εξοπλιστικά προγράμματα κυρίως υπηρετούν τέτοιους επιθετικούς σκοπούς και τους πληρώνει ο ελληνικός λαός. 
      Έγινε συζήτηση για την ανάκαμψη της ελληνικής οικονομίας. Δεν θα σταθώ σε αυτό. Ανάκαμψη υπήρχε, αλλά ήταν ανάκαμψη κυρίως κεφαλαίων, κερδών κλπ. και όχι των εισοδημάτων και του βιοτικού επιπέδου του ελληνικού λαού.
      Αναφέρθηκε εδώ ένα στοιχείο ότι την περίοδο 1999-2000 είχαμε αύξηση της ζήτησης. Έχετε δίκιο σε αυτό. Υπάρχει μια μικρή αύξηση της ζήτησης. Βέβαια μέσα στη ζήτηση ανακατεύεται και η κατανάλωση που κάνει η πλουτοκρατία και η κατανάλωση που κάνει ο λαός. 
      Με βάση όμως πάλι στοιχεία της Ευρωπαϊκής Ένωσης –που παρ’ ότι είμαστε αντίθετοι, έχουμε δικαίωμα να το χρησιμοποιούμε- και κυρίως της Τράπεζας της Ελλάδας αναφέρεται ότι αυτή η αύξηση της ζήτησης σχετίζεται με την επέκταση των καταναλωτικών και στεγαστικών δανείων. Το 1999 ο ρυθμός αύξησης των πιστωτικών καρτών, γενικά των καταναλωτικών και στεγαστικών δανείων, ήταν 34%. Το 2000 ήταν 42% ο ρυθμός αύξησης. Η Τράπεζα της Ελλάδας και άλλες τράπεζες έχουν αρχίσει και μελετούν το θέμα των πιστωτικών καρτών και διαβλέπουν κινδύνους στο μέλλον ότι θα υπάρξει μεγάλο πρόβλημα. Και βεβαίως το μεγάλο πρόβλημα με τις πιστωτικές κάρτες δεν θα υπάρχει στις κορυφές της πλουτοκρατίας ούτε στην ίδια την πλουτοκρατία, αλλά θα υπάρχει στο λαό. 
      Βεβαίως είναι υποκριτική η τοποθέτηση αυτή της Τράπεζας της Ελλάδος, διότι η ίδια με τη γενικότερή της πολιτική στηρίζει την πολιτική λιτότητας και την πολιτική καλλιέργειας και σύγχρονων πραγματικών καταναλωτικών αναγκών, αλλά και στρεβλών καταναλωτικών αναγκών και οπωσδήποτε αυτές οι πιστωτικές κάρτες θα διαδίδονται. 
      Δεν είναι τυχαίο ότι η αυτοκινητοβιομηχανία κάνει μια πολύ μεγάλη προσπάθεια, όχι βεβαίως υπέρ των σιδηροδρόμων, του σιδηροδρομικού δικτύου και των μαζικών μέσων μεταφοράς αλλά υπέρ της όσο γίνεται ακόμα μαζικότερης αύξησης  της πώλησης των αυτοκινήτων.
      Τώρα με 30.000 και 40.000 το μήνα αγοράζεις αυτοκίνητο. Αυτά με τις πιστωτικές κάρτες, με τις γνωστές δόσεις, με τους γνωστούς τόκους. Και δεν λέω ότι όλα αυτά επιβαρύνουν τις συνθήκες ζωής μας και στρεβλώνουν ακόμη περισσότερο τις καταναλωτικές ανάγκες και την υγεία των πολιτών. Από την άλλη μεριά, όμως, χρησιμοποιείται και αυτό το στοιχείο σαν στοιχείο βελτίωσης της ζωής των εργαζομένων.
      Ο κ. Χριστοδουλάκης υπεραμύνθηκε ή μάλλον κατήγγειλε την πολιτική της Νέας Δημοκρατίας στην περίοδο ’90-’93. Δεν έχουμε λόγους να μην την καταγγέλλουμε και εμείς, μόνο που θα κάνω την πολύ απλή ερώτηση: Γιατί δεν κατήργησε τους τρεις αντιασφαλιστικούς νόμους που ψήφισε η Νέα Δημοκρατία στη Βουλή και μάλιστα ήταν σημαία προεκλογική του ΠΑΣΟΚ το 1993 μαζί με την καταγγελία και την κατάργηση της πώλησης της «ΑΓΕΤ». Είναι ένα απλό ερώτημα και θα μπορούσα να κάνω πάρα πολλά ερωτήματα ανάλογα. Πόσα θα καταργούσε της Νέας Δημοκρατίας και δεν τα κατήργησε αντίστοιχα; Αντίθετα πάτησε επάνω σ’ αυτά, έφερε χειρότερους νόμους και με μια έννοια καταργούνται νόμοι, γιατί γίνονται χειρότεροι και όχι γιατί καταργούνται για να έρθουν οι καλύτεροι. 
      Είπατε επίσης, κύριε Πρωθυπουργέ, ότι έχουμε γενικά –και εγώ το ανέφερα στην ομιλία εκ μέρους του κόμματος- μια ανάκαμψη παραγωγής. Δεν μπήκα σε λεπτομέρειες, γιατί εμείς επιμείναμε ότι έχει ταξικό χαρακτήρα αυτή η ανάκαμψη και πάνω από όλα δεν είναι παντού ανάκαμψη. Έχουμε δέκα κλάδους οι οποίοι συγκεντρώνουν την απασχόληση ενός μεγάλου μέρους του εργατοϋπαλληλικού δυναμικού, όπως είναι η κλωστοϋφαντουργία και η ένδυση, όπου εκεί έχουμε μείωση της παραγωγής. Μιλάμε για δέκα κλάδους που παράγουν καταναλωτικά προϊόντα για την εσωτερική μας αγορά, τα οποία μπορούν να μπουν και στις διεθνείς συναλλαγές. Αν δούμε λοιπόν τι είδους ανάκαμψη είναι αυτή, θα διαπιστώσουμε ότι περικλείει και προβλήματα για τους εργαζόμενους αλλά και κινδύνους για το αν αυτή η ανάκαμψη θα μπορέσει να υπάρξει και στην πορεία και όσον αφορά την πλήρη αξιοποίηση του παραγωγικού πλούτου της χώρας.
      Εμείς αυτές ακριβώς τις παρατηρήσεις θέλουμε να κάνουμε, διότι οι οικονομικοί δείκτες από μόνοι τους δεν λένε τίποτα αν δεν ξεκαθαρίσει κάποιος ποιος κερδίζει και ποιος χάνει.
      ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος έχει το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου):   Κύριε Πρόεδρε, κυρίες και κύριοι συνάδελφοι, εγώ θα ήθελα να εκφράσω τη λύπη μου για ορισμένες σκηνές που διαδραματίσθηκαν πριν από λίγο ενώπιόν μας.
      Κύριε Πρωθυπουργέ, σε αντίθεση με όσους χαμογελούσαν αυτάρεσκα και επικροτούσαν τον τρόπο που επιλέξατε να απαντήσετε, εγώ θα σας πω ότι ατυχήσατε. Ο ελληνικός λαός έχει πολύ σοβαρά προβλήματα, για να διασκεδάζει με εικόνες σαν αυτές που του επιφυλάξατε.
      Κύριε Πρωθυπουργέ, φαίνεται διαρκώς να υιοθετείτε θεωρίες για την πολιτική ως θέατρο και για τη δημαγωγία που παροξύνει μνήμες του παρελθόντος. Εμείς, κύριε Πρωθυπουργέ, ο Συνασπισμός της Αριστεράς και της Προόδου, των Κοινωνικών Κινημάτων και της Οικολογίας, θα υπερασπιζόμαστε την πολιτική, ως βίωμα, ως συνέπεια, ως δέσμευση και δεν θα υποκύπτουμε στον πειρασμό να κάνουμε πολιτική, ως θέαμα.
      Και κάτι ακόμη, κύριε Πρωθυπουργέ. Τη σταθερότητα την πολιτική και τη δημοκρατική ομαλότητα, που κατακτήθηκε μετά το 1974 και μετά το 1981, εμείς θα την υπερασπισθούμε, ως συγκριτικό πλεονέκτημα, ακόμη και αν ο δικομματικός ανταγωνισμός, στο όνομα μιας άκρατης πόλωσης μέχρις εσχάτων, την υπονομεύει.
      Αυτήν τη δημοκρατική σταθερότητα και την πολιτική ομαλότητα την κατέκτησε με θυσίες ο ελληνικός λαός. Οι ιστορικές ευθύνες όλων των παρατάξεων είναι απαράγραπτες. Αλλά εσείς τα δύο μεγάλα κόμματα εξουσίας, που θέλετε το μονοπώλιο της κατεστημένης ισχύος, δεν μπορεί στο όνομα της δικομματικής σας πόλωσης όλα να τα ακυρώνετε σε μία δημαγωγία χωρίς όρια. Γιατί σε αυτήν την Αίθουσα υπάρχουν άνθρωποι, που έχουν με κόστος ζωής αγωνιστεί, για να υπερασπιστούν αυτές τις εξελίξεις. Μην τις κάνουμε, λοιπόν, έτσι, φύλλο και φτερό, στο όνομα του ότι Νέα Δημοκρατία και ΠΑΣΟΚ έχουν φτάσει, αυτήν τη στιγμή, στην οροφή της πόλωσης, και δεν έχουν τίποτε άλλο να κάνουν, παρά να γυρίσουν στο παρελθόν. 
      Επειδή αναφερθήκατε σε φακέλους του 1978, θα σας έλεγα ότι θα ήταν προτιμότερο να μιλήσετε σήμερα, γι’ αυτά που συντελούνται σε επίπεδο Ευρωπαϊκής Ένωσης, με τη συγκατάθεση και της δικής σας Κυβέρνησης. Οι δικοί σας Υπουργοί Δικαιοσύνης και Δημόσιας Τάξης, προσυπέγραψαν όλες τις πράξεις οι οποίες οδηγούν στην ενοχοποίηση του ριζοσπαστισμού των νέων και των κοινωνικών κινημάτων που αμφισβητούν το νεοφιλελευθερισμό, στην παρακολούθηση, στην καταγραφή, στην ενεργοποίηση διαδικασιών οι οποίες ακυρώνουν ακόμη και την εθνική έννομη τάξη, για το πώς προστατεύονται τα ατομικά δικαιώματα. Το ξέρετε ή δεν το ξέρετε, ότι στο όνομα της αντιμετώπισης της κοινωνικής αμφισβήτησης, κατά των νεοφιλελεύθερων πολιτικών, υιοθετείται όλο και περισσότερο ένα μοντέλο δημόσιας ασφάλειας, που βάζει σε πρώτη προτεραιότητα την αστυνομική πλευρά των πολιτικών αυταρχισμών και των κατασταλτικών μέτρων, και ολοένα και περισσότερο ακυρώνει τις κλασικές εγγυήσεις των κοινωνικών και ατομικών ελευθεριών. 
      Μιλήστε γι’ αυτά καλύτερα. Ανακοινώστε τι πληροφορίες δίνετε στις ευρωπαϊκές υπηρεσίες αστυνόμευσης και ασφάλειας. Μιλήστε για το ποιες ανταλλαγές στοιχείων κάνετε, για το ποιους καταλόγους ανεπιθύμητων επισκεπτών στις χώρες της Ε.Ε. προωθείτε. Είναι ζητήματα τα οποία άλλοτε κουβεντιάσαμε εδώ. Δεν θέλω να επιμείνω περισσότερο. Αλλά ειλικρινά σας κάνω έκκληση, κύριε Πρωθυπουργέ: Θέλετε να πάμε στον 21ο αιώνα; Η πόλωση, τελικά, θα οδηγήσει στο να είναι, το ανώτερο στάδιο του δικομματισμού, ο ξεπεσμός της πολιτικής. 
      Σας άκουσα να μιλάτε για την ιστορική σημασία του πολιτικού χρόνου. Έχετε δίκιο, αλλά αυτό ισχύει για όλους. Ισχύει κυρίως και για σας, που είστε έξι χρόνια Κυβέρνηση. Ήμασταν τελευταίοι, πριν από την ένταξη στην ευρωζώνη. Εξακολουθούμε να είμαστε τελευταίοι και μετά την ένταξη στην ευρωζώνη. «Ξεκινήσαμε από χαμηλά», λέτε, και γι’ αυτό είμαστε τελευταίοι. «Αλλά κάνουμε άλματα». Παρά το ότι κάνουμε άλματα, εξακολουθούμε να παραμένουμε χαμηλά. Μήπως, κύριε Πρωθυπουργέ, τα άλματα, που λέτε ότι κάνουμε, είναι άλματα επί τόπου; Γιατί τα άλματα επί τόπου, δεν είναι πορεία προοδευτικών εξελίξεων. Είναι στασιμότητα και καθυστέρηση, την ώρα που οι άλλοι προχωρούν και τρέχουν.
      Εγώ θα ήθελα να σας πω ορισμένα στοιχεία και ας αφήσουμε πια το τι είναι έγκυρο και τι δεν είναι αξιόπιστο. Και ως τεχνοκράτες να μιλήσετε, δεν μπορείτε να αμφισβητήσετε αυτά τα στοιχεία, πολύ περισσότερο που η συζήτηση δεν είναι τεχνοκρατική αλλά πολιτική. Ο ρυθμός αύξησης του ΑΕΠ είναι μεγάλος, αλλά ανεπαρκής για την ταχύτερη πραγματική σύγκλιση, προς το κατά κεφαλήν ευρωπαϊκό εισόδημα. Η ανεργία βρίσκεται στο επίπεδο του 10,5%, έναντι του 7,7% του μέσου όρου της Ευρωπαϊκής Ένωσης. Είναι το δεύτερο υψηλότερο ποσοστό στην Ευρωπαϊκή Ένωση. Το δυσάρεστο είναι ότι η συνολική απασχόληση μειώθηκε το 2001 κατά 0,8%, παρά τους υψηλούς ρυθμούς ανάπτυξης και τις εισροές κοινοτικών πόρων. 
      Το ποσοστό ανεργίας των γυναικών είναι 16,7%, έναντι 9,8% στην Ευρωπαϊκή Ένωση. Το ποσοστό ανεργίας των νέων είναι 23,15%, έναντι 15,3% στην Ευρωπαϊκή Ένωση. Το ποσοστό απασχόλησης, σε ηλικίες δεκαπέντε έως σαράντα πέντε ετών, είναι 55,45%, έναντι 64% στην Ευρωπαϊκή Ένωση. Το ποσοστό του πληθυσμού, κάτω από το όριο της φτώχειας, είναι 21%, έναντι 18% στην Ευρωπαϊκή Ένωση. Ο μέσος ετήσιος πληθωρισμός είναι 3,7%, έναντι 2,6% στην Ευρωπαϊκή Ένωση. Ο μέσος ακαθάριστος μισθός είναι 80,4%, με βάση το μέσο ευρωπαϊκό επίπεδο. Η παραγωγικότητα είναι 70,2%, με βάση το ευρωπαϊκό επίπεδο. Το κατά κεφαλήν Ακαθάριστο Εθνικό Προϊόν αντιπροσωπεύει μόνο το 68,6% του μέσου ευρωπαϊκού όρου. Το δημόσιο χρέος είναι 99,7% του ΑΕΠ, έναντι 62,8% του μέσου ευρωπαϊκού όρου. Δαπάνες για τόκους 6,2% του ΑΕΠ, έναντι 3,9% στην Ευρωπαϊκή Ένωση. Παραοικονομία 30% του ΑΕΠ, έναντι 15% στην Ευρωπαϊκή Ένωση. Χρόνος εργασίας 40 έναντι 38,1% στην Ευρωπαϊκή Ένωση.
      Σας λέμε λοιπόν ότι η πολιτική σας δεν οδηγεί στην πραγματική σύγκλιση, με κοινωνική συνοχή. Οδηγεί στη συσσώρευση αποκλίσεων και στην καθυστέρηση.
      Δεν ακούτε τον κόσμο. Διαβάζετε τους αριθμούς όπως θέλετε. Δεν βλέπετε την πραγματικότητα και κάθε αμφισβήτηση και κριτική, την θεωρείτε μιζέρια. Όποιος πει κάτι διαφορετικό από τις δικές σας αυθεντικές θέσεις, τον κατακεραυνώνετε. Όλους τους θεωρείτε, ως μηδενιστές που βρίσκουν την εύκολη τακτική, να καταγγέλλουν. Δεν βλέπετε ότι η καθημερινότητα είναι προβληματική, για τους περισσότερους, ότι η διαφθορά απλώνεται προκλητικά, ότι η διαπλοκή ζει και βασιλεύει, ότι η ανεργία είναι εφιαλτική, ότι η αδικία αυτή πάει προς τους οικονομικά και κοινωνικά ασθενέστερους; Δεν βλέπετε ότι η αγορά δεν εξυγιαίνεται ούτε λειτουργεί με διαφάνεια; Δεν βλέπετε ότι το κράτος δεν είναι αποτελεσματικό; 
      Αντί να πάρετε τα μηνύματα των ευρωπαϊκών εκλογών και να αλλάξετε την πολιτική σας, σας απασχολεί πώς θα εξωραΐσετε την πολιτική σας εμφανίζοντας τη δική σας νεοφιλελεύθερη πολιτική ως τη συνταγή ευτυχίας. Έτρεχαν τα κυβερνητικά στελέχη στα παράθυρα των τηλεοράσεων και έλεγαν ότι η αιτία των εκλογικών αποτελεσμάτων στη Γαλλία και την Ολλανδία είναι οι πολιτικές που εφαρμόζονται και δεν καλύπτουν τις ανάγκες της κοινωνίας, την ανασφάλεια, την εγκληματικότητα, τα προβλήματα που δημιουργούνται από την ξενοφοβία. Και αυτό που καταγγέλλατε ως αιτία των πολιτικών διαφοροποιήσεων, έρχεσθε εδώ και το εφαρμόζετε ως συνταγή ευτυχίας. 
      Τελικά είσθε και αριθμολάτρες και εικονολόγοι αλλά και ανθρωποδιώκτες. Διώχνετε τον κόσμο από την πολιτική. Διώχνετε τον κόσμο από την υπεράσπιση των προοδευτικών λύσεων. Και άκουσα τελικά αυτό το εκπληκτικό ότι έρχονται εδώ τα κόμματα και παίρνουν ως δεκανίκι της αντιπολιτευτικής τακτικής τη μια ή την άλλη έκθεση, τη μια ή την άλλη επιστολή. Ώστε αυτή είναι η αξία που δίνει η Κυβέρνησή σας στην επιστολή Μπαρνιέ; Ή θα καθίσω εγώ να ψάξω αν την έδωσε κάποιος υπάλληλος για να εξυπηρετήσει τη Νέα Δημοκρατία ή αν την έδωσε κυβερνητικός μηχανισμός για να πλήξει τον έναν ή τον άλλον Υπουργό;
      Το πρόβλημα είναι ότι στη διαχείριση του Γ΄ Κοινοτικού Πλαισίου Στήριξης γίνονται οι ίδιες αμαρτίες και τα έχετε κάνει θάλασσα. 
      Το δε άλλο εκπληκτικό επιχείρημα είναι το εξής: Πώς θα έρθουν λέει οι επενδυτές, ακούγοντας αυτήν την ακατάσχετη καταγγελιολογία; Ώστε λοιπόν τους επενδυτές τους διώχνει η κριτική της Αντιπολίτευσης; Δεν τους διώχνει η διαφθορά; Δεν τους διώχνει η διαπλοκή; Δεν τους διώχνει η γραφειοκρατία; Δεν τους διώχνουν οι μη ορθολογικές αξιοποιήσεις των πόρων; Δεν τους διώχνουν τα κοινωνικά ελλείμματα, δεν τους διώχνει η κυβερνητική αυθαιρεσία και ο μονόπλευρος τρόπος με τον οποίο διαχειρίζεται την εθνική οικονομία και μεταχειρίζεται την κοινωνία η Κυβέρνησή σας; 
      Εγώ θέλω να τελειώσω με δυο παρατηρήσεις. Δυστυχώς και με τη δική σας Κυβέρνηση ισχύει εκείνο που είχε πει ο Ανδρέας Παπανδρέου. «Ή η χώρα θα φάει το δημόσιο χρέος ή το δημόσιο χρέος θα φάει τη χώρα». 
      Τρώμε από τα ψωμιά των παιδιών μας και φτιάχνουμε μεγαλύτερο χρέος κάτω από το τραπέζι. 
      Εγώ, κυρίες και κύριοι συνάδελφοι, θα ήθελα να διαβάσω μονάχα την επιστολή του αρμόδιου Επιτρόπου του κ. Σόλμπες, σε επίσημη ερώτηση του Ευρωβουλευτή του Συνασπισμού του κ. Αλαβάνου: «Υπό τις συνθήκες αυτές η επιτροπή θεωρεί ότι η αύξηση τα τελευταία χρόνια του αριθμού των πράξεων  που δεν εμφανίζονται στη διάρθρωση του ελλείμματος αλλά επηρεάζουν την εξέλιξη του δημόσιου χρέους, καθώς και το γεγονός ότι η επικαιροποίηση 2001 του προγράμματος σταθερότητας προβλέπει τη συνέχιση των πράξεων αυτών μεσοπρόθεσμα, αντιπροσωπεύει έλλειψη διαφάνειας που δυσχεραίνει την αξιολόγηση της ποιότητας της δημοσιονομικής προσαρμογής που προτείνεται στο πρόγραμμα σταθερότητας». Και ο Μπαρνιέ και ο Σόλμπες σας λένε ότι κινδυνεύει η ονομαστική σύγκλιση και δεν θα πάρετε μέρος των τρισεκατομμυρίων από το Γ΄ Κοινοτικό Πλαίσιο Στήριξης. Σεις θεωρείτε ότι όλα βαίνουν καλώς και κάνετε άλματα. Την ώρα που εσείς κάνετε άλματα και αρμέγετε αυτήν την υπεραισιοδοξία, εμείς ανησυχούμε και σας λέμε «για κοιτάξτε καλύτερα την πραγματικότητα». 
      ΠΡΟΕΔΡΟΣ (Απόστολος Κακλαμάνης): Θέλετε να κάνετε κάποια παρέμβαση, κύριε Πρωθυπουργέ; 
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Όχι, κύριε Πρόεδρε. 
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, κηρύσσεται περαιωμένη η συζήτηση προ ημερησίας διατάξεως σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή, με θέμα: «Η κατάσταση της οικονομίας και οι επιπτώσεις της».
      Έχω την τιμή να ανακοινώσω στο Σώμα ότι η Βουλευτής κ. Παρθένα Φουντουκίδου ζητά ολιγοήμερη άδειας απουσίας στο εξωτερικό. 
      Έγκρίνει η Βουλή; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Απόστολος Κακλαμάνης): Συνεπώς η Βουλή ενέκρινε, τη ληφθείσα άδεια.
      Έχουν διανεμηθεί τα Πρακτικά της συνεδριάσεως 20 Μαΐου 2002 και ερωτάται το Σώμα αν επικυρούνται. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Απόστολος Κακλαμάνης): Συνεπώς τα Πρακτικά της συνεδριάσεως 20 Μαΐου 2002 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 23.30΄ λύεται η συνεδρίαση για αύριο ημέρα Πέμπτη 30 Μαΐου 2002 και ώρα 10.30΄ με αντικείμενο εργασιών του Σώματος: α) συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη η οποία έχει κοινοποιηθεί. 
      Ο ΠΡΟΕΔΡΟΣ                                                                      ΟΙ ΓΡΑΜΜΑΤΕΙΣ



1
ΣΥΝΕΔΡΙΑΣΗ 29-5-2002   ΣΕΛ.

