ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΕ΄

Παρασκευή 17 Μαρτίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές, από το 6ο Γυμνάσιο Ηρακλείου Αττικής, το Πειραματικό Γυμνάσιο Πειραιά, το 6ο Γυμνάσιο Ηρακλείου Κρήτης, το 3ο Δημοτικό Σχολείο Μεγαλόπολης Αρκαδίας, το Λύκειο Καλλονής Λέσβου και το Εργαστήρι Δημοσιογραφικής Σχολής του Αντέννα, σελ.
3. Επί του Διαδικαστικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 20 Μαρτίου 2006, σελ.
4. Συζήτηση επικαίρων ερωτήσεων:
α) Προς τον Πρωθυπουργό σχετικά με την πρόσφατη απόφαση της Ευρωπαϊκής Στατιστικής Υπηρεσίας για τον τρόπο καταγραφής των αμυντικών δαπανών στον Προϋπολογισμού κ.λπ., σελ.
β) Προς τον Υπουργό Οικονομίας και Οικονομικών σχετικά με την επέκταση του θεσμού των Βαρέων και Ανθυγιεινών Επαγγελμάτων του ΙΚΑ και εργαζομένους στο Δημόσιο Ν.Π.Δ.Δ. και Ο.Τ.Α., σελ.
γ) Προς τον Υπουργό Απασχόλησης και Κοινωνικής Προστασίας: 
i. σχετικά με τη λήψη μέτρων για τους απολυμένους του ομίλου ΚΛΩΝΑΤΕΞ και Παπαφιλίππου στην περιοχή της Νάουσας, σελ.
ii. σχετικά με την ελεύθερη διακίνηση ανθρώπων, κεφαλαίων, εμπορευμάτων και υπηρεσιών στις χώρες της Ευρωπαϊκής ‘Ενωσης κ.λπ., σελ.
δ) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με τη διασφάλιση ομαλής αποκομιδής των απορριμμάτων στο λεκανοπέδιο, το χρονοδιάγραμμα διάθεσης της λυματολάσπης της Ψυττάλειας κ.λπ., σελ.
5. Συζήτηση Επερώτησης Βουλευτών του Κομμουνιστικού Κόμματος Ελλάδας προς τον Υπουργό Πολιτισμού σχετικά  με την πολιτική της Κυβέρνησης στον τομέα του αθλητισμού, σελ.

ΟΜΙΛΗΤΕΣ

Α. Επί του Διαδικαστικού Θέματος:
ΓΙΑΚΟΥΜΑΤΟΣ Γ., σελ.
ΛΟΒΕΡΔΟΣ Α., σελ.
ΣΟΥΡΛΑΣ Γ., σελ.

Β. Επί των επικαίρων ερωτήσεων:
ΑΛΑΒΑΝΟΣ Α., σελ.
ΑΛΟΓΟΣΚΟΥΦΗΣ Γ., σελ.
ΑΝΔΡΙΑΝΟΠΟΥΛΟΣ Α., σελ.
ΓΕΙΤΟΝΑΣ Κ., σελ.
ΚΩΝΣΤΑΝΤΟΠΟΥΛΟΣ Ν., σελ.
ΞΑΝΘΟΠΟΥΛΟΣ Θ., σελ.
ΠΑΠΑΝΔΡΕΟΥ Β., σελ.
ΤΣΙΟΓΚΑΣ Δ., σελ.


Γ. Επί της Επερώτησης:
ΓΚΑΤΖΗΣ Ν., σελ.
ΛΟΒΕΡΔΟΣ Α., σελ.
ΟΡΦΑΝΟΣ Γ., σελ.
ΠΑΝΤΕΛΑΚΗ Ε., σελ.
ΠΑΠΑΡΗΓΑ Α., σελ.
ΣΚΥΛΛΑΚΟΣ Α., σελ.
ΤΑΣΟΥΛΑΣ Κ., σελ.
ΤΣΙΟΓΚΑΣ Δ., σελ.
ΧΟΥΡΜΟΥΖΙΑΔΗΣ Γ., σελ.
 

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΕ΄
      Παρασκευή 17 Μαρτίου 2006
      Αθήνα, σήμερα στις 17 Μαρτίου, ημέρα Παρασκευή και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 16-3-2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΔ΄ συνεδριάσεώς του, της Πέμπτης 16 Μαρτίου 2006 σε ό,τι αφορά την ψήφιση του στο σύνολο του σχεδίου νόμου: «Κύρωση του Πρόσθετου Πρωτοκόλλου για την καταπολέμηση της τρομοκρατίας στη Συμφωνία μεταξύ των Κυβερνήσεων των Κρατών που μετέχουν στον Οργανισμό Συνεργασίας Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του και άλλες διατάξεις».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Νικόλαο Γκατζή Βουλευτή Μαγνησίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Θεσ/νίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία το Σωματείο Εργαζομένων του Γενικού Περιφερειακού Νοσοκομείου Θεσσαλονίκης «Γ.ΠΑΠΑΝΙΚΟΛΑΟΥ» ζητεί την επίλυση εργασιακών προβλημάτων των εργαζομένων στα Δημόσια Νοσοκομεία.
      2) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η κ. Παπαδοπούλου Μαργαρίτα ζητεί να της δοθούν έγγραφα στοιχεία βάσει του ν.682/1977 Α΄ 244.
      3) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ομοσπονδία Επαγγελματιών Ενοικιαστών Περιπτέρων και Καπνοπωλών Ελλάδος ζητεί να συμπεριληφθούν οι ενοικιαστές περιπτέρων στην κατηγορία των δικαιούχων απόκτησης άδειας περιπτέρου.    
      4) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Εμπορικός Σύλλογος Κατερίνης ζητεί τη ρύθμιση των απαιτουμένων από το ΙΚΑ ασφαλιστικών διαφορών.
      5) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο κ. Τσαρούχας Δημήτριος, Δημοτικός Σύμβουλος του Δ.Δ. Λεπτοκαρυάς Πιερίας ζητεί τη διατήρηση του Σιδηροδρομικού Σταθμού του Δ.Δ. Λεπτοκαρυάς του Δήμου Ανατολικού Ολύμπου Πιερίας.
      6) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Δήμαρχος Λιτόχωρου ζητεί την αντικατάσταση του άρθρου 8 του Νόμου 1337/1983.
      7) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Παλλακωνική Ένωση ζητεί την αξιοποίηση και ανάδειξη των μνημείων της παλιάς Καρυούπολης.
      8) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Δήμαρχος Αμπελώνα ζητεί να αποδοθούν στο Δήμο του εκτάσεις, οι οποίες καταχωρήθηκαν ως δημόσιες  από το Εθνικό Κτηματολόγιο.
      9) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η ALINA BZUSHKA- Συρράκου, ιατρός ζητεί να της χορηγηθεί άδεια άσκησης επαγγέλματος ιατρού, μετά και την αναγνώριση του πτυχίου της από το ΔΟΑΤΑΠ (πρώην ΔΙΚΑΤΣΑ) με βαθμό επιτυχίας 7,5 το έτος 2004.
      10) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η κ. Ελένη Δημητρίου Λιάπη  διαμαρτύρεται για τη μη χορήγηση εντός των προθεσμιών που ορίζει ο νόμος αντιγράφων των πρακτικών του  Ειδικού Υπηρεσιακού Συμβουλίου για την επιλογή Προϊσταμένων Γενικών Διευθυντών του ΙΚΑ – ΕΤΑΜ και ζητεί την αποκατάσταση της νομιμότητας με ανάκληση των παράνομων πράξεων και αποφάσεων και την τιμωρία των παραβατών του νόμου. 
      11) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι κ.κ. Ευανθία χήρα Ευθυμίου Παπαδόπουλου, Παπαδόπουλος Παναγιώτης του Ευθυμίου, Παπαδόπουλος Χρήστος του Ευθυμίου, Παπαδόπουλος Αριστοτέλης του Ευθυμίου και Παπαδόπουλος Αλέξανδρος του Ευθυμίου, ζητούν την επαναχορήγηση των αδειών λειτουργίας και εκμετάλλευσης και των τριών (3) αστικών λεωφορείων που είχαν χορηγηθεί στο σύζυγό της και πατέρα τους πριν από τον πόλεμο 1940-1945 και οι οποίες επιτάχθηκαν με την έναρξη του πολέμου για την άμυνα του Κράτους.
      12) Η Βουλευτής Α΄ Θεσ/νίκης κα ΧΡΥΣΗ ΑΡΑΠΟΓΛΟΥ κατέθεσε αναφορά με την οποία η Ένωση Νοσοκομειακών Γιατρών Θεσ/νίκης καταγγέλλει προσπάθεια ποινικοποίησης της συνδικαλιστικής δράσης ομάδας εργαζομένων στο Κέντρο Υγείας Ζαγκλιβερίου.
      13) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Παράρτημα  Παραπληγικών Ανατολικής Στερεάς Ελλάδας ζητεί να του χορηγηθεί ειδικά διαμορφωμένο όχημα από τα υπάρχοντα των Ολυμπιακών Αγώνων 2004.
      14) Η Βουλευτής Α΄ Θεσ/νίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά με την οποία ο Δικηγορικός Σύλλογος Θεσ/νίκης ζητεί αλλαγές στον τρόπο διεκπεραίωσης υποθέσεων που αφορούν σε αλλοδαπούς και μετανάστες.
      15) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία Πτηνοτροφικοί Σύλλογοι και Παραγωγοί ζητούν να χορηγηθεί στους πτηνοτρόφους άτοκο  δάνειο από την Α.Τ.Ε..
      16) Οι Βουλευτές Α΄ και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία οι Ενώσεις Μηχανικών Εμπορικού Ναυτικού και Κατωτέρων Πληρωμάτων Μηχανής ΕΝ «Ο ΣΤΕΦΕΝΣΟΝ» καταγγέλλουν την απόλυση του Α΄ Μηχανικού του πλοίου «AEGEAN GLORY” Μιχαήλ Τσαγκάτου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6476/17-1-06 ερώτηση του Βουλευτή κ. Νικολάου Νικολοπουλου δόθηκε με το υπ’ αριθμ. 7895/9-2-06  έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε τα ακόλουθα:
      Η Περιφέρεια Δυτικής Ελλάδας θα αναθέσει την εκπόνηση μελέτης για την οδική σύνδεση Πατρών-Καλαβρύτων, μετά την σύνταξη της οποίας, θα εξετάσει τη δυνατότητα ένταξης του έργου σε χρηματοδοτικό Πρόγραμμα.
      Η Περιφέρεια Δυτικής Ελλάδας, συγχρόνως με την μελέτη αυτή, θα επιδιώξει τη βελτίωση του υφιστάμενου δρόμου Πατρών-Καλαβρύτων μέσω Χαλανδρίτσας.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      2. Στην με αριθμό 6468/17-1-06 ερώτηση των Βουλευτών κυρίων Άγγελου Τζέκη και Γιώργου Χουρμουζιάδη δόθηκε με το υπ’ αριθμ. 7637/6-2-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι η Περιφέρεια Κεντρικής Μακεδονίας, προκειμένου να εξευρεθεί λύση στο πρόβλημα, πραγματοποίησε σύσκεψη με εκπροσώπους της Κοινότητας Πεύκων και της ΕΥΔΕ Θεσσαλονίκης, ως αρμόδιας υπηρεσίας του ΥΠΕΧΩΔΕ για τον καθορισμό και τη συντήρηση των χειμάρρων. Στη σύσκεψη αποφασίσθηκε να ληφθεί μέριμνα για την αντιμετώπιση της κατολίσθησης, την προστασία του πρανούς και της κοίτης του χειμάρρου.
      Στη συνέχεια, το ΥΠΕΣΔΔΑ, με την αριθμ. 5297/23-1-2006 απόφαση, χρηματοδότησε, από το «Πρόγραμμα αντιμετώπισης ζημιών και καταστροφών που προκλήθηκαν από θεομηνίες στους Ο.Τ.Α. Α' και Β' βαθμού της Χώρας», την Κοινότητα Πεύκων με ποσό ύψους 20.000 €, προκειμένου να εκπονηθεί μελέτη από την οποία θα προκύψουν οι απαραίτητες εργασίες και το κόστος αυτών, ώστε να εξευρεθούν οι αναγκαίοι πόροι για την κατασκευή του έργου από τους αρμόδιους φορείς.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      3. Στην με αριθμό 6519/17-1-06 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 7639/8-2-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας ενημερώνουμε τα ακόλουθα:
      Το ΥΠΕΣ.Δ.Δ.Α. χρηματοδότησε το 2004 τη Ν.Α. Εύβοιας με το ποσό των 250.000 € και το Δήμο Αυλώνος με 20.000 €, για την αντιμετώπιση ειδικών και έκτακτων αναγκών που προκλήθηκαν από φυσικές καταστροφές. Επίσης, το 2005 η Ν.Α. Εύβοιας χρηματοδοτήθηκε με το ποσό των 80.000 €.
      Πέραν των ανωτέρω, σύμφωνα με την κατανομή των Κ.Α.Π. στις Νομαρχιακές Αυτοδιοικήσεις της χώρας, από τον Ιούλιο του 2005 έως και τον Ιανουάριο του 2006, στη Ν.Α. Εύβοιας κατανεμήθηκε το ποσό των 793.333,00 € για την κάλυψη αποκλειστικά δαπανών βελτίωσης, συντήρησης και αποκατάστασης του οδικού της δικτύου.
      Όσον αφορά το Νέο Αναπτυξιακό Πρόγραμμα Τοπικής Αυτοδιοίκησης «ΘΗΣΕΑΣ», σύμφωνα με την κατανομή του 41,4% των πόρων του Προγράμματος, στο Δ. Αυλώνος κατανεμήθηκε το ποσό των 1.289.032,00 € και ο Δήμος έχει έως σήμερα εντάξει δημοτικά έργα ύψους 310.000,00 €. Παράλληλα, με βάση την κατανομή του 35% του Προγράμματος, στο Δήμο Αυλώνος έχει κατανεμηθεί το ποσό των 997.180,28 €. Συνεπώς, ο Δ. Αυλώνος έχει τη δυνατότητα να προτείνει την ένταξη έργων που θα συμβάλλουν στην αντιμετώπιση των σχετικών προβλημάτων που έχουν δημιουργηθεί.
      Επιπλέον, το ΥΠ.ΕΣ.Δ.Δ.Α., στο πλαίσιο των χρηματοδοτικών του δυνατοτήτων και της ιεράρχησης των αναγκών για το έτος 2006, θα εξετάσει τη δυνατότητα επιπρόσθετης χρηματοδότησης της Ν.Α. Εύβοιας και του Δήμου Αυλώνος για την αντιμετώπιση των προβλημάτων που προκλήθηκαν από τη θεομηνία.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      4. Στην με αριθμό 6546/18-1-06 ερώτηση του Βουλευτή κ. Βασιλείου Τόγια δόθηκε με το υπ’ αριθμ. 7699/7-2-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ’ αριθμ. 6546/18-1-2006 ερώτησης που κατέθεσε ο Βουλευτής κ. Β. Τόγιας, αναφορικά με τη θεσμοθέτηση της δυνητικής επιβολής του τέλους 2% επί των ακαθαρίστων εσόδων ορισμένων ειδών καταστημάτων, σας γνωρίζουμε τα ακόλουθα:
      Στο πλαίσιο της πολιτικής που εφαρμόζεται από το Υπουργείο για την ενδυνάμωση της οικονομικής αυτοδυναμίας της τοπικής αυτοδιοίκησης καθώς και των ομόφωνων ψηφισμάτων των συνεδρίων της ΚΕΔΚΕ, αναφορικά με την αναγκαιότητα επανεξέτασης του θεσμοθετημένου συστήματος διασφάλισης πόρων για τους Ο.Τ.Α. από την επιβολή φόρων, τελών και εισφορών, έχει ανατεθεί από κοινού από το Υπουργείο μας και την ΚΕΔΚΕ η εκπόνηση έρευνας - μελέτης, με αντικείμενο την αξιολόγηση της απόδοσης και λειτουργικότητας του υφιστάμενου συστήματος φορολόγησης των εσόδων των επιτηδευματιών και τη διερεύνηση θεσμικών μέτρων βελτιστοποίησής του.
      Συνεπώς, οι νέοι όροι επιβολής και είσπραξης του τέλους επί των ακαθαρίστων εσόδων αποτελούν, μεταξύ άλλων, αντικείμενο της συγκεκριμένης μελέτης, με την ολοκλήρωση της οποίας θα καταστεί δυνατός ο προσδιορισμός τους.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      5. Στην με αριθμό 6545/18-1-06 ερώτηση του Βουλευτή κ. Ιωάννη Μπούγα δόθηκε με το υπ’ αριθμ. 7644/8-2-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με την επισκευή του πρώην Δημοτικού Σχολείου Δ.Δ. Πύργου του Δήμου Ευπαλίου Ν.Φωκίδας, σας ενημερώνουμε τα εξής:
      Σύμφωνα με τις διατάξεις του άρθρου 13 του ν.2880/2001, οι πιστώσεις που εγγράφονται στο πρόγραμμα ΣΑΤΑ για την επισκευή και συντήρηση σχολικών κτιρίων κατανέμονται από το ΥΠ.ΕΣ.Δ.Δ.Α. απευθείας στους πρωτοβάθμιους ΟΤΑ, με κριτήρια που αφορούν στον αριθμό των μαθητών και των λειτουργούντων σχολικών τμημάτων.
      Ωστόσο, δεν είναι δυνατή από αυτό το πρόγραμμα η χρηματοδότηση σχολείων που έχουν παύσει να λειτουργούν και των οποίων η χρήση, σύμφωνα με το άρθρο 5 του ν.1894/1990 όπως συμπληρώθηκε και τροποποιήθηκε με το άρθρο 31 του ν.2009/1992, ορίζεται κάθε φορά με εισήγηση του οικείου ΟΤΑ και απόφαση του οικείου νομάρχη.
      Η αξιοποίηση και η συντήρηση των πρώην σχολικών κτιρίων άπτεται στην αρμοδιότητα των ΟΤΑ, στους οποίους παρέχεται η δυνατότητα να προτείνουν την επισκευή των εν λόγω κτιρίων για χρηματοδότηση από το νέο Αναπτυξιακό Πρόγραμμα της Τοπικής Αυτοδιοίκησης «Θησέας», που θα υλοποιηθεί κατά την πενταετία 2005-2009 και αφορά σε όλες τις δράσεις της Τοπικής Αυτοδιοίκησης οργανωτικού, κοινωνικού και τεχνικού χαρακτήρα.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      6. Στην με αριθμό 6563/18-1-06 ερώτηση του Προέδρου του Συνασπισμού της Ριζοσπαστικής Αριστεράς και Βουλευτή κ. Αλέξανδρου Αλαβάνου δόθηκε με το υπ’ αριθμ. 7650/8-2-06  έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση, και όπως μας ενημέρωσε η Περιφέρεια Βορείου Αιγαίου, σας γνωρίζουμε τα εξής:
      Με το αριθ.370/1997 Προεδρικό Διάταγμα, το οποίο εκδόθηκε με πρόταση του Υπουργού Πολιτισμού και του Υφυπουργού Εσωτερικών, Δημόσιας Διοίκησης & Αποκέντρωσης, αποφασίστηκε η υπαγωγή του Μουσείου Τεριάντ στην εποπτεία της Περιφέρειας Βορείου Αιγαίου, ενώ ως τότε υπαγόταν στο Υπουργείο Πολιτισμού.
      Θα πρέπει να σημειωθεί, ότι η βούληση του δωρητή του Μουσείου, Στρατή Ελευθεριάδη Τεριάντ, ήταν να υπάγεται το Μουσείο στο Υπουργείο Πολιτισμού & Επιστημών.
      Συνέπεια του ανωτέρω Διατάγματος ήταν η απώλεια, για το Μουσείο, όλων των ευεργετικών παροχών, που η εποπτεία του Υπουργείου Πολιτισμού έλκει για τα υπαγόμενα σ' αυτό Μουσεία, όπως, έκτακτες χορηγίες, ετήσια κρατική εmχορήγηση για έξοδα λειτουργίας - πέραν της μισθοδοσίας, τεχνικές υπηρεσίες, προσλήψεις εξειδικευμένου προσωmκού, δυνατότητα χρηματοδότησης από κοινοτικά προγράμματα.
      Επίσης, υπήρξε αδυναμία της Περιφέρειας Βορείου Αιγαίου να ανταπεξέλθει στην κάλυψη των αυξημένων αναγκών που συνεπάγεται η λειτουργία του Μουσείου, καθόσον δεν προβλέπεται η ύπαρξη σχετικής Διεύθυνσης.
      Τα ανωτέρω ζητήματα, η Περιφέρεια τα έχει ήδη επισημάνει με τις αριθ.1625/28.7.2004 και 606/28.2.2005 επιστολές της προς το Υπουργείο Πολιτισμού, με τις οποίες πρότεινε να ληφθούν μέτρα, άμεσα, προκειμένου να αποκατασταθεί η απρόσκοπτη λειτουργία του Μουσείου και να επαναφερθεί η εποπτεία του στο Υπουργείο Πολιτισμού.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      7. Στην με αριθμό 7522/8.2.06 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. Β-312/1.3.06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 7122/8--2-2006 που κατέθεσαν στη Βουλή οι Βουλευτές κ.κ. Νίκος Γκατζής και Τάκης Τσιόγκας, σχετικά με εγκαταστάσεις κεραιών κινητής τηλεφωνίας, θέτουμε υπόψη σας:
      1. Σύμφωνα με το ν.3431/3-2-2006 «περί ηλεκτρονικών επικοινωνιών και άλλες διατάξεις», αρμόδια Υπηρεσία για την χορήγηση των αδειών κατασκευής κεραιών σταθμών στην ξηρά, και την εποπτεία και τον έλεγχο του φάσματος ραδιοσυχνοτήτων (άρθρο 12 εδ. λβ και κ), είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.).
      Η άδεια που εκδίδει η Ε.Ε.Τ.Τ. είναι η πρώτη πράξη από τις απαιτούμενες βάσει του ν. 2801/01, και εκδίδεται μετά από μελέτη της Ελληνικής Επιτροπής Ατομικής Ενέργειας (Ε.Ε.Α.Ε).  Η μελέτη αυτή αποδεικνύει ότι δεν υπάρχουν χώροι προσπελάσιμοι από τον γενικό πληθυσμό, γύρω από την κάθε κεραία , όπου τα όρια έκθεσης υπερβαίνουν το 70% των τιμών που καθορίζονται στα άρθρα 2 έως 4 της ΚΥΑ 53571/3839/2000. Η ανωτέρω ΚΥ Α ορίζει τα μέτρα προφύλαξης του κοινού από τη λειτουργία κεραιών και την τήρηση των ορίων ασφαλούς έκθεσης σε ηλεκτρομαγνητική ακτινοβολία από κάθε κεραία, και ορίζει ως αρμόδια για τον συντονισμό των ως άνω ελέγχων και υποχρεώσεων την Ε.Ε.Α.Ε.( άρθρο 7).
      Επισημαίνεται ότι με τον ν.3431/06 ορίζονται αυστηρότερα όρια έκθεσης του κοινού στην ηλεκτρομαγνητική ακτινοβολία ορίζονται δηλ. σε 70% από 80% που ίσχυε έως τη δημοσίευση του νόμου, και σε 60% από 80% για κατασκευές κεραιών που βρίσκονται σε απόσταση μέχρι 300 μέτρων από την περίμετρο κτιριακών εγκαταστάσεων βρεφονηπιακών σταθμών, σχολείων , γηροκομείων και νοσοκομείων.
      Επίσης, σύμφωνα με τον νόμο 3431/06 οι προϋπάρχοντες από την δημοσίευσή του Σταθμοί, οι οποίοι δεν έχουν λάβει έγκριση περιβαλλοντικών Όρων, υποχρεούνται εντός καθορισμένης προθεσμίας να προσαρμοστούν στα προβλεπόμενα από αυτόν και να υποβάλλουν Περιβαλλοντική Μελέτη στην αρμόδια αρχή.
      Ειδικά για τις εγκαταστάσεις κεραιών κινητής τηλεφωνίας, οι οποίες μνημονεύονται στην ως άνω Ερώτηση, σύμφωνα και με τα στοιχεία που μας παρείχε εγγράφως η Ε.Ε.Τ.Τ., η οποία τηρεί το αρχείο των αδειοδοτημένων κατασκευών κεραιών, σας πληροφορούμε:
      Για τις κατασκευές κεραιών κινητής τηλεφωνίας επί της συμβολής της οδού Αθανασίου Διάκου με τη Λεωφ. Βύρωνα της περιοχής Βόλου του Ν. Μαγνησίας, έχουν χορηγηθεί με τις υπ'αριθμ. 331/24/4-10-2004 και 320/51/18-6-2004 αποφάσεις της Ε.Ε.Τ.Τ. άδειες στις εταιρείες «ΤΙΜ» και «COSMOTE» , αντίστοιχα. Η ως άνω άδεια της εταιρείας «COSMOTE «έχει τροποποιηθεί με την αριθμ.326/190/11-8-2004 Απόφαση της Ε.Ε.Τ.Τ., σύμφωνα με τα προβλεπόμενα στον αριθμ. 236/79/2001 (ΦΕΚ 1649/Β/11-12-2001) Κανονισμό Αδειών Κατασκευών στην Ξηρά, προϋπάρχουσας της αριθμ.Μ.1./411/1310/10-8-2004 θετικής γνωμάτευσης της Ε.Ε.Α.Ε. Για την κεραιοκατασκευή της εταιρείας «ΤΙΜ» υπάρχει, αντίστοιχα, η αριθμ. Μ.ιI411/1345/18-8-2004 θετική γνωμάτευση της Ε.Ε.Α.Ε.
      Κατά την κείμενη νομοθεσία, εάν και όταν πληρούνται οι εκ του νόμου προϋποθέσεις η Ε.Ε.Τ.Τ. είναι υποχρεωμένη να προχωρά στην αδειοδότηση του εκάστοτε σταθμού βάσης κινητής επικοινωνίας, χωρίς να δικαιούται εκ του Νόμου να εξαιρέσει κάποιες κεραίες από αυτή τη διαδικασία αδειοδότησης.
      Η ανάκληση για τις ήδη αδειοδοτημένες κατασκευές κεραιών δύναται να πραγματοποιηθεί με τις προϋποθέσεις του αριθμ. 236/79/2001 (ΦΕΚ 1649/Β/11-12-2001) Κανονισμού Αδειών Κατασκευών Κεραιών στην Ξηρά (άρθρο 9).
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      8. Στην με αριθμό 7492/8.2.06 ερώτηση του Βουλευτή κ. Ανδρέα Ανδριανόπουλου δόθηκε με το υπ’ αριθμ. 94/2.3.06 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 7492/08-2-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Α. Ανδριανόπουλου, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Την 27-01-2006 υπεγράφη μεταξύ του ΥΕΝ και της πλοιοκτήτριας εταιρείας «ΑΝΕΝ Α.Ε.» νέα σύμβαση ανάθεσης δημόσιας υπηρεσίας (τροποποιώντας την από 31-10-2005 αρχική σύμβαση) για την ακτοπλοϊκή εξυπηρέτηση Κυθήρων και Αντικυθήρων, για το χρονικό διάστημα από 30-01-2006 έως 31-10-2006, με το επιβατηγό - οχηματαγωγό «ΜΥΡΤΙΔΙΩΤΙΣΣΑ», με τα εξής δρομολόγια:
      ί) Ν. Βοιών - Κύθηρα και επιστροφή: Πέντε (5) δρομολόγια την εβδομάδα, έναντι μισθώματος 490 ευρώ ανά πλήρες δρομολόγιο.
      ίί) Ν. Βοιών - Κύθηρα - Αντικύθηρα και επιστροφή: Ένα (1) δρομολόγιο την εβδομάδα, έναντι μισθώματος 1800 ευρώ ανά πλήρες δρομολόγιο.
      ίίί) Πειραιάς - Κύθηρα - Αντικύθηρα και επιστροφή: Ένα (01) δρομολόγιο την εβδομάδα έναντι μισθώματος 42,39 ευρώ ανά ναυτικό μίλι, ήτοι 11.954 ευρώ ανά πλήρες δρομολόγιο.
      ίν) Γύθειο- Κύθηρα - Αντικύθηρα - Καστέλι Κισσάμου και επιστροφή: Ένα (01) δρομολόγιο την εβδομάδα έναντι μισθώματος για το τμήμα Γύθειο- Κύθηρα-Αντικύθηρα και επιστροφή 24,26 ευρώ ανά ναυτικό μίλι, ήτοι 3.299 ευρώ ανά πλήρες δρομολόγιο και για το τμήμα Αντικύθηρα - Καστέλι Κισσάμου και επιστροφή 48,01 ευρώ ανά ναυτικό μίλι, ήτοι 2.881 ευρώ.
      ν) Γύθειο - Κύθηρα και επιστροφή: Πέντε (05) δρομολόγια την εβδομάδα έναντι μισθώματος 24,25 ευρώ ανά ναυτικό μίλι, ήτοι 1.649 ευρώ ανά πλήρες δρομολόγιο.
      vί) Κύθηρα -Καλαμάτα - Καστέλι Κισσάμου (χωρίς επιστροφή): Ένα (01) δρομολόγιο την εβδομάδα έναντι μισθώματος 38,818 ευρώ ανά ναυτικό μίλι, ήτοι 7.065 ανά δρομολόγιο.
      2. Μετά από παρέμβαση του ΥΕΝ, σύμφωνα με την υπογραφείσα σύμβαση η πλοιοκτήτρια εταιρεία «ΑΝΕΝ Α.Ε.» αναλαμβάνει την υποχρέωση για την δωρεάν μεταφορά των μονίμων κατοίκων και των εγγεγραμμένων στους εκλογικούς καταλόγους των νήσων Κυθήρων και Αντικυθήρων από και προς τη Νεάπολη Βοιών.
      3. Σύμφωνα με τις διατάξεις του ν. 2932/2001, για την δρομολόγηση ενός πλοίου απαιτείται, εκτός των άλλων δικαιολογητικών, υπεύθυνη δήλωση από πλευράς πλοιοκτήτη ότι το πλοίο του δύναται να ανταποκριθεί στις λιμενικές υποδομές των λιμένων που πρόκειται να εξυπηρετήσει. Η αρμόδια Υπηρεσία του ΥΕΝ, στο πλαίσιο διερεύνησης σχετικής καταγγελίας και ενόψει υπογραφής της σχετικής σύμβασης, απέστειλε την 16-12-2005 επιστολή προς την εταιρεία «Α.Ν.Ε.Ν.», με την οποία ζητήθηκε η επιβεβαίωση ότι οι υπάρχουσες λιμενικές υποδομές του λιμένα Νεάπολης Βοιών επιτρέπουν στο πλοίο «ΜΥΡΤΙΔΙΩΤΙΣΣΑ» την ομαλή αποεπιβίβαση επιβατών και οχημάτων, εξασφαλίζοντας έτσι την απρόσκοπτη και ασφαλή εκτέλεση των δρομολογίων. Η πλοιοκτήτρια εταιρεία με την από 19-12-2005 απαντητική επιστολή της, διαβεβαίωσε ότι το εν λόγω πλοίο μπορεί να εκτελεί με ασφάλεια τα δρομολόγια του με βάση τις υπάρχουσες λιμενικές υποδομές του λιμένα Νεάπολης Βοιών.
      Ανεξάρτητα από τα παραπάνω, το πλοίο εκτελεί από 30-01-2006 μέχρι σήμερα προσεγγίσεις στον λιμένα Νεάπολης Βοιών, χωρίς να έχει αναφερθεί στην αρμόδια Υπηρεσία του ΥΕΝ συγκεκριμένη περίπτωση αδυναμίας προσέγγισης, πέραν των περιπτώσεων που έγινε ακύρωση ή τροποποίηση δρομολογίων εξαιτίας απαγορευτικού λόγω καιρικών συνθηκών.
      4. Πάγια πολιτική του ΥΕΝ είναι η ικανοποίηση των ακτοπλοϊκών συγκοινωνιακών αναγκών υπό συνθήκες ελεύθερου και υγιούς ανταγωνισμού, για την αναβάθμιση της ποιότητας των παρεχόμενων υπηρεσιών την προστασία του δημόσιου συμφέροντος διασφαλίζοντας την κοινωνική συνοχή της χώρας, με τακτικές, επαρκείς και αξιόπιστες συνδέσεις των νησιών με την ηπειρωτική χώρα.
      5. Το ΥΕΝ εξετάζει την πιλοτική εφαρμογή εναλλακτικών και ορθολογικότερων παρεμβάσεων στον σχεδιασμό των γραμμών δημόσιας υπηρεσίας, σε σχέση με τις λιμενικές υποδομές και το σύνολο των δρομολογιακών γραμμών, κατά τρόπον εφικτό που θα ενισχύσει τις ενδονησιωτικές συνδέσεις και θα επιτρέψει τη μείωση του χρόνου πρόσβασης στους τελικούς προορισμούς.
      6. Για την υλοποίηση της δυνατότητας σχεδιασμού μακροχρόνιων και ολοκληρωμένων λύσεων εξυπηρέτησης των επιδοτούμενων γραμμών, ψηφίσθηκε πρόσφατα στη Βουλή των Ελλήνων τροποποίηση διάταξης του ν. 2932/2001, σύμφωνα με την οποία θα μπορούν να συνάπτονται συμβάσεις ανάθεσης δημόσιας υπηρεσίας έναντι μισθώματος, με ακτοπλοϊκές εταιρείες για την παροχή μεταφορικών υπηρεσιών σε ακτοπλοϊκές γραμμές κατόπιν διεθνών μειοδοτικών διαγωνισμών, διάρκειας μέχρις 6 ετών (αντί για 1 έτος που ίσχυε μέχρι πρότινος).
      7. Κατόπιν των ανωτέρω και μετά την προβλεπόμενη από το ν. 2932/2001 διαδικασία κάλυψης γραμμών με δηλώσεις τακτικής δρομολόγησης, για την περίοδο από 01-11-2006 μέχρι 31-10-2007 και την σύναψη συμβάσεων ανάθεσης δημόσιας υπηρεσίας διάρκειας τριών έως πέντε ετών για την αποκλειστική εξυπηρέτηση γραμμών που δεν θα καλυφθούν με τις δηλώσεις τακτικής δρομολόγησης, θα εκδοθεί η σχετική προκήρυξη στην οποία θα συμπεριληφθούν τα νησιά και ο τρόπος εξυπηρέτησής τους, καθώς και τα κριτήρια επιλογής των πλοίων που θα εκτελούν δρομολόγια από 01-11-2006 με συμβάσεις ανάθεσης δημόσιας υπηρεσίας έναντι μισθώματος χρονικής διάρκειας έως έξι (06) ετών, με προϋποθέσεις και όρους, καθώς και ποιοτικά κριτήρια επιλογής των πλοίων.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      9. Στην με αριθμό 7497/8.2.06 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Β-305/1.3.06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 7497/8-2-2006 που κατέθεσε στη Βουλή ο Βουλευτής κ. Βασίλης Οικονόμου, σχετικά με εγκαταστάσεις κεραιών κινητής τηλεφωνίας, θέτουμε υπόψη σας:
      1. Σύμφωνα με το ν.3431/3-2-2006 «περί ηλεκτρονικών επικοινωνιών και άλλες διατάξεις», αρμόδια Υπηρεσία για την χορήγηση των αδειών κατασκευής κεραιών σταθμών στην ξηρά, και την εποπτεία και τον έλεγχο του φάσματος ραδιοσυχνοτήτων (άρθρο 12 εδ. λβ και κ), είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.).
      Η άδεια που εκδίδει η Ε.Ε.Τ.Τ. είναι η πρώτη πράξη από τις απαιτούμενες βάσει του ν. 2801/01, και εκδίδεται μετά από μελέτη της Ελληνικής Επιτροπής Ατομικής Ενέργειας (Ε.Ε.Α.Ε). Η μελέτη αυτή αποδεικνύει ότι δεν υπάρχουν χώροι προσπελάσιμοι από τον γενικό πληθυσμό, γύρω από την κάθε κεραία, όπου τα όρια έκθεσης υπερβαίνουν το 70% των τιμών που καθορίζονται στα άρθρα 2 έως 4 της ΚΥΑ 53571/3839/2000. Η ανωτέρω ΚΥΑ ορίζει τα μέτρα προφύλαξης του κοινού από τη λειτουργία κεραιών και την τήρηση των ορίων ασφαλούς έκθεσης σε ηλεκτρομαγνητική ακτινοβολία από κάθε κεραία, και ορίζει ως αρμόδια για τον συντονισμό των ως άνω ελέγχων και υποχρεώσεων την Ε. Ε.Α. Ε (άρθρο 7) .
      Επισημαίνεται ότι με τον ν.3431/06 ορίζονται αυστηρότερα όρια έκθεσης του κοινού στην ηλεκτρομαγνητική ακτινοβολία ορίζονται δηλ. σε 70% από 80% που ίσχυε έως τη δημοσίευση του νόμου, και σε 60% από 80% για κατασκευές κεραιών που βρίσκονται σε απόσταση μέχρι 300 μέτρων από την περίμετρο κτιριακών εγκαταστάσεων βρεφονηπιακών σταθμών , σχολείων , γηροκομείων και νοσοκομείων .
      Επίσης, σύμφωνα με τον νόμο 3431/06 οι προϋπάρχοντες από την δημοσίευσή του Σταθμοί, οι οποίοι δεν έχουν λάβει έγκριση περιβαλλοντικών Όρων, υποχρεούνται εντός καθορισμένης προθεσμίας να προσαρμοστούν στα προβλεπόμενα από αυτόν και να υποβάλλουν Περιβαλλοντική Μελέτη στην αρμόδια αρχή.
      2. Ειδικά για τις εγκαταστάσεις κεραιών κινητής τηλεφωνίας, οι οποίες μνημονεύονται στην ως άνω Ερώτηση, σύμφωνα και με τα στοιχεία που μας παρείχε εγγράφως η Ε.Ε.Τ.Τ., η οποία τηρεί το αρχείο των αδειοδοτημένων κατασκευών κεραιών, σας πληροφορούμε :
      α) Στον κατάλογο που επισυνάπτεται εμφαίνονται αναλυτικά οι αριθμοί των αδειών, οι οποίες έχουν λάβει οι εταιρείες κινητής τηλεφωνίας για τις αναφερόμενες σε αυτόν κεραιοκατασκευές, καθώς και οι αριθμοί πρωτοκόλλου των εκ του νόμου απαιτούμενων θετικών γνωματεύσεων της Ε.Ε.Α.Ε.
      β) Για τις κάτωθι κατασκευές κεραιών , για τις οποίες δεν βρέθηκε εκδοθείσα άδεια για κάποια εκ των εταιρειών κινητής τηλεφωνίας, μετά τη διενέργεια της δέουσας εκ του νόμου αυτοψίας για καθ'έκαστη εξ'αυτών , η Ε.ΕΤ.Τ. θα προβεί στις δέουσες ενέργειες: α) επί της οδού Αιγαίου Πελάγους 72, β) επί της οδού Καραϊσκάκη 131, γ) επί της Λεωφ. Φυλής 270 δ) στην Μεβγάλ Τζαβερδέλα, ε) επί της οδού Οδυσσέα Ελύτη 5, και στ) επί της οδού Ζαλοκώστα 9.
      Κατά την κείμενη νομοθεσία, εάν και όταν πληρούνται οι εκ του νόμου προϋποθέσεις η Ε.Ε.Τ.Τ. είναι υποχρεωμένη να προχωρά στην αδειοδότηση του εκάστοτε σταθμού βάσης κινητής επικοινωνίας, χωρίς να δικαιούται εκ του Νόμου να εξαιρέσει κάποιες κεραίες από αυτή τη διαδικασία αδειοδότησης.
      Η ανάκληση για τις ήδη αδειοδοτημένες κατασκευές κεραιών δύναται να πραγματοποιηθεί μόνο με τις προϋποθέσεις του υπ’ Αριθμ. 236/79/2001 (ΦΕΚ 1649/Β/11-12-2001) Κανονισμού Αδειών Κατασκευών Κεραιών στην Ξηρά (άρθρο 9).
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 7477/8.2.06 ερώτηση του Βουλευτή κ. Γρηγορίου Νιώτη δόθηκε με το υπ’ αριθμ. Γ.Π. 17187/3.3.06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 7477 /8-2-2006 ερώτηση που κατατέθηκε στη Βουλή από το Βουλευτή κ. Γ. Νιώτη, σας γνωρίζουμε τα ακόλουθα:
      Η Προσωρινή Διοικούσα Επιτροπή της Ένωσης Νοσηλευτών Ελλάδος (ΕΝΕ) ουδέποτε αρνήθηκε να εγγράψει ως μέλη της Νοσηλευτές-τριες που έχουν προσκομίσει όλα τα πρoβλεπόμενα από τη νομοθεσία δικαιολογητικά.
      Στο μητρώο της ΕΝΕ έχουν ήδη εγγραφεί αρκετοί από τις χώρες της αλλοδαπής που έχουν καταθέσει τα απαραίτητα δικαιολογητικά.
      Σύμφωνα με την κείμενη νομοθεσία, οι υποψήφιοι για εγγραφή στην ΕΝΕ που προέρχονται από χώρες του εξωτερικού υποχρεούνται, εκτός από την ισοτιμία του πτυχίου τους από την αρμόδια υπηρεσία του Υπουργείου Εθνικής Παιδείας και Θρησκευμάτων, να προσκομίσουν και την επικύρωση τους με τη σφραγίδα της Χάγης (ΑΡΟSΤΙLΕ).
      Η παραπάνω υποχρέωση ισχύει για όλους τους νοσηλευτές της αλλοδαπής, αναφορικά με τα πτυχία τους, τα οποία αποτελούν αλλοδαπά δημόσια έγγραφα και η διαδικασία επικύρωσης τους περιγράφεται από τη Σύμβαση της Χάγης της 5-10-1961, ήδη κυρωθείσας δια του Νόμου 1497/1984 που αποτελεί εσωτερικό εθνικό δίκαιο. Η εν λόγω Σύμβαση αποτελεί τη διαδικασία επικύρωσης των δημοσίων εγγράφων μεταξύ των συμβαλλoμένων χωρών (65 χώρες εκτός της Κύπρου και της Τσεχίας, οι οποίες δεν χρειάζεται να επικυρώνουν το πτυχίο τους με τη σφραγίδα της Χάγης).
      Ως εκ τούτου η Προσωρινή Διοικούσα Επιτροπή είναι υποχρεωμένη να διενεργεί λεπτομερή έλεγχο στα υπoβαλλόμενα δικαιολογητικά όλων ανεξαιρέτως των Νοσηλευτών, από όποια χώρα και αν αυτοί προέρχονται, στο πλαίσιο της υλοποίησης του βασικού σκοπού για τον οποίο συστάθηκε η ΕΝΕ, δηλαδή για την προαγωγή και προστασία του νοσηλευτικού επαγγέλματος, στέλνοντας ατομικές επιστολές σε όλους τους Νοσηλευτές που έχουν προσκομίσει ελλιπή δικαιολογητικά, επισημαίνοντάς τους τι πρέπει ακριβώς να πράξουν για να εγγραφούν στο μητρώο της ΕΝΕ ή να είναι επαρκή και σύμφωνα με την Ελληνική νομοθεσία και ειδικότερα με το άρθρο 4, παρ. 1 του Ν. 3252/2004, όπου ζητείται το νομίμως επικυρωμένο αντίγραφο των πτυχίων, είτε αυτά προέρχονται από Σχολές της ημεδαπής είτε από αντίστοιχες της αλλοδαπής.
      Επίσης σας γνωρίζουμε ότι το Υπουργείο Υγείας και Κοινωνικής Αλληλεγγύης μελετά την τροποποίηση της παρ. 3, του άρθρου 3 του ως άνω Νόμου, που αναφέρεται στους κατόχους πτυχίων Νοσηλευτικής που προέρχονται από τα κράτη-μέλη της Ε.Ε., όπως αυτό προτείνεται από το Συνήγορο του Πολίτη (αρ. 19217/05-2-1 έγγραφο, αντίγραφο του οποίου επισυνάπτεται).
      Ο Υφυπουργός
      Α. ΓΙΑΝΝΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 7564/9.2.06 ερώτηση του Βουλευτή κ. Ανδρέα Ανδριανόπουλου δόθηκε με το υπ’ αριθμ. 1021588/647/1.3.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ 7564/9.2.06 ερώτησης που κατέθεσε ο Βουλευτής κ. Α. Ανδριανόπουλος, σχετικά με το ανωτέρω θέμα, σας γνωρίζουμε τα εξής:
      Α. 1. Σύμφωνα με τις διατάξεις της παραγράφου 4 του άρθρου 6 του ν. 3296/2004, ο συντελεστής φορολογίας για τα νομικά πρόσωπα της παρ. 1 του άρθρου 101 του ν. 2238/1994 (Α.Ε., Ε.Π.Ε. κ.λ.π.) μειώθηκε σταδιακά από 35% για τα κέρδη της διαχειριστικής χρήσης 2004 σε 32% , 29% και 25% για τα κέρδη των διαχειριστικών χρήσεων 2005, 2006 και 2007 και μετά αντίστοιχα.
      2. Περαιτέρω με τις διατάξεις της παρ. 9 του άρθρου 6 του ν. 3296/2004 ορίζεται ότι το ποσό της προκαταβολής που βεβαιώνει ο προϊστάμενος της Δ.Ο.Υ. με βάση την οριστική δήλωση του νομικού προσώπου του άρθρου 101, μειώνεται κατά 50% για τα νέα νομικά πρόσωπα κατά τα τρία πρώτα οικονομικά έτη από τη δήλωση έναρξη εργασιών τους. Το ίδιο ισχύει και για τις προσωπικές εταιρείες, κοινοπραξίες κ.λ.π., σύμφωνα με τις διατάξεις της παρ. 8 του άρθρου 5 του ίδιου νόμου.
      Από τα ανωτέρω προκύπτει, ότι τα τελευταία χρόνια η Πολιτεία μείωσε ουσιαστικά τους φορολογικούς συντελεστές των Α.Ε., Ε.Π.Ε. κ.λ.π. προκειμένου να τονωθεί η επιχειρηματικότητα στη χώρα μας και να μην- λειτουργεί αποτρεπτικά ο συντελεστής φορολογίας ως προς την εγκατάσταση αλλοδαπών επιχειρήσεων στη χώρα μας.
      3. Επίσης με τον ίδιο φορολογικό νόμο 3296/20Ο4 μειώθηκε σταδιακά το φορολογικό βάρος και βελτιώνεται η αποτελεσματικότητα των μικρομεσαίων επιχειρήσεων.
      Ειδικότερα, μεταξύ άλλων, έχουν ληφθεί και τα εξής μέτρα:
      Αυξήθηκε το αφορολόγητο ποσό κλιμακίου της φορολογικής κλίμακας των επαγγελματιών από 8.400 σε 9.500 ευρώ για τα εισοδήματα που αποκτώνται από 1.1.2005 και μετά.
      Εξομοιώθηκε η φορολογική μεταχείριση της ζημίας που προκύπτει στις επιχειρήσεις με βιβλία δεύτερης κατηγορίας του Κώδικα Βιβλίων και Στοιχείων με εκείνη που προκύπτει στις επιχειρήσεις με βιβλία τρίτης κατηγορίας του Κώδικα Βιβλίων και Στοιχείων και η ζημία μεταφέρεται στα πέντε οικονομικά έτη αντί των τριών οικονομικών ετών που ίσχυε.
      Μειώθηκε σταδιακά ο συντελεστής φορολογίας καθαρών κερδών των ομόρρυθμων και ετερόρρυθμων εταιριών και κοινωνιών αστικού δικαίου που ασκούν επιχείρηση ή επάγγελμα από 25% σε 24% για τη χρήση 2005, σε 22% για τη χρήση 2006 και σε 20% για τη χρήση 2007 και επόμενες.
      Για τις κοινοπραξίες, τις αστικές εταιρίες και τις συμμετοχικές ή αφανείς από 35% σε 32% για τη χρήση 2005, σε 29% για τη χρήση 2006 και σε 25% για τη χρήση 2007 και επόμενες.
      Θεσπίστηκε, για την τόνωση της επιχειρηματικότητας και την πραγματοποίηση επενδύσεων, πλήρης απαλλαγή από το τεκμήριο της δαπάνης που καταβάλλεται για την αγορά πάγιου εξοπλισμού επαγγελματικής χρήσης από πρόσωπα που ασκούν ατομική εμπορική ή γεωργική επιχείρηση ή ελευθέριο επάγγελμα και εξομοιώνονται έτσι οι ατομικές επιχειρήσεις προς τις εταιρίες ως προς το θέμα αυτό.
      Αυξήθηκε από 600 ευρώ σε 1.200 ευρώ το ανώτατο όριο κτήσης για τα πάγια στοιχεία που μπορούν να αποσβεσθούν εξ ολοκλήρου μέσα στη χρήση κατά την οποία αυτά χρησιμοποιήθηκαν ή τέθηκαν σε λειτουργία.
      Δόθηκαν κίνητρα για τη συγχώνευση μικρομεσαίων επιχειρήσεων οποιασδήποτε νομικής μορφής και ανεξάρτητα του αντικειμένου εργασιών τους (πλην Α.Ε.) με σκοπό την ίδρυση προσωπικής εταιρείας ή εταιρείας περιορισμένης ευθύνης ή ανώνυμης εταιρείας. Έτσι, τα καθαρά κέρδη της συνιστώμενης εταιρείας φορολογούνται για το πρώτο οικονομικό έτος με τον ισχύοντα κατά το χρόνο υποβολής της οικείας δήλωσης συντελεστή φορολογίας, μειωμένο κατά δέκα (10) μονάδες και για το επόμενο οικονομικό έτος με συντελεστή μειωμένο κατά πέντε (5) μονάδες.
      Επίσης, με τον ίδιο νόμο καταργήθηκαν από 1η lανουαρίου 2005 τα τέλη χαρτοσήμου για τα καθαρά κέρδη των ομόρρυθμων, ετερόρρυθμων και περιορισμένης ευθύνης εταιριών, κερδοσκοπικών συνεταιρισμών, κοινοπραξιών, καθώς και αστικών εταιριών και κοινωνιών αστικού δικαίου που ασκούν επιχείρηση.
      4. Τέλος, σας γνωρίζουμε ότι στα πλαίσια της προσεχούς φορολογικής αναμόρφωσης θα εξετασθούν μέτρα περαιτέρω φορολογικών ελαφρύνσεων των μικρομεσαίων επιχειρήσεων.
      Β. Ι. Τα βασικά δικαιολογητικά, τα οποία απαιτούνται για την υποβολή της δήλωσης έναρξης εργασιών καθορίζονται με την υπουργική απόφαση 1070576/2627/14.7.2005 ΠΟΛ 1102/2005, «Ανακαθορισμός διαδικασιών και δικαιολογητικών κατά την υποβολή δηλώσεων έναρξης, μεταβολής και διακοπής εργασιών» και είναι τα εξής:
      1. στοιχείο προσδιορισμού της έδρας της επιχείρησης,
      2. βεβαίωση εγγραφής ή απαλλαγής από τον οικείο ασφαλιστικό φορέα,
      3. βεβαίωση εγγραφής σε Επιμελητήριο, όπου απαιτείται από σχετικές διατάξεις,
      4. συστατικό έγγραφο, εφόσον πρόκειται για νομικά πρόσωπα.
      11. Η διαδικασία ενάρξεων των επιχειρήσεων δεν επιβαρύνει το χρόνο του φορολογουμένου, αφού η βεβαίωση έναρξης εργασιών, όταν η έδρα χρήζει αυτοψίας, χορηγείται εντός τριών ημερών, στην περίπτωση δε που ο προϊστάμενος κρίνει ότι η έδρα δεν χρήζει αυτοψίας, η βεβαίωση έναρξης εργασιών χορηγείται αυθημερόν.
      Κατόπιν των ανωτέρω, οι θεσμοθετημένες διαδικασίες έναρξης επιχειρήσεων δεν αποτελούν τροχοπέδη ή γραφειοκρατικά εμπόδια για την ενίσχυση της επιχειρηματικότητας, αντιθέτως διασφαλίζουν τόσο τα συμφέροντα του Δημοσίου όσο και των συνεπειών επιχειρηματιών.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      
      12. Στην με αριθμό 6747/24-1-06 ερώτηση τoυ Βουλευτή  κ. Γεωργίου Παπαγεωργίου δόθηκε με το υπ’ αριθμ. 685/17-2-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Aπαντώντας στην με αριθμό 6747/2006 ερώτηση, που κατατέθηκε στη Βουλή από το Βουλευτή κ. Γ. Παπαγεωργίου σχετικά με την καταγραφή ανέργων ξενοδοχοϋπαλλήλων και αγροτών, σας πληροφορούμε τα εξής:
      Α. Όλοι ανεξαιρέτως οι εποχικά απασχολούμενοι άνεργοι καταχωρούνται στο μnτρώο ανέργων του ΟΑΕΔ, ανεξάρτητα από το αν επιθυμούν ή όχι να συμμετάσχουν στη διαδικασία εξατομικευμένης παρέμβασης. Απλώς δεν είναι απαραίτητη η προσέλευσή τους στα Κέντρα Προώθησης της Απασχόλησης (ΚΠΑ), καθώς η μεταφορά των στοιχείων γίνεται υπηρεσιακά από την Τοπική Υπηρεσία στα ΚΠΑ και συγκεκριμένα από αυτά τα στοιχεία που έχουν ήδη μηχανογραφηθεί.
      Η ως άνω ενέργεια είναι μια πρωτοβουλία του Οργανισμού Απασχόλησης Εργατικού Δυναμικού (ΟΑΕΔ) για την καλύτερη εξυπηρέτηση των ανέργων ξενοδοχοϋπαλλήλων.
      Β. Σύμφωνα με τις διατάξεις του άρθρου 2 του ν. 2458/97, στην ασφάλιση του Κλάδου Κυρίας Ασφάλισης Αγροτών, υπάγονται όλα τα πρόσωπα, που ασφαλίζονται στον ΟΓΑ, σύμφωνα με τις ισχύουσες κάθε φορά διατάξεις. Βάσει δε των διατάξεων αυτών (άρθρο 2, παραγρ.1 του ν .4169/61), στην ασφάλιση του ΟΓΑ υπάγονται όσοι ασχολούνται στην αγροτική οικονομία, κατά κύριο επάγγελμα, από το οποίο αντλούν το βιοπορισμό τους.
      Σύμφωνα δε με τις διατάξεις του άρθρου 6 του ν. 3050/2002, η κατά κύριο επάγγελμα απασχόληση στην αγροτική οικονομία, κατά την έννοια της παραγρ.1 του άρθρου 2 του ν. 4169/61, όπως ισχύει, αποδεικνύεται από το εκκαθαριστικό της αρμόδιας Δημόσιας Οικονομικής Υπηρεσίας (ΔΟΥ), εφόσον τα εκκαθαρισθέντα εισοδήματα προέρχονται από γεωργικές επιχειρήσεις.
      Σε περίπτωση που ο απασχολούμενος στην αγροτική οικονομία δεν υποχρεούται σε υποβολή φορολογικής δήλωσης, η κατά κύριο επάγγελμα απασχόληση αποδεικνύεται από άλλα σχετικά στοιχεία αρμόδιων αρχών.
      Σύμφωνα με τα ανωτέρω συμπεραίνεται ότι για να υπαχθεί κάποιος στην ασφάλιση του ΟΓΑ (Κλάδος Κυρίας Ασφάλισης Αγροτών), πρέπει να ασχολείται στην αγροτική οικονομία, (κατά κύριο επάγγελμα), από το οποίο να αντλεί το βιοπορισμό του και τούτο να αποδεικνύεται βάσει των ως άνω διατάξεων του άρθρου 6 του ν. 3050/02.
      Όσοι δεν πληρούν τις ως άνω προϋποθέσεις περί υπαγωγής στην ασφάλιση του ΟΓΑ, διαγράφονται της ασφάλισής του.
      Επομένως οι ασφαλισμένοι στον Κλάδο Κυρίας Ασφάλισης Αγροτών, δεν είναι δυνατόν να θεωρηθούν κατά την κείμενη νομοθεσία, άνεργοι εφόσον παραμένουν στην ασφάλιση του ΟΓΑ.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      13. Στην με αριθμό 7448/7-2-06 ερώτηση των Βουλευτών κ.κ. Ελπίδας Πατελάκη και Βέρας Νικολαϊδου. δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ./542/2-3-06 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 7448/07-02-06 ερώτησης των Βουλευτών κ.κ. Ελπ. Παντελάκη και Βέρας Νικολαϊδου σχετικά με την αποκατάσταση μνημείων των Χανίων μετά τον σεισμό του Ιανουαρίου, σας πληροφορούμε τα εξής:
      Ενετικό Μέγαρο (Παλαιό Δημαρχείο) στην οδό Χάληδων και Ζαμπελίοu
      Με την αριθ. ΥΠΠΟ/ΔΑΒΜΜ/74243/234211-10-2004 Απόφαση Υφυπουργού, συγκροτήθηκε πενταμελής επιτροπή υπαλλήλων του Υπουργείου Πολιτισμού, για τη διατύπωση προτάσεων λήψης άμεσων μέτρων με σκοπό τόσο την διασφάλιση του μνημείου όσο και την ασφάλεια των διερχομένων και περιοίκων (αποξήλωση ετοιμόρροπων στοιχείων, υποστήλωση ή προσωρινή στερέωσης του μνημείου κ.λ.π.) όπως προβλέπεται στην παράγραφο 3 του άρθρου 41 του Ν. 3028/2002 «Για την προστασία των Αρχαιοτήτων και εν γένει της Πολιτιστικής Κληρονομιάς».
      Η ανωτέρω πενταμελής επιτροπή δεν υφίσταται, λόγω της ολοκλήρωσης του έργου της μετά τη διατύπωση προτάσεων για τη λήψη άμεσων μέτρων προστασίας του μνημείου, οι οποίες διαβιβάστηκαν στις 10-11-2005 με έγγραφο της αρμόδιας υπηρεσίας στον Δήμο Χανίων, και εκτελέστηκαν με φροντίδα του.
      Ενετικά Νεώρια Χανίων
      Με το από 9-1-2006 έγγραφο της 28ης Εφορείας Βυζαντινών και Μεταβυζαντινών Αρχαιοτήτων, μας διαβιβάστηκε Τεχνική Έκθεση Αυτοψίας μηχανικού της Υπηρεσίας, με προτάσεις για την λήψη άμεσων μέτρων, οι οποίες ανέρχονται στις 500.000,00 ευρώ και με ετήσια κατανομή 150.000,00 ευρώ και με φορέα υλοποίησης του έργου την αρμόδια 28η ΕΒΑ.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      14. Στην με αριθμό 6826/26-1-06 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 9446/ΙΗ/16-2-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6826/26-1-06, την οποία κατέθεσε η Βουλευτής κ. Ελπίδα Τσουρή και αφορά στην κάλυψη κενών ειδικότητας ΠΕ18 στα ΤΕΕ Χίου, σας γνωρίζουμε τα ακόλουθα:
      1. Στο άρθρο 14 , παρ. 16 του Ν. 1566/85 ορίζεται ότι στην περίπτωση που οι προβλεπόμενες από το πρόγραμμα ώρες διδασκαλίας για κάθε μάθημα δεν καλύπτονται με το υποχρεωτικό ωράριο των διδασκόντων και οι απομένουσες δεν δικαιολογούν θέση εκπ/κών ή, αν δικαιολογούν, και μέχρι να προσληφθεί προσωρινός αναπληρωτής, ανατίθεται υπερωριακή διδασκαλία σε εκπαιδευτικούς του ίδιου σχολείου, με απόφαση του συλλόγου διδασκόντων, ή άλλου σχολείου με απόφαση του Περιφερειακού Υπηρεσιακού Συμβουλίου. Στην περίπτωση που ο σύλλογος διδασκόντων παραλείπει να αναθέσει υπερωριακή διδασκαλία, ανατίθεται αυτή με απόφαση του Διευθυντή Εκπαίδευσης, ύστερα από πρόταση του οικείου Περιφερειακού Συμβουλίου σε εφαρμογή των διατάξεων του άρθρου 6, παρ. 17 του Ν. 3027/2002.
      2. Σύμφωνα με το άρθρο 14 , παρ. 17 του ίδιου νόμου, «Αν στο ίδιο σχολείο της ίδιας ή γειτονικής πόλης ή κωμόπολης οι προβλεπόμενες από το πρόγραμμα ώρες διδασκαλίας και ασκήσεων δεν δικαιολογούν το διορισμό μονίμου εκπαιδευτικού, ή αν οι ώρες αυτές δεν καλύπτονται από μόνιμους εκπαιδευτικούς, μπορεί να ανατεθεί η διδασκαλία μαθημάτων ή η διεξαγωγή πρακτικών ασκήσεων με ωριαία αντιμισθία σε εκπαιδευτικούς της Πρωτοβάθμιας Εκπαίδευσης, άλλους υπαλλήλους του δημοσίου τομέα ή σε ιδιώτες που έχουν τα προσόντα των κλάδων αυτών, εκτός από τους ιδιοκτήτες και τους διευθυντές φροντιστηρίων και όσους διδάσκουν σε αυτά».
      3. Επίσης, με την αριθμ. 35557/Δ2/9-4-03 Κανονιστική Απόφαση «Ρύθμιση θεμάτων πρόσληψης προσωρινών αναπληρωτών και ωρομισθίων εκπ/κών για τις ανάγκες των δημοσίων σχολείων Α/θμιας και Β/θμιας Εκπ/σης» (ΦΕΚ 465/Β'), ρυθμίζονται όλα τα θέματα σχετικά με την πρόσληψη προσωρινών αναπληρωτών και ωρομισθίων εκπ/κών και τον προσδιορισμό των λειτουργικών αναγκών των σχολείων και καταργείται κάθε άλλη ρύθμιση που αντιβαίνει στο περιεχόμενο αυτής. Σύμφωνα με την προμνησθείσα Απόφαση οι προσωρινοί αναπληρωτές προσλαμβάνονται με απόφαση του Υπουργού Εθνικής Παιδείας και Θρησκευμάτων. Μετά την πρόσληψη αναπληρωτών οι Διευθυντές Εκπ/σης. προσλαμβάνουν σε όλη τη διάρκεια του διδακτικού έτους ωρομισθίους εκπαιδευτικούς για την κάλυψη λειτουργικών αναγκών.
      Σημειώνεται ότι η πρόσληψη αναπληρωτών είναι συνάρτηση των αναγκών και των πιστώσεων που εγκρίνoνται από την αρμόδια κατά νόμο επιτροπή. Ειδικότερα, κατά το σχολικό έτος 2005-2006 έχουν διοριστεί μόνιμα 20 εκπαιδευτικοί στην ενοποιημένη ειδικότητα 18.01-Γραφικών Τεχνών (από τον πίνακα διοριστέων του ΑΣΕΠ, από τον ενιαίο πίνακα αναπληρωτών του άρθρου 6 παρ. 4 του ν.3255/2004, και από διορισμούς πολυτέκνων). Επίσης, έχουν προσληφθεί μέχρι σήμερα 4 προσωρινοί αναπληρωτές. Επιπρόσθετα με την αριθμ. 125669/Δ2/ 9-11-2005 Εγκύκλιο, δόθηκε η .δυνατότητα στις Δ/νσεις Β/θμιας Εκπ/σης να προσλαμβάνουν ωρομισθίους.
      Από τα παραπάνω προκύπτει ότι οι Διευθυντές Εκπαίδευσης όχι μόνο νομιμοποιούνται αλλά και υποχρεούνται να προσλαμβάνουν σε όλη τη διάρκεια του διδακτικού έτους ωρομίσθιους εκπαιδευτικούς για την κάλυψη λειτουργικών αναγκών των σχολείων, σύμφωνα με τις διατάξεις του άρθρου 7, παρ. 6 της παραπάνω Κανονιστικής Απόφασης και στο πλαίσιο των υποχρεώσεών τους, που απορρέουν από τις διατάξεις του άρθρου 25 του Ν. 2683/99, εφόσον εξακολουθούν να υφίστανται λειτουργικά κενά στα σχολεία της περιοχής τους και μετά τη συμπλήρωση του υποχρεωτικού εβδομαδιαίου ωραρίου διδασκαλίας από τους εκπαιδευτικούς, την ανάθεση υπερωριακής διδασκαλίας σε αυτούς και την πρόσληψη προσωρινών αναπληρωτών.
      4. Ειδικότερα για την πλήρωση των κενών στα ΤΕΕ της Χίου, σας γνωρίζουμε ότι όπως μας πληροφόρησε με σχετικό έγγραφό της η Δ/νση Β/θμιας Εκπ/σης Χίου :
      α) Στην ειδικότητα ΠΕ18.01 Γραφικών Τεχνών προσλήφθηκαν 3 ωρομίσθιοι για να καλυφθούν οι πιεστικές ανάγκες της ειδικότητας, λόγω καθυστέρησης έκδοσης των αποτελεσμάτων του ΑΣΕΠ για μόνιμο διορισμό.
      β) Οι προσλήψεις της ειδικότητας ΠΕ18.31 Μηχαν. Ε.Ν. έγιναν για να καλυφθούν και μερικά από τα διδακτικά αντικείμενα που διδάσκονται από Πλοιάρχους ΠΕ18.23, διότι δεν υπήρχε τότε διαθέσιμος πίνακας αναπληρωτών ή ωρομισθίων Πλοιάρχων.
      γ) Στην ειδικότητα ΠΕ18.33 Βρεφονηπιοκόμων προσλήφθηκαν δύο ωρομίσθιοι, γιατην κάλυψη λειτουργικών κενών.
      Τέλος, σας γνωρίζουμε ότι για τυχόν κενά που προκύπτουν, το ΥΠΕΠΘ μεριμνά για τοποθέτηση αναπληρωτών ή ωρομισθίων εκπαιδευτικών, αλλά και μονίμων αποσπασμένων από άλλες Διευθύνσεις Β/θμιας Εκπ/σης ή με διάθεση σε σχολεία άλλης περιοχής αρμοδιότητας του ίδιου ΠΥΣΔΕ ή με ανάθεση υπερωριακής διδασκαλίας-στο ίδιο σχολείο.
      Ο Υφυπουργός
      ΓΕΩΡΓΙΟΣ ΚΑΛΟΣ»
      15. Στην με αριθμό  6808/25-1-06 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 9159/15-2-06  έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατατέθηκε στη Βουλή από το Βουλευτήκ. Γ. Μαγκριώτη και αφορά στο αντικείμενο του θέματος, σας γνωρίζουμε κατά λόγο αρμοδιότητάς μας, τα εξής:
      Για την πρόσληψη προσωπικού στις Νομαρχιακές Αυτοδιοικήσεις το Υπουργείο Εσωτερικών Δημόσιας Διοίκησης και Aποκέντρρωσης, με το Α.Π. 42538/12-8-2004 έγγραφό του ζήτησε από όλες ης Νομαρχιακές Αυτοδιοικήσεις της Χώρας, την επικαιροποίηση των αιτημάτων που είχαν υποβληθεί στο πλαίσιο του τριετούς προγραμματισμού προσλήψεων 2002-2004, προκειμένου να προχωρήσει η διαδικασία πλήρωσης των κενών θέσεων.
      Ειδικότερα, ζητήθηκε από τις Νομαρχιακές Αυτοδιοικήσεις να προσδιορίσουν τις ανάγκες τους και να μας γνωρίσουν τον αναγκαίο αριθμό πλήρωσης των κενών οργανικών θέσεων του οργανισμού Εσωτερικής Υπηρεσίας τους κατά κατηγορία και κλάδο, ιδίως σε παραγωγικές και κοινωνικές υπηρεσίες.
      Η Νομαρχιακή Αυτοδιοίκηση Θεσσαλονίκης, με το Α.Π. 4159/7-9-2004 έγγραφό της, απέστειλε τα σχετικά στοιχεία, ζητώντας την κάλυψη 379 θέσεων όλων των κατηγοριών και κλάδων, μεταξύ των οποίων, δεκαπέντε (15) θέσεων ΠΕ Πολιτικών Μηχανικών και πέντε (5) ΤΕ Πολιτικών Υπομηχανικών.
      Το Υπουργείο, με το Α.Π. 63354/16-12-2004 έγγραφό του, έχει προωθήσει τα σχετικά αιτήματα, προκειμένου να χορηγηθεί η προβλεπόμενη έγκριση από την τριμελή εξ Υπουργών Επιτροπή της ΠΥΣ 55/98, όπως ισχύει.
      Όταν χορηγηθεί η σχετική έγκριση από την ανωτέρω Επιτροπή, η Ν.Α. Θεσσαλονίκης θα ενημερωθεί από την Υπηρεσία μας.
      Τέλος, επισημαίνεται ότι με τις διατάξεις του άρθρου 4 του ν. 3345/2005 (ΦΕΚ 138/Α/16-6-05), αντιμετωπίζεται το πρόβλημα πρόσληψης προσωπικού στις Ν.Α. της Χώρας, αφού πλέον είναι δυνατή η διενέργεια των προσλήψεων από τις ίδιες τις Ν. Α., βεβαίως υπό τον έλεγχο του Α.Σ.Ε.Π. και πάντοτε αφού χορηγηθεί έγκριση από την Τριμελή εξ Υπουργών Επιτροπή.
      Ο Υφυπουργός
      Α. ΝΑΚΟΣ»
      16. Στην με αριθμό 7223/1-2-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 10005/22-2-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, σχετικά με την αξιοποίηση των πηγών του Αλμυρού Ηρακλείου, σας πληροφορούμε ότι τα ζητήματα που τίθενται σ’ αυτήν μπορούν να εξετασθούν στα πλαίσια της συνολικής προστασίας και διαχείρισης των υδάτων στο Υδατικό Διαμέρισμα Κρήτης, με το σχεδιασμό και προγραμματισμό παρεμβάσεων από την αρμόδια Διεύθυνση Υδάτων της Περιφέρειας.
      Σύμφωνα με το άρθρο 4 του Ν. 3199/03 (Προστασία και Διαχείριση των Υδάτων), το Υ.ΠΕ.ΧΩ.Δ.Ε., μέσω της Κεντρικής Υπηρεσίας Υδάτων, συντονίζει το έργο των υπηρεσιών και παρακολουθεί τη λειτουργία των Δ/νσεων Υδάτων των Περιφερειών, παρέχοντας οδηγίες για την άσκηση των αρμοδιοτήτων τους και κατ' επέκταση είναι το καθ’ ύλην αρμόδιο Υπουργείο να απαντήσει στην Ερώτηση, την οποία του κοινοποιούμε σε φωτοαντίγραφο.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      17. Στην με αριθμό 7260/2-2-06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή για τα εξής:
      1. Την 26η Ιανουαρίου 2006 ένας κρατούμενος απέδρασε, όχι από το κτίριο της Αγροτικής Φυλακής Τίρυνθας, αλλά από τον ανοικτό χώρο αγροκτήματος (πορτοκαλεώνα), όπου εργαζόταν. Ο αρμόδιος υπάλληλος του φυλακτικού προσωπικού ενημέρωσε αμέσως τον Διευθυντή για την απόδραση, ο οποίος και προέβη στις σχετικές ενέργειες, δηλαδή ενημέρωσε τις διωκτικές αρχές και το Υπουργείο Δικαιοσύνης.
      2. Από τα ανωτέρω προκύπτει ότι ουδεμία καθυστέρηση παρατηρήθηκε σχετικά με τις νόμιμες διαδικασίες που ακολουθούνται σε παρόμοια περιστατικά.
      3. Τέλος, επισημαίνεται ότι ο δραπέτης συνελήφθη μία εβδομάδα αργότερα, στις 3-2-2006.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      18. Στην με αριθμό 7096/31-1-06 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 10042/22-2-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Το έργο με τίτλο «Πρόγραμμα αντιμετώπισης ζημιών και καταστρoφών που προκλήθηκαν από θεομηνίες στους ΟΤΑ Α΄ και Β΄ βαθμού της χώρας» είναι ενταγμένο στη Συλλογική Απόφαση Έργων (Σ.Α.Ε) 055 «Έργα ΟΤΑ» αρμοδιότητας ΥΠ.ΕΣ.Δ.Δ.Α, από το έτος 2003. Έκτοτε έχουν διατεθεί 66.161.801€ για το έτος 2003, 44.596.000€ για το έτος 2004 και 25.068.000€ για το έτος 2006.
      Το πρόγραμμα στοχεύει στην έκτακτη οικονομική ενίσχυση των ΟΤΑ που πλήττονται από ακραία καιρικά φαινόμενα, καταστροφές, πλημμύρες ή .άλλης μορφής θεομηνίες.
      Τα ποσά που διατίθενται είναι περιορισμένα και δύνανται να καλύψουν μικρής έκτασης ζημιές από έκτακτες ανάγκες.
      Η υπηρεσία μας καθ’ όλη τη διάρκεια του έτους, καθίσταται αποδέκτης πλείστων σχετικών αιτημάτων. Τα αιτήματα των Τοπικών Αρχών αξιολογούνται και με γνώμονα το κατεπείγον και τη σοβαρότητα της κάθε περίπτωσης κατανέμεται το ανάλογο ποσό. Οι συγκεκριμένες πιστώσεις εκταμιεύονται άμεσα προς τις πληγείσες τοπικές κοινωνίες.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      19. Στην με αριθμό 7540/9-2-06 ερώτηση του Βουλευτή κ. Βασίλειου Οικονόμου δόθηκε με το υπ’ αριθμ. 3783/24-2-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Β. Οικονόμου, σας πληροφορούμε τα εξής, όσον αφορά αρμοδιότητες του Υπουργείου Ανάπτυξης:
      Το υπουργείο μας, μέσω του αναπτυξιακού νόμου, υποστηρίζει τον τεχνολογικό εκσυγχρονισμό των επιχειρήσεων, προκειμένου να γίνουν περισσότερο ανταγωνιστικές.
      Στα πλαίσια αυτά, η εταιρεία «ΓΙΟΥΛΑ ΑΕ» υπήχθη στις διατάξεις του αναπτυξιακού νόμου 2601/98 και συγκεκριμένα στα πλαίσια του άρθρου 23Β, σύμφωνα με την απόφαση υπαγωγής 25197/397/28-7-99 και ολοκλήρωσε με την υπ' αριθμ. 21283/1901/6-12-02 απόφαση σε ύψος επένδυσης 13.123.991,20 ευρώ και επιχορήγησης 5.249.596,48 ευρώ. Με την επένδυση δημιουργήθηκαν 25 νέες θέσεις εργασίας, ενώ σύμφωνα με την απόφαση υπαγωγής δεν είχε υποχρέωση δημιουργίας νέων θέσεων.
      Σύμφωνα με τις διατάξεις του ανωτέρω αναπτυξιακού νόμου, η επιχείρηση οφείλει να διατηρεί σε λειτουργία την παραγωγική της διαδικασία και κατ’ επέκταση τον πάγιο εξοπλισμό για τον οποίο έχει επιχορηγηθεί, για μια πενταετία από την ημερομηνία δημοσίευσης της απόφασης ολοκλήρωσης της επένδυσης (στην περίπτωση της ΓΙΟΥΛΑ ΑΕ μέχρι το 2007). Σε περίπτωση παύσης λειτουργίας της επιχείρησης ή του επιχορηγηθέντος εξοπλισμού, επιστρέφεται το ποσό της επιχορήγησης που αντιστοιχεί στον ανωτέρω εξοπλισμό αναλογικά για το διάστημα μη λειτουργίας αυτού, σύμφωνα με τις διατάξεις περί εισπράξεως δημοσίων εσόδων.
      Για τα λοιπά θέματα αρμόδιο να απαντήσει είναι το συνερωτώμενο Υπουργείο Απασχόλησης και Κοινωνικής Προστασίας.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      20. Στην με αριθμό 7529/9-2-06 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 14986/ΙΗ/21-2-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 7529/9-2-06, την οποία κατέθεσε η Βουλευτής κ. Θεοδώρα Τζάκρη σχετικά με την ίδρυση Αθλητικών Λυκείων στο Ν. Πέλλας, σας γνωρίζουμε τα ακόλουθα:
      Οι Ιδρύσεις Νέων Ειδικών Τμημάτων Αθλητικής Διευκόλυνσης (Ε.Τ.Α.Δ) - Προσθήκες Αθλημάτων - Καταργήσεις Αθλημάτων - Αναστολές Αθλημάτων - Καταργήσεις Ειδικών Τμημάτων Αθλητικής Διευκόλυνσης, πραγματοποιούνται σύμφωνα με την 1206/Γ4/16-6-1995 με θέμα «Ίδρυση και Λειτουργία των Ειδικών Τμημάτων Αθλητικής Διευκόλυνσης (Ε.Τ.Α.Δ), Διαδικασία Επιλογής & Παραμονής των μαθητών στα Αθλητικά Τμήματα» Κεφ. Α΄ Γ΄ & Δ΄ την οποία σας διαβιβάζουμε για ενημέρωσή σας.
      Ο Υφυπουργός
      ΓΕΩΡΓΙΟΣ ΚΑΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, θα αναγνωσθεί το δελτίο των επικαίρων ερωτήσεων της Δευτέρας 20 Μαρτίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 564/14.3.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παναγιώτη Σγουρίδη προς την Υπουργό Τουριστικής Ανάπτυξης, σχετικά με τη συνέχιση του προγράμματος χειμερινών μαθητικών εβδομάδων. 
      2. Η με αριθμό 575/14.3.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με τις πρόσφατες πλημμύρες στον Έβρο, την αποζημίωση των πληγέντων κ.λπ..
      3. Η με αριθμό 568/14.3.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς, κ. Ασημίνας Ξηροτύρη-Αικατερινάρη προς τον Υπουργό Οικονομίας και Οικονομικών, σχετικά με την καταβολή του επιδόματος θέρμανσης. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 556/13.3.2006 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Παρασκευής Χριστοφιλοπούλου προς τον Υπουργό Απασχόλησης και Κοινωνικής Προστασίας, σχετικά με τη λήψη μέτρων αντιμετώπισης της ανεργίας κ.λπ..
      2. Η με αριθμό 576/14.3.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Απασχόλησης και Κοινωνικής Προστασίας, σχετικά με την κατασκευή νέων σπιτιών για τους σεισμόπληκτους της Λευκάδας κ.λπ..
      3. Η με αριθμό 565/14.3.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Ανάπτυξης και Περιβάλλοντος, Χωροταξίας και Δημοσίων έργων, σχετικά με την κατασκευή νέων μονάδων ηλεκτροπαραγωγής στη Δυτική Αττική, τις περιβαλλοντικές επιπτώσεις κ.λπ..
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 563/33/13.3.2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Βάσως Παπανδρέου προς τον Πρωθυπουργό, σχετικά με την πρόσφατη απόφαση της Ευρωπαϊκής Στατιστικής Υπηρεσίας για τον τρόπο καταγραφής των αμυντικών δαπανών στον Προϋπολογισμό κ.λπ..
      Το περιεχόμενο της επίκαιρης ερώτησης της κ. Παπανδρέου έχει ως εξής:
      «Η απόφαση της Ευρωστατιστικής Υπηρεσίας για τον τρόπο καταγραφής των αμυντικών δαπανών αποκάλυψε την τεράστια πολιτική απάτη της Κυβέρνησης της Νέας Δημοκρατίας που καταρράκωσε το κύρος της χώρας στο εξωτερικό και έχει οδηγήσει στην εφαρμογή πολιτικών σκληρής και μονόπλευρης λιτότητας σε βάρος των εργαζόμενων και συνταξιούχων.
      Η Κυβέρνηση γνώριζε ότι τα κράτη-μέλη της Ευρωπαϊκής Ένωσης μπορούσαν να επιλέξουν τη μέθοδο καταγραφής των αμυντικών δαπανών, είτε σε ταμειακή βάση είτε σε εθνικολογιστική βάση, μέθοδο που ακολουθεί η πλειοψηφία των χωρών-μελών. Η Κυβέρνηση επίσης γνώριζε ότι η Ευρωπαϊκή Στατιστική Υπηρεσία είχε συγκροτήσει το 2003 ειδική επιτροπή αξιολόγησης του τρόπου καταγραφής των αμυντικών δαπανών, θέλοντας να εφαρμόσει ενιαίο σύστημα λογιστικής απεικόνισης για όλες τις χώρες-μέλη της Ευρωπαϊκής Ένωσης.
      Η απόφαση της Ευρωπαϊκής Στατιστικής Υπηρεσίας δικαιώνει το ΠΑ.ΣΟ.Κ., επιβάλλει δηλαδή την καταγραφή των αμυντικών δαπανών με τη λειτουργική παραλαβή των αμυντικών συστημάτων. 
      Ερωτάται ο κύριος Πρωθυπουργός:
      1. Γιατί μονομερώς η Κυβέρνηση άλλαξε τον τρόπο καταγραφής των αμυντικών δαπανών με συνέπεια την αύξηση των ελλειμμάτων και την υπαγωγή της χώρας μας σε καθεστώς επιτήρησης; Αισθάνεται υπερήφανος που κατάφερε η χώρα μας να θεωρείται ότι εξαπάτησε τους εταίρους μας στην Ευρωπαϊκή Ένωση;
      2. Αναζήτησε το πρόσχημα της «απογραφής» που διέσυρε τη χώρα μας διεθνώς για να επιβάλλει την πολιτική μονόπλευρης λιτότητας σε βάρος των εργαζομένων και συνταξιούχων και να περικόψει δραστικά το πρόγραμμα δημοσίων επενδύσεων υπονομεύοντας την προοπτική της χώρας μας.
      3. Γιατί στον προϋπολογισμό του 2006 δεν έχουν εγγραφεί τα ποσά που αντιστοιχούν στο κόστος των πολεμικών αεροσκαφών F 16 που έχουν παραγγελθεί από την Κυβέρνησή σας; Η «σωστή» μέθοδος κατά τη Νέα Δημοκρατία  έχει εφαρμογή μόνο για την περίοδο διακυβέρνησης από το ΠΑ.ΣΟ.Κ.;»
      Στην ερώτηση της κ. Παπανδρέου θα απαντήσει ο Υπουργός Οικονομίας και Οικονομικών κ. Αλογοσκούφης.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Υπάρχει μία παρεμφερής ερώτηση του κ. Ν. Κωνσταντόπουλου και επειδή είναι του ιδίου αντικειμένου παρακαλώ να συζητηθούν μαζί.
      ΠΡΟΕΔΡΕΥΩΝ (Γεώργιος Σούρλας): Αν συμφωνεί ο κ. Κωνσταντόπουλος, ευχαρίστως.
      ΝΙΚΟΣ ΚΩΝΣΤΑΝΤΟΠΟΥΛΟΣ: Συμφωνώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Θα συζητηθεί, λοιπόν, και η τρίτη με αριθμό 562/32/13.3.2006 επίκαιρη ερώτηση του πρώην Προέδρου και Βουλευτή του  Συνασπισμού Ριζοσπαστικής Αριστεράς κ. Νικολάου Κωνσταντόπουλου προς τον Πρωθυπουργό σχετικά με την απόφαση της Ευρωπαϊκής Στατιστικής Υπηρεσίας για τον τρόπο καταγραφής των αμυντικών δαπανών στον Προϋπολογισμό, κ.λπ..
      Το περιεχόμενο της επίκαιρης ερώτησης του κ. Κωνσταντόπουλου έχει ως εξής:
      «Η Ελλάδα είναι η μοναδική, ίσως χώρα στην Ευρωπαϊκή Ένωση, στην οποία τα κόμματα της εκάστοτε και της προηγούμενης κυβέρνησης αλληλοαμφισβητούνται ως προς την ειλικρίνεια των προϋπολογισμών και τις μεθόδους καταγραφής των δημοσιονομικών μεγεθών. Επιπροσθέτως στη χώρα μας είναι υπαρκτή η αδυναμία του Κοινοβουλίου να ελέγξει την Κυβέρνηση, κατά το στάδιο της κατάρτισης του προϋπολογισμού και του απολογισμού της δημοσιονομικής διαχείρισης κάθε χρόνου.
      Μετά την πρόσφατη απόφαση της Ευρωπαϊκής Στατιστικής Υπηρεσίας περί εγγραφής των αμυντικών δαπανών στον προϋπολογισμό και στο έλλειμμα του χρόνου παράδοσης και εγκατάστασης όλων των συστημάτων και όχι του χρόνου παραγγελίας των εξοπλισμών, δημιουργείται σοβαρό πολιτικό θέμα για την Κυβέρνηση, με οικονομικές, κοινωνικές και ηθικές επιπτώσεις, τόσο εντός της χώρας όσο και στην Ευρωπαϊκή Ένωση. 
      Η απογραφή, που διενήργησε, όπως τη διενήργησε η Λυβέρνηση της Νέας Δημοκρατίας, προβλήθηκε ως μέτρο υπέρ της διαφάνειας και κατά της δημιουργικής λογιστικής, αλλά χρησιμοποιήθηκε ως άλλοθι με την επίκληση του υπερβολικού ελλείμματος, για να εγκαταλειφθούν οι προεκλογικές υποσχέσεις της Νέας Δημοκρατίας και να εφαρμόσει από την Κυβέρνησή της ακόμα πιο σκληρή δημοσιονομική πολιτική.
      Ερωτάται ο κύριος Πρωθυπουργός:
      Θα εφαρμόσει η Κυβέρνηση, ως προς την εγγραφή των αμυντικών δαπανών, τη μέθοδο της EUROSTAT, που είναι υποχρεωτική και πιο συμφέρουσα για την Ελλάδα;
      Θα εξακολουθήσει και αυτή η Κυβέρνηση να καταφεύγει στους ειδικούς λογαριασμούς ώστε τα πραγματικά αμυντικά κονδύλια να παραμένουν μυστικά νοθεύοντας τους προϋπολογισμούς και εξυπηρετώντας τη διαπλοκή;
      Θα υπάρξει λογοδοσία και ανάληψη ευθυνών για τα πρόσθετα κοινωνικά βάρη και την πολιτική αναξιοπιστία που προκάλεσαν οι επιλογές και οι χειρισμοί της Κυβέρνηση;»
      Θα απαντήσει και στις δύο ερωτήσεις ο Υπουργός Οικονομίας και Οικονομικών κ. Αλογοσκούφης και βεβαίως ο χρόνος που θα του διατεθεί  προβλέπεται από τον Κανονισμό και είναι επαρκής, όπως όταν συζητούνται ξεχωριστά η κάθε μία ερώτηση. 
      Ο κύριος Υπουργός έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ευχαριστώ πολύ, κύριε Πρόεδρε.
      Και οι δύο ερωτήσεις αφορούν τις αναθεωρήσεις των δημοσιονομικών στοιχείων που έγιναν το 2004 από την Ευρωπαϊκή Στατιστική Υπηρεσία. Οι αναθεωρήσεις αυτές των δημοσιονομικών στοιχείων για την περίοδο 1997-2003 προήλθαν από έξι διορθώσεις. Η πρώτη ήταν η ελλιπής καταγραφή των αμυντικών δαπανών για την περίοδο 1997-2003. Η δεύτερη ήταν τα υπερεκτιμημένα πλεονάσματα των ασφαλιστικών οργανισμών. Η τρίτη ήταν η παραπλανητική καταγραφή κεφαλαιακών μεταβιβάσεων προς ζημιογόνες δημόσιες επιχειρήσεις. Η τέταρτη ήταν η εσφαλμένη καταγραφή των κοινοτικών κονδυλίων. Η πέμπτη ήταν η υποεκτίμηση των κεφαλαιοποιημένων τόκων και αναλήψεων χρεών που δεν εγγράφονταν στον προϋπολογισμό. Και η έκτη ήταν η ταξινόμηση της «Δ.Ε.Κ.Α.», της γνωστής Δημόσιας Επιχείρησης Κινητών Αξιών στη Γενική Κυβέρνηση όπως απαιτούν οι κανόνες της Ευρωπαϊκής Ένωσης. 
      Για τους έξι αυτούς λόγους είχαμε τεράστιες αποκλίσεις μεταξύ των ελλειμμάτων που επισήμως διαβίβαζαν στις ευρωπαϊκές υπηρεσίες οι τότε κυβερνήσεις και των ελλειμμάτων όπως έπρεπε να καταγράφονται σύμφωνα με τους κοινοτικούς κανόνες. 
      Έρχομαι στο θέμα των αμυντικών δαπανών. Μέχρι πρόσφατα υπήρχαν δύο μέθοδοι αποδεκτές από την Ευρωπαϊκή Ένωση για την καταγραφή των αμυντικών δαπανών. Η μέθοδος των ταμειακών πληρωμών και η μέθοδος των παραλαβών. Η συντριπτική πλειοψηφία των κρατών χρησιμοποιούσαν την ταμειακή μέθοδο. Συγκεκριμένα το Βέλγιο, η Τσεχία, η Εσθονία, η Γερμανία, η Γαλλία με κάποιες λογιστικές προσαρμογές, η Ιρλανδία, η Ουγγαρία, η Λιθουανία, η Λετονία, η Μάλτα, η Πολωνία, η Σλοβακία, η Φινλανδία (εν μέρει) και η Μεγάλη Βρετανία. Τη μέθοδο της παραλαβής τη χρησιμοποιούσαν λίγες χώρες όπως Ισπανία, Ολλανδία. Αυστρία, Σλοβενία, Φινλανδία (εν μέρει). 
      Καταθέτω και το σχετικό πίνακα για τα Πρακτικά για να είναι γνωστά. 
      (Στο σημείο αυτό ο Υπουργός Οικονομίας και  Οικονομικών κ. Γεώργιος Αλογοσκούφης καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η Ελλάδα –οι τότε κυβερνήσεις- χρησιμοποιούσε μία τρίτη μέθοδο, τη μέθοδο του 40%. Γράφαμε δηλαδή 40% μόνο των δαπανών, οι οποίες γίνονταν για εξοπλιστικά προγράμματα. Επί μία επταετία δαπανήθηκαν σύμφωνα με ομολογία και της ίδιας της Αξιωματικής Αντιπολίτευσης 15,3 δισεκατομμύρια ευρώ και καταγράφηκαν στους προϋπολογισμούς από αυτά μόνο τα 6,6 δισεκατομμύρια ευρώ. Τα 8,7 δισεκατομμύρια ευρώ εξαφανίστηκαν, εξατμίστηκαν. Δεν είχαν καταγραφεί πουθενά, είχαν περάσει κατευθείαν στο δημόσιο χρέος. Δεν πέρασαν ποτέ από ελλείμματα. Εδώ συμβαίνουν δύο τινά: Ή οι τότε κυβερνήσεις δανείζονταν και πλήρωναν αδρά, πλήρωσαν 15, 3 δισεκατομμύρια ευρώ για όπλα που δεν παραλάμβαναν. Δηλαδή πλήρωναν με δανεισμό και πλήρωναν και τόκους από πάνω επί μία τετραετία για όπλα που δεν παραλάμβαναν και έτσι δεν ήταν αξιόμαχες οι Ένοπλες Δυνάμεις ή συνέβαινε κάτι άλλο. Γινόταν υπερτιμολόγηση, δηλαδή, οι πληρωμές ήταν υπερδιπλάσιες από τις παραλαβές ή γινόταν απόκρυψη; Πρέπει να αποφασίσει η Αξιωματική Αντιπολίτευση τι από τα τρία έκανε. Ήταν ανίκανη να παραλάβει τα όπλα που παράγγελνε, έκανε υπερτιμολόγηση ή έκρυβε τα ελλείμματα; Αυτά αποκαταστάθηκαν από την ίδια την Ευρωπαϊκή Στατιστική Υπηρεσία. Και όλες οι κατηγορίες περί απάτης που ακούγονται από την Αξιωματική Αντιπολίτευση δεν μπορώ να καταλάβω πού απευθύνονται. Θεωρούν απατεώνες την Ευρωπαϊκή Στατιστική Υπηρεσία; Θεωρούν απατεώνες την Ευρωπαϊκή Επιτροπή; Θεωρούν απατεώνες το Συμβούλιο Υπουργών που έχει επικυρώσει όλα αυτά; 
      Δεν έχω καταλάβει τι ρόλο παίζει η Αξιωματική Αντιπολίτευση. Προσπαθεί για τις δικές της απάτες ως κυβέρνηση να ρίξει κάπου αλλού τις ευθύνες; Εκεί είναι το πρόβλημα. Ας απαντήσει λοιπόν είναι ή δεν είναι το σύνολο των δαπανών που έγιναν την επταετία ως το 2003 της τάξης των 15,3 δισεκατομμυρίων ευρώ; Είναι ή δεν είναι αλήθεια ότι από αυτά, μόνο τα 6,6 δισεκατομμύρια ευρώ είναι αυτά που καταγράφηκαν; Είχαν ή δεν είχαν αποκρυβεί 8,7 δισεκατομμύρια ευρώ; 
      Είναι δυνατόν επί εφτά χρόνια να έχεις πληρώσει όπλα και να μην τα έχεις παραλάβει; Είναι δυνατόν κάτι τέτοιο; 
      Όμως, δεν είναι μόνο οι αμυντικές δαπάνες -γιατί βεβαίως υποκριτικά η Αξιωματική Αντιπολίτευση μένει στις αμυντικές δαπάνες- αλλά και τα υπόλοιπα θέματα. Είναι ή δεν είναι αλήθεια ότι δεν καταγράφονταν τα ελλείμματα των ασφαλιστικών οργανισμών, κάτι που εξακολουθεί ακόμα να είναι πρόβλημα για τη χώρα, γιατί παρά το γεγονός ότι τα δύο τελευταία χρόνια έχει γίνει μια πλήρης καταγραφή, υπάρχουν ακόμα αμφιβολίες από πλευράς Στατιστικής Υπηρεσίας της Ευρωπαϊκής Ένωσης; Είναι ή δεν είναι αλήθεια ότι γινόταν παραπλανητική καταγραφή των κεφαλαιακών  μεταβιβάσεων ή ότι οι κεφαλαιοποιημένοι τόκοι δεν εγγράφονταν στους προϋπολογισμούς; 
      Στο σημείο αυτό, θα πω μια κουβέντα για το Συνασπισμό. Ο Συνασπισμός για πολύ καιρό, κύριε Κωνσταντόπουλε, επί πολλά χρόνια –θυμάμαι- έκανε ερωτήσεις και επεσήμαινε όλα αυτά τα ζητήματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Θυμάμαι ότι ο κ. Λαφαζάνης πριν από τις προηγούμενες εκλογές, είχε εκμαιεύσει από τον τότε Υφυπουργό Οικονομικών κ. Φαρμάκη -ο οποίος εντίμως του έδωσε τα πλήρη στοιχεία- μια αναλυτικότατη απάντηση που έδειχνε ότι ο λογαριασμός αποκρατικοποιήσεων, για παράδειγμα, που έπρεπε να πηγαίνει για τη μείωση του δημοσίου χρέους, χρησιμοποιούνταν για να γίνονται άλλες δαπάνες μέσω της «Δ.Ε.Κ.Α.». Αυτά λοιπόν είναι δεδομένα.
      Για να τελειώνουμε, λοιπόν, μ’ αυτήν την ιστορία, η απογραφή έγινε από την Ευρωπαϊκή Στατιστική Υπηρεσία, της οποίας την αντικειμενικότητα δεν νομίζω ότι αμφισβητεί κανείς. Άλλωστε, αυτή σύμφωνα με το Σύμφωνο Σταθερότητας και Ανάπτυξης είναι η μόνη υπεύθυνη για να αποφαίνεται πάνω σε αυτά τα ζητήματα. Η Ευρωπαϊκή Στατιστική Υπηρεσία, λοιπόν, έχει αποφανθεί συγκεκριμένα για αυτά τα ζητήματα. Θα θυμίσω την απάντηση που έδωσε ο πρώην γενικός της διευθυντής σε άρθρο του κ. Σημίτη στους «FINANCIAL TIMES»: «Η έκθεση αποδεικνύει μεταξύ άλλων ότι υπήρχε ξεκάθαρα ελλιπής καταγραφή των αμυντικών δαπανών από τις ελληνικές αρχές, ανεξαρτήτως της χρησιμοποιούμενης μεθοδολογίας, μια υπερεκτίμηση των εσόδων των ασφαλιστικών φορέων» και όλα τα υπόλοιπα που έχω αναφέρει. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε και δευτερολογία!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Τελειώνω, κύριε Πρόεδρε.
      Επίσης, αποστομωτική ήταν η απάντηση των γενικών διευθυντών της Γενικής Διεύθυνσης Οικονομικών Θεμάτων της Ευρωπαϊκής Επιτροπής και της EUROSTAT –έδωσαν από κοινού απάντηση- σ’ ένα κείμενο των κυρίων Καραβίτη, Ράπανου και Στουρνάρα τον Ιανουάριο του 2005. Αυτοί, λοιπόν, δεδομένου ότι εμμέσως τους κατηγορούσαν, όπως σήμερα η Αξιωματική Αντιπολίτευση, ως απατεώνες, απαντούν: «Οφείλουμε να απορρίψουμε τις κατηγορίες σας που αφορούν άμεσα τις υπηρεσίες της Επιτροπής. Όπως εσείς και οι συνεργάτες σας γνωρίζετε, η Επιτροπή και η EUROSTAT συχνά εξέφρασαν τις αμφιβολίες τους σχετικά με την εξέλιξη των δημοσιονομικών μεγεθών στην Ελλάδα. Στις περισσότερες περιπτώσεις, πριν και μετά την αναθεώρηση των στοιχείων του 2002, οι αμφιβολίες εκφράστηκαν εσωτερικά».
      Αυτό, λοιπόν, που πρέπει να καταλάβει η Αξιωματική Αντιπολίτευση είναι ότι ανεξαρτήτως της μεθοδολογίας, δεν υπάρχει πουθενά στους ευρωπαϊκούς κανόνες η μεθοδολογία του 40%, αυτή η απατηλή μεθοδολογία την οποία εφάρμοζαν οι κυβερνήσεις του ΠΑ.ΣΟ.Κ. και τώρα έρχονται δήθεν να χρησιμοποιήσουν ως δικαίωση μια τεχνική απόφαση της Ευρωπαϊκής Στατιστικής Υπηρεσίας. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα τρεις μαθητές και μαθήτριες και δύο συνοδοί - καθηγητές από το 6ο Γυμνάσιο Ηρακλείου Αττικής.
      Η Βουλή τους καλωσορίζει, τους εύχεται «καλές σπουδές» και τους ενημερώνει ότι παρακολουθούν συνεδρίαση κοινοβουλευτικού ελέγχου, όπου υπάρχουν Βουλευτές που ερωτούν-ελέγχουν την Κυβέρνηση -και υπάρχουν και οι Υπουργοί που καλούνται να απαντήσουν και γι’ αυτό είναι μικρός ο αριθμός των Βουλευτών που παρίστανται στην Αίθουσα.
      (Χειροκροτήματα από όλες τις πτέρυγες της Βουλής)
       Το λόγο έχει η ερωτώσα συνάδελφος κ. Βάσω Παπανδρέου.
      ΒΑΣΩ ΠΑΠΑΝΔΡΕΟΥ: Κύριε Πρόεδρε, κατ’ αρχήν θα ήθελα να κάνω μια πρόταση. Θα πρέπει να γίνει αλλαγή στον Κανονισμό και εκεί που προβλέπεται «η ώρα του Πρωθυπουργού» να διαγραφεί και τυπικά, μια και ουσιαστικά έχει καταργηθεί, γιατί ο Πρωθυπουργός απαξιοί να έρθει στη Βουλή να απαντήσει και να ενημερώσει την ελληνική Βουλή.
      Σήμερα, ο κύριος Υπουργός Οικονομίας συνεχίζει τα ψεύδη, συνεχίζει να παραπλανά τον ελληνικό λαό και την ελληνική Βουλή, διότι απεκαλύφθη η μεγάλη απάτη της απογραφής που δυσφήμησε τη χώρα στο εξωτερικό και είναι γεγονός ότι είναι πρωτοφανές στα χρονικά το περιοδικό «ECONOMIST» τον Ιούνιο του 2005 να γράφει τα εξής: «Στην Ευρωζώνη το να απορρίπτεις τους προκατόχους σου, ισοδυναμεί με το να απορρίπτεις την ίδια σου τη χώρα». Αυτό ακριβώς έκανε η Κυβέρνηση της Νέας Δημοκρατίας! Απέρριψε τη χώρα της, δυσφημίζοντας την στο εξωτερικό και βεβαίως με πρόσχημα την απογραφή, υπέκλεψε το εισόδημα των εργαζομένων!
      Ακόμη και σήμερα, στις 13 Μαρτίου 2006, οι «FINANCIAL TIMES» γράφουν ότι η Ευρωπαϊκή Επιτροπή θα είναι πιο αυστηρή στην είσοδο των νέων χωρών στην Ο.Ν.Ε. και δεν θα συμβεί αυτό που συνέβη με την Ελλάδα, η οποία εξαπάτησε την Ευρωπαϊκή Επιτροπή και τους εταίρους της, γιατί έδωσε εσφαλμένα στοιχεία. Είστε υπερήφανοι ως Κυβέρνηση της Ελλάδας για το ότι έχετε δημιουργήσει την πεποίθηση ότι η Ελλάδα εξαπάτησε τους εταίρους της; 
      Η Κυβέρνηση έρχεται σήμερα και μας λέει ότι υπήρχαν πολλοί λόγοι και πολλά ελλείμματα για τα οποία έγινε η απογραφή. Εγώ δεν θα αναφερθώ στους άλλους λόγους…
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Γιατί δεν θα αναφερθείτε; 
      ΒΑΣΩ ΠΑΠΑΝΔΡΕΟΥ:…αλλά με την αλλαγή της καταγραφής των αμυντικών δαπανών με πρωτοβουλία της ελληνικής Κυβέρνησης –μόνοι τους πήγαν και είπαν ότι έχουμε δώσει ψευδή στοιχεία- μόνο με τη μεταφορά των δαπανών από τα επόμενα χρόνια που έπρεπε να πληρωθούν, όταν γινόταν πραγματικά η λειτουργική παραλαβή -όπως λέει η Στατιστική Υπηρεσία- των αμυντικών συστημάτων στα προηγούμενα χρόνια, εκτινάχθηκε το έλλειμμα πάνω από το 3%. Καμία χρονιά δεν θα είχαμε πάνω από 3% εάν δεν είχαν μεταφερθεί οι αμυντικές δαπάνες. Ας έκανε τις άλλες διορθώσεις, εφόσον λέει ότι υπήρχαν και άλλα κονδύλια.
      Έρχεται σήμερα η Κυβέρνηση και μας λέει καινούργιο ψεύδος για το 40%. Υπήρχαν δύο μέθοδοι, ενώ τη μέθοδο που χρησιμοποιούσε το ΠΑ.ΣΟ.Κ. και για την οποία σήμερα η EUROSTAT έχει αποφασίσει ότι είναι υποχρεωτική για όλες τις χώρες, την ακολουθούσε η πλειοψηφία των χωρών.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Η Στατιστική Υπηρεσία είχε ερωτήματα για τα στοιχεία, όπως είχε ερωτήματα και για τη Γερμανία και για τη Γαλλία. Κύριε Υπουργέ, γιατί ο Γερμανός Υπουργός Οικονομικών δεν δυσφήμησε τη χώρα του; Γιατί ο Γάλλος Υπουργός δεν δυσφήμησε τη χώρα του και πήγατε εσείς και καταρρακώσατε τη χώρα για να επιβάλετε εδώ την «υποκλοπή» του εισοδήματος των εργαζομένων, τη μεταφορά του εισοδήματος των εργαζομένων από τους πολλούς στους λίγους; Όμως, αυτό το έχουν καταλάβει και οι εργαζόμενοι. Χθες, το κύριο σύνθημα στην απεργία ήταν ότι η απογραφή είναι μια απάτη και έγινε για να μεταφερθούν τα βάρη στην πλάτη του εργάτη. Σας έχουν πάρει χαμπάρι, κύριε Υπουργέ, και γι’ αυτό υπάρχει μεγάλη δυσφορία για την οικονομική πολιτική που ακολουθήσατε! Όμως, εξακολουθείτε να δυσφημίζετε τη χώρα στο εξωτερικό. 
      Και δεν μας είπατε, κύριε Υπουργέ, ποιος θα αναλάβει αυτές τις τεράστιες ευθύνες τις οποίες έχουν ο Πρωθυπουργός και η Κυβέρνηση συνολικά για την κατάντια της χώρας; Και τώρα αρχίσατε το εμπόριο ελπίδων, υποσχόμενοι ότι θα δώσετε αυξήσεις τα επόμενα χρόνια. Τα «επόμενα χρόνια» -βεβαίως- που θα είναι άλλη κυβέρνηση. 
      Δεν μας είπατε όμως τίποτα για τον λόγο για τον οποίο και σήμερα συνεχίζετε τη μέθοδο που είχε το ΠΑ.ΣΟ.Κ. και την οποία καταγγέλλετε; Γιατί δεν έχετε εγγράψει στο 2005 και το 2006 τις αμυντικές δαπάνες; Εμείς εγγράψαμε όλα όσα είχαν παραληφθεί. Τα 8,5 δισεκατομμύρια, σας τα έχουμε δώσει αναλυτικά και τα έχουμε δώσει στη δημοσιότητα. Είναι τα χρήματα για τα εξοπλιστικά προγράμματα που δεν είχαν παραληφθεί.
      Όσον αφορά τα TOR-1 για τα οποία λέτε ότι δεν καταγράφηκαν τα 1,2 δισεκατομμύρια το 2003, ακόμα τέσσερα από αυτά δεν έχουν παραληφθεί. Όταν ήρθατε εσείς, αρχίσατε τις εξεταστικές επιτροπές και ακόμα τέσσερα TOR δεν έχουν παραληφθεί. Αλλά αυτά που δεν παραλήφθηκαν και πέρυσι, γιατί δεν τα εγγράψατε ούτε πέρυσι ούτε φέτος; 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παπανδρέου. Το λόγο έχει ο πρώην Πρόεδρος και Βουλευτής του Συνασπισμού Ριζοσπαστικής Αριστεράς κ. Νικόλαος Κωνσταντόπουλος.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Υπουργέ, δυστυχώς και εσείς «παίζετε» με τους αριθμούς και εμπαίζετε τους ανθρώπους και ακολουθείτε την ίδια τακτική, δηλαδή να μεταθέτετε τις δικές σας ευθύνες, που είστε Κυβέρνηση, σε εκείνους οι οποίοι σας ελέγχουν για το περιεχόμενο και τις πρακτικές της κυβερνητικής σας πολιτικής. Δεν απαντάτε επί της ουσίας σε κανένα από τα ερωτήματα που σας έθεσα και δεν μπορείτε με επικοινωνιακά κόλπα να κρύψετε τον πραγματικό χαρακτήρα της πολιτικής σας που είναι αυταρχικός, αλλά ούτε και μπορείτε με λογιστικά τεχνάσματα να αναχαιτίσετε την κοινωνική έκρηξη.
      Εσείς δηλώνετε ικανοποιημένοι από την Κυβέρνησή σας, δηλώνετε ότι όλα καλά τα πράξατε και χρησιμοποιείτε ως πρόσχημα την απογραφή για να μοιράσετε στην κοινωνία ακρίβεια, αδικία και ανασφάλεια.
      Σας ρώτησα συγκεκριμένα και δεν μου απαντήσατε. Σας υπενθυμίζω ότι ο Συνασπισμός με συνέπεια και εγώ προσωπικά, με την ίδια επιμονή, θα εξακολουθώ να επισημαίνω εκείνα που εσείς έχετε ξεχάσει:
       Σας ζητήσαμε να καταργήσετε τους ειδικούς λογαριασμούς και δεν το ακούτε. Τους χρησιμοποιείτε για να μανικουλάρετε τις συγκεκριμένες εγγραφές στον προϋπολογισμό. 
      Σας ζητήσαμε να δημιουργηθεί στη Βουλή, στα πλαίσια της υφιστάμενης επιτροπής, γραφείο προϋπολογισμού και δεν το υιοθετήσατε. 
      Σας ζητήσαμε να υπάρξει διακομματική εποπτεία με συμμετοχή και της Τράπεζας της Ελλάδος έτσι ώστε να έχουμε πλήρη έλεγχο του προϋπολογισμού και εσείς αδιαφορείτε. 
      Σας ζητήσαμε να υπάρχουν ενιαίες και σταθερές αρχές ουσιαστικού ελέγχου των δαπανών, με βάση τα οικονομικά και κοινωνικά αποτελέσματά τους και εσείς σφυρίζετε αδιάφορα. 
      Σας ζητήσαμε να υπάρξουν μέτρα φορολογικής δικαιοσύνης, εγγυημένου ελαχίστου κοινωνικού εισοδήματος και επιδομάτων ανάγκης και εσείς επικαλούμενοι την απογραφή τα αρνείστε, ακόμη και για το επίδομα θέρμανσης, ακόμη και για το ελάχιστο εγγυημένο εθνικό εισόδημα. 
      Επίσης σας ζητήσαμε να μειωθούν οι δαπάνες για τα εξοπλιστικά προγράμματα και εσείς έχετε να «τρέχει» δεκαετές πρόγραμμα εξοπλιστικών προγραμμάτων ύψους πάνω από 30.000.000.000 ευρώ την ώρα που το Δ΄ Κοινοτικό Πλαίσιο Στήριξης στο σύνολό του είναι μόλις 22.000.000 ευρώ. 
      Επ’ αυτών να απαντήσετε: Θα υιοθετήσετε την τελευταία απόφαση που λέει ότι είναι και υποχρεωτική από δω και πέρα στη διαδικασία της καταγραφής των δαπανών ή θα επιμείνετε στη δική σας;
      Δεύτερον, θα καταργήσετε τους ειδικούς λογαριασμούς που είναι οι «τρύπες» του προϋπολογισμού;
      Τρίτον, δεν έχετε να δώσετε στοιχειώδεις δαπάνες για εγγυημένο εθνικό εισόδημα;
      ΚΩΝΣΤΑΝΤΙΝΟΣ ΤΑΣΟΥΛΑΣ: Λειτουργεί το μικρόφωνο;
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Ευχαριστώ πάρα πολύ, κύριε συνάδελφε. Είστε πάρα πολύ ευγενής! 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, παρακαλώ συνεχίστε.
      Δεν χρειάζονται παρατηρήσεις, κύριε Τασούλα.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Δεν φημιζόσασταν, κύριε Τασούλα, για τέτοιου είδους αταξίες! Παρακαλώ, μπορείτε να τις εγγράψετε στο βιογραφικό σας! 
      Σας ζητήσαμε, λοιπόν, συγκεκριμένα πράγματα και δεν απαντάτε κύριε Υπουργέ. Δεν σας επιτρέπεται να λέτε ότι ο Συνασπισμός τα ζητούσε στο παρελθόν και άλλα λέει. Εσείς τι λέγατε στο παρελθόν και τι λέτε σήμερα; Και πώς μπορείτε να κοιτάτε την κοινωνία κατάματα, όταν εξεγείρονται και εξοργίζονται οι πάντες; Μπορεί να καμαρώνετε τα κυβερνητικά σας κοστούμια στον καθρέφτη της εξουσίας. Την κοινωνία δεν μπορείτε να την κοιτάξετε κατάματα, γιατί αυτήν τη στιγμή βρισκόμαστε μπροστά σε μια πραγματικότητα δυσάρεστη. Η κοινωνία βρίσκεται σε ομηρία μιας πολιτικής αδιέξοδης και η πολιτική και η χώρα βρίσκονται σε ομηρία δικτύων διαπλοκής και κατασκόπευσης.
      Και όταν όλα αυτά συμβαίνουν, κύριε Υπουργέ, δυστυχώς υποβαθμίζεται και ο ρόλος της Βουλής. Ο κύριος Πρωθυπουργός έχει μεγάλη ευθύνη γιατί τελικά, από απροθυμία ή από περιφρόνηση προς τον Έλεγχο, ή αν θέλετε από μια δική του νοοτροπία ότι όλα αυτά είναι ανάξια λόγου, υποβαθμίζει εκείνο το οποίο στον Κανονισμό της Βουλής εντάχθηκε ως αναβάθμιση του ρόλου της Βουλής, την ώρα του Πρωθυπουργού. 
      Λυπάμαι! Ελέγχεται η Κυβέρνηση και έρχεστε εσείς να απολογηθείτε για τον εαυτό σας;
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
      Ο Υπουργός Οικονομίας και Οικονομικών κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, νομίζω ότι σήμερα με την απάντηση καταρχάς της Αξιωματικής Αντιπολίτευσης κατέρρευσαν όλοι οι ισχυρισμοί της. Δεν κατέθεσε κανένα στοιχείο που να αποδεικνύει ότι τη μέθοδο του 40% την ακολουθούσε οποιαδήποτε άλλη χώρα της Ευρωπαϊκής Ένωσης.
      Είπε ψέματα η κ. Παπανδρέου –της επιστρέφω τους χαρακτηρισμούς γιατί μόνο σε χαρακτηρισμούς έμεινε και σε συνθήματα, κανένα στοιχείο, κανένα λογικό επιχείρημα- ότι οι περισσότερες χώρες χρησιμοποιούσαν τη μέθοδο της παραλαβής. Κατέθεσα στοιχεία ότι οι περισσότερες χώρες χρησιμοποιούσαν την ταμειακή μέθοδο, γιατί είναι πιο αξιόπιστη. Ωστόσο, από εθνικολογιστική άποψη αποφάσισε η Εθνική Στατιστική Υπηρεσία να χρησιμοποιηθεί η άλλη μέθοδος της παραλαβής και όλοι θα προσαρμοστούν. Και ξέρετε γιατί θα προσαρμοστούν όλοι; Διότι δεν έχει σημασία η μέθοδος. Όπως μπορείς να προγραμματίσεις σταδιακά τις πληρωμές σου, έτσι μπορείς να προγραμματίσεις σταδιακά και τις παραλαβές σου. Και σε όλες τις άλλες χώρες δεν υπήρξε καμία απόκλιση των δαπανών με τη μια ή με την άλλη μέθοδο. Δεν έχει, λοιπόν, κανένας πρόβλημα, όπως δεν έχει πρόβλημα και η ελληνική Κυβέρνηση από δω και μπρος να κάνει τον προγραμματισμό της με την μέθοδο των παραλαβών. Θα προγραμματίσουμε τις παραλαβές σταδιακά, όχι για να επιβαρύνουμε τις μελλοντικές κυβερνήσεις, όπως προσπάθησε να κάνει το ΠΑ.ΣΟ.Κ., αποκρύπτοντας δαπάνες. Θα προγραμματίσουμε τις παραλαβές σταδιακά, ώστε να μπορέσουν να καταγραφούν σωστά -όχι με τη μέθοδο του 40%- στον προϋπολογισμό και έτσι να αποτυπώνεται σωστά η δημοσιονομική κατάσταση της χώρας. Αυτή, λοιπόν, είναι η πραγματικότητα.
      Τώρα τι ήθελε να μας πει το ΠΑ.ΣΟ.Κ; Ότι είχε στείλει τα ελλείμματα στο μέλλον; Δηλαδή, αν καταγράφαμε τα ελλείμματα μεγαλύτερα το 2005 και το 2006 θα ήταν ευχαριστημένο το ΠΑ.ΣΟ.Κ.; Δεν θα έπρεπε πάλι να ακολουθηθεί μια πολιτική δύσκολη για τον πολίτη για να καλύψει τα ελλείμματα, τις τεράστιες δαπάνες που έκανε τον καιρό της παντοδυναμίας του το ΠΑ.ΣΟ.Κ. με τα εξοπλιστικά προγράμματα; Ξόδεψε 15,3 δισεκατομμύρια ευρώ και από αυτά έγραψε μόνο τα 6,6 δισεκατομμύρια. Είναι δυνατόν να πιστεύουμε ότι η  μέθοδος αυτή είναι σωστή; Είναι δυνατόν επί επτά χρόνια να πληρώνεις και να μην παραλαμβάνεις τίποτα; 
      Και απέδειξα με στοιχεία –γιατί άλλο πράγμα είναι η συνθηματολογία- ποιος είναι ο απατεώνας. Την πολιτική σας απάτη για να μπει η Ελλάδα στην ΟΝΕ θα την πληρώνουμε για πολλά χρόνια, δυστυχώς. Η Κυβέρνηση με την πολιτική της, όμως, έχει ανατρέψει το μεγάλο πρόβλημα που θα ήταν να έχουμε μείωση αξιοπιστίας στην Ευρωπαϊκή Ένωση. Είμαστε πλήρως αξιόπιστοι στην Ευρωπαϊκή Ένωση. Το τριετές πρόγραμμά μας για την έξοδο της οικονομίας από την κρίση που δημιουργήσατε, εγκρίθηκε πριν από λίγες μέρες. Δημιουργούνται συνθήκες πια για να μπορέσουμε για πρώτη φορά να έχουμε έλλειμμα κάτω από το 3% του Α.Ε.Π. το 2006, χωρίς νέα μέτρα, όπως κινδυνολογούσατε και καταστροφολογούσατε σ’ αυτήν την Αίθουσα πριν από λίγο καιρό. Και μπορούμε από το 2007 και μετά να ολοκληρώσουμε τις προεκλογικές μας δεσμεύσεις για το Ε.Κ.Α.Σ. και τις συντάξεις του Ο.Γ.Α. και να προχωρήσουμε στη μείωση των φορολογιών για τα φυσικά πρόσωπα, κάτι που είναι ενταγμένο στο σχεδιασμό μας. Γιατί εμείς δεν κάνουμε προγράμματα, εικονικής πραγματικότητας. Κάνουμε πραγματικά προγράμματα, αξιόπιστα, τα οποία βασίζονται σε σωστά στοιχεία.
      Τώρα θέλω να αναφερθώ σε κάποια θέματα που έθεσε ο κ. Κωνσταντόπουλος. Είναι γεγονός ότι οι ειδικοί λογαριασμοί είναι ένα πρόβλημα για τον προϋπολογισμό. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Γιατί δεν τους καταργείται;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Δεν είναι πρόβλημα για τα ελλείμματα. Διότι οι ειδικοί λογαριασμοί έχουν έσοδα και δαπάνες που ισοσκελίζονται. Δεν είναι, λοιπόν, πρόβλημα για τα ελλείμματα. Ωστόσο, είναι ένα πρόβλημα.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Γιατί κύριε Υπουργέ...
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Έχουμε ήδη ξεκινήσει να καταργήσουμε κάποιους από αυτούς και θα καταργήσουμε και άλλους. Διότι η πορεία της εξυγίανσης του προϋπολογισμού θα πρέπει να προχωρήσει ασφαλώς.
      Για το γραφείο προϋπολογισμού στη Βουλή η Κυβέρνηση δεν έχει καμμία αντίρρηση να γίνει. Ευχαρίστως να γίνει και να συζητούνται όλα. Συζητούνται έτσι και αλλιώς όλα με πλήρη διαφάνεια στην Επιτροπή Οικονομικών. Το λιγότερο κάθε μήνα κάνω πλήρη ενημέρωση στην Επιτροπή Οικονομικών για το τι συμβαίνει στην Ευρωπαϊκή Ένωση, στο ΕCOFIN και στο EURO-GROUP που συνεδριάζουν. Δυστυχώς, αυτή η ενημέρωση έχει παρεκτραπεί, διότι είναι μια ακόμη ευκαιρία για την Αξιωματική κυρίως Αντιπολίτευση –γιατί εγώ θα παραδεχθώ ότι οι συνάδελφοι του Συνασπισμού επιδεικνύουν μια πολύ μεγάλη ωριμότητα και υπευθυνότητα στην ενημέρωση αυτή- να προσπαθεί να αποσείσει τις ευθύνες της για το παρελθόν. Διότι το πρόβλημα με την απογραφή δεν ήταν ότι έγινε. Το πρόβλημα με την απογραφή ήταν το τι αποκάλυψε. Και αποκαλύφθηκε ότι επί πολλά χρόνια οι κυβερνήσεις του ΠΑ.ΣΟ.Κ. εξαπατούσαν και τον ελληνικό λαό και την Ευρωπαϊκή Στατιστική Υπηρεσία και την Ευρωπαϊκή Επιτροπή και το Συμβούλιο Υπουργών Οικονομίας και Οικονομικών. Αυτά έχουν καταγραφεί πια σε ευρωπαϊκές αποφάσεις. Είναι δυστύχημα για τη χώρα το ότι οι κυβερνήσεις του ΠΑ.ΣΟ.Κ. συμπεριφέρθηκαν τότε τόσο ανεύθυνα. Αλλά θα ήταν ακόμη μεγαλύτερο δυστύχημα εάν συνέχιζε η σημερινή Κυβέρνηση αυτήν την πολιτική της ανευθυνότητας.
      Εμείς προχωρούμε με υπευθυνότητα και με αξιοπιστία να διορθώσουμε τα κακώς κείμενα που κληρονομήσαμε από τις προηγούμενες κυβερνήσεις. Αυτήν την πολιτική δεν πρόκειται να μας κάνει να την αλλάξουμε καμία κινδυνολογία, καμία καταστροφολογία και καμία μαύρη προπαγάνδα από την πλευρά των πραγματικών ενόχων, αυτών που δεν ήθελαν να γίνει αντιντόπινγκ στην ελληνική οικονομία. 
      ΒΑΣΩ ΠΑΠΑΝΔΡΕΟΥ: Θα σας κάνει ο ελληνικός λαός!
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Θα εφαρμόσετε την τελευταία απόφαση της EUROSTAT;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Σαν τον Κεντέρη και τη Θάνου ήθελε να αποφύγει η  Κυβέρνηση Σημίτη την απογραφή, γιατί θα αποκάλυπτε αυτά που αποκάλυψε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε. 
      Δεν πρέπει να έχετε παράπονο. Σε όλους –και στον Υπουργό και στους Βουλευτές- δόθηκε επιπλέον χρόνος δύο λεπτά. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, αν μου επιτρέπετε…
      ΠΡΟΕΔΡΕΥΩΝ (Γεώργιος Σούρλας): Δεν επιτρέπεται, κύριε Πρόεδρε. Ο Κανονισμός δεν το επιτρέπει. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Δεν θέλω να απαντήσω. 
      ΠΡΟΕΔΡΕΥΩΝ (Γεώργιος Σούρλας): Ναι, όμως κάτι θα πείτε. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Θέλω να θέσω ένα διαδικαστικό θέμα. 
      ΠΡΟΕΔΡΕΥΩΝ (Γεώργιος Σούρλας): Για να τεθεί το διαδικαστικό θέμα, κύριε Πρόεδρε, πρέπει να έχει την υπογραφή δύο Βουλευτών…
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε,…
      ΠΡΟΕΔΡΕΥΩΝ (Γεώργιος Σούρλας): Εν πάση περιπτώσει, έχετε το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Γίνεται ο έλεγχος και υποβάλλουμε ορισμένα ερωτήματα, για να πάρουμε μια συγκεκριμένη απάντηση. Εγώ δεν πήρα απάντηση στο ερώτημα αν η Κυβέρνηση θα εφαρμόσει την τελευταία απόφαση της EUROSTAT. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, δεν μπορεί το Προεδρείο να υπαγορεύει στον Υπουργό πώς θα μιλήσει. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Σύμφωνοι. Η Κυβέρνηση θα εφαρμόσει την τελευταία απόφαση της EUROSTAT που είναι υποχρεωτική;  
      ΠΡΟΕΔΡΕΥΩΝ (Γεώργιος Σούρλας): Αυτό δεν είναι διαδικαστικό. Μπαίνετε στην ουσία. Εσείς είστε έμπειρος πολιτικός. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ…
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Όχι, κύριε Πρόεδρε, θα απαντήσω… 
      ΠΡΟΕΔΡΕΥΩΝ (Γεώργιος Σούρλας): Τώρα, όμως, ξεφεύγουμε από τον Κανονισμό. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): …γιατί για επικοινωνιακούς και τηλεοπτικούς λόγους τα κάνει αυτά ο κ. Κωνσταντόπουλος. Έχει απαντηθεί το ερώτημα. Ασφαλώς και θα χρησιμοποιηθεί η μέθοδος, που είναι υποχρεωτική. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Επικοινωνιακό είναι αυτό;
      ΠΡΟΕΔΡΕΥΩΝ (Γεώργιος Σούρλας): Κύριε Κωνσταντόπουλε, παρακαλώ να διευκολύνετε να προχωρήσουμε τη συζήτηση. 
      Κύριε Υπουργέ, θα παρακαλέσω να δεχθεί το Σώμα να συνεχίσουμε τη συζήτηση με την τρίτη με αριθμό 567/14-3-2006 επίκαιρη ερώτηση δεύτερου κύκλου του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Οικονομίας και Οικονομικών, σχετικά με την επέκταση του θεσμού των Βαρέων και Ανθυγιεινών Επαγγελμάτων του Ι.Κ.Α. και στους εργαζόμενους στο Δημόσιο, Ν.Π.Δ.Δ. και Ο.Τ.Α..
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η επίκαιρη ερώτηση, λοιπόν, του κ. Αλαβάνου έχει ως εξής: 
      «Σε σχετική επίκαιρη ερώτηση για το ίδιο θέμα το Μάη του 2005 ο Υφυπουργός Εσωτερικών κ. Ανδρεουλάκος αναγνώρισε το δίκαιο του αιτήματος και είχε δεσμευτεί ότι μέχρι τέλους του 2005 θα είχε διαμορφώσει το ΥΠ.Ε.Σ.Δ.Δ.Α. σχετική πρόταση. 
      Παρ’ ότι διανύουμε το δεύτερο μήνα του 2006, παρ’ ότι στην πρόταση για συλλογική διαπραγμάτευση της Α.Δ.Ε.Δ.Υ. περιέχεται σχετικό αίτημα και αρκετές Ομοσπονδίες - μέλη της σε διάφορες υπηρεσίες του δημοσίου, Ν.Π.Δ.Δ., Σώματα Ασφαλείας και Ο.Τ.Α. το αναδεικνύουν ως κυρίαρχο αίτημα στην προσπάθεια υπεράσπισης της φθοράς της υγείας των εργαζομένων, η Κυβέρνηση δεν έχει να παρουσιάσει συγκεκριμένη πρόταση και βρίσκεται ανακόλουθη με τη χρονική δέσμευση που διατύπωσε στη Βουλή. 
      Με βάση τα παραπάνω ερωτάται ο κύριος Υπουργός: 
      1. Ποια είναι η πολιτική βούληση της Κυβέρνησης για την επέκταση του θεσμού των Βαρέων και Ανθυγιεινών Επαγγελμάτων του Ι.Κ.Α. και στους εργαζόμενους και στις εργαζόμενες στο δημόσιο, τα Ν.Π.Δ.Δ. και τους Ο.Τ.Α; 
      2. Υπάρχει συγκεκριμένη πρόταση για τον τρόπο ένταξης στα Β.Α.Ε. όσων κλάδων και ειδικοτήτων είναι αντίστοιχοι με του ιδιωτικού τομέα και ανήκουν στα Β.Α.Ε.;»
      Ο Υπουργός Οικονομίας και Οικονομικών έχει το λόγο, για να απαντήσει. 
      Κύριε Υπουργέ, πριν πάρετε το λόγο, θα ήθελα να ενημερώσω το Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα δύο σπουδαστές και σπουδάστριες του Εργαστηρίου της Δημοσιογραφικής Σχολής του «ΑΝΤΕΝΝΑ». 
      Η Βουλή τους καλωσορίζει και τους εύχεται να κάνουν υπεύθυνη δημοσιογραφία. 
      (Χειροκροτήματα απ’ όλες τις πτέρυγες της Βουλής)
      Τους ενημερώνουμε ότι παρακολουθούν συνεδρίαση κοινοβουλευτικού ελέγχου, όπου υπάρχουν οι Βουλευτές που ελέγχουν και ερωτούν την Κυβέρνηση για πράξεις και παραλείψεις και οι αρμόδιοι Υπουργοί που απαντούν, γι’ αυτό ο αριθμός των Βουλευτών στην Αίθουσα είναι περιορισμένος. 
      Κύριε Υπουργέ, έχετε το λόγο. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κατ’ αρχάς, να διευκρινίσουμε, κύριε Πρόεδρε, ότι η έννοια του θεσμού των βαρέων και ανθυγιεινών επαγγελμάτων δεν είναι άγνωστη στη συνταξιοδοτική νομοθεσία του δημοσίου. Συγκεκριμένα, ορισμένες κατηγορίες απασχολουμένων στο δημόσιο, όπως φύλακες φυλακών, εργαζόμενοι στο Εθνικό Τυπογραφείο, παλαιοί τελωνοφύλακες, απασχολούμενοι σε ιοντίζουσες ακτινοβολίες, απασχολούμενοι σε αερομεταφορές και άλλοι, επειδή έχει κριθεί ότι η υπηρεσία τους παρέχεται κάτω από δύσκολες και ανθυγιεινές συνθήκες, λαμβάνουν ορισμένες προϋποθέσεις προσαύξησης της σύνταξής τους κατά 3/35, δηλαδή τρία πλασματικά έτη, και για ορισμένες απ’ αυτές τις κατηγορίες, όπως φύλακες φυλακών, προβλέπεται η καταβολή της σύνταξής τους ανεξαρτήτως ορίου ηλικίας. 
      Ο θεσμός υπάρχει. Η Α.Δ.Ε.Δ.Υ. έχει ένα πάγιο αίτημα να επεκταθεί ο θεσμός και σε άλλες κατηγορίες εργαζομένων του δημοσίου. Έχει γίνει διάλογος με την Α.Δ.Ε.Δ.Υ., διάλογος που συνεχίζεται, μεταξύ της Α.Δ.Ε.Δ.Υ. και των Υπουργείων Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, που είναι τα συναρμόδια Υπουργεία, προκειμένου να αποφασιστεί εάν συντρέχουν προϋποθέσεις, για να ενταχθούν και άλλες κατηγορίες εργαζομένων στο δημόσιο στα βαρέα και ανθυγιεινά, λαμβάνοντας πάντα υπ’ όψιν και τις γενικότερες ανάγκες και κατευθύνσεις του συνταξιοδοτικού μας συστήματος και τι συμβαίνει σε παρεμφερή επαγγέλματα του ιδιωτικού τομέα. 
      Ο διάλογος αυτός συνεχίζεται. Δεν έχει ολοκληρωθεί ακόμη. Η Κυβέρνήση, μόλις ολοκληρωθεί ο διάλογος αυτός, αν χρειαστεί να πάρει νομοθετικές πρωτοβουλίες μετά την ολοκλήρωση του διαλόγου, θα τις πάρει. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το λόγο έχει ο Πρόεδρος του Συνασπισμού κ. Αλέξανδρος Αλαβάνος. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Υπουργέ, στην προηγούμενη ερώτηση ήσασταν λαλίστατος. Σ΄ αυτήν την ερώτηση ήσασταν λάκωνας. Και δεν πρέπει να είστε, γιατί πρέπει να υπερασπιστείτε πρώτα απ’ όλα την Κυβέρνηση και την αξιοπιστία της. 
      Έχω εδώ την ερώτηση που έθεσα τότε στον Υπουργό Απασχόλησης και Εσωτερικών και Δημόσιας Διοίκησης. Είναι η απάντηση του Υφυπουργού κ. Ανδρεουλάκου το Μάιο του 2005. Κάνει συγκεκριμένη πρόταση για τα βαρέα και ανθυγιεινά μέχρι το τέλος του έτους του 2005. Αν δεν κάνω λάθος, σήμερα είναι 17 Μαρτίου του 2006! Δεν υπερασπίζεστε την αξιοπιστία της Κυβέρνησης. Μέσα σε αυτήν τη Βουλή, στον Πρόεδρο ενός Κοινοβουλευτικού Κόμματος, λέγατε: «Μέχρι το 2006 θα έχουμε τελειώσει» 
      Μου κάνει εντύπωση, διότι δείχνετε μια τρομερή παραγωγικότητα, αποτελεσματικότητα και ταχύτητα στο να αντιμετωπίσετε ζητήματα που συμβάλλουν στην εξομοίωση του εργαζόμενου στο δημόσιο προς τα κάτω, για να συναντήσει τον εργαζόμενο στον ιδιωτικό τομέα. Έχετε εσείς, προσωπικά, αναπτύξει μια φιλολογία «ας επιτεθούμε στους εργαζόμενους στο δημόσιο που είναι στα ρετιρέ, που έχουν αποκτήσει τρομερά πλεονεκτήματα». Την ίδια στιγμή δεν λέτε όλη την αλήθεια: Ότι δηλαδή ο νοσηλευτής στο δημόσιο δεν έχει το δικαίωμα να παίρνει το επίδομα για το βαρύ και ανθυγιεινό επάγγελμα που μπορεί να το έχει ένας συνάδελφός του στον ιδιωτικό τομέα, ότι αυτός που δουλεύει στα απορρίμματα και ανήκει στους Ο.Τ.Α. δεν έχει τις δυνατότητες που έχει ένας εργαζόμενος -μέσα από ιδιωτικές συμβάσεις- που ανήκει στο Ι.Κ.Α., σε σχέση με το πότε θα πάρει τη σύνταξη, με το επίδομα βαριάς και ανθυγιεινής εργασίας, με τις μέρες άδειας, με την αυξημένη σύνταξη, με το χρόνο συνταξιοδότησης. 
      Κύριε Υπουργέ, καταλήγοντας σας ρωτάω ξανά, όχι για να υπερασπιστείτε τους εργαζόμενους αυτούς, αλλά για να υπερασπιστείτε την αξιοπιστία της Κυβέρνησης, για να μην παραβιάζεται το Σύνταγμα, που δεν επιτρέπει διακρίσεις ανάμεσα στους πολίτες, για να αντιμετωπίζετε τα οξυμένα ζητήματα μαζικά, ειδικά στα νοσοκομεία, στους Οργανισμούς Τοπικής Αυτοδιοίκησης, στα Σώματα Ασφαλείας, που διεκδικούν –και σωστά- επίδομα για επικίνδυνη και ανθυγιεινή εργασία και όρους συνταξιοδότησης και ασφάλισης: Πότε η Κυβέρνηση θα δώσει τελικά απάντηση σ΄ αυτό το θέμα; Ή θα μας αφήσετε πάλι με την αόριστη υπόσχεση του διαλόγου και της συζήτησης και του «κάποτε», που δεν είναι πιστευτή από κανέναν. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε. 
      Το λόγο έχει ο κ. Αλογοσκούφης, για να δευτερολογήσει. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κατ’ αρχάς, για τα θέματα που έχουν να κάνουν με την αξιοπιστία της Κυβέρνησης, είναι γεγονός ότι κάποιος συνάδελφος από το Υπουργείο Εσωτερικών, συγκεκριμένα ο κ. Ανδρεουλάκος, είπε: «Νομίζω ότι μέχρι τέλος του έτους θα το αντιμετωπίσουμε ή μας απασχολεί σοβαρά, το μελετάμε σε συνεργασία και πιστεύω ότι μέχρι τέλος του έτους θα έχουμε κάνει συγκεκριμένη πρόταση». Το γεγονός ότι δεν έγινε μέχρι το τέλος του έτους, όπως νόμιζε ή πίστευε και όλοι νομίζαμε και πιστεύαμε ότι θα μπορούσε να καταλήξει ο διάλογος, δεν θέτει κανένα ζήτημα αξιοπιστίας για την Κυβέρνηση. 
      Ελπίζαμε, νομίζαμε, πιστεύαμε ότι οι συζητήσεις αυτές θα είχαν καταλήξει. Αποδεικνύεται ότι οι συζητήσεις αυτές είναι πολύ πιο δύσκολες. Διότι οι όροι εργασίας στο δημόσιο δεν είναι ανάλογοι με τους όρους εργασίας στον ιδιωτικό τομέα. Και θα πρέπει, όταν θα αντιμετωπιστεί αυτό το ζήτημα, να ληφθούν υπόψη και οι υπόλοιπες διαφορές που υπάρχουν στους όρους εργασίας στο δημόσιο και στους όρους εργασίας στον ιδιωτικό τομέα.
      Γίνεται διάλογος. Αν βιαζόμασταν, πριν καταλήξει ο διάλογος, να νομοθετήσουμε γι’ αυτό το ζήτημα, θα μας κατηγορούσατε για αυταρχισμό. Τώρα κάνουμε διάλογο, μας κατηγορείτε ότι δήθεν δεν τηρούμε χρονοδιαγράμματα, τα οποία έτσι κι αλλιώς ήταν εξαιρετικά χαλαρά. Όλοι θέλαμε να έχουμε καταλήξει μέχρι το τέλος του προηγούμενου έτους. Δεν κατέστη δυνατό από το διάλογο να καταλήξουμε. Αυτά τα πράγματα είναι απλά.
      Στο θέμα των Σωμάτων Ασφαλείας προχωρήσαμε και νομοθετήσαμε, διότι το θέμα εκεί ήταν ξεκάθαρο. Και νομοθετήθηκε ένα ειδικό επίδομα για τα Σώματα Ασφαλείας, το οποίο προσαυξάνει το μισθό τους κατά 2% τα επόμενα 3 χρόνια και το οποίο θα οδηγήσει σε μια ειδική αντιμετώπιση της ιδιαίτερης φύσης που έχουν τα Σώματα Ασφαλείας.
      Εκεί που καταλήξαμε, νομοθετήσαμε. Εκεί που δεν καταλήξαμε, θα συνεχίσουμε το διάλογο και όταν ολοκληρωθεί ο διάλογος, θα νομοθετήσουμε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Επανερχόμαστε στις επίκαιρες ερωτήσεις πρώτου κύκλου.
      Θα συζητηθεί η δεύτερη με αριθμό 573/14-3-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τη λήψη μέτρων για τους απολυμένους του ομίλου «ΚΛΩΝΑΤΕΞ» και Παπαφιλίππου στην περιοχή της Νάουσας κ.λπ..
      Αναλυτικότερα, η επίκαιρη ερώτηση του κ. Τσιόγκα έχει ως εξής:
      «Οι πρόσφατες εξαγγελίες της Κυβέρνησης για τους απολυμένους και υπό απόλυση εργαζόμενους του ομίλου «ΚΛΩΝΑΤΕΞ» (Κλωστήρια Ναούσης, Τρικολάν) και Παπαφιλίππου, καθώς επίσης και οι προτάσεις για την «ανάπτυξη» της περιοχής (αγροτουρισμός, τουρισμός) δεν ανταποκρίνονται στις ανάγκες των εργαζόμενων και των ανέργων της περιοχής, δεν μπορούν καν να σταματήσουν τη χειροτέρευση της κατάστασης, την όξυνση των μεγάλων προβλημάτων που αντιμετωπίζουν τα λαϊκά στρώματα.
      Παρόμοιες προτάσεις δοκιμάστηκαν σε άλλες περιοχές με αρνητικά αποτελέσματα για τους εργαζόμενους.
      Αποδεικνύεται ότι η πολιτική που στηρίζει τα κέρδη των επιχειρηματιών, που χρηματοδοτεί ακόμα και τη μετεγκατάστασή τους σε άλλες χώρες με κριτήριο την αύξηση των κερδών τους, σε συνδυασμό με την αντιαγροτική πολιτική της Ευρωπαϊκής Ένωσης και των ελληνικών κυβερνήσεων, οδηγεί στην όξυνση των προβλημάτων των λαϊκών στρωμάτων της Νάουσας και της ευρύτερης περιοχής.
      Αιτήματα των εργαζόμενων και των ανέργων είναι: Να υπάρξει προσυνταξιοδοτικό καθεστώς για όσους βρίσκονται κοντά στη σύνταξη και έχουν χάσει το δικαίωμα εργασίας. Να προχωρήσει η Κυβέρνηση στην εφαρμογή των ρυθμίσεων που προβλέπονται για τους εργαζόμενους ανέργους άλλων επιχειρήσεων και περιοχών (SOFTEX, ΕΛΛΕΝΙΤ, Μεταλλωρύχων, TVX Hellas Α.Ε., Ελληνικά Ναυπηγεία, ΑΓΝΟ κ.ά.). Να μονιμοποιηθούν όλοι όσοι είναι με προσωρινές συμβάσεις και με προγράμματα και διεκδικούν το δικαίωμα στην πλήρη σταθερή εργασία. Να δοθεί επίδομα ανεργίας 1.050 ευρώ το μήνα, για όσο χρόνο διαρκεί η ανεργία.
      Ερωτώνται οι κύριοι Υπουργοί αν η Κυβέρνηση θα προχωρήσει στην άμεση ικανοποίηση των παραπάνω δίκαιων αιτημάτων».
      Στην ερώτηση του κ. Τσιόγκα θα απαντήσει ο Υπουργός Απασχόλησης και Κοινωνικής Προστασίας κ. Γιακουμάτος.
      Κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, ο κ. Τσιόγκας, Βουλευτής του Κομμουνιστικού Κόμματος Ελλάδας, επανέρχεται στο Νομό Ημαθίας και ξαναρωτάει για την «Τρικολάν» και για τα «Κλωστήρια Ναούσης». Αυτή η Κυβέρνηση, κύριε Τσιόγκα, έχει κάνει πάρα πολλά, για να αντιμετωπίσει αυτό το μεγάλο πρόβλημα, όπου υπάρχει.
      Για την «Τρικολάν» είχαμε φτιάξει ένα πρόγραμμα ολοκληρωμένης παρέμβασης και είχαμε δώσει θέσεις μερικής απασχόλησης, αλλά δυστυχώς ο κύριος δήμαρχος τα χάλασε. Σας το έχω ξαναπεί και εδώ είναι η έκθεση του Ελεγκτικού Συνεδρίου. Για τους είκοσι τρεις απολυμένους της «Τρικολάν», που έπρεπε να πάρει ο Δήμος Νάουσας, που απέρριψε δυστυχώς τους εργαζόμενους, λέει το Ελεγκτικό Συνέδριο ότι ο κύριος δήμαρχος αντί να τοποθετήσει υπαλλήλους του δήμου, κύριε Πρόεδρε, τοποθέτησε -λέει επί λέξει- από αιρετά όργανα ή μέλη του δημοτικού συμβουλίου. Δηλαδή, η πλειοψηφία του Δήμου του κ. Καραμπατζού, του Δήμαρχου Ναούσης, αντί να βάλει υπηρεσιακούς υπαλλήλους, έβαλε την παρεούλα του, έβαλε τους δημοτικούς του συμβούλους, κάτι που απαγορεύεται. Και έτσι έχουν μια μεγάλη περιπέτεια οι είκοσι τρεις εργαζόμενοι.
      Αυτό είναι σε αντίθεση με ό,τι συνέβη με το νομάρχη, όπου σαράντα εργαζόμενοι δουλεύουν και πληρώνονται κανονικά. Εάν αυτό δεν είναι συνειδητή υπονόμευση, τότε είναι ολέθριο λάθος. Εγώ όμως πιστεύω ότι είναι μια συνειδητή υπονόμευση, για να ταλαιπωρούνται και στις πλάτες των εργαζομένων να κάνουν σπέκουλα στην Κυβέρνηση. Το καταγγέλλω και το έχω ξαναπεί αυτό.
      Το δεύτερο: Η Κυβέρνηση, κύριε Τσιόγκα, πέρασε την προηγούμενη βδομάδα μια τροπολογία στο νομοσχέδιο που σήμερα, αύριο ή τη Δευτέρα θα είναι στο Φύλλο της Εφημερίδας της Κυβερνήσεως που λέει ότι οι κοινωνικές ομάδες όπου υπάρχουν άνεργοι είτε από ομαδικές απολύσεις είτε από παύση λειτουργίας των επιχειρήσεων, θα μπορούν με ένα πιστοποιητικό του Ο.Α.Ε.Δ. να προλαμβάνονται. Και αυτές είναι τρεις χιλιάδες θέσεις απασχόλησης. Πέρα απ’ αυτό, το Υπουργείο Οικονομίας έχει καταρτίσει πρόγραμμα ολοκληρωμένης δράσης που μιλάει για βελτίωση του επιχειρηματικού περιβάλλοντος, ενίσχυση υποδομών του τριτογενούς τομέα και υποστήριξη του ανθρώπινου δυναμικού.
      Όμως, εσείς, κύριε Τσιόγκα, δεν ζητάτε ανάπτυξη και απασχόληση. Εσείς ζητάτε πρόωρη συνταξιοδότηση. Ζητάτε, δηλαδή, να επιδοτούμε κάθε άνεργο ιδιωτικής επιχείρησης με πρόωρη συνταξιοδότηση. Και το ερώτημα είναι απλό, κύριε Τσιόγκα: ξέρετε –να σας τα δώσω- τα στοιχεία από το Ι.Κ.Α.; Κύριε Πρόεδρε, ένας στους οκτώ στην Ελλάδα παίρνει σύνταξη στα όρια ηλικίας, στα εξήντα-εξήντα πέντε. Ένας στους οκτώ!
      Τι θέλετε, δηλαδή; Σε κάθε ιδιωτική επιχείρηση που κλείνει, να κάνουμε πρόγραμμα πρόωρης συνταξιοδότησης; Θέλετε να φτάσει στη διάλυση; Από τη μια μεριά κινδυνολογείτε για τη βιωσιμότητα του ασφαλιστικού, πασχίζει η Κυβέρνηση, και από την άλλη ζητάτε πρόωρη συνταξιοδότηση. Δηλαδή, τι ζητάτε; Να επιδοτούμε την ανεργία με πρόωρη συνταξιοδότηση ή με επιδόματα και όχι να επιδοτούμε την απασχόληση; Οι πολιτικές μας, κύριε Τσιόγκα, για την Ημαθία είναι πολιτικές απασχόλησης. Είναι πολιτικές, για να βρίσκουμε δουλειά και απασχόληση. Αυτό κάνει και το Υπουργείο Εθνικής Οικονομίας και το Υπουργείο Απασχόλησης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Και θα σας θυμίσω, κύριε Τσιόγκα, ότι το πρώτο τρίμηνο του 2005 στο Νομό Ημαθίας, σε ένα νομό όπου η ανεργία είναι στα ύψη, ήρθαν πεντέμισι χιλιάδες οικονομικοί μετανάστες από τη Βουλγαρία και την Αλβανία να δουλέψουν. Σε έναν τέτοιο νομό είναι αναγκαίοι; Καλά έκαναν και έρχονται εδώ, αλλά δεν μπορεί σε ένα νομό όπου η ανεργία είναι στα ύψη, όπου ζητάτε πρόωρες συνταξιοδοτήσεις, να έχουμε μόνο το πρώτο τρίμηνο νόμιμους πεντέμισι χιλιάδες εργάτες οικονομικούς μετανάστες. Και αφήστε τους παράνομους.
      Αντιλαμβάνεστε, λοιπόν, ότι το ζητούμενο είναι μια άλλη πολιτική, μια πολιτική, κύριε Τσιόγκα, που να θέλει τον Έλληνα πολίτη να απασχολείται και όχι μια επιδοματική στείρα πολιτική, που την πληρώνει ο Έλληνας φορολογούμενος πολίτης, είτε αυτή λέγεται επίδομα ανεργίας είτε αυτό λέγεται πρόωρη συνταξιοδότηση.
      ΠΡΟΕΔΡΕΥΩΝ (Γεώργιος Σούρλας): Στη δευτερολογία σας τα υπόλοιπα, κύριε Γιακουμάτο. Ευχαριστούμε πάρα πολύ.
      Ο ερωτών συνάδελφος κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Οι προτάσεις που έκανε η Κυβέρνηση και τις οποίες ανέφερε ο Υπουργός μέχρι τώρα για τους απολυμένους της Νάουσας ήταν προτάσεις μερικής απασχόλησης. Αυτά έχουν απορριφθεί από τους ίδιους τους εργαζόμενους, από το Εργατικό Κέντρο, από τη σύσκεψη που έγινε στη νομαρχία και στην οποία συμμετείχαν και όλοι οι Βουλευτές του Νομού Ημαθίας.
      Σε ό,τι αφορά αυτό που επανέφερε σήμερα ο κύριος Υπουργός για τους πεντέμισι χιλιάδες μετανάστες, τι ήθελε δηλαδή; Να πάνε να δουλέψουν οι κλωστοϋφαντουργοί ένα μήνα στα ροδάκινα; Και μετά να είναι στο δρόμο; Εμείς θα επαναλάβουμε για άλλη μια φορά ότι τέτοια κοροϊδία δεν πρόκειται να δεχτούμε.
      Και βέβαια, είναι γνωστή σε όλη την Ελλάδα η τραγική κατάσταση των απολυμένων από τα εργοστάσια της Νάουσας και είναι επίσης γνωστό ότι όλοι αυτοί οι εργαζόμενοι, που δούλεψαν είκοσι πέντε και τριάντα χρόνια στις φάμπρικες της Νάουσας, στην εργατούπολη της Νάουσας, κινδυνεύουν να μείνουν χωρίς σύνταξη, χωρίς ασφάλιση, χωρίς ιατροφαρμακευτική περίθαλψη.
      Γι’ αυτό φέρνουμε σήμερα για συζήτηση στη Βουλή αυτό το μεγάλο πρόβλημα και προτείνουμε ως λύση του προβλήματος την επέκταση του νόμου 2941/2001 και για τους απολυμένους της Νάουσας και ζητάμε να βγουν στη σύνταξη όσοι έχουν συμπληρώσει τριάντα χρόνια δουλειάς και οκτώ χιλιάδες ένσημα.
      Επίσης, αυτή η πρόταση μπορεί να αποτρέψει τον οικονομικό αφανισμό των απολυμένων της εργατούπολης της Νάουσας. Προτείνουμε λοιπόν πρακτικές λύσεις για να ζήσουν αυτοί και οι οικογένειές τους και νομίζουμε ότι είναι υποχρέωση της πολιτείας να δεχθεί αυτές τις προτάσεις του Κομμουνιστικού Κόμματος Ελλάδας, οι οποίες είναι οι παρακάτω. 
      Οι απολυμένοι από ομαδικές απολύσεις μετά το κλείσιμο των εργοστασίων ή διακοπής της λειτουργίας τους ή πτώχευσης των εταιρειών να υπαχθούν στις ρυθμίσεις του ν.2941/2001, να εφαρμοστούν τα εδάφια β’ και γ’ του άρθρου 90 του ν. 2676/1999 και να υπαχθούν στο πρόγραμμα του Ο.Α.Ε.Δ. για την ειδική επιδότηση ανεργίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Για τους εργαζόμενους απολυμένους της Νάουσας να ισχύσει συνταξιοδότηση όσων βρίσκονται στην τελευταία πενταετία και έχουν συμπληρωμένο αριθμό ενσήμων και είναι πενήντα πέντε χρονών οι άνδρες και πενήντα οι γυναίκες. Να συνταξιοδοτούνται ανεξαρτήτως ορίου ηλικίας όσοι έχουν συμπληρώσει τριάντα χρόνια και οκτώ χιλιάδες ένσημα, να προσμετράται ως συντάξιμος χρόνος ο χρόνος ανεργίας των απολυμένων και να επιδοτούνται οι απολυμένοι με 800 ευρώ το μήνα μέχρι να συνταξιοδοτηθούν, εφόσον προέρχονται από ομαδικές απολύσεις. 
      Να ισχύσει η ρύθμιση σύμφωνα με την οποία να μην απαιτούνται –το τονίζω- τα χίλια βαρέα ένσημα τα τελευταία δεκατρία χρόνια. Να παγώσουν τα στεγαστικά δάνεια ανεξάρτητα από τις φορολογικές δηλώσεις που έχουν τα προηγούμενα χρόνια. Η ειδική επιδότηση ανεργίας να διαρκεί μέχρι να πάρουν πλήρη σύνταξη γήρατος. Η επιδότηση να αρχίσει από 1ης Ιανουαρίου 2006, να αναπροσαρμόζεται κάθε χρόνο, με βάση τις αυξήσεις που θα δίνει η Κυβέρνηση και να συνεχίζεται και στην κύρια και στην επικουρική ασφάλιση. 
      Ο χρόνος ασφάλισης να λαμβάνεται υπ' όψιν, για να συμπληρώσουν τις προϋποθέσεις για συνταξιοδότηση, ως πραγματικός χρόνος εργασίας. Και βέβαια οι εισφορές να είναι στην ανώτερη κλάση, γιατί αυτοί είναι όλοι στα βαριά και ανθυγιεινά. Και βέβαια με βάση τις καταβληθείσες αποδοχές…
      ΠΡΟΕΔΡΕΥΩΝ (Γεώργιος Σούρλας): Κύριε Τσιόγκα, σας παρακαλώ ολοκληρώστε.
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε. Δώστε μου λίγο χρόνο για την τελευταία φράση.
      … επί της κλάσης αυτής, όπως κάθε φορά ισχύει, συνεχίζεται η καταβολή των εισφορών από τα ασφαλιστικά ταμεία. Καθ’ όλη τη διάρκεια της ειδικής επιδότησης οι εισφορές για επικουρική ασφάλιση να υπολογίζονται επί των ιδίων αποδοχών.
      Για την ένταξη και την επιδότηση των μισθωτών στο πρόγραμμα της ειδικής επιδότησης της ανεργίας, πέραν των παραπάνω διατάξεων ισχύουν διατάξεις περί επιδοτήσεων των κοινών ανέργων από τον Ο.Α.Ε.Δ.. Οι δαπάνες γι’ αυτό το πρόγραμμα ειδικής επιδότησης και των εισφορών στα ασφαλιστικά ταμεία να καλυφθούν με κοινή υπουργική απόφαση από τον κρατικό προϋπολογισμό. 
      Οι άνεργοι που ενδιαφέρονται να κάνουν την αίτηση γι’ αυτό το πρόγραμμα και όχι να τους πάτε στη μερική απασχόληση για να πάρουν σύνταξη 300 και 400 ευρώ το μήνα και να ζήσουν τα γεράματά τους στη φτώχεια και την ανέχεια, γιατί εκεί τους πάτε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Τσιόγκα.
      Κύριε Υπουργέ, έχετε το λόγο για να δευτερολογήσετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, δεν είπε κανείς οι κλωστοϋφαντουργοί να δουλέψουν στα ροδάκινα ή στα μούσμουλα. Αυτό που λέω και αυτό που λέει η Κυβέρνηση είναι ότι σε ένα νομό όπου πράγματι υπάρχει μεγάλη ανεργία, όπως λέει ο κύριος συνάδελφος, δεν μπορεί σε ένα τρίμηνο να φέρεις πεντέμισι χιλιάδες ξένους εργάτες.
      ΔΗΜΗΤΡΙΟΣ ΤΣΙΟΓΚΑΣ: Για τα ροδάκινα έρχονται οι ξένοι. 
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Τσιόγκα. Είχατε τέσσερα λεπτά και πιστεύω ότι τα είπατε όλα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κάνετε λάθος. 
      Όσον αφορά τη Νάουσα είναι οι ογδόντα εννέα απολυμένοι της «ΤΡΙΚΟΛΑΝ» στα τέλη του 2004 και οι εκατόν δεκαπέντε που είναι σε διαθεσιμότητα από τα Κλωστήρια Ναούσης. Δηλαδή, ουσιαστικά είναι εκατόν δεκαπέντε και ογδόντα εννέα. Για όλους αυτούς υπάρχει πρόβλεψη. 
      Ούτε ένας, κύριε Τσιόγκα, δεν θα μείνει χωρίς σύνταξη. Την τελευταία πενταετία όποιος θέλει μπαίνει σε συνταξιοδοτικό πρόγραμμα -υπάρχουν κανόνες για όλους- και όποιος θέλει μπαίνει στη μερική απασχόληση και παίρνει τα ένσημα που έπαιρνε πριν συν το μισθό της μερικής απασχόλησης. 
      Όλοι μιλάμε για το ασφαλιστικό, για τη βιωσιμότητα, για τις νέες γενιές. Όλοι λέμε ότι πρέπει να μην καταχρεώσουμε και λεηλατήσουμε τις επόμενες γενιές. Πώς θα γίνει αυτό, κύριε Τσιόγκα, όταν ένας στους οκτώ…
      ΔΗΜΗΤΡΙΟΣ ΤΣΙΟΓΚΑΣ: Από τον κρατικό προϋπολογισμό. Σας το προτείναμε.
      ΠΡΟΕΔΡΕΥΩΝ (Γεώργιος Σούρλας): Κύριε Τσιόγκα, σας παρακαλώ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): …παίρνει σύνταξη στο όριο ηλικίας; Τι θα κάνει αυτή η Κυβέρνηση; Από τη μια πλευρά τότε για τις πρόωρες συνταξιοδοτήσεις διαμαρτύρεστε, που θα πληρώσει τότε τη διαφορά από την αναλογιστική μελέτη. 
      Από την άλλη πλευρά, έρχεστε υποχρεωτικά και λέτε: «Εδώ, πρόωρη συνταξιοδότηση». Δηλαδή τα εμά-εμά και τα σα-εμά. Δεν έχετε δηλαδή μια υπεύθυνη πολιτική και μια συγκεκριμένη γραμμή στο ασφαλιστικό. Τι ζητάτε επιτέλους; Ζητάτε όποιος απολύεται ή όποιος μένει άνεργος να τον πηγαίνουμε στην πρόωρη συνταξιοδότηση, με επιδότηση 75% του μισθού, όπως γινόταν παλιά και να δίνουμε τα ένσημα;
      Εμείς τι λέμε; Ούτε ένας απολυμένος δεν θα χάσει συνταξιοδοτικό πρόγραμμα. Αν μένει στην τελευταία πενταετία, το επιδοτούμε, κύριε Πρόεδρε, σε απασχόληση. Αν δεν είναι στην τελευταία πενταετία, να μπει στη μερική απασχόληση. Επίσης, κάνουμε πολιτικές ολοκληρωμένης παρέμβασης από το Υπουργείο Οικονομικών για να μπορέσουμε να έχουμε τις θέσεις ανάπτυξης, ώστε να δουλέψουν. 
      Αυτό που ζητάνε οι Έλληνες πολίτες, κύριε Τσιόγκα, δεν είναι μια σύνταξη και να βγαίνουν στο περιθώριο, είναι δουλειά για να μπορούν πραγματικά να μη χάσουν τα κεκτημένα και τα ένσημα που έχουν τόσα χρόνια, να μη χάσουν το δικαίωμα της σύνταξης. Αυτό το παρέχει απόλυτα η Κυβέρνηση. 
      Το καθεστώς των ειδικών επιδοτήσεων είναι καθεστώς που έχει φέρει πολλά κακά στον τόπο μας. Έχει φέρει συμφορά, θα έλεγα. Η μια συμφορά είναι το ασφαλιστικό και η άλλη συμφορά είναι ότι πράγματι ο Έλληνας φορολογούμενος πολίτης …
      ΔΗΜΗΤΡΙΟΣ ΤΣΙΟΓΚΑΣ: Με λεφτά των εργαζομένων…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όταν μιλάμε για κρατικό προϋπολογισμό, κύριε Τσιόγκα, πρέπει να αντιληφθείτε τι είναι ο κρατικός προϋπολογισμός. Είναι οι φόροι που πληρώνει ο κάθε Έλληνας πολίτης και αυτά τα χρήματα είναι ιερά. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και αυτά τα χρήματα πρέπει η Κυβέρνηση με ευθύνη και χρέος να τα διαχειριστεί και όχι να δίνει «επιδοματάκια». Απλώς οφείλει να εξασφαλίζει το ιερό δικαίωμα στην εργασία είτε στην Ημαθία είτε στο Καρλόβασι είτε οπουδήποτε αλλού. Αυτό κάνουμε και αυτή είναι η πολιτική μας.  
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      ΔΗΜΗΤΡΙΟΣ ΤΣΙΟΓΚΑΣ: Οι εργάτες δεν χρωστάνε τίποτα για το ασφαλιστικό. Εσείς χρωστάτε και οι βιομήχανοι.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα μαθητές και μαθήτριες και δύο συνοδοί καθηγητές του Πειραματικού Γυμνασίου Πειραιά. 
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ΄όλες τις πτέρυγες της Βουλής)
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε….
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ζητώ την άδεια της Βουλής να προταθεί και η δεύτερη δική μου ερώτηση. Από τις 11.00΄ το πρωί εργαζόμενοι υπό απόλυση της «ΓΙΟΥΛΑ» βρίσκονται έξω από το Υπουργείο. Δεν βιάζομαι προσωπικά να φύγω, ούτε έχω τέτοιο πρόβλημα. Πρέπει όμως να μου δώσετε την άδεια να προταθεί η ερώτησή μου γιατί θα πάω κάτω και θα καταγγείλω αυτούς οι οποίοι καθυστερούν και περιμένουν έτσι οι εργαζόμενοι. Είναι έξω από το Υπουργείο οι εργαζόμενοι της «ΓΙΟΥΛΑ». Παρακαλώ να μου δώσετε την άδεια να προταθεί η επίκαιρη ερώτηση.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, δεν είναι μόνο υπόθεση της πλειοψηφίας του Σώματος, είναι και του έχοντος τη σειρά ερωτώντος Βουλευτή, που είναι ο κ. Γείτονας. Αν ο κ. Γείτονας συμφωνεί και απ’ ότι βλέπω θα συμφωνήσει, τότε μπορεί να γίνει. Και η παράκληση του Προεδρείου είναι να προηγηθεί η ερώτηση προς τον κ. Γιακουμάτο για να πάει εκεί που τον περιμένουν. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτές οι εξάρσεις του κυρίου Υφυπουργού …
      ΠΡΟΕΔΡΕΥΩΝ (Γεώργιος Σούρλας): Δεν είναι εξάρσεις, είναι…
      ΚΩΝΣΤΑΝΤΙΝΟΣ ΓΕΙΤΟΝΑΣ: Κατ’ αρχάς, πήρε το λόγο, ενώ είναι δική σας υπόθεση αυτό το ζήτημα. Δεύτερον…
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, χάνουμε χρόνο έτσι. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Σας παρακαλώ! Αυτά δεν περνάνε στην Αίθουσα.
      Προηγουμένως πήγα και παρακάλεσα τον κ. Γιακουμάτο, επειδή έχω μια επείγουσα δουλειά, να προηγηθεί η ερώτησή μου. Εκείνος μου είπε να τηρηθεί η σειρά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, σας είπα για τους εργαζόμενους στη «ΓΙΟΥΛΑ». 
      ΚΩΝΣΤΑΝΤΙΝΟΣ ΓΕΙΤΟΝΑΣ: Σας παρακαλώ! Γιατί απλούστατα …
      ΠΡΟΕΔΡΕΥΩΝ (Γεώργιος Σούρλας): Τώρα όμως δεν μπορούμε να θέσουμε τέτοια ζητήματα, κύριε Γείτονα και κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας είπα για τη «ΓΙΟΥΛΑ». Λέτε ψέματα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν φθάνει ότι δημιουργείτε θέμα, υβρίζετε.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, δεν μπορούμε να χάνουμε χρόνο με προσωπικές αντιπαραθέσεις. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Θρασύτατος, κύριε Πρόεδρε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Περισσεύει το θράσος.
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, συμφωνείτε…
      ΚΩΝΣΤΑΝΤΙΝΟΣ ΓΕΙΤΟΝΑΣ: Μα ακούσατε τι μου είπε, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, το Προεδρείο υποβάλλει την πρόταση. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Σας παρακαλώ, κύριε Πρόεδρε. Να προχωρήσουμε με τη σειρά. 
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Γείτονα. Θα προχωρήσουμε με τη σειρά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, αν επιμένει να προχωρήσουμε με τη σειρά και εγώ θα καταγγείλω στους εργαζόμενους ότι ο κ. Γείτονας είναι υπεύθυνος. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ! Δεν θα γενικεύσουμε τη συζήτηση επί διαδικαστικού θέματος.
      Επίκαιρες ερωτήσεις δευτέρου κύκλου:
      Εισερχόμαστε στη συζήτηση της πρώτης υπ’ αριθμόν 571/14.3.2006 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διασφάλιση ομαλής αποκομιδής των απορριμμάτων στο Λεκανοπέδιο, το χρονοδιάγραμμα διάθεσης της λυματολάσπης της Ψυττάλειας κ.λπ. 
      Η επίκαιρη ερώτηση του κυρίου συναδέλφου έχει ως εξής: 
      «Ο κύριος Υπουργός ΠΕ.ΧΩ.Δ.Ε. είχε δεσμευθεί ότι μέχρι το τέλος του περασμένου Δεκεμβρίου θα ανακοίνωνε την απόφασή του για την τύχη εκατόν σαράντα χιλιάδων τόνων λυματολάσπης που βρίσκονται αποθηκευμένοι στην Ψυττάλεια. Σε ανακοίνωσή της στις 12 Ιανουαρίου η Ε.Υ.Δ.Α.Π. εμμέσως ομολογεί ότι το πρόβλημα παραμένει ανοικτό και δεν έχει δοθεί οριστική λύση. Παράλληλα η Ε.Σ.Κ.Δ.Ν.Α., ο φορέας που διαχειρίζεται τη χωματερή Άνω Λιοσίων προειδοποιεί ότι ο διαθέσιμος χώρος επαρκεί για τριάντα μέρες και ότι από τα μέσα Φεβρουαρίου δεν θα μπορεί να δεχθεί νέες ποσότητες απορριμμάτων. Τέλος, μπλοκαρισμένη εξακολουθεί να είναι η δημιουργία προσωρινού χώρου απόθεσης απορριμμάτων στη Φυλή. Επειδή η κατάσταση καθιστά απαραίτητη και επείγουσα τη λήψη μέτρων από το Υ.ΠΕ.ΧΩ.Δ.Ε. ερωτάται ο κύριος Υπουργός:
      Τι προτίθεται να κάνει ώστε να διασφαλιστεί η ομαλή αποκομιδή των απορριμμάτων στο Λεκανοπέδιο;
      Ποιες είναι οι οριστικές αποφάσεις και το χρονοδιάγραμμα για την διάθεση της λυματολάσπης της Ψυττάλειας;
      Ποια είναι η πορεία των δημοπρατήσεων για τα έργα των νέων Χ.Υ.Τ.Α. και το εργοστάσιο ξήρανσης της λάσπης στην Ψυττάλεια;»
      Στην απάντηση του κ. Γείτονα θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
      Κύριε Υπουργέ, έχετε το λόγο.  
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Κατ’ αρχάς πιστεύω ότι θα συμφωνεί και ο κ. Γείτονας πως πρέπει να ζητήσουμε συγγνώμη από τους κατοίκους της δυτικής Αττικής, που επί πολλές δεκαετίες μονοπωλιακά παίρνουν τα σκουπίδια όλης της Αττικής και μάλιστα μόνο με έναν τρόπο διάθεσης, που είναι η υγειονομική ταφή, χωρίς διαχωρισμούς, χωρίς αφαίρεση στοιχείων κ.λπ.. Νομίζω ότι το δικαιούνται αυτό. Γίνεται εις βάρος τους επί δεκαετίες. 
      Επίσης, να ζητήσουμε συγγνώμη και από τους κατοίκους της ευρύτερης περιοχής του Πειραιά, οι οποίοι επί μία δεκαετία έχουν μία σχετική όχληση από τη λάσπη που συσσωρεύεται πράγματι στην Ψυττάλεια. Διότι έγινε, δυστυχώς, ένα μείζον περιβαλλοντικό και διαχειριστικό ατόπημα. Και να ξεκινήσουμε από εκεί. Έχω πάει πολλές φορές εκεί κάτω, και στα Λιόσια και στον Πειραιά, και κάθε φορά που πάω ντρέπομαι, διότι βλέπω πώς ζουν αυτοί οι άνθρωποι.
      Πάμε τώρα  στην ουσία της ερώτησης. Το Υ.ΠΕ.ΧΩ.Δ.Ε. είναι υπεύθυνο μόνο για την κατασκευή των κέντρων επεξεργασίας λυμάτων και τη χωροθέτηση των Χ.Υ.Τ.Α.. Η Ε.ΥΔ.Α.Π. είναι υπεύθυνη για τη διαχείριση της λυματολάσπης. Και φυσικά, βάσει αυτής της διαδικασίας ευθυνών, το πρώτο ερώτημά σας -που είναι πράγματι καίριο- αφορά το Υπουργείο Εσωτερικών, Δημόσιας Διοίκησης και Αποκέντρωσης. Επίσης το δεύτερο μέρος του τρίτου ερωτήματος αφορά το ίδιο Υπουργείο. Δηλαδή δεν είναι δική μας αρμοδιότητα η ομαλή αποκομιδή των απορριμμάτων στο Λεκανοπέδιο, ούτε η πορεία των δημοπρατήσεων για τα έργα των νέων Χ.Υ.Τ.Α.. Κάνατε τη χωροθέτηση και μπράβο σας –μάλιστα την έκανε η κ. Παπανδρέου το 2003-, την κρατήσαμε τη χωροθέτηση αυτή και από εκεί και πέρα οι διαδικασίες είναι η κατασκευή των χώρων που πρέπει να γίνουν κ.ο.κ..
      Υπάρχει όμως ένα μείζον θέμα δικιάς σας και δικιάς μας αρμοδιότητας, που είναι πράγματι η διαχείριση του θέματος της λυματολάσπης. Εδώ πρέπει να πω -για να ξέρουν και αυτοί που μας ακούν, τα νέα παιδιά που κάποτε θα κυβερνήσουν την Ελλάδα- ότι εδώ και δέκα χρόνια παράγονται από τον καθαρισμό των ακαθάρτων όλης της Αττικής που γίνεται στην Ψυττάλεια περίπου τριακόσιοι τόνοι λυματολάσπης την ημέρα, οι οποίοι έγιναν εξακόσιοι τόνοι όταν άρχισαν να δουλεύει κι ο δευτεροβάθμιος καθαρισμός το 2004. Είχαμε ένα τεράστιο φορτίο λυματολάσπης πάνω στην Ψυττάλεια.
      Τι έπρεπε να γίνει; Το 1997 είχαμε δεσμευθεί ρητά και στην Ευρωπαϊκή Επιτροπή ότι θα φτιάξουμε εργοστάσιο ξήρανσης αυτής της λυματολάσπης. Και μάλιστα στις αποφάσεις που έχω –και για τα Πρακτικά- το 2000 είχαμε δεσμευθεί και εγγράφως, όταν ζητήσαμε χρήματα για τα έργα του καθαρισμού στην Ψυττάλεια. Δυστυχώς, και παρά το ότι τα έργα καθαρισμού των λυμάτων υπερδιπλασιάστηκαν σε κόστος, –έγιναν έξι συμπληρωματικές συμβάσεις και πήγαν από 128.000.000 ευρώ στα 202.000.000 ευρώ- εν τούτοις το εργοστάσιο ξήρανσης «εξαφανίστηκε» στο δρόμο, δεν έγινε ποτέ, με αποτέλεσμα το 2004, όταν ανέλαβε η νέα Κυβέρνηση, να έχουμε ήδη συσσωρευμένους πάνω στην Ψυττάλεια εκατόν είκοσι χιλιάδες τόνους λυματολάσπης, που βεβαίως βρωμούσαν, και να μην ξέρουμε τι θα κάνουμε με την καθημερινώς προστιθέμενη ποσότητα των εξακοσίων τόνων.
      Τι έγινε; Πρώτο μας μέλημα ήταν να προχωρήσουμε  γρήγορα τη διαδικασία για το εργοστάσιο ξήρανσης, για το οποίο είχαμε πάρει ήδη προειδοποιητική επιστολή από την Ευρωπαϊκή Ένωση το 2003, που έλεγε ότι «αν δεν προχωρήσετε αμέσως στην κατασκευή αυτή, όχι μόνο σας παίρνουμε πίσω 30.000.000 ευρώ απ’ όσα σας δώσαμε για τις εγκαταστάσεις καθαρισμού, αλλά θα έχετε και επιπλέον ποινές απροσδιόριστου ύψους».
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, να τα πείτε στη δευτερολογία σας;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Έγινε λοιπόν πράγματι αμέσως αυτή η διαδικασία της προώθησης του εργοστασίου ξήρανσης και σήμερα είμαι στην ευχάριστη θέση να σας αναγγείλω ότι επιτέλους ολοκληρώσαμε το διαγωνισμό –μελέτες κ.λπ.- και υπεγράφη και η σύμβαση στις 10 Μαρτίου, άρα σε δεκατέσσερις μήνες επιτέλους η οριστική λύση θα δουλεύει. Θα ξηραίνονται σε μικρούς κόκκους άοσμους…
      ΠΡΟΕΔΡΕΥΩΝ (Γεώργιος Σούρλας): Τα υπόλοιπα θα τα πείτε στη δευτερολογία σας. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Τελειώνω, κύριε Πρόεδρε.
      Θα ξηραίνονται λοιπόν σε μικρούς κόκκους άοσμους όλοι αυτοί οι τόνοι και το προϊόν αυτό είναι όχι μόνο τελείως ακίνδυνο αλλά και ένα πολύ καλό καύσιμο για τους χώρους παραγωγής ενέργειας, τα τσιμεντάδικα κ.λπ.. Τα υπόλοιπα θα τα πω στη δευτερολογία μου, κύριε Πρόεδρε. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας):  Ο ερωτών συνάδελφος κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Κύριε Υπουργέ, πραγματικά εκπλήσσομαι. Διακρίνω και σ’ εσάς έναν γενικότερο εκνευρισμό που είναι ορατός και στην Κυβέρνηση από τα αδιέξοδά της. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Εκνευρισμό;
      ΚΩΝΣΤΑΝΤΙΝΟΣ ΓΕΙΤΟΝΑΣ: Βεβαίως. 
      Η απάντησή σας όχι μόνο δεν ξεκαθαρίζει τα πράγματα, όχι μόνο δεν με ικανοποιεί, αλλά με ανησυχεί περισσότερο. Μην αναζητάτε άλλοθι στο παρελθόν, μην προσπαθείτε να ετεροπροσδιορίσετε τις ευθύνες μεταξύ σας, λέγοντας ότι είναι αρμοδιότητα του Υπουργείου τάδε. Έχετε μεγάλες ευθύνες γιατί το πρόβλημα αυτό όχι μόνο δεν λύνεται επί δύο χρόνια, αλλά οξύνεται.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ποιο πρόβλημα;
      ΚΩΝΣΤΑΝΤΙΝΟΣ ΓΕΙΤΟΝΑΣ: Το πρόβλημα των Χ.Υ.Τ.Α. και της λυματολάσπης. Να σας το πω για να το ακούσετε πάλι. Το ξέρετε ότι επιβαρύνεται και η ποιότητα ζωής στο Λεκανοπέδιο και η υγεία των κατοίκων. Τις επιπτώσεις τις υφίστανται ιδιαίτερα οι κάτοικοι της δυτικής Αττικής και γι’ αυτό πραγματικά είναι σε συνεχή αναταραχή. Αλλά από αυτά που είπατε είναι σαφές γιατί προσπαθώ μάταια επί δύο μήνες να μου απαντήσετε. Έχω καταθέσει, κύριε Πρόεδρε, τη γραπτή ερώτηση από τις 16 Ιανουαρίου. Δεν απαντήθηκε. Την κατέθεσα δύο φορές ως αναπάντητη. Εδήλωσαν κώλυμα και δεν συζητήθηκε. Αναγκάστηκα να την καταθέσω ως επίκαιρη ερώτηση για να τη συζητήσουμε σήμερα, ύστερα από δύο μήνες. Ήταν μια παρελκυστική τακτική. Δεν θέλατε να ασκήσουμε τον έλεγχο και σήμερα επιβεβαιώνεται το γιατί: διότι τίποτε δεν έχει οριστικοποιηθεί και όλα είναι στον αέρα.
      	Τρία ήταν τα ερωτήματά μου, κύριε Υπουργέ, και μένουν αναπάντητα. Ερώτημα πρώτο: για τη λυματολάσπη. Η μεταφορά της στα Λιόσια το είπατε και εσείς ότι έχει, πέραν των άλλων, και προβλήματα με την Ευρωπαϊκή Ένωση. Άρχισε η μεταφορά στη Γερμανία. Υπάρχουν συσσωρευμένοι εκατόν πενήντα χιλιάδες τόνοι λάσπης στη Ψυττάλεια. Λέτε ότι θα μεταφέρετε εξήντα χιλιάδες με εβδομήντα πέντε χιλιάδες τόνους. Είναι λύση αυτό; Ή είναι λύση-«ασπιρίνη»; Στο μεταξύ προστίθεται και άλλη λάσπη. Πώς λοιπόν θα γίνει; Θα φθάσουμε στους διακόσιους πενήντα χιλιάδες τόνους. Πέραν τούτου, η λύση της μεταφοράς είναι πανάκριβη. Θα βουλιάξει οικονομικά η Ε.ΥΔ.Α.Π., εκτός, κύριε Υπουργέ, αν σκοπεύετε, όπως ψιθυρίζεται, να αυξήσετε τα τιμολόγια και θέλω και σ’ αυτό μία απάντηση.
      Το δεύτερο ερώτημα έχει σχέση με το εργοστάσιο ξήρανσης. Είπατε ότι ορίστηκε ο τελικός ανάδοχος. Θα είναι έτοιμο, όπως είχατε δεσμευθεί, το Μάρτιο του 2007; 
       ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): …(Δεν ακούστηκε)
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, κύριε Υπουργέ. Σας ρωτώ και σας λέω: Έχετε όλα εκείνα τα εχέγγυα ότι θα τηρηθούν οι προθεσμίες; Γιατί αν δεν τηρηθούν, θα έχουμε πάλι νέα όξυνση του προβλήματος.
      Και το τρίτο ερώτημα αφορά τους Χ.Υ.Τ.Α.. Τι σας είπα εγώ; Οι δημοπρατήσεις εκκρεμούν, στο Συμβούλιο Επικρατείας έχουμε ενστάσεις. Επομένως, αν γίνουν δεκτές οι προσφυγές, θα είμαστε πάλι στο μηδέν. Δεν έχετε χάσει χρόνο; 
      Είναι σαφές, κύριε Υπουργέ, ότι με αβελτηρίες –δεν έχω χρόνο να αναφερθώ αναλυτικά- λάθη και παλινωδίες μεταξύ Ε.ΥΔ.Α.Π., ΠΕ.ΧΩ.Δ.Ε. κ.λπ. έχουμε καθυστερήσει πολύ και η καθυστέρηση αυτή είναι σε βάρος της υγείας των κατοίκων. Περιμένω στη δευτερολογία σας τουλάχιστον ορισμένες διευκρινίσεις και κυρίως συγκεκριμένες απαντήσεις στα σαφή ερωτήματά μου. Τα υπόλοιπα η παρελθοντολογία, οι δικαιολογίες, είναι εκ  του πονηρού. 
      ΠΡΟΕΔΡΕΥΩΝ (Γεώργιος Σούρλας):  	Ευχαριστούμε, κύριε Γείτονα.
      Κύριε Υπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Γείτονα, εκπλήσσομαι, γιατί πραγματικά λέτε το άσπρο μαύρο, τη μέρα νύχτα, κατά τρόπο ο οποίος δεν μου είναι συνηθισμένος. Και το λέω  επειδή σας εκτιμώ ιδιαίτερα.
      Επί δέκα χρόνια, κατά παράβαση κάθε δικαίου, κοινοτικού και περιβαλλοντικού, ταλαιπωρούνται οι κάτοικοι της περιοχής. Και ξέρουν ποιος είναι υπεύθυνος. Το ξέρουν πάρα πολύ καλά ποιες κυβερνήσεις είναι υπεύθυνες. Επιτέλους, το λύσαμε το πρόβλημα σε δυο χρόνια. Έχουμε σύμβαση επιτέλους, για να ξηρανθεί η λάσπη -που αυτή η σύμβαση θα έπρεπε να έχει γίνει εδώ και οκτώ χρόνια- και σας λέω υπεύθυνα ότι σε δεκατέσσερις μήνες επιτέλους τίθεται οριστική λύση για τη λάσπη. Τι παραπάνω δηλαδή θα μπορούσε να κάνει μια κυβέρνηση όταν κληρονόμησε μια δεκαετία αυτού του περιβαλλοντικού αίσχους; Άρα είμαι σαφέστατος ως προς το πρώτο. Η σύμβαση υπεγράφη και σε δεκατέσσερις μήνες θα έχουμε επιτέλους ξήρανση, δηλαδή την οριστική λύση.
      Δεύτερον, τι γίνεται εν τω μεταξύ; Σωστό το ερώτημα. Συσσωρεύονται πάνω εκεί οι τόνοι. Απλή είναι επίσης η απάντηση. Καταφέραμε να βρούμε μία λύση που απομακρύνει τη λάσπη από την ελληνική επικράτεια. Είναι ακριβή, πράγματι, έχετε δίκιο. Διότι «δαιμονοποιήθηκε» η λάσπη και ουδείς τη δέχεται οπουδήποτε στην Ελλάδα, τουλάχιστον προ των δημοτικών εκλογών, για να λέμε τα πράγματα με το όνομά τους. «Καίγονται» οι λύσεις μία-μία, με τη βοήθεια και της φθηνής αντιπολίτευσης που γίνεται. Συνεπώς κι εδώ πέρα δόθηκε μία λύση που ούτε ιδιαίτερα δαπανηρή είναι και επιπλέον είναι μία λύση που δεν ενοχλεί κανέναν. 
      Τρίτον, για να κλείσω με τη δική μας αρμοδιότητα, ρητά δηλώνεται ότι μέχρι το Μάιο του 2007, που θα δουλεύει με πλήρη λειτουργία το εργοστάσιο ξήρανσης, πράγματι υπάρχει ανάγκη ενδεχόμενης απομάκρυνσης και κάποιων άλλων τόνων. Οι λύσεις είναι δύο: Ή θα εξακολουθήσουμε τη μεταφορά εκτός Ελλάδος ή ελπίζω να πείσουμε τις τοπικές κοινωνίες για φθηνότερες και καλύτερες λύσεις που εφαρμόζονται σ’ όλον τον κόσμο. Φυσικά δεν θα τις πείσουμε με τη βία. Πρέπει να πεισθούν από μόνες τους. Άρα, η λύση είναι έτοιμη. «Περπατάει» η επανάληψη της λύσης της μεταφοράς εκτός Ελλάδος ή οικονομικότερα –αν ως τότε ηρεμήσουν τα πράγματα λόγω δημοτικών εκλογών- κάτι το οποίο επίσης ξέρετε πολύ καλά ότι έχετε κι εσείς προτείνει ως Αντιπολίτευση πολλές φορές. Το έχουν γράψει και το έχουν πει και Βουλευτές δικοί σας. Κάντε μία άλλη διαχείριση, ασβεστοποίηση, αδρανοποίηση και κάλυψη χώρων οι οποίοι αυτήν τη στιγμή είναι σε κακή κατάσταση παραδείγματος χάριν. Συνεπώς η λύση οριστικά για τη λάσπη δόθηκε.
      Επιτρέψτε μου να σας παρακαλέσω –σας παρακαλώ ειλικρινά- την ερώτηση για την εξέλιξη των Χ.Υ.Τ.Α. να την κάνετε, όπως με ενημέρωσε ο αρμόδιος Υπουργός, στο Υπουργείο Εσωτερικών, Δημόσιας Διοίκησης και Αποκέντρωσης για να σας απαντήσει υπεύθυνα ο Υπουργός για το ακριβώς συμβαίνει. Αυτή η ερώτηση έγινε στο Υπουργείο ΠΕ.ΧΩ.Δ.Ε. κι εμείς απαντήσαμε για το δικό μας αντικείμενο. Ρωτήστε για την εξέλιξη των πραγμάτων το αρμόδιο Υπουργείο Εσωτερικών, Δημόσιας Διοίκησης και Αποκέντρωσης, διότι κι εκεί υπάρχει ένα τεράστιο πρόβλημα. Δικαίως προσφεύγουν οι κάτοικοι στην οποιαδήποτε λύση που επιβαρύνει επιπλέον τη δυτική Αττική, αλλά δεν υπάρχει άλλη λύση. Αποδεχόμαστε το ορθό της επιλογής σας, του 2003, και το εφαρμόζουμε, με αντιδράσεις, όμως, που κατ’ εμέ είναι και δικαιολογημένες, αλλά προ του αδιεξόδου ελπίζω να πάνε όλα καλά και ότι θα μπορέσει πράγματι να προχωρήσει αυτή η χωροθέτηση, που εσείς κάνατε χωρίς άλλα προβλήματα για τα σκουπίδια της Αθήνας. Με την παρατήρηση βέβαια ότι επιτέλους κάποια στιγμή θα σκεφτούμε και άλλες λύσεις πέραν της υγειονομικής ταφής για να περάσουμε κι εμείς σιγά-σιγά στο σύγχρονο κόσμο και να μην είμαστε πενήντα χρόνια πίσω.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Θα συζητηθεί η τέταρτη με αριθμό 569/14-3-2006 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τους Υπουργούς Απασχόλησης και Κοινωνικής Προστασίας και Εξωτερικών, σχετικά με την ελεύθερη διακίνηση ανθρώπων, κεφαλαίων, εμπορευμάτων και υπηρεσιών στις χώρες της Ευρωπαϊκής Ένωσης κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Όπως είναι γνωστό, η Ευρωπαϊκή Ένωση οικοδομήθηκε πάνω στις αρχές του σεβασμού και της προώθησης τεσσάρων ελευθεριών. Της ελεύθερης δηλαδή διακίνησης ανθρώπων, κεφαλαίων, εμπορευμάτων και υπηρεσιών. Τελευταία, όμως, διαπιστώνουμε αυτές τις ελευθερίες να παραβιάζονται ή και να αγνοούνται. Παρά τη μελέτη που έδωσε στη δημοσιότητα η Ευρωπαϊκή Επιτροπή και που αποδεικνύει πως οι χώρες που δεν έβαλαν το παραμικρό εμπόδιο στη διακίνηση των εργαζομένων μετά την τελευταία ευρωπαϊκή διεύρυνση (Βρετανία, Ιρλανδία, Σουηδία) είχαν θεαματικά καλύτερα οικονομικά αποτελέσματα από τις άλλες (Γαλλία, Αυστρία κ.λπ.), εν τούτοις πολλά εμπόδια εξακολουθούν να παραμένουν. Στον τομέα των κεφαλαίων χώρες όπως η Γαλλία και η Γερμανία ψήφισαν εθνικούς νόμους που παρεμποδίζουν την εξαγορά από άλλες ευρωπαϊκές εταιρείες επιχειρήσεων που εκτιμούν πως είναι «εθνικής σημασίας» (λ.χ. στη Γαλλία τα γιαούρτια!!). Στον δε τομέα των εμπορευμάτων ο προστατευτισμός στην παρεμπόδιση εισόδου προϊόντων εκτός Ευρωπαϊκής Ένωσης (λ.χ. το φιάσκο της ποσόστωσης των εισαγωγών από την Κίνα) εξακολουθεί να υφίσταται. Στον τομέα τέλος των υπηρεσιών το «ξεδόντιασμα» της περίφημης Οδηγίας Μπόλκενσταϊν (ελεύθερες διευρωπαϊκές υπηρεσίες) με τις πάμπολλες εξαιρέσεις και τροποποιήσεις θα διατηρήσει τον τομέα σε ακινησία και την Ευρώπη στο παγκόσμιο περιθώριο.
      Ερωτάται η Κυβέρνηση, ώστε να εξηγήσει τη στάση της σε όλα τα παραπάνω θέματα καθώς και να διευκρινίσει την πολιτική της στο ζήτημα κυρίως των εξαιρέσεων στη ελεύθερη διακίνηση εργαζομένων από χώρες-μέλη της Ανατολικής Ευρώπης».
      Στην επίκαιρη ερώτηση του κ. Ανδριανόπουλου θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, υπηρετώ εδώ και δέκα χρόνια στο Εθνικό Κοινοβούλιο τηρώντας πάντα πιστά τους Κανονισμούς του. Για πρώτη φορά ζήτησα να προταθεί η συζήτηση αυτής της επίκαιρης ερώτησης για έναν και μόνο λόγο. Πρέπει να σεβαστούμε όχι μόνο στα λόγια, αλλά και στην πράξη το ότι έξω από το Υπουργείο από τις έντεκα η ώρα το πρωί είναι οι υπό απόλυση εργαζόμενοι της «ΓΙΟΥΛΑ». Ο κ. Γείτονας…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, απουσιάζει ο κ. Γείτονας.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν πειράζει, ήθελα…
      ΠΡΟΕΔΡΕΥΩΝ (Γεώργιος Σούρλας): Όχι, κύριε Γιακουμάτο.
      ΑΝΔΡΕΑΣ ΛΟΒΕΡΔΟΣ: Ο κ. Γείτονας για τον ίδιο λόγο ζήτησε πρόταξη. Είναι σωστό αυτό που κάνετε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αφήστε, κύριε Λοβέρδο. Ο κ. Γείτονας ήθελε να τηρηθεί ο Κανονισμός…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Γιακουμάτο, να μπείτε στο θέμα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):…όμως δεν είχε το ίδιο ενδιαφέρον όταν μιλούσε για τρία λεπτά και είκοσι έξι δευτερόλεπτα και παραβίασε τον Κανονισμό. Όταν αφορά τους εργαζόμενους…
      ΠΡΟΕΔΡΕΥΩΝ (Γεώργιος Σούρλας): Κύριε Γιακουμάτο, σας παρακαλώ.
      ΑΝΔΡΕΑΣ ΛΟΒΕΡΔΟΣ: Είστε άδικος και αντισυναδελφικός. Σας το ζήτησε μόνος του ο κ. Γείτονας και του είπατε «όχι».
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ θα ανακοινώσω στους εργαζόμενους της «ΓΙΟΥΛΑ» ότι ο Βουλευτής του ΠΑ.ΣΟ.Κ. κ. Γείτονας είναι υπεύθυνος για την καθυστέρηση. 
      ΠΡΟΕΔΡΕΥΩΝ (Γεώργιος Σούρλας): Κύριε Γιακουμάτο, στο θέμα, σας παρακαλώ!
      Απουσιάζει ο κ. Γείτονας, δεν είναι αυτό το θέμα μας και είναι αυστηρή η διαδικασία. 
      ΑΝΔΡΕΑΣ ΛΟΒΕΡΔΟΣ: Κύριε Υπουργέ, είστε άδικος.
      ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, σας παρακαλώ. Αφήστε τον Πρόεδρο να επιβάλει την τάξη.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, όταν μιλάει για τρία λεπτά και είκοσι έξι δευτερόλεπτα είναι αυστηρή; Ποια είναι αυστηρή, κύριε Πρόεδρε; Ας μίλαγε για δύο λεπτά.
      ΠΡΟΕΔΡΕΥΩΝ (Γεώργιος Σούρλας): Απουσιάζει ο κ. Γείτονας. Το θέμα μας είναι η επίκαιρη ερώτηση που υπέβαλε ο κ. Ανδριανόπουλος. Σας παρακαλώ, συνεχίστε μ’ αυτό. Απευθύνω θερμή παράκληση.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, και σε σας απευθύνω θερμή παράκληση. Όταν μιλάτε για κανονισμούς, πρέπει να τηρούνται οι κανονισμοί και όταν λέει δύο λεπτά, να μιλάει δύο και όχι τρία και είκοσι έξι, για να είμαστε εντάξει. 
      ΑΝΔΡΕΑΣ ΛΟΒΕΡΔΟΣ: Τρία λεπτά μιλάτε εσείς! Είναι ο μόνος Πρόεδρος που μας δίνει το λόγο και τον μέμφεστε γι’ αυτό;
      ΠΡΟΕΔΡΕΥΩΝ (Γεώργιος Σούρλας): Ο μόνος στη Βουλή που δεν πρέπει να έχει παράπονο πρέπει να είναι ο κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κάνω μία επισήμανση. Τρία και είκοσι έξι μίλησε.
      ΠΡΟΕΔΡΕΥΩΝ (Γεώργιος Σούρλας): Κύριε Γιακουμάτο...
      ΑΝΔΡΕΑΣ ΛΟΒΕΡΔΟΣ: Δεν σέβεστε τη Βουλή και τον Πρόεδρό της.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κύριε Λοβέρδο, μιλάτε για κανονισμούς. Οι κανονισμοί δεν είναι ακορντεόν, όπως μας συμφέρει η μουσική να παίζει! Σας παρακαλώ!
      ΠΡΟΕΔΡΕΥΩΝ (Γεώργιος Σούρλας): Κύριε Γιακουμάτο, ο μόνος Υπουργός που έχει μία υπερβολική μεταχείριση στο χρόνο είστε εσείς.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ναι, αλλά εγώ κάνω υποχωρήσεις. Αν μου έλεγε ένας Βουλευτής ότι είναι οι απολυμένοι έξω, θα έδινα τη θέση μου. Τι ζήτησα εγώ; Προσωπική εξυπηρέτηση; Να σεβαστούμε εκατόν ογδόντα εργαζόμενους που είναι απ’ έξω και περιμένουν από το πρωί.
      ΠΡΟΕΔΡΕΥΩΝ (Γεώργιος Σούρλας): Χάνουμε χρόνο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ο Βουλευτής του ΠΑ.ΣΟ.Κ…
      ΠΡΟΕΔΡΕΥΩΝ (Γεώργιος Σούρλας): Η Βουλή έχει δικούς της όρους και δικές της διαδικασίες.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τον κ. Γείτονα τον παρακάλεσα και προηγουμένως, εδώ, που ήταν.
      ΠΡΟΕΔΡΕΥΩΝ (Γεώργιος Σούρλας): Εδώ, κύριε Γιακουμάτο, δεν ισχύουν οι κανονισμοί λειτουργίας της Κυβέρνησης, ισχύουν οι κανονισμοί λειτουργίας της Βουλής.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ναι, σωστά, όχι, όμως, να μιλάμε για τρία και είκοσι έξι δευτερόλεπτα, αλλά για δύο λεπτά, όπως λέει ο Κανονισμός.
      ΑΝΔΡΕΑΣ ΛΟΒΕΡΔΟΣ: Εγώ είμαι Βουλευτής και αδικείτε το συνάδελφό μου. Σας το ζήτησε κι αυτός και εσείς αρνηθήκατε. Γιατί το κάνετε αυτό;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Λοβέρδο, συνταγματολόγος είστε, δεν είστε δικηγόρος του κ. Γείτονα.
      Σας παρακαλώ!
      ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, σας παρακαλώ να διευκολύνετε κι εσείς τη συζήτηση.
      ΑΝΔΡΕΑΣ ΛΟΒΕΡΔΟΣ: Αδικείτε τον κ. Γείτονα.
      ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, υπάρχει εδώ το Προεδρείο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, αδικώ το κόμμα, το οποίο στην πράξη… 
      Εκατόν ογδόντα οικογένειες είναι έξω κι εσείς κάθεστε και μου λέτε να πάει στο ειδικό συμβούλιο στο κόμμα του ΠΑ.ΣΟ.Κ.. 
      ΑΝΔΡΕΑΣ ΛΟΒΕΡΔΟΣ:…(Δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριε Λοβέρδο, σας παρακαλώ πάρα πολύ. Υπάρχει το Προεδρείο το οποίο έχει την ευθύνη για όλους και πιστεύω ότι διευθύνει όπως πρέπει τη συζήτηση.
      Ορίστε, κύριε Γιακουμάτο, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, έχει πάρα πολύ δίκιο ο κ. Ανδριανόπουλος για μία πράγματι επίκαιρη ερώτηση και για ένα ζήτημα, που είναι πάρα πολύ σοβαρό. 
      Όπως γνωρίζετε, κύριε Ανδριανόπουλε, με βάση τη συμφωνία προσχώρησης των δέκα νέων κρατών-μελών της Ευρωπαϊκής Ένωσης που υπογράφηκε την 1η Μαΐου 2004, τι προκύπτει; Για τους πολίτες, πλην της Κύπρου και της Μάλτας, διατηρούνται μεταβατικές διατάξεις, σε ό,τι αφορά την ελεύθερη διακίνηση εργαζομένων για μισθωτή εργασία κατ’ αρχάς για δύο χρόνια και μετά για άλλα τρία και στη συνέχεια για άλλα δύο, δηλαδή συνολικά για επτά χρόνια.
      Στην Ελλάδα πραγματικά για τα νέα οκτώ κράτη που έχουν πρόβλημα, έχει διαμορφωθεί το «τρία συν δύο» και η πρώτη περίοδος, κύριε Ανδριανόπουλε, λήγει την 1η Μαΐου 2006. 
      Αυτό έχει απασχολήσει πάρα πολύ την Κυβέρνηση. Η Κυβέρνηση δεν έχει να φοβηθεί τίποτα από την ελεύθερη διακίνηση των εργαζομένων για μισθωτή εργασία. Έχουμε εισήγηση από το Υπουργείο. 
      Θα πρέπει, όμως, να δούμε γενικότερα το ευρωπαϊκό περιβάλλον. Τι γίνεται εκεί; Η Γερμανία, η Αυστρία και λίγο η Ιταλία πράγματι αντιδρούν σ’ αυτό το καθεστώς, ενώ οι άλλες χώρες έχουν από τώρα την ελεύθερη διακίνηση εργαζομένων χωρίς να έχουν βέτο για τα επόμενα πέντε χρόνια. 
      Η χώρα μας, κύριε Ανδριανόπουλε, στις 30 Απριλίου που είναι το ειδικό Γενικό Συμβούλιο Υπουργών Γενικών Υποθέσεων στην Ευρώπη θα τοποθετηθεί αφού δει ο κ. Τσιτουρίδης, ο οποίος είναι ο Υπουργός που θα εκπροσωπήσει τη χώρα μας, τι συνέβη π.χ. στην Αγγλία και σε άλλες χώρες -έχουμε την έκθεση- μ’ αυτήν την απελευθέρωση, ώστε να μην τηρήσουμε αυτήν την απαγόρευση. Θα πάρει θέση επίσημα η Κυβέρνηση στις 30 Απριλίου για το αν θα κάνει χρήση αυτών των μεταβατικών διατάξεων ή όχι.
      Άποψή μας είναι ότι πρέπει, πραγματικά, να υπάρχει αυτή η ελεύθερη διακίνηση και κανείς δεν έχει να φοβηθεί τίποτα, όπως και η Αγγλία. Όμως, θα πρέπει να προσαρμόσουμε την άποψή μας με την Ευρώπη στις 30 Απριλίου στο Συμβούλιο των Υπουργών.
      ΠΡΟΕΔΡΕΥΩΝ (Γεώργιος Σούρλας): Ο κ. Ανδριανόπουλος έχει το λόγο.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, σε μεγάλο βαθμό η επίκαιρη ερώτηση αυτή θα έπρεπε να απαντηθεί και από το Υπουργείο Εξωτερικών, που έχει την κυρίαρχη ευθύνη για τις γενικές συνεννοήσεις. 
      Αυτό, όμως, που αποτελεί γενικότερο πρόβλημα -κι εκεί αισθάνομαι άσχημα- είναι ότι η χώρα μας κινείται απλά και μόνο μέσα στη θεώρηση πολύ-πολύ στενών εθνικών διεκδικήσεων και δεν βλέπει το γενικότερο πρόβλημα της Ευρώπης, που ουσιαστικά αφορά κι εμάς.
      Εδώ μιλάμε για τέσσερις βασικές ελευθερίες πάνω στις οποίες έχει κτισθεί η Ευρωπαϊκή Ένωση, η Συμφωνία της Ρώμης. Και οι τέσσερις παραβιάζονται ασύστολα αυτήν την ώρα από χώρες-μέλη της Ευρωπαϊκής Ένωσης. Και εμένα με ενοχλεί να μας κάνουν, παραδείγματος χάρη ελέγχους για τον προϋπολογισμό μας και να μην παίρνουμε εμείς αντίστοιχη θέση στο για ποιο λόγο η Γερμανία και η Γαλλία, για παράδειγμα, νομοθετούν την παρεμπόδιση εξαγοράς δικών τους επιχειρήσεων από διεθνή ευρωπαϊκά κεφάλαια, στη λογική, λέει, των εθνικών εταιρειών. Η Γαλλία έχει ονομάσει τα γιαούρτια, εθνικής σημασίας βιομηχανίες!
      Πέρα, όμως, από αυτά υπάρχει ένα ζήτημα, που αφορά το Υπουργείο Απασχόλησης, όπως ανέφερε εδώ σωστά ο κύριος Υφυπουργός και είναι η ελεύθερη διακίνηση εργαζομένων. Να σημειώσω ότι μιλάμε για εργαζομένους της Ευρωπαϊκής Ένωσης. Δεν μιλάμε για εργαζομένους εκτός της Ευρωπαϊκής Ένωσης.
      Τι συμβαίνει εδώ: Έκανε η Ευρωπαϊκή Επιτροπή μία μελέτη, η οποία απέδειξε πως τα δύο χρόνια που μεσολάβησαν, οι χώρες που δεν έβαλαν κανέναν περιορισμό, όπως η Βρετανία για παράδειγμα, η Ιρλανδία και μερικές άλλες, είχαν μία θεαματικότερη οικονομική ανάπτυξη από εκείνες που έβαλαν περιορισμούς, όπως η Αυστρία, η Γερμανία και κάποιες άλλες. Το ερώτημα είναι εμείς ποια τελικά θέση θα πάρουμε; Και, εντάξει, μου είπατε ότι θα αποφασιστεί αυτό τον Απρίλιο. Αλλά αυτό δεν είναι απάντηση. Το τι θα αποφασιστεί τον Απρίλιο θα το  μάθουμε τον Απρίλιο. Εγώ ρώτησα να μάθω από τώρα ποιες είναι οι σκέψεις σας, προς τα πού πηγαίνετε. Και η μελέτη έχει ήδη γίνει. 
      Εκτιμώ πως δεν έχουμε να φοβηθούμε τίποτα, πρώτον, διότι δεν νομίζω ότι θα είναι πολλοί εκείνοι από τις ανατολικές χώρες, που θα προτιμήσουν την πατρίδα μας για να έρθουν να απασχοληθούν σε μισθωτή εργασία, αλλά και αν έρθουν, μιλάμε για ένα εργατικό δυναμικό υψηλού μορφωτικού επιπέδου εκπαιδευμένο και πολύ πειθαρχημένο στη νοοτροπία της εργασίας, κάτι που σίγουρα δεν κάνει κακό στην εθνική οικονομία ούτε δημιουργεί εσωτερικά προβλήματα, διότι ξέρουμε πάρα πολύ καλά από μελέτες που έχουν γίνει ότι τέτοιου επιπέδου εργατικό δυναμικό δεν ανταγωνίζεται εργαζόμενους σε χώρες που έχουν ανεργία, όπου η ανεργία είναι περισσότερο στις υπηρεσίες και δεν είναι στη βιομηχανία και στην τριτογενή παραγωγή.
      Θέλω, λοιπόν, να πιστεύω ότι η Κυβέρνηση θα το δει πιο θετικά το πράγμα και θα ενταχθεί στο πλαίσιο των χωρών, που δέχονται την άρση όλων των δεσμεύσεων και των περιορισμών. Και γιατί αυτό προέρχεται από τις δεσμεύσεις πάνω στο σεβασμό των ελευθεριών, που είναι η ελευθερία διακίνησης εργαζομένων και δώσαμε μάχη, ώστε οι Έλληνες να έχουν ελευθερία διακίνησης εργαζομένων μέσα στην Ευρωπαϊκή Ένωση και επειδή αυτό επιβάλλει και το στενό οικονομικό μας συμφέρον.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Ανδριανόπουλε, έχετε δίκιο ότι πραγματικά το στενό εθνικό συμφέρον είναι έτσι, γιατί έχετε και παραδείγματα, όπως λέτε για την Αγγλία, που έχει δοκιμαστεί αυτό και έχει πετύχει.  Όμως, έχει ιδιαιτερότητες η χώρα μας και έχει ιδιαιτερότητες, όσον αφορά τα Βαλκάνια και γι’ αυτό είμαστε και το βλέπετε, λίγο επιφυλακτικοί. Αν ήμασταν Αγγλία και δεν είχαμε τα Βαλκάνια δίπλα μας και δεν συνορεύαμε με αυτές τις χώρες, θα λέγαμε ότι έχετε πάρα πολύ δίκιο πραγματικά. 
      Το κύριο, όμως, είναι ότι υπάρχει πλήρης ταύτιση απόψεων και ανταλλαγή μεταξύ του Υπουργείου Εξωτερικών και του Υπουργείου Απασχόλησης και έχουμε συμφωνήσει. Έχουμε ένα πλάνο, το οποίο πραγματικά θα δώσει λύση. Όμως, κύριε Ανδριανόπουλε, όταν θα πάει ο κ. Τσιτουρίδης στο Συμβούλιο Γενικών Υποθέσεων, δεν μπορεί να έχει εκ των προτέρων δημοσιοποιήσει στη Βουλή τις θέσεις της χώρας μας. Αντιλαμβάνεστε, λοιπόν, ότι ο λόγος για τον οποίο δεν σας ανακοινώνουμε σήμερα τη γραμμή που θα ακολουθήσουμε, είναι γιατί θα πρέπει να έχει ένα ισχυρό διαπραγματευτικό χαρτί η χώρα μας, ο Υπουργός Απασχόλησης, όταν πάει στο Συμβούλιο Γενικών Υποθέσεων, για να μπορέσει να διαπραγματευτεί με τον καλύτερο δυνατό τρόπο και να καταλήξει στην απόφαση, την οποία εμείς έχουμε ήδη σκεφτεί και σχηματοποιήσει ως Κυβέρνηση.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, σαράντα πέντε  μαθητές και μαθήτριες και δύο συνοδοί καθηγητές από το 6ο Γυμνάσιο Ηρακλείου Κρήτης.
      Η Βουλή τους καλωσορίζει από την ωραία Κρήτη και τους εύχεται καλές σπουδές!
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 48/16.2.2006 επερώτηση των Βουλευτών του Κομμουνιστικού Κόμματος Ελλάδος κ.κ. Αλέκας Παπαρήγα, Νικολάου Γκατζή, Λιάνας Κανέλλη, Ορέστη Κολοζώφ, Παναγιώτη Κοσιώνη, Βαρβάρας Νικολαϊδου, Ελπίδας Παντελάκη, Σταύρου Σκοπελίτη, Αντωνίου Σκυλλάκου, Άγγελου Τζέκη, Δημητρίου Τσιόγκα και Γεώργιου Χουρμουζιάδη προς τον Υπουργό Πολιτισμού, σχετικά με την πολιτική της Κυβέρνησης στον τομέα του αθλητισμού.
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτριος Ρέππας ορίζει ως Κοινοβουλευτικό Εκπρόσωπο τον κ. Ανδρέα Λοβέρδο.
      Ο Γραμματέας της Κοινοβουλευτικής Ομάδας της Νέας Δημοκρατίας, κ. Απόστολος Σταύρου ορίζει ως Κοινοβουλευτικό Εκπρόσωπο τον κ. Κωνσταντίνο Τασούλα.
      Το λόγο έχει ο πρώτος επερωτών κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Κύριοι συνάδελφοι, η φυσική αγωγή και ο αθλητισμός είναι, κατά τη δική μας γνώμη, αλλά και όχι μόνο, γιατί νομίζω ότι όλοι συμφωνούμε, κομμάτι της πολιτιστικής ανάπτυξης και της γενικότερης ανάπτυξης του λαού. Επίσης δεν νομίζω ότι εύκολα μπορεί να αμφισβητηθεί –άλλο τι γίνεται στην πράξη, γιατί στην πράξη αμφισβητείται, ενώ θεωρητικά όχι- ότι η φυσική αγωγή και ο αθλητισμός συνδέονται στενά με την υγεία, τη φυσική κατάσταση και τη ψυχική ισορροπία, ιδιαίτερα των νέων, αλλά και όλου συνολικά του πληθυσμού. 
      Αν έτσι έχουν τα πράγματα, τότε είναι σωστό αυτό που λέμε εμείς ότι είναι δικαίωμα του κάθε Έλληνα εργαζόμενου ή μη, μικρότερου ή μεγαλύτερου να αθλείται και να συμμετέχει στη φυσική αγωγή, υπηρεσίες που πρέπει να τις παρέχει αφειδώς, πλούσια, σύμφωνα με τις πραγματικές ανάγκες το κράτος. Αυτή είναι η λογική, επειδή είναι αυτονόητα ορισμένα πράγματα. Εκείνες δε οι δυνάμεις, που άλλα εφαρμόζουν στην πράξη, έχουν θεσμοθετήσει και έχουμε συμφωνήσει και εμείς σ' αυτό, ακόμη και στο Σύνταγμα, που υπάρχουν σχετικές διατάξεις και ουσιαστικά αναφέρουν ότι το κράτος οφείλει να πάρει μέτρα για τη φυσική αγωγή και την άθληση. Βεβαίως και αυτή η διάταξη, όπως και άλλες συνταγματικές διατάξεις είναι ευχολόγια. Στην πράξη δεν παίρνονται τα απαραίτητα μέτρα για να έχουν ουσιαστική αξία. Την πράξη βέβαια την καθορίζουν οι κυβερνήσεις, τα κόμματα που εναλλάσσονται στην εξουσία, η Νέα Δημοκρατία  και το ΠΑ.ΣΟ.Κ. που έχουν βαρύτατες ευθύνες για το πώς αντιμετωπίζεται και αυτός ο ευαίσθητος τομέας, που έχει σχέση με τη φυσική αγωγή και τον αθλητισμό. 
      Τα στοιχεία τα οποία θα παρουσιάσουν και οι συνάδελφοί μου Βουλευτές, αλλά και που συγκεντρωτικά θα παρουσιάσω και εγώ, δείχνουν ακριβώς αυτό που είπα πριν, τις μεγάλες ευθύνες που υπάρχουν.
      Πρώτο ζήτημα είναι οι υποδομές: Τι γίνεται με χώρους άθλησης; Ελάχιστοι χώροι άθλησης και όσον αφορά τα σχολεία και όσον αφορά τους χώρους άθλησης που ανήκουν στους δήμους και στον τρόπο με τον οποίο εξυπηρετούνται τα ερασιτεχνικά σωματεία. 
      Εξοπλισμός: Πεπαλαιωμένος και ελάχιστος. 
      Άλλα εποπτικά μέσα: Σχεδόν τίποτα. 
      Γυμναστές, εξειδικευμένο προσωπικό: Ελάχιστοι και πολλοί από αυτούς με σχέσεις εργασίας μερικής απασχόλησης, έκτακτο προσωπικό κ.λπ.. Γιατροί που χρειάζονται για να παρακολουθούν, γιατί υπάρχουν κίνδυνοι για την ασφάλεια, για την υγεία και ακόμη και για τη ζωή των αθλουμένων, δεν έχουμε σχεδόν καθόλου. Μάλιστα για τους χώρους μπορώ να πω ότι έχουν γίνει, λόγω των Ολυμπιακών Αγώνων, και μια σειρά αθλητικών εγκαταστάσεων, αλλά υπήρχαν και παλιότερα, που στο μεγαλύτερο βαθμό, όμως, αξιοποιούνται από επαγγελματικά σωματεία και όχι από τα ερασιτεχνικά σωματεία. Ό,τι περισσέψει για τα ερασιτεχνικά σωματεία και να τα λύσουν εκ των ενόντων τα προβλήματά τους. Στις υποδομές, λοιπόν, είμαστε αν όχι στο μηδέν, λίγο πάνω από το μηδέν σε σχέση με τις ανάγκες πάντα. Και να μη μιλήσουμε γι’ αυτά τα ολυμπιακά στάδια, στα οποία δεν θα μπει ποτέ το παιδί της γειτονιάς και τα οποία αξιοποιούνται ή θα αξιοποιηθούν επιχειρηματικά, με τη λογική της επιχειρηματικότητας.
      Δεύτερο ζήτημα, είναι τα προγράμματα. Ανταποκρίνονται στις ανάγκες, μπορούν να ασκήσουν οι νέοι μας αυτό το δικαίωμα, που λέμε με μια, δυο, τρεις ώρες την εβδομάδα αθλητισμό ή φυσική αγωγή; Τους δίνουν μια μπάλα μπάσκετ ή βόλεϊ και τους λένε «παίξτε να περάσει η ώρα»; Αυτό είναι η φυσική αγωγή;
      Θα έπρεπε κανονικά το πρόγραμμα πέρα από τις δυο, τρεις ώρες να συνεχίζεται και το απόγευμα με την παρουσία των γυμναστών, ανάλογα με το τι χρειάζεται το κάθε παιδί, ώστε όλοι να βελτιώνουν την κατάστασή τους στη φυσική αγωγή και στην υγεία τους, να προοδεύουν οι πάντες και όχι να επιλέγονται μόνο οι καλοί για να παρουσιάσει καλή εικόνα το σχολείο και να πάρει μέρος στο πρωτάθλημα. 
      Ποια είναι τα προγράμματα στα πανεπιστήμια και πόσοι φοιτητές συμμετέχουν; Ελάχιστοι. Τι γίνεται στο Στρατό από οργανωμένο αθλητισμό; Τίποτα σχεδόν. Είναι επαρκή τα προγράμματα που έχουν σχέση με τα άτομα με ειδικές ανάγκες; Και μόνο τους επίσημους πίνακες να διαβάσετε θα δείτε ότι κάποια τμήματα και κάποιες εκατοντάδες περιπτώσεις μπορούν να αξιοποιήσουν αυτά τα προγράμματα. Μιλάω για τα άτομα με ειδικές ανάγκες.
      Άρα και από άποψη προγραμμάτων –άμα δείτε και τα οικονομικά που δίνονται σε σχέση παραδείγματος χάρη με τον αθλητισμό και τη φυσική αγωγή που παρέχουν οι Ο.Τ.Α., τον αθλητισμό για όλους- ουσιαστικά πρόκειται για στασιμότητα στα κονδύλια που δίνονται γι’ αυτά τα προγράμματα. Στα προγράμματα, λοιπόν, και εκεί δίνεται λίγο παραπάνω από το μηδέν.
      Τι γίνεται με τον ερασιτεχνικό αθλητισμό; Τρία χρόνια το ΠΑ.ΣΟ.Κ. δεν έδωσε φράγκο, δεν έδωσε αυτά που χρωστούσε. Ήταν γραμμένα στον προϋπολογισμό, αλλά δεν δόθηκαν. Η Νέα Δημοκρατία πληρώνει αυτά που έχει αναλάβει από τον προϋπολογισμό, αλλά είναι μειωμένα κατά 30% σε σχέση με αυτά που ήταν καταγραμμένα και μη υλοποιημένα τα προηγούμενα χρόνια.
      Πώς τα βγάζουν πέρα οι πέντε-έξι χιλιάδες αθλητικοί σύλλογοι; Εκ των ενόντων, με εράνους, με χορούς, με το να ζητιανεύουν και με το να βάζουν και αναγκαστική συνδρομή ή συμμετοχή των γονέων ή των ίδιων των παιδιών, των νεαρών, που αθλούνται σ’ αυτά τα σωματεία. Ουσιαστικά είναι και ελεημοσύνη και έμμεση  ιδιωτικοποίηση και εμπορευματοποίηση αυτό που γίνεται. Γιατί γίνονται όλα αυτά; Λόγω έλλειψης χρηματοδότησης από τον κρατικό προϋπολογισμό. Οι ανάγκες είναι μεγάλες, η χρηματοδότηση είναι όχι απλώς λειψή, αλλά ελάχιστη. Ένα πολύ μικρό τμήμα των αναγκών καλύπτει αυτή η χρηματοδότηση. 
      Η δική μας η άποψη είναι ότι η χρηματοδότηση πρέπει να προέρχεται στο σύνολό της από τον κρατικό προϋπολογισμό, να παρέχονται εντελώς δωρεάν αυτές οι παροχές αθλητισμού και φυσικής αγωγής, σύμφωνα με αυτά που οι απαιτήσεις λένε. Οι νέοι ιδιαίτερα να έχουν αυτές τις δυνατότητες, αλλά και το σύνολο του πληθυσμού ανεξαρτήτως ηλικίας, διότι αυτό σημαίνει καλύτερη υγεία και σωματική και ψυχική.
      Ποια είναι η απάντηση σε αυτήν την απαίτηση, από τις εκάστοτε κυβερνήσεις και από τη σημερινή Κυβέρνηση, για να θεωρηθεί δικαίωμα ο αθλητισμός και η φυσική αγωγή; Εμπορευματικοποίηση, επιχειρηματικότητα, λογική της ανταποδοτικότητας. Σ’ όλα τα επίπεδα αυτό προωθείται: Π.Α.Ε., Κ.Α.Ε., επιχειρήσεις, οι οποίες παίρνουν και γενναία χρηματοδότηση με την απαλλαγή από τα χρέη –με επανειλημμένες τροπολογίες στη Βουλή- παίρνουν γήπεδα και χώρους άθλησης για μακρά χρονικά διαστήματα, χρηματοδοτείται η κατασκευή τους, ενισχύονται, απαλλάσσονται από χρέη και προς τρίτους π.χ. με το άρθρο 44 ή με διάφορα κολπάκια νομικής φύσης. Οι πιστωτές δεν θα τα πάρουν ποτέ και πολλά σωματεία, τα οποία στη θεωρία, τυπικά δηλαδή, είναι ερασιτεχνικά μετατρέπονται κατά βάση σε επαγγελματικά.
      Τι γίνεται με τον Πανελλήνιο, που ο Πρόεδρός του είναι και Πρόεδρος της Δ.Ο.Ε.; Υπάρχουν εκατοντάδες παιδιά εκεί, αλλά πληρώνουν για να συμμετέχουν! Και χρησιμοποιείται και προσωπικό, γυμναστές χωρίς ασφάλιση! Οι περισσότεροι είναι χωρίς ασφάλιση! Ο Πρόεδρος της Δ.Ο.Ε. είναι εκεί!
      Οι κυβερνήσεις τα έχουν καλά με τους μεγαλοπαράγοντες, οι οποίοι είναι και μεγαλοεπιχειρηματίες. Και μπορεί να μη βγάζουν χρήματα από τον αθλητισμό –δεν ξέρω αν βγάζουν ή αν χάνουν- αλλά ότι διευκολύνεται η επιχειρηματική δραστηριότητά τους, διότι το προφίλ τους δυναμώνει και αποκτούν μεγαλύτερη ισχύ, αυτό είναι σίγουρο. Και ανέχονται οι κυβερνήσεις –και η σημερινή- και εκείνους τους παράγοντες, που δεν είναι μεγαλοεπιχειρηματίες, αλλά είναι άνθρωποι της νύκτας και έχουν δεσμούς άνομους –επιτρέψτε μου, για να μην πω τίποτα χειρότερο- και είναι γνωστοί σε όλη την κοινωνία για το τι επιχειρηματικές δραστηριότητες έχουν, καζίνο, νυκτερινά κέντρα κ.λπ.. Για τους πρώτους, τους μεγαλοπαράγοντες, τους καθεαυτό επιχειρηματίες, υπάρχει πλήρης σεβασμός και για τους δεύτερους ανοχή, στο όνομα της επιχειρηματικότητας, στο όνομα του επαγγελματικού αθλητισμού! 
      Πέρα από αυτά, ποιες είναι οι συνέπειες; Χουλιγκανισμός και βία, ντόπινγκ, τζόγος. Αυτά είναι τα πρότυπα για τη νεολαία μας; Βεβαίως το ζήτημα της βίας είναι ευρύτερο και εξελίσσεται αρνητικά και σε άλλες κοινωνίες πιο «προχωρημένες» από εμάς –Ηνωμένες Πολιτείες- και βεβαίως η εγκληματικότητα και οι συμμορίες κ.λπ. επεκτείνονται και σε γειτονιές και στην Ελλάδα. Αλλά αυτό ενισχύεται ακόμα περισσότερο, διότι οι μεγαλοεπιχειρηματίες των Π.Α.Ε. και των Κ.Α.Ε. θέλουν ιδιωτικούς στρατούς και ενθαρρύνουν ή συγκαλύπτουν αυτά τα φαινόμενα. 
      Ποια είναι τα μέτρα που παίρνετε; Κάποια μέτρα που πήρατε δεν φέρνουν κανένα αποτέλεσμα. Στο ζήτημα του ντόπινγκ: Η λογική του πρωταθλητισμού και του αθλητισμού «βιτρίνα» και η ένταση, που οι επιχειρηματίες της βιομηχανίας του αθλητισμού θέλουν να προβάλλουν και να έχουν κέρδη, πρωταθλητές και νίκες και τρόπαια, αυτό δίνει τροφή στο ντόπινγκ! Γι’ αυτό και δεν υπάρχουν και οι απαραίτητοι έλεγχοι από την πλευρά της πολιτείας ούτε επί ΠΑ.ΣΟ.Κ. ούτε και τώρα! Στοιχειώδεις μηχανισμοί ελέγχου δεν υπάρχουν και συγκαλύπτονται και φαινόμενα, για να μην χαλάσει η εικόνα της Ελλάδας, της ισχυρής Ελλάδας! Αυτό γίνεται με το ντόπινγκ.
      Το ίδιο προωθείται και με τον τζόγο. Αν δεν κάνω λάθος, πέρα από το ΠΡΟΠΟ, υπάρχει ήδη στα στοιχήματα η προοπτική να μπει και το ποδόσφαιρο, ξεχωριστά που υπάρχει και άλλου είδους τζόγος πάλι με το ποδόσφαιρο και με τον αθλητισμό. Αυτά είναι τα ιδανικά για τους νέους μας, για την κοινωνία μας; Ο τζόγος δεν οδηγεί και στη συναλλαγή και στα στημένα παιχνίδια και στην ανοχή της διαφθοράς συνολικότερα;
      Η εμπορευματικοποίηση και η ιδιωτικοποίηση, η επιχειρηματικότητα προχωρά και προς τα κάτω. Αυτό γίνεται με τη λογική της ανταποδοτικότητας. Δεν δίνω χρήματα ή δεν δίνω επαρκή χρήματα στο ερασιτεχνικό σωματείο. Αναγκάζεται το σωματείο, όταν και η διοίκησή του έχει ελαστική αντίληψη, να ζητά λεφτά από τους γονείς των αθλουμένων, από τις οικογένειες των αθλουμένων, να τρέχει να βρίσκει σπόνσορες επιπέδου γειτονιάς, οι οποίοι παίζουν ρόλο. Και όλη αυτή η προβολή από τις εφημερίδες, από τα Μέσα Μαζικής Ενημέρωσης του πρότυπου του επαγγελματικού αθλητισμού με όλα τα υπόλοιπα, τζόγος, βία, χουλιγκανισμός, διαχέονται από πάνω προς τα κάτω, φθάνουν και μέχρι τα ερασιτεχνικά σωματεία και διαχέονται τελικά σε ολόκληρη την κοινωνία. Αυτό είναι πολύ μεγάλο ζήτημα.
      Ποια είναι η πολιτική και των δύο κομμάτων; Και εσείς τώρα που κυβερνάτε, έχετε τις δικές σας ευθύνες. Αθλητισμός υψηλών επιδόσεων με κάθε μέσο, νίκη και τρόπαια! Αυτά κατ’ αρχήν τα θέλουν οι σπόνσορες, οι εταιρείες που ασχολούνται με τον αθλητισμό, τα Μέσα Μαζικής Ενημέρωσης, που θέλουν μεγαλύτερες διαφημίσεις, θέλουν ήρωες, θέλουν νικητές.
      Και η ισχυρή Ελλάδα πώς θα αποδειχθεί, αφού δεν αποδεικνύεται σε επίπεδο οικονομίας ή σε επίπεδο διεθνών σχέσεων; Γιατί μικρή είναι η Ελλάδα και δεν πάει και καλά. Αλλά θέλουμε να πάρουμε το τάδε κύπελλο στο ποδόσφαιρο ή να βγάλουμε τους τάδε ολυμπιονίκες. Αθλητισμός βιτρίνας, λοιπόν, με όλα τα συνεπακόλουθα. Αυτή είναι η λογική των κυβερνήσεων, και της σημερινής και των προηγούμενων.
      Υπάρχουν δύο λογικές, δύο πολιτικές: Ή θα βλέπεις τη φυσική αγωγή και τον αθλητισμό σαν δικαίωμα που θα παρέχεται δωρεάν με γενναία χρηματοδότηση από τον κρατικό προϋπολογισμό για όλους -και για τους νέους και για τις μεγαλύτερες ηλικίες- ή θα θεωρηθεί εμπόρευμα, όπως γίνεται στην πράξη και θα οδηγούμαστε στη λογική όχι μόνο της εμπορευματοποίησης, αλλά και της ανταποδοτικότητας, που είναι η πιο ήπια μορφή του ίδιου φαινομένου. 
      Δεύτερον, στόχος θα είναι ο αθλητισμός, για να υπάρξει βελτίωση του σώματος, εξασφάλιση της υγείας, της ψυχικής ισορροπίας, δηλαδή μαζικός, λαϊκός αθλητισμός για όλο τον πληθυσμό της χώρας, ώστε να βελτιώνεται η φυσική τους κατάσταση, η υγεία τους, οι δεξιότητες των νέων ή στόχος θα είναι ο πρωταθλητισμός; Εμείς λέμε ότι στόχος θα είναι η βελτίωση και η φυσική αγωγή για όλους. Όλοι πρέπει να βελτιώνουν την υγεία και τις αποδόσεις τους. Τότε κρίνεται αν πραγματικά μπορούν ή δεν μπορούν να ασκήσουν το δικαίωμα όλοι οι Έλληνες στη φυσική αγωγή και στον αθλητισμό. Κι εκεί πέρα μέσα μπορούμε να προσθέσουμε και πολλά άλλα ζητήματα. 
      Η άλλη λογική, την οποία απορρίπτουμε, είναι η λογική του στείρου πρωταθλητισμού, που εξυπηρετεί συγκεκριμένα πολιτικά και οικονομικά συμφέροντα, όπως ανέφερα και προηγουμένως. Εμείς δεν είμαστε ενάντια στον πρωταθλητισμό. Αλλά όχι να γίνεται μ’ αυτόν τον τρόπο. Εάν έχουμε μαζικό αθλητισμό, εάν έχουμε γήπεδα, εάν έχουμε γυμναστές, εάν διευρυνθεί η βάση αυτών που αθλούνται, θα βγουν πολύ περισσότερα ταλέντα απ’ αυτά που βγαίνουν τώρα. Στη βάση αυτή θα εμφανιστούν και καινούργιοι πρωταθλητές και θα έχουν πιο μαζικό χαρακτήρα. Έτσι αντιμετωπίζεται το θέμα του πρωταθλητισμού στη σωστή βάση. 
      Τελειώνω με το εξής: 
      Για τα πρότυπα που δημιουργούμε, η δικιά μας η άποψη είναι ότι αν πάμε σε όσα είπα πριν, ότι δηλαδή ο αθλητισμός είναι δικαίωμα, ότι πρέπει να χρηματοδοτείται, ότι πρέπει να γίνεται δωρεάν, ότι αφορά όλο τον πληθυσμό και όχι το ποιος θα γίνει πρωταθλητής, αλλά το πώς θα βελτιώσουν τη φυσική τους κατάσταση, τότε εύκολα μπορούν να προωθηθούν και άλλα πράγματα: η λογική της άμιλλας, του πραγματικού συναγωνισμού και όχι του ανταγωνισμού, δηλαδή του να νικήσω πάση θυσία, πατώντας επί πτωμάτων. Αναπτύσσεται η λογική της αλληλεγγύης, της μη διάκρισης ανάλογα με το φύλο, ανάλογα με την εθνικότητα. Αναπτύσσεται, σ’ αυτήν τη λογική τη δικιά μας, η πάλη κατά των ναρκωτικών, η πάλη για την ειρήνη, η πάλη για σωστό περιβάλλον.
      Με την άλλη λογική, αυτό που προωθείται, είναι ο ατομισμός, ο σκληρός ανταγωνισμός μέχρις εσχάτων, η συναλλαγή, το ντόπινγκ και άλλες μέθοδοι, παράνομες ή ημιπαράνομες, για να επικρατήσει κάποιος. Και το ιδανικό αυτής της λογικής είναι πώς θα πλουτίσει κάποιος πώς θα γίνει επαγγελματίας, πώς θα αναδειχθεί. Υπάρχει η λογική του ωφελιμισμού, του ατομισμού. Εμείς είμαστε με την πρώτη λογική, εσείς είστε με τη δεύτερη. 
      Για όλα αυτά τα ζητήματα, σας επερωτούμε και θέλουμε να σας ακούσουμε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σκυλλάκο. Σας ενημερώνω ότι απομένουν για τη δευτερολογία σας πέντε λεπτά. 
      Το λόγο έχει ο επερωτών συνάδελφος κ. Νικόλαος Γκατζής. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κύριοι Βουλευτές, είναι κοινά αποδεκτό ότι το ερασιτεχνικό αθλητικό σωματείο της γειτονιάς είναι η βάση του αθλητισμού. Σ’ αυτό αναπτύσσεται ο αθλητισμός, ακόμη και των υψηλών επιδόσεων, παρά το ότι όλα αυτά τα χρόνια από όλες τις μέχρι σήμερα κυβερνήσεις απαξιώνεται στα πλαίσια της εμπορευματοποίησης. Το ερασιτεχνικό αθλητικό σωματείο της γειτονιάς είναι η κυψέλη της στέγασης και άθλησης των νέων, κυρίως των φτωχών λαϊκών στρωμάτων. Θα ήθελα εδώ να αναφέρω ότι τα έξι χιλιάδες ερασιτεχνικά σωματεία στη χώρα, που λειτουργούν χάρη στο φιλότιμο και το μεράκι των συμπολιτών μας, δίνουν διέξοδο και άθληση σε εκατοντάδες χιλιάδες νέα παιδιά, κυρίως -όπως είπα- των φτωχών λαϊκών στρωμάτων. 
      Θα ήθελα ακόμη να πω, κύριε Υπουργέ, ότι τα ερασιτεχνικά σωματεία, από την πολιτική που ασκείται και από την προηγούμενη κυβέρνηση αλλά και από τη σημερινή, από τον οικουμενικό μαρασμό, στον οποίο τα έχετε οδηγήσει, βγάζουν στη γειτονιά δίσκο, όπως είπε προηγουμένως και ο εισηγητής μας, αναζητούν το μικρό Βαρδινογιάννη, το μικρό Κόκκαλη της γειτονιάς, για να στηρίξει αυτός τη χρηματοδότηση και τη λειτουργία του σωματείου. 
      Η εμπορευματοποίηση του αθλητισμού, που από το 1997 εφαρμόστηκε στη χώρα μας και με τα πρότυπα που λανσάρει, δεν περιορίζεται μόνο στα μεγάλα σωματεία, κύριοι συνάδελφοι. Έχει αντίκτυπο σε όλα τα επίπεδα, την επιβάλλει η αντιλαϊκή πολιτική εμπορευματοποίησης του αθλητισμού, η προπαγάνδα, η διαφθορά, η βία, η κατασκευή ειδώλων, που είναι καθημερινό υλικό πλύσης εγκεφάλων από τα Μέσα Μαζικής Ενημέρωσης, ιδιαίτερα για τα νέα παιδιά. Ασφυκτιά το ερασιτεχνικό αθλητικό σωματείο. 
      Τι κάνουν μέχρι σήμερα οι κυβερνήσεις; Να σας πω τι γίνεται στην περιοχή μου. Αυτή είναι μια μικρή εικόνα του τι γίνεται με τα έξι χιλιάδες ερασιτεχνικά σωματεία: Τα ενενήντα σωματεία, που υπάρχουν από το 1998 ως το 2004, δεν έχουν πάρει δεκάρα, κύριε Υπουργέ. Πήραν ελάχιστα χρήματα το 2005. Και αν φανταστείτε ότι γι’ αυτά τα έξι χιλιάδες σωματεία η χρηματοδότηση από τον κρατικό προϋπολογισμό - όπως τουλάχιστον αναφέρεται στον Προϋπολογισμό του 2006- είναι μόλις 25.000.000, τότε καταλαβαίνετε τι αντιστοιχεί σ’ αυτά τα ερασιτεχνικά σωματεία. Και πολλά από τα παιδιά που πηγαίνουν σ’ αυτές τις ομάδες της γειτονιάς, είναι υποχρεωμένα πολλές φορές να αγοράσουν και τα παπούτσια και τις στολές τους. Έτσι, αγοράζουν μόνο τα παπούτσια και παίζουν με το σωβρακάκι που τους ράβει η μαμά ή η γιαγιά. 
      Δεν έχει υποχρέωση το κράτος απέναντι σ’ αυτά τα παιδιά, στη νεολαία; Δεν οφείλει να τους παρέχει όλες τις προϋποθέσεις για το έργο του αθλητικού σωματείου και για το γενικότερο κοινωνικό ρόλο που παίζει σήμερα αυτό το σωματείο της γειτονιάς; Κατά την άποψή μας, πρέπει να καλύπτει όλα τα έξοδα με θεσμοθετημένο κονδύλι από τον κρατικό προϋπολογισμό, για να βρίσκονται μακριά από την εκμετάλλευση, τους σπόνσορες και τους επιχειρηματίες, με συμβολική μόνο συμμετοχή των μελών. 
      Ένα άλλο θέμα, κύριε Υπουργέ, είναι ο εκδημοκρατισμός αυτών των σωματείων, ο εκδημοκρατισμός του θεσμικού πλαισίου, κάτι που το έχουμε θέσει κατ’ επανάληψη. Τι γίνεται με τα σωματεία; Τα περισσότερα απ’ αυτά είναι κλειστά, είναι σωματεία σφραγίδες! Δεν δίνουν τη δυνατότητα να εγγραφούν άλλα μέλη. Πρέπει να κυριαρχήσει το σύστημα της απλής αναλογικής ως εκλογικό σύστημα σε όλη την κλίμακα του αθλητισμού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω δύο λεπτά από τη δευτερολογία μου, κύριε Πρόεδρε, αν δεν προλάβω. Πιστεύω, όμως, να προλάβω. 
      Θα πρέπει επίσης το κράτος να παρέχει την υποδομή. Το είπε και ο κ. Σκυλλάκος. Θα πρέπει να παρέχει γήπεδα, προπονητές, γιατρούς, όργανα, λειτουργικές δαπάνες, κ.λπ. 
      Η πολιτική που ακολουθεί η Κυβέρνηση, κύριε Πρόεδρε, όπως γενικότερα εντάσσει τα πάντα στην ελεύθερη αγορά κι έχει ωθήσει εκεί και τον αθλητισμό, δεν μπορεί να δώσει λύση και διέξοδο στα μεγάλα και καυτά λαϊκά κοινωνικά προβλήματα, όπως είναι και ο αθλητισμός. Χρειάζεται μιαν άλλη πολιτική. Χρειάζεται οι νέοι να καταλάβουν ότι κάποια αγαθά, όπως η παιδεία, η υγεία, ο πολιτισμός, ο αθλητισμός, που από δικαίωμα γίνονται εμπόρευμα, θα αλλάξουν μόνο με την αλλαγή συσχετισμών, με ριζικές αλλαγές στην πολιτική. Γι’ αυτό νομίζουμε ότι οι ευθύνες όλων των μέχρι σήμερα κυβερνήσεων, που έχουν καταντήσει το ποδόσφαιρο εμπόρευμα, είναι τεράστιες, μεγάλες. Και θα πρέπει η νεολαία, όπως και οι γονείς, να δει πού οδηγεί αυτή η πολιτική και τι πρέπει να πράξουν.  
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Η κ. Παντελάκη έχει το λόγο. 
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, οι ανάγκες για φυσική αγωγή και αθλητισμό μεγαλώνουν λόγω των συνθηκών ζωής, λόγω των γενικότερων προβλημάτων που υπάρχουν σε όλο τον κόσμο εξ αιτίας της ασφυκτικής ζωής των μεγαλουπόλεων. Οι ανάγκες από τη μια μεριά μεγαλώνουν αλλά από την άλλη μεγαλώνουν και οι δυσκολίες για να συμμετάσχει κάποιος σ’ αυτήν τη διαδικασία. Υπάρχουν προβλήματα που έχουν σχέση με τον ελεύθερο χρόνο και παράγοντες που αφορούν την ψυχική διάθεση του εργαζόμενου, του άνεργου. Υπάρχουν ασφυκτικά οικονομικά προβλήματα, που τον συνθλίβουν. Έτσι, δυσκολεύεται να έχει μια θετική στάση, ακόμη και αν υπήρχε η δυνατότητα να κάνει χρήση αυτών των προϋποθέσεων.
      Κυρίως, όμως, είναι πολιτικό ζήτημα και θέμα πολιτικών προϋποθέσεων. Με το γενικότερο οικονομικό και κοινωνικό πλαίσιο, εμείς δεν κάνουμε την επερώτηση για να εγκαλέσουμε την Κυβέρνηση, γιατί δεν είναι δικαίωμα ο αθλητισμός! Δεν είναι δικαίωμα ούτε το να έχεις εργασία ούτε το να έχεις μόρφωση. Το επίκεντρο της πολιτικής σας είναι μόνο το δικαίωμα του εργαζόμενου να επιλέξει να παραιτηθεί από όλα του τα δικαιώματα. Αυτό ζητά η κυρίαρχη πολιτική αντίληψη.
      Εμείς θέτουμε συγκεκριμένα ζητήματα, τα οποία ο κύριος Υπουργός πρέπει να τα λύσει. Καταρχήν θα αναφερθώ στο ζήτημα που αφορά τα προγράμματα άθλησης για όλους. Είναι ένα πρόγραμμα που είχε ξεκινήσει από το 1990. Υπό μία έννοια, αφορά όλο τον πληθυσμό, αλλά δεν αφορά τα σχολεία και τον ερασιτεχνικό αθλητισμό. Αυτό το πρόγραμμα, από τότε που ξεκίνησε, έχει μια διακύμανση στη χρηματοδότησή του. Καταρχήν ο αθλητισμός για όλους, δεν αφορά όλους. Αφορά μόνο ένα δείγμα του πληθυσμού, λίγους, που στις περισσότερες περιπτώσεις πληρώνουν. Μιλώ για τα παιδιά που κάνουν μπάσκετ, βόλεϊ, κολύμβηση κ.λπ.. Όμως, η δημόσια δαπάνη συρρικνώνεται σταδιακά και γιγαντώνεται ο ιδιωτικός τομέας. Δηλαδή, η εμπορευματοποίηση σπάει κόκκαλα σ’ ένα χώρο, που κατ’ εξοχήν η νεολαία δικαιούται να τον απολαμβάνει δωρεάν.
      Ακόμη, η ψυχή αυτής της προσπάθειας, που είναι οι καθηγητές φυσικής αγωγής, απαξιώνονται πλήρως. Αυτό είναι δείγμα του τι επιδιώκετε. Έχουμε χίλιους εννιακόσιους εξήντα εννέα καθηγητές φυσικής αγωγής για το 2004-2005 για όλη τη χώρα με εργασιακές σχέσεις-λάστιχο. Πληρώνονται 7,5 ευρώ την ώρα μεικτά και έχουν δουλειά μέχρι οκτώ μήνες. Και άντε πάλι απ’ την αρχή. Και όσον αφορά τα άτομα με αναπηρίες, γι’ αυτούς έχουμε εκατόν εβδομήντα τέσσερα άτομα. Τα χίλια εννιακόσια εξήντα εννέα άτομα που είναι στο πρόγραμμα, σε συνεργασία με την Τοπική Αυτοδιοίκηση και με την Γενική Γραμματεία Αθλητισμού, σύμφωνα με τα δικά σας στοιχεία έχουν μια αντιστοιχία τέσσερα έως πέντε άτομα κάθε εκατό χιλιάδες. Για να καταλάβετε, λοιπόν, για τι συζητάμε!
      Όσον αφορά τη χρηματοδότηση, το 1990 η συμμετοχή των ατόμων ήταν εξήντα επτά χιλιάδες επτακόσια δεκαεννέα άτομα με κόστος 5,6 εκατομμύρια ευρώ με διακυμάνσεις όλα αυτά τα χρόνια. Μετά το 2001-2003 δεν υπήρχε καθόλου χρηματοδότηση από την προηγούμενη κυβέρνηση. Το 2004 υπήρξε χρηματοδότηση ύψους 5.045.555 ευρώ. Το 2000-2001 αθλούνταν εκατόν δεκαπέντε χιλιάδες άτομα σ’ αυτά τα προγράμματα. Αυτή είναι η τάση από τη μια πλευρά. Η συμμετοχή αυτών των προγραμμάτων στους εννιακόσιους δήμους και στις εκατόν τριάντα τρεις κοινότητες είναι πεντακόσιοι ογδόντα επτά. Από την άλλη πλευρά, ταυτοχρόνως έχουμε τεράστια αύξηση των ιδιωτικών γυμναστηρίων. Τα στοιχεία που έχουμε από την ομοσπονδία τους, δείχνουν ότι το 2000 ήταν τριακόσιες χιλιάδες αυτοί που αθλούνταν πληρώνοντας υψηλά μηνιάτικα. Το 2005 αυτοί είχαν διπλασιαστεί.
      Άρα, είναι συγκεκριμένη η πολιτική επιλογή των κυβερνήσεων από το 1990 μέχρι σήμερα, δηλαδή όχι με το πρόγραμμα «Αθλητισμός για Όλους» να δώσουν τη δυνατότητα στα παιδιά μέσα από τον αθλητισμό να συμμετέχουν, αλλά τελικά έτσι όπως εξελίχθηκαν  τα πράγματα -ιδιαίτερα μετά το 1994, που άλλαξε δραματικά το θεσμικό πλαίσιο της Αυτοδιοίκησης- υπάρχει γραμμή να ιδιωτικοποιούνται τα πάντα. Βλέπετε πώς έχουν καταντήσει οι υποδομές στους δήμους.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα πάρω και το χρόνο της δευτερολογίας μου.
      ΠΡΟΕΔΡΕΥΩΝ (Γεώργιος Σούρλας): Εντάξει, κυρία Παντελάκη, συνεχίστε.
      ΕΛΠΙΔΑ ΠΑΝΤΕΛΑΚΗ: Μέχρι τώρα αντιμετωπίζατε το ζήτημα σε σχέση με το κόστος και η προηγούμενη κυβέρνηση και εσείς λέγατε ότι δεν αντέχει η οικονομία. Εδώ είστε εξαιρετικά εκτεθειμένοι. Από το 1995 μέχρι το 2004 υπερδιπλασιάστηκε το Α.Ε.Π.. Εσείς λέτε ότι δίνετε προτεραιότητα στα νιάτα της χώρας μας, αλλά τι τους έχετε προσφέρει; Δώσατε χρήματα για την υγεία τους, για την εκπαίδευσή τους, για τον πολιτισμό, για να δώσετε και για τον αθλητισμό; Το ζήτημα είναι ότι με τους προϋπολογισμούς που ψηφίζετε, δείχνετε την επιλογή σας, ότι είναι ταξικές οι αντοχές της οικονομίας. Το ταμείο του κράτους έχει χρήματα όταν είναι να επιδοτεί τους επιχειρηματίες, αλλά δεν έχει, όταν είναι να επιδοτήσει τις ανάγκες του λαού. Και δεν μπορείτε εσείς σαν Κυβέρνηση, που έχετε την ευθύνη, να δικαιολογείστε και να λέτε τι βρήκατε από την προηγούμενη κυβέρνηση. Είστε συνυπεύθυνοι, γιατί έχετε κοινή γραμμή σ’ αυτό.
      Θα σας φέρω ένα παράδειγμα, το οποίο είναι βέβαια σταγόνα στον ωκεανό αλλά δείχνει κάτι. Στον αναπτυξιακό νόμο θέσατε ως προτεραιότητα να επιχορηγούνται και να επιδοτούνται με τα υπηρεσιακά προγράμματα τα γήπεδα γκολφ. Αυτό θέλει να εξυπηρετήσει τον ποιοτικό τουρισμό και τίποτα περισσότερο. Αν κάτι έπρεπε να μπει στον αναπτυξιακό νόμο, αυτό ήταν το πρόγραμμα της κολύμβησης. Σε μια κατ’ εξοχήν θαλάσσια χώρα, έχουμε τριακόσιους πνιγμούς το χρόνο. Θα έπρεπε να υπάρχει ένα πρόγραμμα, με βάση επιστημονικά κριτήρια, κατά το οποίο τα παιδιά από τη νηπιακή ηλικία να παρακολουθούν πρόγραμμα κολύμβησης, για να μάθουν κατ’ αρχήν το αυτονόητο, να επιπλέουν. Επομένως, το ζήτημα είναι καθαρά ταξικό.
      Θέλω, όμως, να μου απαντήσετε και σε κάτι άλλο, κύριε Υπουργέ. Θα φέρω ένα παράδειγμα που είναι γενικευμένο, αλλά αφορά και το τι γίνεται με τις ολυμπιακές εγκαταστάσεις. Βέβαια εμείς δεν νομιμοποιούμε κανένα νόμο, δηλαδή ότι αυτό που έχει πληρώσει ο ελληνικός λαός, θα συνεχίσει να το πληρώνει. Πήρατε αυτήν την απόφαση -το ΠΑ.ΣΟ.Κ. δεν την ψήφισε, αλλά συμφωνεί απολύτως- ώστε να μην μπορεί ο κόσμος να έχει πρόσβαση δωρεάν. Είναι, όμως, δυνατόν στον Πειραιά, και στην ευρύτερη περιοχή του να μην υπάρχει χώρος άθλησης; Μιλώ για τον Πειραιά, γιατί ξέρετε τι προσπάθειες έχουν γίνει με σας και με τους Βουλευτές του Πειραιά, και τι ζητά η Ένωση Ποδοσφαιρικών Σωματείων Πειραιά, που είναι η πιο πολυάριθμη ένωση στη χώρα με είκοσι χιλιάδες ερασιτέχνες ποδοσφαιριστές. Δίνουν δύο χιλιάδες επτακόσιους αγώνες το χρόνο. Μέχρι χθες έπρεπε να είχαν δοθεί 170.000 ευρώ, αλλά με τα χίλια ζόρια έχουν δοθεί μόνο 60.000 ευρώ.
      Πείτε, λοιπόν, στον κόσμο ότι δεν θα γίνει τίποτα, ότι δεν θα εφαρμοστεί κανένα πρόγραμμα και ότι θα κλείσουν. Αυτό λέει η Κυβέρνηση ή ότι θα πρέπει να δουλεύουν με χορηγούς, γιατί αυτή είναι η λογική; Οι δήμοι και στον Πειραιά αλλά και σε όλη τη χώρα πριμοδοτούν αυτήν την τακτική. Στον Πειραιά, λοιπόν, από τη μια μεριά υπάρχει ένα παλάτι, το Στάδιο Καραϊσκάκη, το οποίο έχει εκτοπίσει τους πάντες και τα πάντα και από την άλλη μεριά, απέναντι, υπάρχει ένα γήπεδο σε τρισάθλια χάλια, που είναι ντροπή για τον πολιτισμό μας με τα αποδυτήρια που έχει για τα παιδιά.
      Είναι γνωστό το πώς υλοποιείται αυτό το πρόγραμμα. Και δεν μιλώ για τις ανάγκες. Η Κυβέρνηση είναι υποχρεωμένη να πάρει θέση και να καλύψει με τροποποίηση του προϋπολογισμού τα προγράμματα που έχουν οι δήμοι, χωρίς να μπορούν να τα φέρουν σε πέρας. Δεν μιλώ για υποβολή προτάσεων και για νέα όμορφα πράγματα. Μιλώ γι’ αυτό που υπάρχει σήμερα. Ο Δήμος Νίκαιας, για παράδειγμα έχει τρεις χιλιάδες αθλούμενους και ζητά σαράντα τρεις καθηγητές. Εσείς, όμως, του δίνετε μόνο δεκατρείς. Τι πρέπει να κάνει ένας δήμος; Ή πρέπει να κλείσει ή να πληρώσουν οι αθλούμενοι.
      Για το πρόγραμμα «Αθλητισμός και Γυναίκα», οι γυναίκες πληρώνουν. Τι να τον κάνουμε τον αθλητισμό για όλους, όταν πληρώνει ο κόσμος; Είναι δώρο άδωρο. 
      Υπάρχουν σοβαρά προβλήματα επικινδυνότητας για την υγεία και την ασφάλεια των παιδιών και σας καθιστούμε πολιτικά υπεύθυνους, γιατί θα προκύψουν ζητήματα που αφορούν την έλλειψη υγειονομικού και ιατρικού προσωπικού, γιατί έχουμε προβλήματα. Τα παιδιά, παραδείγματος χάρη, παίζουν μπάσκετ, γυρίζει η γλώσσα τους και δεν υπάρχει γιατρός.
      Δεν μπορεί να συμβαίνουν αυτά τα πράγματα σε απόσταση αναπνοής. Μην ξεχνάμε ότι μόλις βγήκαμε από την Ολυμπιάδα, που πραγματικά έγινε αφαίμαξη των εργαζομένων για όλη αυτήν την κατάσταση. Πρέπει να πάρετε θέση συγκεκριμένη για το τι δεσμεύεστε σήμερα να κάνετε.
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Χουρμουζιάδης.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε. 
      Ο σχολικός αθλητισμός δεν μπορεί να είναι ένα εγκύκλιο μάθημα μέσα στο πλαίσιο του αναλυτικού προγράμματος, όπου συγκρούονται η μαθητική ανεμελιά και η δασκαλίστικη αυστηρότητα ούτε πάλι μπορεί να είναι ένα μάθημα που προωθεί την απομνημόνευση, τη βαθμοθηρία, την εφευρετικότητα των αντιγραφών ή το μηχανιστικό σχολαστικισμό.
      Δεν μπορεί, κύριε Πρόεδρε, ο σχολικός αθλητισμός να είναι ένα πεδίο του προγράμματος, όπου μεταφέρονται οι αντιλήψεις του ανταγωνισμού με τη βοήθεια αφύσικων και καταστροφικών μεθόδων, δηλαδή με τις αντιλήψεις για το αλόγιστο κυνήγι των ρεκόρ, των επάθλων με τη βοήθεια επικίνδυνων ουσιών και κερδοσκοπικών χορηγήσεων. 
      Ο σχολικός αθλητισμός για μας, το Κ.Κ.Ε., θα πρέπει να αποτελεί ένα συγκεκριμένο πεδίο του εκπαιδευτικού προγράμματος, όπου συνδέεται το σύνολο των αναγνωρισμένων μαθημάτων με την ανάπτυξη τόσο του θεωρητικού περιεχομένου όσο και των κρατικών εφαρμογών, που συνιστούν στο σύνολό τους το σύστημα της φυσικής αγωγής. 
      Είναι ένα σύστημα επομένως, που τείνει να εμφυσήσει στον αθλούμενο νέο την πίστη στην ισορροπία της κίνησης, στην αποτελεσματικότητα της σωστής δύναμης, στην ευγενική βίωση της νίκης, στη σχέση της προσωπικής προσπάθειας με την έννοια της ελευθερίας και του ευτυχούς αποτελέσματος με την έννοια της ομορφιάς. Είναι κανόνες που προσδιορίζουν και το περιεχόμενο της ανθρώπινης δημιουργίας, όπως έγραψε ο Μάρξ στα χειρόγραφα του 1844. 
      Ο σχολικός αθλητισμός είναι ένα σύστημα που, σε πλήρη και κανονική λειτουργία, τείνει να εισαγάγει στις συνειδήσεις των μαθητών την αξία της προσωπικής άσκησης, τη δημιουργική σημασία του συναγωνισμού, τη στενή σχέση της σωματικής υγείας με την πνευματική. Είναι ένα σύστημα που τείνει να αναδείξει τη σημασία της συνεργασίας, το σεβασμό της φυσικής, της επίκτητης αδυναμίας του άλλου, τείνει να αναδείξει την υπέρτατη αξία της κοινωνικής συνύπαρξης και της συνεργασίας με την αγωνιστική της μορφή. 
      Μέσα από μια τέτοια θέση, τελικά προκύπτει άμεσα ή έμμεσα μια ιδιαίτερη περιγραφή του σχολικού αθλητισμού που δεν θα ήταν υπερβολικό αν την προτείναμε ως την περιγραφή μιας συστηματικής προσπάθειας του σχολείου να προετοιμάσει τη νεολαία για τις ταχύτητες, τα άλματα, τις ρίψεις και τους ομαδικούς συνδυασμούς των κοινωνικών αγώνων και όχι μόνο για τα γοητευτικά βάθρα των μεταλλίων. 
      Δυστυχώς όμως, κύριε Υπουργέ, σεις ζείτε τον αθλητισμό από μέσα και ξέρετε πολύ καλά ότι ο σχολικός αθλητισμός, όπως ασκείται σήμερα, με την ανύπαρκτη αναγκαία αθλητική υποδομή, με τις μηδενικές σχεδόν χρηματοδοτήσεις και με τη μη αξιοποίηση των επιστημονικών αποτελεσμάτων, όπως αυτά παράγονται μέσα στα πανεπιστήμια από τα Τ.Ε.Φ.Α.Α. που αποτελούν τις ανωτατοποιημένες πρώην Γυμναστικές Ακαδημίες, με την έλλειψη εξειδικευμένου προσωπικού, τελικά καταντά απλώς να εισάγει μέσα στο χώρο του σχολείου τις γνωστές αντιλήψεις που ασκούνται σήμερα στα γήπεδα και επίσης, να αντιγράφεται η λογική του αγοραίου αθλητικού δεδομένου. Ακόμη, αντιγράφεται η λογική εκείνη που δέχεται τον αφύσικο ανταγωνισμό με τη βοήθεια επικίνδυνων σε μεγάλο βαθμό ουσιών και μεθόδων, που καλλιεργεί τη συμπεριφορά των χούλιγκανς, που φυσικά δεν αποτελεί -όπως νομίζουν πολλοί- την εκδήλωση των τάσεων της σύγχρονης νεολαίας για τη βία και την καταστροφή, αλλά απλώς την αναγκαστική προσαρμογή της νεολαίας στην επιθετικότητα που εμπνέει η λογική των ανταγωνισμών μιας ταξικής κοινωνίας, όπως είναι η δική μας. 
      Εμείς πιστεύουμε πως τα  Υπουργεία Πολιτισμού και Παιδείας πρέπει να συγκροτήσουν μια συγκεκριμένη πολιτική ανάπτυξης των δυνάμεων του σχολικού αθλητισμού με την εισαγωγή μακρόπνοων προγραμμάτων, σύγχρονου εξοπλισμού και κατάλληλων εγκαταστάσεων, όπου θα είναι δυνατό να ασκείται ελεύθερα η μαθητιώσα, όπως συνήθως λέμε, νεολαία. 
      Αν δεν γίνει αυτό, κύριε Πρόεδρε, φοβούμαστε πως ο σχολικός αθλητισμός θα παραμείνει εγκλωβισμένος στην ανευθυνότητα των αυτοσχεδιαστικών προγραμμάτων, που με κανένα τρόπο δεν μπορούν να διαμορφώσουν εκείνες τις διαδικασίες, που τελικά συγκροτούν ένα υπεύθυνο πρόγραμμα φυσικής αγωγής. Γιατί για μας, αυτός είναι ο αθλητισμός του σχολείου. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Χουρμουζιάδη. 
      Το λόγο έχει ο κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Ο σχολικός αθλητισμός είναι βασική προϋπόθεση -ιδιαίτερα για τη νεολαία- για να διαμορφώσει όσο περισσότερο γίνεται ολοκληρωμένη κοινωνική προσωπικότητα, αναπτύσσοντας τη συλλογικότητα και την αγωνιστικότητα σαν τρόπο ζωής. Παρ’ ότι η χώρα μας διοργάνωσε πρόσφατα τους τελευταίους Ολυμπιακούς Αγώνες, η μεγάλη πλειοψηφία του ελληνικού λαού δεν αθλείται. Αντίθετα, παρακολουθεί και η ακροαματικότητα είναι μεγάλη είτε στα καφενεία είτε από την πολυθρόνα του, γιατί αντιμετωπίζει πολλά προβλήματα, εμπόδια, για να αθληθεί και βέβαια στη χώρα μας δεν υπάρχει, όπως είπαν και οι άλλοι σύντροφοί μου, αθλητική υποδομή. Υπάρχουν τεράστιες ελλείψεις σε σχέση με τις μεγάλες ανάγκες που υπάρχουν, ελλείψεις σε γήπεδα, σε υλικοτεχνική υποδομή, σε γυμναστήρια εξοπλισμένα, κυρίως όμως σε ανθρώπινο δυναμικό, όπως γυμναστές, καθηγητές φυσικής αγωγής, που είναι κατά εκατοντάδες άνεργοι.
      Όλα τα παραπάνω συμβαίνουν, γιατί καμία κυβέρνηση μέχρι σήμερα δεν έχει προσανατολισμό να δημιουργήσει υποδομές, ώστε να ενισχύσει το σχολικό αθλητισμό, αλλά και τον ερασιτεχνικό. Αντίθετα, ο προσανατολισμός τόσο της σημερινής όσο και της προηγούμενης κυβέρνησης είναι καθαρά η ενίσχυση του επαγγελματικού αθλητισμού, τον οποίο έχει κάνει εμπόρευμα. Χαρακτηριστικό παράδειγμα είναι τα έξι χιλιάδες ερασιτεχνικά σωματεία, τα οποία έχουν χρόνια να πάρουν επιχορηγήσεις από την πολιτεία και λειτουργούν με χίλια δύο προβλήματα, βάζοντας πάντα το χέρι στην τσέπη οι ίδιοι που ασχολούνται, είτε κάνοντας χοροεσπερίδες είτε κάνοντας λαχειοφόρους αγορές.
      Ψάχνουν ακόμα και για χορηγούς, για να εξασφαλίσουν τις φανέλες, διαφημίζοντάς τους ή, αν θέλετε, προσπαθούν να πουλήσουν κανένα ταλέντο για να καλύψουν τα έξοδά τους. 
      Η κατάσταση είναι πολύ ανησυχητική, ιδιαίτερα για τη νέα γενιά. Δεν υπάρχει καν προσχολική φυσική αγωγή. Ο προσχολικός αθλητισμός είναι εντελώς υποβαθμισμένος, αφού πουθενά, σε κανένα σχολείο, δεν υπάρχει πλήρες επιστημονικό πρόγραμμα. 
      Τα κενά στη φυσική αγωγή στα σχολεία είναι τεράστια. Το ίδιο ισχύει και στα λύκεια και στα γυμνάσια και στα πανεπιστήμια, ακόμα και στα Τ.Ε.Φ.Α.Α.. Στη χώρα μας, τα περισσότερα σχολεία δεν έχουν ούτε καν γυμναστήριο, ενώ πολλά δεν έχουν ούτε αυλές για να περπατήσουν τα παιδιά, πολύ περισσότερο για να αθληθούν. Άλλα σχολεία πάλι μπορεί να έχουν στο μικρό προαύλιο χώρο ένα βόλεϊ με άσφαλτο από κάτω ή μια μπασκέτα, τα οποία τις περισσότερες φορές δεν συντηρούνται καν και είναι κατεστραμμένα. Κι όμως, η φυσική αγωγή και ο αθλητισμός συνδέονται και έχουν σχέση με την υγεία, την καλή φυσική κατάσταση και την ψυχική ισορροπία του ανθρώπου.  Είναι βασική προϋπόθεση, ιδιαίτερα για τη νεολαία, να διαμορφώσει ολοκληρωμένη κοινωνική προσωπικότητα. 
      Ταυτόχρονα, όμως, ο αθλητισμός και η φυσική αγωγή έχουν σχέση με το ίδιο το κοινωνικοοικονομικό σύστημα στο οποίο ζούμε. Το κεφάλαιο και οι πολιτικοί του εκπρόσωποι χρησιμοποιούν τον αθλητισμό όχι μόνο για οικονομικά οφέλη, αλλά και για τη χειραγώγηση του λαού και ιδιαίτερα της νεολαίας. Για παράδειγμα, κάθε μέρα στις τηλεοράσεις δείχνουν ποδόσφαιρο, ακόμα και μπάσκετ. Το Σάββατο, την Κυριακή και τη Δευτέρα έχει πρωτάθλημα Α΄ και Β΄ Εθνικής στα κανάλια, αγώνες δηλαδή από το ελληνικό πρωτάθλημα. Την Τρίτη, την Τετάρτη και την Πέμπτη έχει αγώνες Champions League και αγώνες από το Κύπελλο UEFA. Τι μεταφέρεται με όλα αυτά μέσα σε κάθε σπίτι; Ποια πρότυπα αναπαράγονται στα μεγάλα καφενεία, στα μεγάλα καταστήματα με τις μεγάλες οθόνες, όπου συγκεντρώνονται για να δουν τους αγώνες; 
      Εκτός, λοιπόν, από αυτά τα πρότυπα που θέλουν να αναπαράγουν, έχουμε τα μεγάλα έσοδα και τις διαφημίσεις, τον άκρατο επαγγελματισμό με τον ανταγωνισμό των μεγάλων ευρωπαϊκών ομάδων, οι οποίες διαθέτουν τεράστια ποσά για μεταγραφές, με στόχο να καθηλώνουν εκατομμύρια λαϊκά στρώματα στην τηλεόραση, αλλά και να έχουν μεγάλα έσοδα από τα τηλεοπτικά δικαιώματα κάλυψης. 
      Η κατάσταση που επικρατεί σήμερα στα σχολεία, είναι η παρακάτω: Δεν υπάρχει καθόλου προσχολική αγωγή, οι γυμναστές είναι άνεργοι. Ο αριθμός των δημοτικών σχολείων είναι εξήμισι χιλιάδες σε όλη την Ελλάδα. Οι μόνιμοι καθηγητές φυσικής αγωγής είναι μόνο τρεις χιλιάδες διακόσιοι εξήντα τέσσερις και οι ωρομίσθιοι, χίλιοι τετρακόσιοι εβδομήντα δύο, ενώ αυτοί που είναι με εργασιακή σχέση μερικής απασχόλησης, μένουν τις περισσότερες φορές απλήρωτοι. 
      Το πρόγραμμα του σχολικού αθλητισμού στην Α΄  γυμνασίου είναι τρεις ώρες την εβδομάδα, στη Β΄ γυμνασίου επίσης τρεις ώρες και στη Γ΄ γυμνασίου δύο ώρες. Στο πρώτο τρίμηνο έχουν βόλεϊ, στο δεύτερο μπάσκετ και στο τρίτο χάντμπολ, ενώ γίνονται αγώνες, με επιλογή των παιδιών που ασχολούνται με εξωσχολικά αθλήματα και δίνονται, όπως είπε και ο σύντροφος Σκυλλάκος, από δύο, τρεις μπάλες για να κλωτσάνε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε. 
      Στην Α΄ λυκείου το πρόγραμμα του σχολικού αθλητισμού είναι δύο ώρες την εβδομάδα, στη Β΄ λυκείου επίσης δύο ώρες και στη Γ΄ λυκείου μια ώρα την εβδομάδα. Η φυσική αγωγή είναι ανύπαρκτη στα σχολεία, ενώ στα νυχτερινά, στα Τ.Ε.Ε. και στον Ο.Α.Ε.Δ. δεν γίνεται καν λόγος για φυσική αγωγή. Το ίδιο ισχύει στα πανεπιστήμια, στα Τ.Ε.Ι., καθώς και στο Στρατό. Για όλους αυτούς, θα πρέπει να είναι ανοιχτές οι πόρτες σε όλα τα ολυμπιακά στάδια και, βέβαια, δωρεάν για όλους. 
      Τα υπόλοιπα, κύριε Πρόεδρε, θα τα πω στη δευτερολογία μου. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόγκα.
      Το λόγο έχει η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκα Παπαρήγα.
      ΑΛΕΚΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Όσοι μίλησαν πριν από την Κοινοβουλευτική Ομάδα του Κομμουνιστικού Κόμματος Ελλάδας, νομίζω ότι πολύ σωστά ανέδειξαν και ξεκαθάρισαν τη μεγάλη σημασία που έχει η φυσική αγωγή και ο αθλητισμός στη ζωή, στην υγεία, στη διαμόρφωση της προσωπικότητας, στην κοινωνικοποίηση και στην καλλιέργεια ορισμένων αξιών και ιδανικών βεβαίως. 
      Όπως επίσης τονίστηκε προηγουμένως, αλλά θα ήθελα να το επαναλάβω, αυτά απαιτούν ορισμένες προϋποθέσεις, διότι ακόμα και αν μαζικοποιηθεί η  φυσική αγωγή, ακόμα και αν αυξηθούν οι υποδομές του αθλητισμού μέσα στις συγκεκριμένες συνθήκες, με την ιδιωτικοποίηση, την εμπορευματοποίηση, την ανάμειξη των επιχειρηματικών ομίλων στον τομέα του αθλητισμού και άλλων παραγόντων, όλα αυτά μπορούν ακριβώς να γίνουν μέσα χειραγώγησης, αλλά και ακριβώς το αντίθετο, αντί να ανεβαίνει η συλλογικότητα, να δυναμώνει ο ανταγωνισμός, η ατομικότητα και όλα αυτά τα γνωστά νοσηρά φαινόμενα που ζούμε, όπως ο χουλιγκανισμός, το ντόπινγκ κ.λπ., στα οποία δεν θα επεκταθώ. 
      Περισσότερο, θα ήθελα να σταθώ σε μια πλευρά. Βεβαίως, η φυσική αγωγή και ο αθλητισμός συμβάλλουν σε πάρα πολλά πράγματα. Όμως, εδώ υπάρχει ένα ζήτημα. Υπάρχει κάποια κύρια πλευρά που πρέπει να αναδειχθεί στο σύνολο όλων αυτών των παραγόντων; 
      Και οι Βουλευτές του Κομμουνιστικού Κόμματος Ελλάδας ανέδειξαν αυτόν τον παράγοντα, αλλά εγώ θα ήθελα να τον αναδείξω ακόμα περισσότερο, όχι σε αντίθεση με τις άλλες πλευρές, αλλά γιατί έχει κακοποιηθεί και στρεβλωθεί πλήρως το περιεχόμενο της φυσικής αγωγής χρόνια τώρα με συγκεκριμένες κυβερνητικές πολιτικές και με όλη την περιρρέουσα ατμόσφαιρα που υπάρχει. Είναι η σχέση της φυσικής αγωγής και του αθλητισμού με την σωματική υγεία, η οποία αναμφισβήτητα αποτελεί προϋπόθεση και για την καλλιέργεια και των άλλων παραγόντων.
      Κύριε Υπουργέ, στις 17, 18 έως και 19 Μαρτίου 2006, στο Ολυμπιακό Στάδιο πραγματοποιείται το 9ο Πανελλήνιο Συνέδριο Πτυχιούχων Φυσικής Αγωγής και Αθλητισμού υπό την αιγίδα του Υπουργού Παιδείας και του Υφυπουργείου Αθλητισμού με θέμα «Η φυσική αγωγή στην εκπαίδευση – Πρακτική Επίδειξη». Βεβαίως θα μου πείτε ότι είναι υπό την αιγίδα σας και επομένως δεν ευθυνόμαστε συνολικά για το περιεχόμενο και τον προσανατολισμό. Είναι ένας μαζικός –μάλλον- συνδικαλιστικός ή επιστημονικός φορέας.
      Ωστόσο, σ’ αυτό το Συνέδριο αντανακλάται όλη η πορεία της γενικότερης πολιτικής, και ιδιαίτερα στον τομέα της παιδείας και της φυσικής αγωγής –για να μην πάω από τότε που «γεννήθηκε» το ελληνικό κράτος- από την μεταπολίτευση μέχρι σήμερα. 
      Τα θέματα αυτού του Συνεδρίου είναι τα εξής: Πρακτική Επίδειξη Χειροσφαίρισης. Εισηγητές είναι ο υπεύθυνος χειροσφαίρισης των Εκπαιδευτηρίων Δούκα και ένας άλλος κύριος, επίσης των Εκπαιδευτηρίων Δούκα. 
      Δεύτερο θέμα είναι Πρακτική Επίδειξη Πετοσφαίρισης – Το Βόλεϊ στην εκπαίδευση, μάθημα ή προπόνηση. Υπάρχει ένας εισηγητής ο οποίος –φαντάζομαι- είναι του επιστημονικού συλλόγου και ένας κύριος «τάδε» των Εκπαιδευτηρίων Γείτονα. 
      Πρακτική επίδειξη καλαθοσφαίρισης. Πάλι, υπάρχει ένας ομιλητής από τον επιστημονικό σύλλογο και ένας συντονιστής των αθλητικών δραστηριοτήτων των Εκπαιδευτηρίων Γείτονα.
      Πρακτική επίδειξη ποδοσφαίρου. Εισαγωγικό παιχνίδι μπέιζμπολ από το Laurens College. Άλλο θέμα είναι η «αθλητική ολυμπιακή παιδεία και ο ενεργός τρόπος ζωής». Σ’ αυτό το θέμα, θα μιλήσει η διευθύντρια προγράμματος για τη φυσική αγωγή της Coca-Cola κ.λπ.. Θα μου πείτε ότι έτσι επέλεξε ο επιστημονικός σύλλογος και επομένως έχουν ευθύνη.
      Καταρχήν, εδώ υπάρχει ένα ζήτημα. Πού είναι οι επιστημονικές μελέτες –και εγώ δεν λέω μόνο του σημερινού Υπουργείου- που έχουν διαμορφωθεί όλα αυτά τα χρόνια για το ζήτημα της φυσικής αγωγής –θα έλεγα- σε σχέση με την υγεία ή και με τους άλλους παράγοντες.
      Για να δούμε τι λέει, επίσης, το χαρτί. Δεν θα στεκόμουν σ’ αυτό το χαρτί του προγράμματος του επιστημονικού συμβουλίου –γιατί θα μου πείτε ότι φέρνω ένα μεμονωμένο παράδειγμα- αλλά αυτή είναι η κυρίαρχη αντίληψη. Λέει, λοιπόν, για την φυσική αγωγή και την άσκηση ότι είναι ο πυρήνας του αθλητισμού. Αθλητισμός, όπως ξέρει το κάθε παιδί από τότε που γεννιέται, είναι ο πρωταθλητισμός, τα ρεκόρ κ.τλ.. 
      Αυτό είναι το κυρίαρχο. Λέει και παρακάτω η φυσική αγωγή και η άσκηση είναι απαραίτητη σήμερα για να αντιμετωπιστεί η παχυσαρκία και οι σύγχρονες μάστιγες που αποτελούν μεγάλη πρόκληση για τη χώρα μας. Αναμφισβήτητα σχετίζεται η φυσική αγωγή με την παχυσαρκία. Αλλά εάν ταυτίσουμε τη φυσική αγωγή με την παχυσαρκία τότε θα εξασφαλίσουμε μεγάλη πελατεία στα διάφορα  Bodyline τα οποία προτείνουν την παθητική φυσική αγωγή. Για ποιο σκοπό; Έρχεται τώρα καλοκαίρι, είμαστε στην άνοιξη. Ερώτημα: Θα μπορέσεις να βάλεις μπικίνι; Αυτή τη διαπαιδαγώγηση νιώθουν τα παιδιά μας.
      ΑΝΔΡΕΑΣ ΛΟΒΕΡΔΟΣ: Δεν είναι κακό όμως αυτό. 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κομμουνιστικού Κόμματος Ελλάδος): Έρχεται καλοκαίρι. Πώς θα προσελκύσεις το άλλο φύλο στην παραλία είτε είσαι άνδρας είτε είσαι γυναίκα; 
      ΑΝΔΡΕΑΣ ΛΟΒΕΡΔΟΣ: Ούτε αυτό είναι κακό κατ’ ανάγκη. 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κομμουνιστικού Κόμματος Ελλάδος): Καλά εσείς είστε πρωτομάστορες τέτοιων αντιλήψεων!
      Και ερωτώ το εξής πράγμα: Βεβαίως ζούμε μέσα στον καπιταλισμό και όλοι αυτοί οι ιδιωτικοί φορείς έτσι βλέπουν τη φυσική αγωγή. Βάζω το ερώτημα: Μια κοπέλα, ένα αγόρι που είναι αδύνατα, που έχουν ωραία σώματα, που έχουν ωραίες καμπύλες χωρίς παχυσαρκία δεν έχουν ανάγκη φυσικής αγωγής; 
      ΑΝΔΡΕΑΣ ΛΟΒΕΡΔΟΣ: Βεβαίως.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας του Κομμουνιστικού Κόμματος Ελλάδος): Μα δεν ρωτάω εσάς. 
      Σας παρακαλώ πάρα πολύ!
      Δεν έχουν, λοιπόν, ανάγκη; Δηλαδή η φυσική αγωγή είναι για μας που γεννηθήκαμε με πέντε κουσούρια ή και στην πορεία ενδεχομένως τα αποκτήσαμε; Η φυσική αγωγή είναι στο σχολείο, είναι στο χώρο δουλειάς και είναι για όλες τις ηλικίες. Γιατί ο άνθρωπος που είναι ογδόντα χρονών δεν έχει ανάγκη φυσικής αγωγής; Είναι μόνο σε κάποια στάδια της ζωής μας; Η φυσική αγωγή ισχύει και γι’ αυτούς που έχουν καλλίγραμμα σώματα και γι’ αυτούς που γεννηθήκαμε με μη καλλίγραμμα σώματα. Διότι αυτή είναι η εμπορευματοποίηση ως αντίληψη. Θα πάω τρεις μήνες στο τάδε ινστιτούτο για να βάλω μπικίνι το καλοκαίρι στην παραλία. Μπορεί να είμαι κακοσούλουπη! Γι’ αυτό τη θέλουμε τη φυσική αγωγή; Για την υγεία. Η υγεία είναι γεγονός ότι φέρνει και ομορφιά ανεξάρτητα τι άποψη έχει ο καθένας για την ομορφιά είναι δικό του θέμα και δεν μας ενδιαφέρει.
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Εδώ λάμπει ο ιδιωτικός τομέας. Να δούμε: Φυσική αγωγή είναι η διδασκαλία της πετοσφαίρισης; Και με τι περιεχόμενο; Πως θα πετύχω το σκόρ; 
      Αυτά τα πράγματα δεν είναι τυχαία. Εδώ ο καθένας λέει ό,τι θέλει. Απουσιάζει μια συγκεκριμένη πολιτική χρόνια τώρα και αν θέλετε στηριγμένη σε επιστήμονες σε γιατρούς σε ψυχολόγους. Να το πω και καθαρά ούτε και εμείς σαν κόμμα μπορούμε να έχουμε πλήρως ολοκληρωμένη αντίληψη. Έχουμε για το χαρακτήρα της, για το ρόλο της, για τη λαϊκότητά της. Εδώ θέλει μια διαχρονική παρακολούθηση που δεν υπάρχει και έχουμε αυτά τα κακέκτυπα της προσφοράς τα οποία, βεβαίως, στηρίζονται στην Coca-Cola, στο «Δούκα» και στο «Γείτονα». Πώς θα φανεί τι γίνεται στην δημόσια εκπαίδευση; Δεν βλέπω να υπάρχει τίποτα και είναι η διδασκαλία αθλήματος και με στόχο την ανάπτυξη του αθλητισμού. Εγώ θέλω να μάθω να ασκούμαι σε όλη μου τη ζωή και μπορεί να μην πάω να παρακολουθήσω κανένα αθλητικό αγώνα. Βεβαίως μέσα από τη μαζική ανάπτυξη της φυσικής αγωγής χωρίς ταξικούς φραγμούς, χωρίς κερδοσκοπία, θα βγουν και πάρα πολλά ταλέντα και θα οδηγήσει η φυσική αγωγή και στην εμφάνιση πάρα πολλών αθλητών και από κει θα έχουμε τα ταλέντα κ.λπ. Αλλά δεν είναι αυτό το ζητούμενο, ούτε η ταύτισή του  με την ενασχόληση με τον αθλητισμό, με την άλλη πλευρά το ρεκόρ, το χρήμα. 
      Χαιρόμαστε. Όταν η Ελλάδα κέρδισε το Πανευρωπαϊκό του μπάσκετ τότε αναπτύχθηκε το ενδιαφέρον για το μπάσκετ δηλαδή για τον πρωταθλητισμό. Παίρνουμε το Euro, ενδιαφέρει και το ποδόσφαιρο. Πέφτει το ποδόσφαιρο τώρα, γιατί αυτά είναι όλα πυροτεχνήματα. Τώρα πήραμε και το μπάσκετ. Ενδιαφέρον για το μπάσκετ. Αν κάποιος από το άλμα εις ύψος γίνει Ολυμπιονίκης, όλα τα παιδάκια στις γειτονιές θα στραφούν προς τα εκεί. 
      Βέβαια ζούμε στον καπιταλισμό και εσείς έχετε ανοίξει όλο το δρόμο, εννοώ ΠΑ.ΣΟ.Κ. και Νέα Δημοκρατία, στους ιδιώτες που βγάζουν πάρα πολλά χρήματα από τον αθλητισμό. Πού είναι οι καμπάνιες του Υπουργείου Πολιτισμού του Υφυπουργείου Αθλητισμού και του Υπουργείου Παιδείας που εν πάση περιπτώσει να λειτουργήσουν σαν αντιστάθμισμα σε μια καλύτερη διαπαιδαγώγηση σ’ αυτά τα ζητήματα; 
      Εδώ υπάρχουν και πραγματικά προβλήματα. Λένε οι στατιστικές ότι το 75% των Ελλήνων είμαστε αδρανείς. Φταίει ο τρόπος ζωής και πάρα πολλά πράγματα. Πώς θα το αντιμετωπίσουμε αυτό; Με το μάθημα της πετοσφαίρισης; 
      Ο Γιώργος ο Χουρμουζιάδης ανέλυσε πάρα πολύ καλά αυτά τα πράγματα. Όλοι κοιτάνε να πάρουν μια άδεια για να μην κάνουν το μάθημα. Διότι έχεις σχολείο, φροντιστήριο, αγγλικά. Ο αθλητισμός σήμερα είναι μίμηση είναι μοντερνισμός. Να πάω και στην πισίνα, να πάω και στο μπαλέτο, να πάω και εκεί, να πάω και αλλού, να κάνω λίγο απ’ όλα και φυσική αγωγή μηδέν. Και όλα αυτά τα παιδιά μπορεί μέχρι τα δεκαοχτώ να κάνουν τα πάντα και μετά τα δεκαοχτώ, τα είκοσι, τα τριάντα και τα σαράντα να είμαστε οι πιο δυσκίνητοι και παχύσαρκοι και όλα. Όλα αυτά τα παιδιά προχώρησαν και έκαναν αυτή τη φυσική αγωγή αλλά δεν συνεχίζεται στο χώρο δουλειάς. Αλλά, βέβαια, πού να τολμήσουμε να ζητήσουμε από τους βιομήχανους και από τους άλλους να υπάρχει διάλειμμα και να υπάρχει χώρος για να γίνεται άσκηση, όταν μάλιστα η καθιστική ζωή έχει αυξηθεί; 
      Και επειδή εύκολα ακούγονται είτε επιθέσεις είτε και ειρωνείες για το σοσιαλισμό πρέπει να σας πω ότι στις σοσιαλιστικές χώρες υπήρχε τέτοια πρόβλεψη, διάλειμμα και δυνατότητα να κάνεις γυμναστική και μάλιστα σε ορισμένα επαγγέλματα επιβάλλονταν. Απέχει, λοιπόν, πολύ η φυσική αγωγή από το στόχο της υγείας και όλων των άλλων παραγόντων που μας ενδιαφέρουν. Εδώ η πολιτική ευθύνη είναι πάρα πολύ μεγάλη.
      Με την ευκαιρία θα ήθελα να καταθέσω και μια έρευνα που έκανε το Δημοκρίτειο Πανεπιστήμιο της Θράκης το Τμήμα Επιστήμης Φυσικής Αγωγής και Αθλητισμού. Βεβαίως ήταν κατά παραγγελία για τα προγράμματα Ε.Π.Ε.Α.Ε.Κ. το 2000 που εδώ ανάμεσα στα άλλα λέει το εξής πράγμα: Η στάση του παιδιού απέναντι στη φυσική αγωγή καθορίζεται από πολλούς παράγοντες αλλά παίζει πάρα πολύ μεγάλο ρόλο στατιστικά η οικονομική και κοινωνική θέση της οικογένειας, οι συνθήκες ζωής μέσα στην οικογένεια που ως ένα βαθμό μπορεί  να είναι και προσωπική ευθύνη των γονιών. Δεν θέλω να τα ρίξω στο πολιτικό αλλά σε πολύ μεγάλο βαθμό οι παράγοντες που αναφέρονται στην οικογένεια είναι οι εξωτερικοί παράγοντες που διαμορφώνουν τις σχέσεις μέσα στην οικογένεια. Και εδώ είναι φανερό ότι τα παιδιά που ανήκουν σε ανώτερα εισοδηματικά στρώματα έχουν καλύτερη στάση και συμπεριφορά πάνω στα ζητήματα της φυσικής αγωγής. 
      Και να ξεκαθαρίσουμε: Δηλαδή θα εξαρτηθεί από το μορφωτικό επίπεδο της μητέρας και του πατέρα; Αν θέλετε εμείς που είμαστε παλιότερες γενιές, τα υποτιμούσαμε αυτά, ζήσαμε σε δυσκολότερες και πιο χαλεπές εποχές. Σήμερα η οικογένεια είναι που θα λύσει αυτό το ζήτημα; Θα το λύσει  η Παιδεία, θα το λύσει το εργασιακό περιβάλλον, θα το λύσει η γειτονιά και η υποδομή για όλες τις ηλικίες. Εμείς ζητάμε φυσική αγωγή για όλους και το κυριότερο και κριτήριο μιας κυβερνητικής πολιτικής πέρα από την ταξικότητα κ.λπ. είναι τελειώνοντας το λύκειο και  τελειώνοντας και το πανεπιστήμιο, όσοι το τελειώσουν, να εξασφαλίσουμε, εδώ χρειάζεται ο όρος διά βίου φυσική αγωγή και πέρα από την ατομική ευθύνη παίζει πολύ μεγάλο ρόλο η υποδομή και πώς αυτό συνδέεται με τις εργασιακές σχέσεις και την επαγγελματική δραστηριότητα. 
      Κύριε Υπουργέ, δεν ξέρω αν υπήρχε εκπρόσωπος του Υπουργείου να μιλήσει εδώ σ’ αυτό, θα ήθελα πραγματικά να μελετήσετε τα αποτελέσματα αυτής της ημερίδας  –θα έλεγα είναι φοβερά πράγματα –λέει, «ψυχολογία του παιδιού, επιθετικότητα»- αποσπασματικά- «και τρόποι αντιμετώπισης». Τώρα πώς αυτά λύνονται με την πρακτική επίδειξη στο ποδόσφαιρο, την τεχνική του ποδοσφαίρου υποθέτω διδάσκουν, μα είναι αυτοί επιστημονικοί σύλλογοι, με συγχωρείτε, και αυτές είναι οι επιστημονικές ημερίδες που μας λείπουν; 
      Και εδώ βλέπω παίρνουν μέρος και παράγοντες του Υπουργείου, θα γίνουν λέει –και, προσέξτε, καλούνται να πάρουν μέρος στην πρακτική επίδειξη μαθητές και μαθήτριες των αντίστοιχων σχολείων «Δούκα», «Γείτονα» κ.λπ.. Τι να μάθουν, τους κανόνες του ποδοσφαίρου; 
      Επομένως το ζήτημα είναι ταξικό. Το ζήτημα είναι πολιτικό και μάλιστα πολιτικότατο! 
      Το Υπουργείο –και το προηγούμενο και το τωρινό- πρέπει, τουλάχιστον, να συμβάλλει, υποχρεώνοντας τα Μέσα Μαζικής Ενημέρωσης να ανοίξουν μια υγιή προβολή της αξίας της φυσικής αγωγής σε επιστημονική βάση. Βεβαίως, άμα ανοίξετε μια τέτοια προπαγάνδα, θα σας ελέγξουν αν τους εξασφαλίζετε και τις υποδομές. Εν πάση περιπτώσει, δεν μπορεί η υπόθεση της φυσικής αγωγής να είναι υπόθεση των διαφόρων επιχειρηματιών, των γνωστών διαφημίσεων του τύπου «να κάνω μυς», κ.λπ. Όχι! Η φυσική αγωγή έχει σχέση με την υγεία, με την ψυχική ισορροπία, με πάρα πολλά πράγματα. Είναι απόλυτη ανάγκη σήμερα και πρέπει να υπάρξει αναμέτρηση με ό,τι διαστρέφει το περιεχόμενό της. 
      (Στο σημείο αυτό η Γενική Γραμματέας του Κομμουνιστικού Κόμματος Ελλάδας, κ. Αλεξάνδρα Παπαρήγα, καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κυρία Πρόεδρε.
      Θα δώσω τώρα το λόγο στον Υφυπουργό Πολιτισμού, κ. Ορφανό.
      Ορίστε, κύριε Υφυπουργέ.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, κυρία Γενική Γραμματέα του Κομμουνιστικού Κόμματος Ελλάδας, είναι ιδιαίτερα ενδιαφέρουσα η συζήτηση με αφορμή την επερώτηση των Βουλευτών του Κομμουνιστικού Κόμματος Ελλάδας. 
      Εάν έπρεπε να τοποθετηθώ με λίγες λέξεις, πολλά από αυτά τα οποία είπατε, τα έχουμε υιοθετήσει. Δεν τα έχουμε υιοθετήσει, γιατί ακριβώς τα είπατε, αλλά γιατί τα πιστεύουμε. Πρωταρχικός στόχος του αθλητισμού στη χώρα μας πρέπει να είναι –και όσον αφορά αυτήν την Κυβέρνηση και εμένα προσωπικά έτσι είναι- να φέρουμε  περισσότερα παιδιά στους αγωνιστικούς χώρους και να δώσουμε τη δυνατότητα σε περισσότερους πολίτες να πάνε στα γυμναστήρια. Ό,τι καλύτερο προκύψει μέσα από το πλήθος είναι αποδεκτό σαν φυσική εξέλιξη μιας κοινωνίας που επιβραβεύει και αυτούς που επιδιώκουν το καλύτερο.
      Βέβαια, εμείς δεν παραγνωρίζουμε το υπάρχον διεθνές περιβάλλον, το οποίο προσδιορίζει συγκεκριμένες συνθήκες και προϋποθέσεις, αλλά βασική μας σκέψη είναι ότι αντιτιθέμεθα στη νίκη πάση θυσία. Δεν είναι αποδεκτός στόχος ότι κερδίζω, χρησιμοποιώντας όλα τα μέσα. Αντιθέτως, χειροκροτούμε και επιβραβεύουμε εκείνον ο οποίος, με θυσίες προσωπικές και με τα μέσα τα οποία του διατίθενται, καταφέρνει να φτάσει στην κορυφή. Αυτό ως βασική σκέψη. 
      Να πω ότι είναι βασική μας πεποίθηση πως ο αθλητισμός και η φυσική αγωγή παίζουν πρωταρχικό ρόλο στην κοινωνία, συμβάλλοντας στην εθνική συνοχή, υπερβαίνοντας τις προκαταλήψεις και ασκώντας θετική επιρροή στην κοινή γνώμη μέσω των ηθικών και παγκόσμιων αξιών που μεταφέρονται.
      Αναγνωρίζουμε ότι αυτή η επιρροή είναι ιδιαίτερα σημαντική αυτήν την εποχή, αλλά από την άλλη πλευρά υπάρχει και μία τάση απαξίωσης των προτύπων, των ιδεών και των αξιών που μεταφέρονται μέσα από τον αθλητισμό, αυτό που περιέγραψα νωρίτερα: την πάση θυσία επιτυχία. 
      Έχουμε, λοιπόν, όλοι υποχρέωση να κινηθούμε ώστε να ευαισθητοποιηθεί το κοινό σχετικά με τις προσπάθειες, για να γίνει ο αθλητισμός περισσότερο αγνός και κοντά στα πρωταρχικά ιδεώδη. 
      Ακόμη, αναγνωρίζουμε ότι η πρόοδος της φυσικής αγωγής και του αθλητισμού αποτελεί ένα από τα αποτελεσματικότερα μέσα βελτίωσης, κυρίως, της υγείας, της υγιεινής, της πρόληψης του έιτζ, της καλοζωίας των λαών και κυρίως των νέων. 
      Οι φυσικές δραστηριότητες είναι, επίσης, ένα απαραίτητο εργαλείο για την καταπολέμηση των ανισοτήτων και κάθε κοινωνικής μάστιγας, όπως η χρήση ναρκωτικών, που μαστίζουν σε διαφορετικό βαθμό το σύνολο των συγχρόνων κοινωνιών. 
      Επίσης, αναγνωρίζουμε ότι ο αθλητισμός είναι ένα μέσον διά του οποίου μπορούμε να καταπολεμήσουμε εικόνες ρατσισμού, διαφοροποιήσεων, επειδή ακριβώς δίνει τη δυνατότητα σε όλους και όλες να μετέχουν στο αθλητικό γίγνεσθαι. Άρα, έτσι αποφεύγουμε τις διαφοροποιήσεις, είτε είναι φυλετικές είτε αφορούν τα φύλα. Εδώ επισημαίνω το ρόλο της γυναίκας, που έχει υπερβεί πάρα πολλά στον αγωνιστικό χώρο, αλλά έχει μια μεγάλη διαδρομή να κάνει όσον αφορά τη συμμετοχή της στη διοίκηση του αθλητισμού.
      Από τη δική μας πλευρά, μετά τις 7 Μαρτίου 2004, έχουμε προβεί σε ένα σύνολο παρεμβάσεων. Η επερώτηση είναι ευρύτατη. Περιέχει όλο το φάσμα του αθλητισμού. Φθάνει και σε όρια εκτός δραστηριοτήτων του Υπουργείου. Θα επιχειρήσω να απαντήσω και να δώσω τη δική μας οπτική. Θα κάνω μια μικρή υπενθύμιση των νομοθετικών παρεμβάσεων που έγιναν αυτά τα δύο χρόνια και οι οποίες αφορούν την πορεία του επαγγελματικού αθλητισμού και την πορεία του ερασιτεχνικού αθλητισμού, αν μπορούμε να διακρίνουμε τον αθλητισμό σε επαγγελματικό ή ερασιτεχνικό. 
      Θα υπενθυμίσω, λοιπόν, ότι η πρώτη βασική παρέμβαση αφορούσε τροποποίηση των άρθρων του ν. 2725. Ο ν. 3262/2004 είχε βασικό στόχο την καταπολέμηση της βίας στους αγωνιστικούς χώρους, την αθλητική δικαιοσύνη και την οικονομική εξυγίανση των αθλητικών ανωνύμων εταιρειών, καθώς και των τμημάτων αμειβομένων αθλητών. 
      Με εκείνη την παρέμβαση ειδικότερα, καθιερώθηκε ο θεσμός των αριθμημένων και ονομαστικών εισιτηρίων για όλους τους αγώνες των εθνικών πρωταθλημάτων και του κυπέλου Ελλάδος, εκεί που μετέχουν αθλητικές ανώνυμες εταιρείες και τμήματα αμειβομένων αθλητών. 
      Θεσπίστηκε ο θεσμός του υπεύθυνου ασφαλείας αγώνων, αρμόδιου για θέματα αντιμετώπισης της βίας. Παράλληλα, υποχρεώθηκαν οι ομάδες να προσλαμβάνουν ικανό προσωπικό ασφάλειας για κάθε αγώνα, το οποίο συνεργάζεται και συνεπικουρεί την αστυνομική αρχή  για την τήρηση της ευταξίας στο χώρο των αθλητικών εγκαταστάσεων. 
      Απαγορεύτηκε η μετατροπή της στερητικής της ελευθερίας ποινής σε χρηματική, σε περίπτωση καταδίκης για αδικήματα που αφορούν πράξεις βίας στους αγωνιστικούς χώρους.
      Αυξήθηκε το ύψος των επιβαλλομένων πειθαρχικών ποινών σε μέλη διοίκησης αθλητικών ανωνύμων εταιρειών και τμημάτων αμειβομένων αθλητών στα σωματεία, στους αθλητές και στους προπονητές. 
      Καταργήθηκε η πειθαρχική ποινή του αποκλεισμού της έδρας και αντικαταστάθηκε με την ποινή διεξαγωγής των αγώνων χωρίς θεατές.
      Καθιερώθηκε ως αποδεικτικό μέσο κατά την εκδίκαση των πειθαρχικών παραβάσεων η χρήση της μαγνητοσκόπησης. 
      Ενισχύθηκε ο θεσμός του αθλητικού εισαγγελέα. Διώκεται ποινικά όποιος παροτρύνει, υποκινεί, ενθαρρύνει ή διευκολύνει με οποιονδήποτε τρόπο και ιδίως δημόσια, διά του εντύπου, ηλεκτρονικού τύπου ή του διαδικτύου, μεμονωμένα άτομα ή οργανωμένες ομάδες προσώπων να διαπράττουν αδικήματα που αφορούν πράξεις βίας στους αγωνιστικούς χώρους. 
      Στη σύνθεση των δικαιοδοτικών οργάνων που απονέμουν αθλητική δικαιοσύνη μετέχουν πλέον τακτικοί δικαστές που επιλέγονται κατόπιν κληρώσεως. Έχει γίνει αποκέντρωση της απονομής της αθλητικής δικαιοσύνης με την ίδρυση δικαιοδοτικού οργάνου στη Θεσσαλονίκη και αφορά την εκδίκαση υποθέσεων στη βόρειο Ελλάδα. Δόθηκε η δυνατότητα ρύθμισης των χρεών στις αθλητικές ανώνυμες εταιρείες και τα τμήματα αμειβομένων αθλητών, χωρίς να τους χαριστούν, από το οφειλόμενο κεφάλαιο και το 20% των προσαυξήσεων εκπρόθεσμης καταβολής.
      Θα ήθελα να πω ότι με τη διαδικασία που έχει ακολουθηθεί, είκοσι οκτώ ομάδες  -γιατί η διάταξη ήταν γενική και αφορούσε αθλητικά σωματεία και αθλητικές ανώνυμες εταιρίες- οι οποίες υπήχθησαν στη συγκεκριμένη διαδικασία δύο χρόνια μετά, πληρώνουν κανονικά τις δόσεις που τους είχαμε επιβάλει, έτσι ώστε χρήματα που εφαίνοντο ότι θα χαθούν για το ελληνικό δημόσιο, τα εισπράττουν πλέον κανονικά και οι ίδιοι έχουν βάλει τάξη στα δικά τους δεδομένα.
      Συγχρόνως στο συγκεκριμένο νόμο φροντίσαμε να υπάρχει κατάπτωση της εγγυητικής επιστολής, την οποία κατέθεταν τα σωματεία, για να αποπληρώνονται οι υποχρεώσεις προς τους αθλητές, προπονητές και όλους εκείνους τους τρίτους, οι οποίοι έρχονται σε οικονομική επαφή με τις εταιρείες. Εξ αυτής της διαδικασίας έχουν καταπέσει εγγυητικές και έχουν εισπραχθεί αντίστοιχα ποσά που ξεπερνούν τα 4.000.000 ευρώ μέσα στους δεκαεπτά έως δεκαοκτώ μήνες εφαρμογής της συγκεκριμένης νομοθεσίας.
      Στη συνέχεια, το καλοκαίρι του 2005 με το ν. 3372 καθιερώσαμε την εφαρμογή ηλεκτρονικού συστήματος για την έκδοση, τη διάθεση και γενικά τον έλεγχο των ονομαστικών εισιτηρίων. Στη συνέχεια, στις 30/12/2005 εκδόθηκε σχετική υπουργική απόφαση με την έγκριση, όπως είχε ζητηθεί στη Βουλή, της Αρχής Προστασίας Προσωπικών Δεδομένων, έτσι ώστε να επεκταθεί το μέτρο της ηλεκτρονικής εποπτείας στις αθλητικές εγκαταστάσεις σε όλες τις επαγγελματικές κατηγορίες.
      Αυτήν τη στιγμή, με την εφαρμογή του ονομαστικού εισιτηρίου είμαστε στην τελική διαδικασία σύνταξης των ποιοτικών προϋποθέσεων για το διαγωνισμό που θα βγει για όλους εκείνους, οι οποίοι έχουν τη δυνατότητα να το κατασκευάσουν. Απαγορεύεται από την εφαρμογή αυτής της διαδικασίας η διάθεση σε συνδέσμους φιλάθλων για λογαριασμό των μελών τους εισιτηρίων ομαδικά. Κάθε φίλαθλος, είτε είναι εγγεγραμμένος σε σύνδεσμο είτε όχι, θα προμηθεύεται το εισιτήριό του ατομικά.
      Και επίσης, μια παρέμβαση, η οποία θεωρούμε ότι έκλεισε αρκετές πόρτες και αφαίρεσε και τη δυνατότητα να χάνουν οι εργαζόμενοι τα χρήματά τους, είναι ότι καταργήθηκε η δυνατότητα των αθλητικών ανωνύμων εταιρειών να μπορούν να προσφεύγουν στις διατάξεις των άρθρων 44, 45, 46 και 46α του ν. 1892/1990, έτσι ώστε έγινε ένα αποφασιστικό βήμα για την προστασία των αθλητών, προπονητών και λοιπών πιστωτών των Π.Α.Ε. και Κ.Α.Ε., αφού απέκλεισε το ενδεχόμενο να τίθενται σε καθεστώς ειδικής εκκαθάρισης, που είχε εφαρμοσθεί στο παρελθόν, και για το οποίο ο παραπάνω νόμος έδινε τη δυνατότητα σε όσους κατέθεταν αίτηση σε δικαστήριο. Εκτιμούμε ότι και υπό την έννοια της ανταγωνιστικότητας, αλλά, κυρίως, της προστασίας των δικαιωμάτων των εργαζομένων, αυτό ήταν ένα αποφασιστικό βήμα.
      Εκτός από τις δύο βασικές παρεμβάσεις, είχαμε ένα σύνολο υπουργικών αποφάσεων που αφορούν τη διαδικασία χορήγησης αδειών λειτουργίας αθλητικών εγκαταστάσεων και τελέσεως αγώνων, υπό την έννοια της προστασίας και της ασφάλειας και αυτών που αγωνίζονται και των φιλάθλων που παρευρίσκονται. Γίνεται έκδοση κανονισμού προπονητών καλαθοσφαίρισης, προπονητών ποδοσφαίρου και άρα μπαίνουμε σε μια εκλογίκευση του όλου συστήματος.
      Βγαίνει υπουργική απόφαση για τον καθορισμό των απαγορευμένων ουσιών και μεθόδων ντόπινγκ. Να υπενθυμίσω ότι με την υπουργική απόφαση αυτή και τη δεύτερη που βγάλαμε, τον Απρίλιο του 2005, καθορίστηκαν λεπτομερώς, οι διαδικασίες ελέγχου του ντόπινγκ. Οι έλεγχοι αυτοί είναι τόσο τακτικοί όσο και έκτακτοι και βοηθούν αποφασιστικά στην αντιμετώπιση της σύγχρονης μάστιγας που ταλαιπωρεί τη νεολαία της χώρας μας. Να υπενθυμίσω επίσης ότι έχουν γίνει πάνω από τετρακόσιοι έλεγχοι, και μισοί απ’ αυτούς είναι έκτακτοι, έτσι ώστε κάποιοι, οι οποίοι νομίζουν ότι προστατεύονται από τον έλεγχο να μην μπορούν να γνωρίζουν πότε θα γίνει αυτός ο έλεγχος.
      Έγινε μια αναφορά στο θέμα στοιχήματος, τζόγου. Θέλω να υπενθυμίσω ότι η Κυβέρνηση δεν υιοθετεί το τζόγο ως επίσημη κρατική πολιτική. Υποχρεούται όμως να ασκήσει πολιτική, προκειμένου να τον ελέγξει και να τον θέσει κάτω από συγκεκριμένους κανόνες προς όφελος του δημοσίου συμφέροντος. Άλλωστε, κρούσματα διαφθοράς σε σχέση με τα τυχερά παιχνίδια του Ο.Π.Α.Π., τα οποία συνέβησαν στο παρελθόν, αυτή η διοίκηση της Ο.Π.Α.Π. Α.Ε. τα έστειλε στον εισαγγελέα για περαιτέρω διερεύνηση και καταλογισμό ευθυνών.
      Και βέβαια, η υπουργική απόφαση, που συνυπογράψαμε ο Υπουργός Οικονομίας και Οικονομικών και ο υποφαινόμενος, που αφορά το γενικό κανονισμό λειτουργίας των παιχνιδιών, βάζει τα ασυμβίβαστα, τα οποία είναι απαραίτητα, για να μην υπάρχουν ανάλογες επιρροές.
      Επίκεινται, επίσης, νομοθετικές διαδικασίες που αφορούν την κύρωση με νόμο της Διεθνούς Συνθήκης της UNESCO για την καταπολέμηση του ντόπινγκ. Να υπενθυμίσω –το έχουμε ξαναπεί σ’ αυτήν την Αίθουσα- ότι η χώρα μας έπαιξε καθοριστικό ρόλο σ’ αυτήν τη διαδικασία, καθώς όλο το εισηγητικό κείμενο μορφοποιήθηκε εδώ στην Αθήνα, στη Βουλιαγμένη, το Δεκέμβριο του 2004 με εισήγηση της χώρας μας. Άρα σύντομα θα έρθει στη Βουλή η υιοθέτησή της ως Διεθνούς Συνθήκης.
      Επίκειται η έκδοση προεδρικού διατάγματος που ρυθμίζει τους όρους και προϋποθέσεις ίδρυσης και λειτουργίας των ιδιωτικών γυμναστηρίων. Έχει υπογραφεί από τους συναρμόδιους Υπουργούς, βρίσκεται για επεξεργασία στο Συμβούλιο της Επικρατείας. Με σαφήνεια προβλέπεται στο διάταγμα η απαγόρευση πώλησης συμπληρωμάτων διατροφής, αλλά και αυστηρός έλεγχος για την επιστημονική κατοχύρωση των παρεχομένων από τα γυμναστήρια υπηρεσιών. Παράλληλα, βρίσκονται στο στάδιο των τελικών υπογραφών οι κανονιστικές πράξεις που αφορούν τη λειτουργία ειδικών αθλητικών χώρων, όπως τα σκοπευτήρια και οι εγκαταστάσεις μηχανοκίνητου αθλητισμού.
      Τροποποιήσαμε επίσης την προηγούμενη υπουργική απόφαση, που αφορούσε τα ηλεκτρονικά εισιτήρια και πλέον όλα είναι αριθμημένα και ονομαστικά. Σε συνεργασία με το Υπουργείο Δημόσιας Τάξης, όπου λειτουργεί μια διαρκής επιτροπή, αποτελούμενη από στελέχη του Υπουργείου Δημόσιας Τάξης, του Υφυπουργείου Αθλητισμού και του Υπουργείου Δικαιοσύνης, πρόκειται να ανακοινώσουμε όλα τα υπόλοιπα θεσμικά μέτρα που αφορούν το συγκεκριμένο πρόβλημα, η ορθή εφαρμογή των οποίων οδηγεί απαραίτητα στην εξάλειψη και των τελευταίων υπολειμμάτων βίας που έχουν απομείνει. Έχω μιλήσει τον τελευταίο καιρό αρκετά συχνά για την ίδρυση, όπως εγώ την έχω ονομάσει –ίσως δεν είναι και σωστός ο όρος- της αθλητικής αστυνομίας, η οποία θα ασχολείται εξειδικευμένα με όλους αυτούς που είναι φορείς της βίας μέσα στους αγωνιστικούς χώρους.
      Σε λειτουργικό και οργανωτικό επίπεδο επιδιώξαμε και καταφέραμε να ελαχιστοποιήσουμε τη μαύρη τρύπα των οικονομικών υποχρεώσεων της Γενικής Γραμματείας, σε κάποιες δε περιπτώσεις να την απαλείψουμε εντελώς. Η βασική μας σκέψη ήταν ότι δεν εκδίδουμε απόφαση επιχορηγήσεως, παρά μόνον εφόσον είμαστε σίγουροι για την ευχέρεια άμεσης εκταμίευσης, έτσι ώστε η Γενική Γραμματεία να μην οφείλει σήμερα σε κανέναν με υπογραφή του υποφαινόμενου. Δεν υπάρχει καμία εντολή που να έχω υπογράψει και να μην έχει εκταμιευθεί.
      ΝΙΚΟΛΑΟΣ ΓΚΑΤΖΗΣ: Για τα τρέχοντα, όχι τα παλιά.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Θα σας πω και γι’ αυτά, κύριε συνάδελφε.
      Η διαδικασία μας έχει οδηγήσει και καταφέραμε τη μαύρη τρύπα από 250.000.000 ευρώ να την κάνουμε 100.000.000 ευρώ Άρα, ένα μεγάλο κομμάτι των παλαιών υποχρεώσεων έχει ήδη δοθεί. Θα σας πω ότι με τη διαδικασία που ακολουθούμε –θα μιλήσω εξειδικευμένα όταν φτάσω εκεί, αλλά τα λέω και τώρα στα οικονομικά- στο θέμα του μαζικού αθλητισμού, πληρώσαμε το 2004, πληρώσαμε το 2005 κανονικά, έχουμε πληρώσει ένα μεγάλο κομμάτι των υποχρεώσεων του 2002 και του 2003 και σε όλους τους δήμους, οι οποίοι μας στέλνουν τα προγράμματα εγκεκριμένα από τον έλεγχο με τα οικονομικά, τους αποστέλλουμε τα χρήματα του παρελθόντος. Άρα, βαίνει προς εξάλειψη το χρέος που αφορά το μαζικό αθλητισμό.
      Στα αθλητικά σωματεία έχουμε πληρώσει κανονικά το 2004 και το 2005. Και όταν λέμε το 2004 και το 2005, αυτό σημαίνει δραστηριότητα των προηγούμενων ετών. Γιατί τα χρήματα, τα οποία παίρνουν τα αθλητικά σωματεία, εάν μεν αφορούν τα ατομικά αθλήματα βγαίνουν από τις αντίστοιχες ομοσπονδίες, εάν είναι ομαδικά, είναι ανάλογα με την κατηγορία στην οποία αγωνίζονται.
      Η πραγματικότητα είναι ότι στην ονομαστική προσέγγιση που έκανε η προηγούμενη κυβέρνηση, εμείς δώσαμε λιγότερα, αλλά πραγματικά. Και το 2004 ήταν 20% λιγότερα, το 2005 αυξήθηκε το ποσό που δώσαμε το 2004 κατά 10% και βασικός μας στόχος είναι αυτή η αύξηση να συνεχιστεί και το 2006, αλλά με χρήματα, τα οποία εισπράττουν, και όχι με φωτοτυπίες υποσχέσεων. Ήδη ξεκινήσαμε τη διαδικασία για να πληρώσουμε τα χρήματα του 2002, έτσι ώστε σταδιακά ο στόχος μας είναι πριν τελειώσει η τετραετία, η Γενική Γραμματεία Αθλητισμού, το Υφυπουργείο να μην οφείλει σε κανέναν. Αυτός είναι ο βασικός στόχος. Αισιοδοξούμε ότι θα τον πετύχουμε.
      Για την επόμενη διετία της κυβερνητικής θητείας προχωρούμε σε άσκηση πιο επιθετικής πολιτικής, που θα δώσει ώθηση στον ελληνικό αθλητισμό σε όλα του τα επίπεδα. Με το νέο αθλητικό κώδικα που επεξεργάζεται η νομοπαρασκευαστική επιτροπή θεμελιώνονται θεσμικά οι απαραίτητες για την περαιτέρω ανάπτυξη του αθλητισμού προϋποθέσεις.
      Το συνταγματικά κατοχυρωμένο δικαίωμα στον αθλητισμό, άρθρο 16, παράγραφος 9 του Συντάγματος, εξειδικεύεται με τέτοιο τρόπο, ώστε να γίνεται σαφές και να μην επιδέχεται αμφισβήτησης το γεγονός ότι όλο το ελεγχόμενο από το κράτος σύστημα αθλητικών οργανώσεων υπάρχει και λειτουργεί χάριν των αθλουμένων σ’ αυτές και όχι το αντίστροφο. 
      Καθιερώνεται η κάρτα υγείας κάθε αθλουμένου σε όλα τα επίπεδα αθλητικής δραστηριότητας. Ήδη βρισκόμαστε σε συνεργασία με το Υπουργείο Υγείας -και στο κομμάτι που αφορά το σχολικό αθλητισμό με το Υπουργείο Παιδείας και Θρησκευμάτων- για τον τρόπο εφαρμογής αυτής της διάταξης, τα οικονομικά στοιχεία, έτσι ώστε να μην έχουμε αρνητικά φαινόμενα για την υγεία και πολύ χειρότερα κάποιες περιπτώσεις, όπως αυτές που είχαμε τώρα τελευταία.
      Αναβαθμίζεται ο σχολικός και πανεπιστημιακός αθλητισμός. Θα σας πούμε πώς ακριβώς το αντιλαμβανόμαστε με τα στοιχεία τα οποία υπάρχουν. Αυτήν τη στιγμή είναι περίπου 16,5% τα σχολεία στη χώρα που διαθέτουν και μία αίθουσα για γυμναστική και αθλητισμό. Εμείς, λοιπόν, σε συνεργασία με τις κατά τόπους μονάδες φυσικής αγωγής διεκδικούμε να προσθέσουμε –ως Υφυπουργείο Αθλητισμού από τα δικά μας κονδύλια- αίθουσες σε σχολεία που δεν έχουν, αλλά που από το συντελεστή δομήσεως τους δίνεται η δυνατότητα να προστεθεί αυτή η αίθουσα. Αυτό είναι το ένα στοιχείο.
      Έχουμε επισημάνει στον Οργανισμό Σχολικών Κτηρίων ότι δεν μπορεί κανένα καινούργιο σχολικό κτήριο να μην έχει τις απαραίτητες αίθουσες φυσικής αγωγής, εκπαίδευσης και αθλητισμού. Θα μιλήσω παρακάτω για το μητρώο αθλητικών εγκαταστάσεων. 
      Αυτήν τη στιγμή είναι σε εξέλιξη μία μελέτη. Καταγράφουμε όλες τις αθλητικές εγκαταστάσεις της χώρας. Όταν ολοκληρώσουμε αυτήν τη διαδικασία, θα έχουμε την εικόνα για το πώς μπορούμε να αξιοποιήσουμε αυτές για το σχολικό αθλητισμό. Κάποιες που είναι πολύ κοντά στα σχολικά συγκροτήματα, θα μπορούν να είναι βοηθητικά στοιχεία στην έννοια του σχολικού αθλητισμού, γιατί καταλαβαίνετε ότι από το 16,5% να φτάσουμε στο 100%, δηλαδή όλα τα σχολεία να αποκτήσουν αίθουσες, είναι κάτι πολύ μακροπρόθεσμο. Αντιθέτως εμείς θέλουμε ταχύτερη εφαρμογή.
      Άρα λοιπόν, πρέπει να γίνει αξιοποίηση χώρων, οι οποίοι την ώρα του σχολείου δεν χρησιμοποιούνται από κανέναν. Σε όλα τα κλειστά γήπεδα της χώρας δεν κάνει κανείς προπόνηση. Αυτά μπορούν να χρησιμοποιηθούν για τις ανάγκες του σχολικού αθλητισμού. Η διαδικασία είναι σε εξέλιξη. Όταν καταλήξουμε πλήρως στη μέθοδο μαζί με το Υπουργείο Εθνικής Παιδείας και Θρησκευμάτων, τότε θα το συζητήσουμε και μ’ εσάς. Όλες οι προτάσεις είναι αποδεκτές, ώστε να αποκτήσουμε τη δυνατότητα να έχουν τα παιδιά μας περισσότερες ώρες φυσικής αγωγής. 
      Θέλω να πω ότι ήδη έχουμε καταθέσει πρόταση επίσημα, ως Υφυπουργείο Αθλητισμού, να αυξηθεί κατά μία ώρα στο δημοτικό το μάθημα της γυμναστικής, της φυσικής εκπαίδευσης, ακριβώς επειδή πιστεύουμε ότι αυτό είναι τρόπος ζωής και πρέπει να ξεκινάμε από αυτήν τη διαδικασία. 
      Η αλήθεια είναι ότι στην επερώτηση τίθενται -και συζητήθηκαν και εδώ- κάποιες απόψεις που αφορούν την έννοια των χορηγιών. Πρέπει να ξεκαθαρίσουμε ότι μέσα στο σκηνικό που ζούμε, αυτό είναι απαραίτητη διαδικασία. Έτσι και αλλιώς τα χρήματα που διαχειριζόμαστε, είναι χρήματα των Ελλήνων πολιτών. 
      Θα σας πω ότι από τα 135.000.000 ευρώ, που είναι ο ειδικός λογαριασμός του Υφυπουργείου Αθλητισμού, τα 60.000.000 ευρώ πηγαίνουν στις ομοσπονδίες. Αυτή η διαδικασία σημαίνει ότι πηγαίνουν σ’ εκείνους οι οποίοι έχουν την ευθύνη για την οργάνωση του αθλητισμού στη χώρα. Τα αθλητικά σωματεία παίρνουν ένα ποσό που ξεπερνάει τα 20.000.000. Νομίζω ότι το ανέφερε και η κ. Παντελάκη ως στοιχείο. Έχουμε να συντηρήσουμε και να λειτουργήσουμε τα μεγάλα αθλητικά κέντρα, το Ο.Α.Κ.Α., το Σ.Ε.Φ., τον Άγιο Κοσμά και τα είκοσι πέντε  περιφερειακά. 
      Καταλαβαίνετε, λοιπόν, ότι τα χρήματα είναι συγκεκριμένα. Όποιος κάνει πρόταση να δώσουμε περισσότερα χρήματα προς κάποια κατεύθυνση, να ξέρετε ότι θα αφαιρεθούν από κάπου αλλού. Η Κυβέρνηση και εγώ κάνουμε προσπάθεια να βρούμε καινούργιους πόρους, πρόσθετους σ’ αυτούς που υπάρχουν. Αυτή είναι η  βασική μας κατεύθυνση. Όμως, δεν βρίσκονται από τη μία στιγμή στην άλλη. 
      Θα ήθελα να ξεκαθαρίσω ότι, δυστυχώς, για μένα –διότι αυτό είναι το περιβάλλον- ελάχιστες ομοσπονδίες βρίσκουν χρήματα και από άλλες κατευθύνσεις. Αν εξαιρέσω το ποδόσφαιρο, το μπάσκετ και λίγο τον κλασικό αθλητισμό, η χρηματοδότηση είναι 100% από το ελληνικό δημόσιο, από εμάς, από εσάς. Αυτό, δηλαδή, που λέτε. Θα μας ενοχλούσε, όμως, αν η διοίκηση της ομοσπονδίας εύρισκε και 30, 50, 100 παραπάνω από αυτά που δίνει η πολιτεία, για να τα χρησιμοποιήσει για τον ελληνικό αθλητισμό; 
      Το ίδιο ισχύει και για τα σωματεία. Δεν μιλώ για τα επαγγελματικά. Εκείνα έχουν τα συμφέροντά τους, ας κοιτάξουν τι θα κάνουν. Αναφέρομαι στα ερασιτεχνικά σωματεία. Η εκτίμησή μου, λοιπόν, είναι ότι μ’ έναν καλό συνδυασμό αυτών των δύο δράσεων, με τη βασική σκέπη του κράτους της ελληνικής πολιτείας και την ενίσχυση του ιδιωτικού τομέα μπορούμε να διεκδικήσουμε ένα καλύτερο αποτέλεσμα.
      Θέλω να αναφερθώ σε πολλά από αυτά που είπατε. Αναγκαστικά θα τα πω στη δευτερολογία μου. Θέλω να σας πω ότι αυτήν τη στιγμή λειτουργούν προγράμματα που αφορούν το σχολικό αθλητισμό από την Εθνική Επιτροπή Σχολικού Αθλητισμού και Ολυμπιακής Παιδείας, από την Κεντρική Επιτροπή Αθλητικών Τμημάτων. Είναι σαφέστατο ότι μέσα από αυτήν τη διαδικασία και πολλά παιδιά μπαίνουν στους αγωνιστικούς χώρους και κάποια από αυτά ακολουθούν τη ροή του πρωταθλητισμού.
      Για το εκλογικό σύστημα των αθλητικών φορέων, το οποίο αναφέρεται στην επερώτηση, θα πω ότι είναι απόλυτα δημοκρατικό. Εγώ προσωπικά δεν έχω καμία αντίρρηση να προχωρήσουμε και σε κάποια διατύπωση, η οποία θα αναδεικνύει την έννοια της απλής αναλογικής, εκτός από κάπου που γίνεται με βάση τα ψηφοδέλτια. Πρέπει να δούμε τη διαδικασία όπου υπάρχει η θέση της πλειοψηφίας, η οποία στο συγκεκριμένο νόμο προβλέπεται να είναι 20%. Ο κ. Λοβέρδος ήταν και από εκείνους που τον είχαν προετοιμάσει εκείνη την εποχή, το 1999. Δεν ξέρω τι ακριβώς εννοείτε…
      ΝΙΚΟΛΑΟΣ ΓΚΑΤΖΗΣ: Τι εννοείτε με το 20%; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ο νόμος αναφέρει αν υπάρχει δεύτερο ψηφοδέλτιο. Έχει κατ’ ελάχιστο παρουσία στο Δ.Σ. ανάλογα με τις ψήφους που θα πάρει. Αυτό αναφέρεται. 
      Η συμμετοχή στα αθλητικά σωματεία, σύμφωνα με το άρθρο 2 του ν. 2725, είναι ελεύθερη. Δεν ξέρω αν έχετε κάποιο συγκεκριμένο στοιχείο, επειδή αναφέρετε στην ερώτηση να βγάλουμε τα εμπόδια. 
      ΝΙΚΟΛΑΟΣ ΓΚΑΤΖΗΣ: Κοιτάξτε και τον Ολυμπιακό Βόλου.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Θα μας το πείτε, κύριε Γκατζή, στη δευτερολογία σας για να μάθουμε τι γίνεται στον Ολυμπιακό Βόλου.
      ΠΡΟΕΔΡΕΥΩΝ (Σωτήρης Χατζηγάκης): Αν προχωρήσουμε έτσι, πρέπει να πάμε και στα Τρίκαλα και παρακάτω. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Αναφέρεται η συμμετοχή των αθλητών ως μέλη στους συλλόγους όπου αθλούνται. Αυτό έχει πάρα πολλά αρνητικά στοιχεία. Σύντομα θα φέρουμε σε διαδικασία συζήτησης το νέο κώδικα για τον ελληνικό αθλητισμό. Μπορούμε να ακούσουμε τις δικές σας προτάσεις. Σήμερα προβλέπει κάποιες εξαιρέσεις σε αθλήματα. 
      Ας αναφέρουμε π.χ. τη σκοποβολή, που μπορούν μέχρι μεγάλη ηλικία να είναι αθλητές και δεν υπάρχει δυνατότητα να είναι παράγοντες. Υπάρχει και έλλειψη. Είναι αθλήματα με περιορισμένο αριθμό συμμετοχών. Εκεί έχει δοθεί η δυνατότητα να μετέχουν και στα οργανωτικά θέματα. Πάντως είναι ένα αντικείμενο που θα το συζητήσουμε πάρα πολύ σύντομα. 
      Για το μαζικό αθλητισμό, στη δευτερολογία μου θα σας δώσω όλα τα στοιχεία που έχουμε. Τα υπόλοιπα θέματα που αφορούν έργα και διαδικασίες μέσα από τις οποίες το Υφυπουργείο Αθλητισμού προσεγγίζει τη στόχευσή του, ώστε ο αθλητισμός, η φυσική αγωγή, η εκπαίδευση, να είναι ένας τρόπος ζωής, εκτιμούμε ότι εξυπηρετούνται κατά τον καλύτερο τρόπο.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι μαθητές και μαθήτριες και δύο συνοδοί - δάσκαλοι από το 3ο Δημοτικό Σχολείο Μεγαλόπολης Αρκαδίας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Ανδρέας Λοβέρδος. 
      ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε.
      Επιτέλους, κύριε Υφυπουργέ Αθλητισμού, σας ακούμε. Και λέω επιτέλους, γιατί επί τρεις μήνες προσπαθούμε, με ανακοινώσεις, με συνεντεύξεις, με μηνύματα, με διαβήματα στον Πρόεδρο της Επιτροπής Μορφωτικών Υποθέσεων να σας καλέσουμε να εκπληρώσετε την υποχρέωσή σας, να ενημερώσετε και να συνεννοηθείτε με τα μέλη της Διαρκούς Επιτροπής για πολλά και σοβαρά θέματα που έχει αυτήν τη στιγμή ο αθλητισμός
      Για παράδειγμα, να ενημερώσετε για τη βία, η έξαρση της οποίας τη φετινή χρονιά δεν έχει προηγούμενο, για τις εξελίξεις στο επαγγελματικό ποδόσφαιρο, για την κατάντια του Ο.Π.Α.Π. και τον κίνδυνο του δημόσιου χαρακτήρα του. Για θέματα πολύ ειδικά συναντήθηκα στη Θεσσαλονίκη με τέσσερις πρώην ποδοσφαιριστές του Άρη: Τον Κυζερίδη, το Μαλλού και τα άλλα δύο παιδιά, που βγήκαν έξω κατ’ ουσίαν από τις διατάξεις του άρθρου «Περί εξυγίανσης των ποδοσφαιρικών ανωνύμων εταιριών» και έχουν μείνει με τα συμβόλαιά τους, κατά κυριολεξία, στο χέρι. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Δεν λέμε να είναι έξω από αυτό…
      ΑΝΔΡΕΑΣ ΛΟΒΕΡΔΟΣ: Είδα το νομικό τους θέμα και υπάρχουν μεγάλες δυνατότητες, ώστε εμείς εδώ να κάνουμε μία ρύθμιση γι’ αυτά τα παιδιά και θέλουμε να σας καλέσουμε, γι’ αυτό και δεν έρχεστε στη Διαρκή Επιτροπή. Κηρυχθήκατε άφαντος, όπως ακριβώς και ο κ. Βουλγαράκης,  Υπουργός Πολιτισμού ένα μήνα τώρα. Δεν ξέρουμε την ημερήσια διάταξή του. Άφαντος, όπως και ο προκάτοχός του και Πρωθυπουργός της χώρας!
      Εν πάση περιπτώσει, όμως, τα θέματα του αθλητισμού έχουν πολλές πλευρές που δεν μπορεί κανείς να τις δει μονοκομματικά. Και η Διαρκής Επιτροπή Μορφωτικών Υποθέσεων, έτσι όπως έχει καταντήσει εν τίνι μέτρω να λειτουργεί, μπορεί να  βοηθήσει. Πρώτη φορά έχουμε δει Κυβέρνηση και Υπουργούς να τους προσφέρουν τα άλλα κόμματα στήριξη για τη βία φέρ’ ειπείν και να την αρνούνται. Γιατί το κάνετε αυτό; Έχετε ξαναζήσει χρονιά με την αθλητική βία και έξω από τα γήπεδα, όπως φέτος;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Σοβαρά τα λέτε;
      ΑΝΔΡΕΑΣ ΛΟΒΕΡΔΟΣ: Πολύ σοβαρά τα λέω. Και ξέρετε ότι είμαι φίλαθλος. Γνωρίζω ότι ήσασταν πρώην ποδοσφαιριστής. Γνωρίζω τον Κώστα Ορφανό, γνωρίζω κι έναν –γιος σας είναι;- που παίζει στον Απόλλωνα Καλαμαριάς.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ανιψιός μου. 
      ΑΝΔΡΕΑΣ ΛΟΒΕΡΔΟΣ: Είστε αθλητική οικογένεια. Αλλά κι εμείς είμαστε φίλαθλοι, γνωρίζουμε τα θέματα. Η φετινή χρονιά στη βία δεν έχει προηγούμενο και τα μέτρα σας είναι ανεπαρκή. Δεν είστε γραφειοκράτης για να μου απαριθμείτε τι κάνατε. Πράγματι, κάνατε νόμους. Ένας από αυτούς έχει και σωστά μέτρα. Έχουμε επαινέσει την επαναφορά των τακτικών δικαστών. Μα, το να απαριθμείς μέτρα που στην πράξη δεν έχουν πρακτικά αποτελέσματα, πρέπει να σε οδηγήσει αυτή η κατάσταση να ξανασκεφθείς την αποτελεσματικότητά σου. Είναι μία από τις χειρότερες χρονιές όσον αφορά τη βία στον αθλητισμό. Πρέπει να σας προβληματίζει.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Για πείτε μου τι σας προβληματίζει…
      ΑΝΔΡΕΑΣ ΛΟΒΕΡΔΟΣ: Πρέπει να σας προβληματίζει, κύριε Υφυπουργέ, το γεγονός ότι πήγε η Ελλάδα στο Παγκόσμιο Κλειστού Στίβου με τέσσερις αθλητές και πάτωσε, όπως ήταν φυσικό. Ο πάτος είναι η προνομιακή θέση των Ελλήνων αθλητών, έτσι όπως τους αντιμετωπίζετε σε πολλά αθλήματα. Ίσως εσάς να μη σας ενοχλεί, αλλά ενοχλεί εμάς, ενοχλεί όλους τους Έλληνες το να διεκδικούμε μεγάλες οργανώσεις και να παίρνουμε μηδέν ή μία ψήφους. Έχετε συνηθίσει, φαίνεται, από την κατάντια μας στη διεκδίκηση της EXPO του 2008 και γι’ αυτό δεν  σας πειράζει. Πειράζει, όμως, εμάς.
       Όσον αφορά τις εξελίξεις στο επαγγελματικό ποδόσφαιρο, κάθε επιτροπή που σας συναντά, βγαίνει έξω και μας λέει ότι συμφωνήσατε. Μα, με ποιες απόψεις συμφωνείτε; Ποια είναι η γνώμη του Υπουργείου Πολιτισμού για το θέμα των εξελίξεων στο επαγγελματικό ποδόσφαιρο; Δεν θα λάβουμε και εμείς γνώση; Και αυτή η Επιτροπή για τη βιωσιμότητα του επαγγελματικού ποδοσφαίρου, που συστήσαμε εδώ στη Βουλή των Ελλήνων με πρότασή σας, γιατί συνεδρίασε μόνο μία φορά για την πανηγυρική της συνεδρίαση και έχει από το Νοέμβριο να συνεδριάσει; Μόρφωσε γνώμη αυτή η επιτροπή περί βιωσιμότητος για τις εξελίξεις με την πρόταση για τη δημιουργία της  Super League; Ποια είναι η γνώμη της; Και πώς να έχει γνώμη, κύριε Υφυπουργέ, αφού δεν έχει κάνει μία συνεδρίαση τους κρίσιμους αυτούς μήνες για το ποδόσφαιρο; Τι θέση έχετε εσείς; Και τι κάνατε με την επιτροπή επαγγελματικού αθλητισμού, μια οιονεί ανεξάρτητη Αρχή, κατά τις διατυπώσεις του νόμου, που ζητήσατε –απρεπώς, κατά τη γνώμη μου, σε πολιτικό επίπεδο- να παραιτηθούν όλα τα μέλη της; Πήρατε τις παραιτήσεις σοβαρών ανθρώπων στα χέρια σας και δεν μπήκατε στον κόπο να αντικαταστήσετε τα μέλη αυτής της Επιτροπής για να μπορεί να λειτουργήσει. 
      Επίσης, όσον αφορά τα θέματα που τίθενται, με τη διαπίστωση της ύπαρξης των κριτηρίων για τη διοίκηση των ομάδων του επαγγελματικού ποδοσφαίρου, ποιος θα κάνει τον έλεγχο αυτό; Χωρίς τέτοιο όργανο επαγγελματικού αθλητισμού, χωρίς αυτή την επιτροπή επαγγελματικού αθλητισμού που τόσο είχε δουλέψει και τόσα είχε προσφέρει, πώς θα αντιμετωπίσετε τα προβλήματα, που για να επιλυθούν ο νόμος προϋποθέτει τη δράση της; 
      Για τον ΟΠΑΠ θα κάνουμε ειδική επίκαιρη επερώτηση. Δεν έχω χρόνο να ασχοληθώ σήμερα. 
      Κύριε Πρόεδρε, έχει δίκιο το Κομμουνιστικό Κόμμα Ελλάδας να ερωτά τα σχετικά με τον σχολικό αθλητισμό. Είναι πάρα πολύ εύστοχη και επαινετέα αυτή η πρωτοβουλία, γιατί πραγματικά για το σχολικό αθλητισμό, με ευθύνη και του Πανελλήνιου Σοσιαλιστικού Κινήματος, δεν έχουν γίνει τα βήματα που έπρεπε να έχουν γίνει. Είναι μια ευθεία αυτοκριτική, είναι μια ευθεία ανάληψη ευθύνης σε ό,τι μας αφορά και εκτιμώ και εκτιμούμε ως Πανελλήνιο Σοσιαλιστικό Κίνημα ότι  μετά τους Ολυμπιακούς Αγώνες του 2004 και με τις υποδομές που έχει πια η χώρα, ολυμπιακές και μη, -ξέρετε, κύριε Υπουργέ, ότι υπάρχουν δήμοι με περισσότερα των δύο κλειστά γυμναστήρια– η Ελλάδα των υποδομών, που το ΠΑ.ΣΟ.Κ. δημιούργησε, διατίθεται για τον σχολικό αθλητισμό, δηλαδή έχει δυνατότητες διάθεσης όλων αυτών των εγκαταστάσεων για το σχολικό αθλητισμό, πλην όμως δεν το πράττει και ο σχολικός αθλητισμός παραμένει μια ευχή, στο μεγαλύτερο μέρος του. Λέτε τώρα εσείς ότι ελέγχετε τις εγκαταστάσεις, για να προστεθούν εγκαταστάσεις. Είναι σαν να λέτε στο παιδί σας: «Μην στεναχωριέσαι παιδί μου εσύ. Στα έξι χρόνια που θα είσαι στο σχολείο δεν θα γίνει τίποτα, αλλά όταν θα έρθουν τα άλλα παιδάκια, κάποιες δεκαετίες αργότερα, θα έχουν εγκαταστάσεις». Μα, υπάρχουν οι εγκαταστάσεις. Το θέμα είναι ότι δεν έχουμε δει το θέμα του σχολικού αθλητισμού ζεστά ως θέμα, ως θέμα πρώτης προτεραιότητος. Γι’ αυτό και ξαναλέω ότι πρέπει όλες οι πτέρυγες να επαινέσουμε αυτή την επίκαιρη επερώτηση του Κ.Κ.Ε. και τη σχετική πρωτοβουλία του.
      Θα μου πείτε: Τι θα μπορούσε να γίνει; Ο ν. 2725/1999 –είχα την τιμή να είμαι πρόεδρος της νομοπαρασκευαστικής επιτροπής και σας ευχαριστώ που το θυμηθήκατε- στο άρθρο 58 πρόβλεψε τη σχετική αρμοδιότητα για τη διεκπεραίωση θεμάτων σχολικού αθλητισμού  ως μια εκ των βασικών πολιτικών προτεραιοτήτων της χώρας. Προέβλεψε μία επιτροπή που συγκροτείται ανάμεσα στα Υπουργεία Παιδείας και στο Υπουργείο Πολιτισμού –τη Γενική Γραμματεία Αθλητισμού- για να δει θέματα ολυμπιακής παιδείας και σχολικού αθλητισμού. Η συνευθύνη μας είναι, κύριε Υφυπουργέ, ότι δεν τα δουλέψαμε κι εμείς με ζέστη αυτά τα θέματα. Και έπρεπε εσείς, ως γνώστες, να διορθώσετε τα κακώς κείμενα της προηγούμενης κατάστασης κι όχι να χαλάσετε και τα καλά. Και δεν το προχωρήσατε αυτό. Και πρέπει να το προχωρήσετε αυτό, όχι με την «υποδομολογία», ότι θα κάνετε εγκαταστάσεις, θα κάνετε γήπεδα –τα έχει αυτά η χώρα- αλλά με συγκεκριμένες πολιτικές που θα κάνουν το σχολικό αθλητισμό ζωντανό κομμάτι του ελληνικού αθλητισμού  συνδέοντάς τον, όπως το άρθρο 58 του ν. 2725 ορίζει, με τον σωματειακό αθλητισμό. Αυτό είναι το μεγάλο στοίχημα και χώρες προηγμένες στο πεδίο του αθλητισμού έχουν δείξει ακριβώς το δρόμο. Δεν έχουμε παρά να υιοθετήσουμε κριτικά, μεταφέροντας στη χώρα μας ορισμένες πραγματικά πρωτότυπες ιδέες για το σχολικό αθλητισμό, όχι για τη διδασκαλία μόνο του μαθήματος της γυμναστικής, που λέγαμε προηγουμένως κυρία συνάδελφε, αλλά για τον ανταγωνιστικό σχολικό αθλητισμό, όχι κατ’ ανάγκην τον πρωταθλητισμό υπό την κακή του εκδοχή, αλλά τον ανταγωνιστικό σχολικό αθλητισμό που θα γίνει μια σημαντική εστία ερασιτεχνικού αθλητισμού και τίμιας και σωστής άθλησης  η οποία στη συνέχεια, στη σύνδεση με το σωματειακό αθλητισμό, μπορεί να αποδώσει και πάρα πολλά θετικά για τη χώρα.
      Κλείνω –και σας ευχαριστώ πάρα πολύ, κύριε Πρόεδρε- με μία παρατήρηση ακόμη. Κύριε Υφυπουργέ, η Βουλή έκανε μια διακομματική επιτροπή για το ντόπινγκ. Ξοδεύτηκε χρόνος. Είχαμε στο τέλος και μια σύγκρουση για το τελικό πόρισμα. Η συζήτηση στην Ολομέλεια της Βουλής δεν έχει γίνει ακόμη.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): …(Δεν ακούστηκε)
      ΑΝΔΡΕΑΣ ΛΟΒΕΡΔΟΣ: Όχι. Θα σας πω. Η σχετική μόνιμη επιτροπή της Βουλής δεν έχει συγκροτηθεί και το θέμα έμεινε μετέωρο. Φαίνεται ότι πέρασε χρόνος από τα δραματικά γεγονότα του 2004. Εσείς όμως έχετε πολιτική ευθύνη για το εξής που αφορά το ντόπινγκ. Ακούσαμε έκπληκτοι από την τηλεόραση μία αρμόδια υπάλληλο νομίζω του Ε.Σ.Κ.Α.Ν., δηλαδή του κέντρου που είναι αρμόδιο για τα θέματα αυτά, να λέει ότι δεν έχει χρήματα για να γίνει αντιντόπινγκ κοντρόλ στους Πανελλήνιους Αγώνες –καλά, είναι δυνατόν;- και θα γίνει –λέει- στοχευμένος έλεγχος.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, όμως, τώρα, κύριε Λοβέρδο. 
      ΑΝΔΡΕΑΣ ΛΟΒΕΡΔΟΣ: Τελειώνω, κύριε Πρόεδρε.
      Είναι δυνατόν; Τόσες φωνές δυνατές της Νέας Δημοκρατίας για το ντόπινγκ, τόσα δάκρυα για τα προβλήματα αυτά, τόσα λόγια, τόσες συνεδριάσεις και έχουμε πανελλήνιους αγώνες στίβου και δεν έχουμε 2 ευρώ για να κάνουμε αντιντόπινγκ κοντρόλ;
      Ειμαστε καλά; Και ερχόμαστε στο Βήμα της Βουλής να απαριθμήσουμε ως γραφειοκράτες γνήσιοι, μέτρα ενώ η πραγματικότητα είναι ακριβώς η αντίθετη; 
      Κύριε Υπουργέ, θέλουμε απάντηση για τα θέματα αυτά. 
      ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Eκπρόσωπος της Νέας Δημοκρατίας κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, είναι πράγματι γεμάτη θέματα η επερώτηση που κατέθεσε το Κομμουνιστικό Κόμμα Ελλάδας και με τέτοια πληρότητα στην έκτασή της που ξεφεύγει ακόμη και της θεσμικής αρμοδιότητας του Υπουργείου Πολιτισμού, του Υφυπουργείου Αθλητισμού η απάντηση σ’ αυτήν την επερώτηση. Και έχει ενδιαφέρον η πληρότητα της επερωτήσεως γιατί καλύπτει όλους τους τομείς που έχουν ανάγκη, όπως λέει το Σύνταγμά μας στο άρθρο 16, όχι μόνο της κρατικής εποπτείας αλλά και της κρατικής προστασίας. Γιατί το Σύνταγμα λέει ότι ο αθλητισμός τελεί υπό την προστασία και την εποπτεία της πολιτείας. 
      Εκεί, λοιπόν, που θα μπορούσε κάποιος να αναδείξει την αξία του ενδιαφέροντος και να ισχυριστεί ότι κεντρίζει και προκαλεί, η επερώτηση διά της κοινοβουλευτικής πιέσεως, την πολιτεία, όπως οφείλει να κεντρίζει ένα κόμμα την κυβέρνηση να ασχοληθεί με το εύρος των θεμάτων του αθλητισμού, εν τούτοις, νομίζω, πως το ότι διέπεται η επερώτηση από την επωδό, την κοσμοθεωρητική επωδό του Κομμουνιστικού Κόμματος Ελλάδας, που δεν ξέρω αν είναι ανάγκη σε όλα τα θέματα να είναι η συνισταμένη, ότι δηλαδή ο αθλητισμός σήμερα είναι στην υπηρεσία των ιδιωτικών συμφερόντων και ενός τρόπου ζωής ο οποίος αντιστρατεύεται την υγιή, ψυχική, κοινωνική και αθλητική ανάπτυξη και ότι είναι υποταγμένος σε συμφέροντα και ότι μόνο η μαζικότητα είναι το ζητούμενο στον αθλητισμό και ότι οι αθλητικές χορηγίες υποκρύπτουν διαστρέβλωση του νοήματος του αθλητισμού, όταν μπαίνει όλο αυτό το στοιχείο της καχυποψίας και της κάθετης διαφοροποιήσεως, πως ό,τι συμβαίνει που δεν είναι σύμφωνο με την ιδεολογία του Κομμουνιστικού Κόμματος είναι ύποπτο και υποτελές σε συμφέροντα, αυτά όλα αδικούν, κατά τη γνώμη μου, την πληρότητα της επερωτήσεως ως προς το γεγονός ότι πράγματι έχει όλο το φάσμα των θεμάτων και όλη την επιμέλεια της ενασχολήσεως, περιγραφής και απογραφής των προβλημάτων που έχει ο αθλητισμός. 
      Δεν είμαι εγώ εκείνος φυσικά, που θα υποδείξω να μην έχει το Κομμουνιστικό Κόμμα αυτήν την μονομέρεια στο να βλέπει τα πράγματα ότι είναι όλα ή από τη μια πλευρά ή από την άλλη, ό,τι δηλαδή δεν είναι δομημένο με βάση μια σκληρή αντίληψη σοσιαλιστική ή κομμουνιστική είναι ύποπτο να είναι υποτελές σε συμφέροντα, εικάζω όμως ότι δεν είναι τόσο απλό για τον κόσμο να αντιλαμβάνεται την πραγματικότητα μέσα από δύο μόνο πρίσματα. 
      Εγώ, όμως, δεν θα σταθώ σ’ αυτό, θα σταθώ στην έκταση των προβλημάτων και θα σταθώ και σε όσα ο κοινοβουλευτικός εκπρόσωπος του ΠΑ.ΣΟ.Κ. έθεσε ο οποίος έχει μια άλλη ικανότητα. Ειδικά ο κ. Λοβέρδος έχει μια συναρπαστική ικανότητα να φαντάζει πειστικός αλλά σε εκείνους που δεν ξέρουν το θέμα. Προσπαθούσα δηλαδή ακούγοντάς τον να παραγνωρίσω το γεγονός ότι ξέρω ότι έχει γίνει σημαντική πρόοδος στον τομέα του αθλητισμού, προσπαθούσα ακούγοντας τον κοινοβουλευτικό εκπρόσωπο του ΠΑ.ΣΟ.Κ. να αφαιρέσω από τις γνώσεις μου και από την εμπειρία που έχω το γεγονός ότι η κυβέρνηση το πρώτο νομοθέτημα που έφερε στον τομέα του αθλητισμού, ο παριστάμενος Υφυπουργός, ήταν νομοθέτημα που φρόντισε για την καταπολέμηση της βίας στα γήπεδα και δεν το φρόντισε θεωρητικά. 
      ΑΝΔΡΕΑΣ ΛΟΒΕΡΔΟΣ: Και τι απέγινε;
      ΚΩΝΣΤΑΝΤΙΝΟΣ ΤΑΣΟΥΛΑΣ: Απέγινε ότι έχουμε μεγάλη διαφορά από το παρελθόν, ότι έχουμε βελτίωση από το παρελθόν...
      ΑΝΔΡΕΑΣ ΛΟΒΕΡΔΟΣ: Ναι εντάξει.  Είναι δυνατόν; Να πάτε στην κερκίδα του ΠΑΟΚ...
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε. Δεν σας διέκοψε κανείς.
      ΚΩΝΣΤΑΝΤΙΝΟΣ ΤΑΣΟΥΛΑΣ: Είναι πολύ δυνατόν και ο κ. Λοβέρδος συνεχίζει να απευθύνεται σ’ αυτούς που δεν ξέρουν από αθλητισμό. 
      ΑΝΔΡΕΑΣ ΛΟΒΕΡΔΟΣ: Δεν είστε φίλαθλος, κύριε συνάδελφε.
      ΠΡΟΕΔΡΕΥΩΝ (Σωτήρης Χατζηγάκης): Κύριε Λοβέρδο, σας παρακαλώ. Θα καθορίσουμε ποιος είναι φίλαθλος ή όχι εδώ;
      ΚΩΝΣΤΑΝΤΙΝΟΣ ΤΑΣΟΥΛΑΣ: Ο κ.  Λοβέρδος συνεχίζει να απευθύνεται...
      ΑΝΔΡΕΑΣ ΛΟΒΕΡΔΟΣ: Δεν γνωρίζει από αθλητικά.
      ΠΡΟΕΔΡΕΥΩΝ (Σωτήρης Χατζηγάκης): Πως το ξέρετε ότι δεν γνωρίζει; 
      Σας παρακαλώ μην διακόπτετε. 
      ΚΩΝΣΤΑΝΤΙΝΟΣ ΤΑΣΟΥΛΑΣ:...επειδή ξέρει ότι υπάρχουν αρκετοί συμπολίτες μας που δεν ασχολούνται με τα αθλητικά και μπορεί να βλέπουν την εμμονή ορισμένων πλάνων της τηλεοράσεως να μεγαλοποιούν για λόγους τηλεθεάσεως ένα επεισόδιο, σε αυτή τη μερίδα των συμπολιτών μας που δεν είναι υποχρεωμένοι να είναι γνώστες των αθλητικών απευθύνεται. Και γι’ αυτούς ομολογώ ότι είστε συναρπαστικός κύριε Λοβέρδο. Αλλά αυτό το άθλημα, μια και μιλάμε για αθλητισμό, στο οποίο κάνετε πρωταθλητισμό, το άθλημα δηλαδή της παραπλανήσεως γύρω από τα θέματα του αθλητισμού, στο οποίο ομολογουμένως δικαιούστε κύπελλα, νομίζω ότι σήμερα εδώ, μιας και μιλάμε για την πραγματικότητα, θα πρέπει να το αφήσουμε στην άκρη, έξω από την Αίθουσα και να παραδεχθούμε ότι έχουν γίνει σημαντικά βήματα προόδου. 
      Και αυτό γιατί πρώτον, νοικοκυρεύονται τα οικονομικά του τομέα του αθλητισμού, του κρατικού τομέα του αθλητισμού και ξεχρεώνει η πολιτεία τις φωτοτυπίες πράγματι, τις εγκρίσεις οι οποίες όχι σωρηδόν αλλά κρουνηδόν είχαν μοιραστεί σε όλη την Ελλάδα, σε όλους τους νομούς και στο νομό Ιωαννίνων. Κληρονομήσαμε φωτοτυπίες που το προ της 7ης Μαρτίου 2004 Υφυπουργείου Αθλητισμού μοίραζε με αποφάσεις «έχοντας υπ' όψιν, εγκρίνουμε ποσά...» για αθλητικά σωματεία. Και ξέρει πολύ καλά ο παριστάμενος Υφυπουργός ότι η πρώτη επαφή που είχε με τους Βουλευτές μετά την ανάληψη των καθηκόντων του ήταν για να τον πιέσουμε να ξεχρεώσει φωτοτυπίες που έφεραν την υπογραφή προκατόχων του και όχι τη δική του. Και είναι γνωστό σήμερα σε αυτούς που μας ακούν ότι αυτά ξεχρεώθηκαν αποφασιστικά και ότι προχωρούμε, όπως είπε ο ίδιος σήμερα, μέσα στην πρώτη τετραετία να μην υπάρχει καμία υποχρέωση της πολιτείας.
      Το ότι υπάρχει το 16% μόνο των σχολείων που έχουν αθλητικές εγκαταστάσεις δεν λύνεται με μια παραδοχή του κοινοβουλευτικού εκπροσώπου του ΠΑ.ΣΟ.Κ. ότι είναι ευθύνη του Πανελληνίου Σοσιαλιστικού Κινήματος. Και το είπε μάλιστα με όλη την ανάπτυξη των λέξεων γιατί ορισμένοι δεν κατάλαβαν τι σημαίνει αυτό. Το ΠΑ.ΣΟ.Κ. το ξέρει ο κόσμος. Με την ευθύνη του ΠΑ.ΣΟ.Κ. Έχουν ξεχάσει ότι είστε Πανελλήνιο Σοσιαλιστικό Κίνημα και μπορεί να νόμισαν ότι είναι κάποιο αθλητικό σωματείο. Να λέτε ΠΑ.ΣΟ.Κ. για να καταλαβαίνουν όλοι την αυτοκριτική σας!
      Αναλάβατε την ευθύνη ότι οι σχολικές εγκαταστάσεις έχουν συμβολική παρουσία χώρων αθλητισμού και ο Υπουργός Αθλητισμού σήμερα εδώ αυτή την πραγματικότητα δεν καταδέχθηκε...
      ΑΝΔΡΕΑΣ ΛΟΒΕΡΔΟΣ: Αυτά τα λέει ο Κοινοβουλευτικός Εκπρόσωπος της Κυβέρνησης και του κόμματος, που δεν έχει κάνει ένα σχολείο επί δύο χρόνια! Ένα σχολικό κτήριο δεν έχετε κάνει.
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Δεν τα ξέρετε καλά τα πράγματα!
      ΠΡΟΕΔΡΕΥΩΝ (Σωτήρης Χατζηγάκης): Κύριε Λοβέρδο, γιατί κάνετε αντικοινοβουλευτικά πράγματα; Σας παρακαλώ! 
      ΑΝΔΡΕΑΣ ΛΟΒΕΡΔΟΣ: Δύο λόγια είπα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Διακόπτετε. Θέλετε να σας κάνω παρατηρήσεις;  Εσάς δεν σας διέκοψε κανείς.
      ΑΝΔΡΕΑΣ ΛΟΒΕΡΔΟΣ: Έτσι κάνουμε κοινοβουλευτικό διάλογο.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ! Έτσι δεν γίνεται σοβαρή συζήτηση. 
      ΑΝΔΡΕΑΣ ΛΟΒΕΡΔΟΣ: Έκανα μια παρατήρηση. Έτσι κάνουμε άλλωστε ζωντανό διάλογο.
      ΠΡΟΕΔΡΕΥΩΝ (Σωτήρης Χατζηγάκης): Έτσι, όμως, καταλύετε τον Κανονισμό, τους κανόνες. Σας παρακαλώ!
      ΚΩΝΣΤΑΝΤΙΝΟΣ ΤΑΣΟΥΛΑΣ: Συνεχίζει να απευθύνεται στους αγνοούντες περί τα αθλητικά οι οποίοι ελπίζω να με έχουν ακούσει, αν μη τι άλλο όχι για να μην τον πιστεύουν, αλλά για να είναι καχύποπτοι με όλους μας.
      ΑΝΔΡΕΑΣ ΛΟΒΕΡΔΟΣ: Με εσάς είναι ούτως ή άλλως!
      ΚΩΝΣΤΑΝΤΙΝΟΣ ΤΑΣΟΥΛΑΣ: Δεν έχω αντίρρηση. Είναι καλό να είναι καχύποπτοι οι πολίτες. Απλώς να είναι καχύποπτοι και προς την συναρπαστικότητά σας την οποία στερούμαι!
      Θα ήθελα λοιπόν να πω ότι η δουλειά γίνεται και δεν είναι άμοιρη ενδιαφέροντος και δεν είναι μια στείρα γραφειοκρατική δουλειά η καταγραφή των αθλητικών εγκαταστάσεων γιατί ξέρετε ότι υπάρχει ένα απίστευτο κτηριακό δυναμικό και δυναμικό εγκαταστάσεων παντού σε κάθε δήμο, το οποίο «κοιμάται», «υπνώτει» σε ώρες που δεν το χρειάζονται οι σύλλογοι για τους οποίους έγινε, αλλά που το χρειάζονται τα ωράρια των σχολικών εγκαταστάσεων που γειτνιάζουν με αυτές τις χρήσιμες αθλητικές εγκαταστάσεις.
      Συνεπώς γίνεται ένα σημαντικό έργο και στον αθλητισμό. Γίνεται και υπό το βάρος της δημοσιονομικής κληρονομιάς του ΠΑ.ΣΟ.Κ., του κόμματος δηλαδή του κυρίου Λοβέρδου και γίνεται μία δουλειά η οποία αντιμετωπίζει τον αθλητισμό όχι μόνο στη βάση μιας αποκλειστικότητας ότι αθλητισμός είναι μόνο η μαζικότητα. 
      Εγώ θα έλεγα ότι αθλητισμός δεν είναι ούτε μόνο ο πρωταθλητισμός, ούτε μόνο οι θυσίες γιατί υπάρχει και το κέφι στη ζωή. Πάει κανείς να κάνει και το κέφι του και δεν είναι κακό να βάλουμε και αυτήν τη διάσταση μέσα στη λειτουργία του αθλητισμού. Δεν είναι ποινικοποιημένο το να κάνει κανείς το κέφι του. Εμείς εδώ με πολλή αυστηρότητα αυτό το κρύβουμε. Έχει μία πολυδιάστατη χρησιμότητα ο αθλητισμός. Όλοι περάσαμε απ’ αυτήν τη φάση στη ζωή μας και επιτέλους δεν είναι «βιτρίνα» τα μετάλλια και οι πρωτιές, όπως ελέχθη εδώ πέρα άδικα, γιατί δεν υπάρχει καμία πρωτιά στον αθλητισμό που να γίνεται τυχαία.
      ΑΝΔΡΕΑΣ ΛΟΒΕΡΔΟΣ: Ευχαριστούμε για τους επαίνους, κύριε συνάδελφε.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Τασούλα.
      ΚΩΝΣΤΑΝΤΙΝΟΣ ΤΑΣΟΥΛΑΣ: Όλες οι πρωτιές στον αθλητισμό κρύβουν μία υποδομή. 
      Μιας και σήμερα μιλάμε για αθλητισμό, να ξέρετε ότι στην κυβερνητική σκυταλοδρομία –γιατί περί σκυταλοδρομίας πρόκειται- θα πάμε τη σκυτάλη πολύ πιο μπροστά από την προκάτοχη κυβέρνηση.
      ΑΝΔΡΕΑΣ ΛΟΒΕΡΔΟΣ: Θα σας πέσει η σκυτάλη στη διαδρομή.
      ΚΩΝΣΤΑΝΤΙΝΟΣ ΤΑΣΟΥΛΑΣ: Επωφελούμαι της ευκαιρίας αυτής μου της παρεμβάσεως, κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Τασούλα.
      ΚΩΝΣΤΑΝΤΙΝΟΣ ΤΑΣΟΥΛΑΣ: …να αποτίσω φόρο τιμής στη μνήμη ενός μεγάλου Έλληνα αθλητή που πέθανε αυτήν την εβδομάδα, του Βασίλη Μαυραπόστολου, ο οποίος στα ενενήντα του χρόνια κηδεύτηκε στο Παλαιό Φάληρο με τη σημαία του συλλόγου του, ενός πολύ αξιόλογου, πολύ ενδιαφέροντος ανθρώπου που δίδαξε αθλητισμό και άφησε ένα λαμπρό παράδειγμα για όλους εμάς.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Τασούλα.
      Το λόγο έχει η κ. Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Θα μου επιτρέψετε να πω ότι το μεγαλύτερο μέρος της ομιλίας του κυρίου Υφυπουργού καταναλώθηκε στις ΠΑΕ και εν πάση περιπτώσει σ’ ό,τι έχει άμεση ή έμμεση σχέση με τον επαγγελματικό αθλητισμό. 
      Δεν αρκεί να μιλάμε για τη στήριξη των ερασιτεχνικών ομάδων γιατί σε τελευταία ανάλυση μέσα στις σημερινές συνθήκες, οι ερασιτεχνικές δεν είναι τίποτε άλλο παρά τα τσικό των επαγγελματικών και πολλές από τις ερασιτεχνικές δεν ξέρω και πόσο πραγματικά ερασιτεχνικές είναι. Γι’ αυτό εμείς δίνουμε σημασία στη φυσική αγωγή, στον αθλητισμό του σχολείου, της γειτονιάς, στο χώρο δουλειάς. 
      Εν πάση περιπτώσει, ο κ. Τασούλας έθεσε ένα ζήτημα μήπως όλα τα βλέπουμε από μία δογματική σκοπιά και όλα τα ανάγουμε σε γενικό πολιτικό ζήτημα. Αναμφισβήτητα όλες οι πτυχές της ζωής μας έχουν άμεση, έμμεση, καμιά φορά και λίγο πιο απόμακρη σχέση με το γενικό πολιτικό πρόβλημα, αλλά να σας τα πω και πολύ απλά: Ας πάρουμε το ποδόσφαιρο. Εγώ θα έλεγα ότι από τότε που θυμάμαι τον εαυτό μου, τη δεκαετία του 1950, ποιες ομάδες είναι μπροστά; Συγκεκριμένες ομάδες.
      ΚΩΝΣΤΑΝΤΙΝΟΣ ΤΑΣΟΥΛΑΣ: Οι ίδιες θέλετε να πείτε.
      ΑΛΕΚΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Οι ίδιες ομάδες, στις διοικήσεις των οποίων –ακόμα και όταν ήταν ερασιτεχνικό ποδόσφαιρο- ήταν πολιτικοί παράγοντες, οικονομικοί παράγοντες κ.λπ. 
      Ας πάρουμε τώρα το ποιες ομάδες είναι αυτές που υπερισχύουν. Αυτές που έχουν παράγοντες που μπορούν να κάνουν αγορές ποδοσφαιριστών από τη Βραζιλία, από δω και από κει. 
      Βεβαίως, αν θέλετε τη γνώμη μου και μ’ αυτήν την ευκαιρία, όλα αυτά τα οποία εμφανίζονται ως παράγοντες που ενδυναμώνουν τις ομάδες, δηλαδή οι αγορές ποδοσφαιριστών κ.λπ. –ας πάμε στο ποδόσφαιρο, στο μπάσκετ ακόμα στην Ελλάδα δεν έχει τόσο πολύ επεκταθεί το θέμα- είναι και παράγοντες οι οποίοι θα ρίξουν στον κατήφορο το άθλημα και αυτό φαίνεται σ’ όλη την Ευρώπη, αν θέλετε τη γνώμη μου, διότι μία ποδοσφαιρική ομάδα π.χ. η οποία αποτελείται από τους ακριβοπληρωμένους ποδοσφαιριστές ούτε στη συλλογικότητα μπορεί να σταθεί ούτε πουθενά. 
      Εν πάση περιπτώσει, τα βλέπουμε αυτά, τη μεγάλη πτώση, αν θέλετε, και της ποιότητας των αθλημάτων. Νομίζω ότι είναι και ένας παράγοντας που διώχνει κάποιον κόσμο από τα γήπεδα διότι δεν μπορεί μία ομάδα να απαρτίζεται κάθε φορά από ξένους. Η φασαρία που γίνεται με τις αγορές των ποδοσφαιριστών με δισεκατομμύρια; Δηλαδή, αυτά εμάς δεν πρέπει ως Κομμουνιστικό Κόμμα Ελλάδας να μας ενοχλήσουν; Μας ενοχλούν. Δεν μπορεί να επενδύονται δισεκατομμύρια ή εκατομμύρια ευρώ στα πόδια ενός ποδοσφαιριστή και δεν μπορεί, αν θέλετε, αυτός ο ποδοσφαιριστής να γίνεται παγκόσμιο είδωλο, ο κ. Μπέκαμ μετά της κυρίας του. 
      Κοιτάξτε να δείτε, όλα αυτά τα πράγματα διαμορφώνουν αυτό που λέμε -ιδιαίτερα στη νέα γενιά- προσανατολισμούς και αξίες. Επομένως, είτε μας αρέσει είτε όχι, είτε το βλέπουμε είτε δεν το βλέπουμε, δυστυχώς ο αθλητισμός έχει διασυνδεθεί με συγκεκριμένα πολιτικά και οικονομικά συμφέροντα και ασκεί σημαντικό ρόλο στους ιδεολογικούς και πολιτιστικούς προσανατολισμούς. 
      Ας πάρουμε το ζήτημα της βίας στα γήπεδα. Έχει ή δεν έχει βαθύτερα κοινωνικά αίτια; Αυτό το φαινόμενο δεν υπάρχει μόνο στην Ελλάδα. Υπάρχει και στην πολιτισμένη Ευρώπη και στη λιγότερο «πολιτισμένη» Ανατολή. Ποιος υποδαυλίζει αυτήν τη βία με την έκταση που έχει; Έχει κοινωνικά αίτια. 
      Ελέγχεται τώρα η Κυβέρνηση για το τι μέτρα παίρνει, ώστε να σταματήσει η βία στα γήπεδα. Τουλάχιστον από την εμπειρία που υπάρχει στη Μεγάλη Βρετανία, πήραν μέτρα, «καθάρισαν» τα γήπεδα και μετά βρέθηκε στις γειτονιές. Κοιτάξτε να δείτε, όταν υπάρχει μία κοινωνική οργή και όταν αθλήματα που, αν θέλετε, έχουν ένα λαϊκό χαρακτήρα –δεν έχει τον ίδιο λαϊκό χαρακτήρα η ιππασία, ας πούμε, με το ποδόσφαιρο- όταν αυτά τα αθλήματα συνδέονται με πολιτικούς και με οικονομικούς παράγοντες ή με παράγοντες των μέσων μαζικής ενημέρωσης και διαμορφώνονται καταστάσεις, όλα αυτά μπορεί να οδηγήσουν στο να μετατοπιστεί η πολιτική αντίθεση, η αντίθεση απέναντι σε μία κυβέρνηση, σε μία εκτονωτική, λαθεμένη βεβαίως αντίθεση ανάμεσα στους φιλάθλους της α΄ ή της β΄ ομάδας. Ξεχάσαμε τι έγινε όταν έπαιξε η Ελλάδα με την Αλβανία; Υπεισήλθε το πολιτικό κριτήριο του εθνικισμού κ.λπ. σ’ αυτά; 
      Δεν είναι λοιπόν το Κ.Κ.Ε. που γενικεύει ετσιθελικά. Αυτά τα πράγματα υπάρχουν, διαμορφώθηκαν μέσα στη ζωή και έπαψαν πια ο αθλητισμός και η αθλητική πολιτική να είναι αθώα πράγματα.
      Θα ήθελα να επανέλθω στο θέμα για το οποίο κι εγώ προσωπικά τοποθετήθηκα. Θα μου επιτρέψετε ένα σχόλιο. Πάλι ακούμε τα ίδια και τα ίδια. Ο αθλητισμός είναι παράγοντας της διεθνούς συνεργασίας και της ειρήνης. Εντάξει, αυτά είναι ωραία πράγματα, αλλά δεν είναι έτσι. 
      Θυμάστε τι σημαία σηκώθηκε με την ολυμπιακή εκεχειρία που θα γινόταν στους Ολυμπιακούς Αγώνες. Σταμάτησε η βία των Ισραηλινών κατά των Παλαιστινίων; Σταμάτησε η βία στο Ιράκ; Δεν τα υποτιμάμε αυτά γιατί κι εμείς είμαστε υπέρ της επικοινωνίας των λαών και, αν θέλετε, υπέρ της σωστής άμιλλας, αλλά δεν είναι πια αθώα αυτά τα πράγματα. Προβλήθηκε εδώ ότι Ολυμπιακοί Αγώνες ίσον ολυμπιακή εκεχειρία. Πού έγινε η ολυμπιακή εκεχειρία; 
      Ας δώσουμε λοιπόν στον αθλητισμό, έστω σε σημερινές συνθήκες, τη δυνατότητα που έχει να προσφέρει στην υγεία, στην αντιμετώπιση των ναρκωτικών ή, αν θέλετε, της αποξένωσης. Ας δώσουμε τη δυνατότητα, εν πάση περιπτώσει να διοχετεύσει την ενεργητικότητα των νέων ανθρώπων πέρα από το θέμα της υγείας και ας αφήσουμε όλες αυτές τις μεγαλοστομίες για τον αθλητισμό ως παράγοντα επίλυσης πολιτικών προβλημάτων, προσεγγίσεως των λαών κ.λπ. Αυτό θα είναι ανάλογο –να το πω καθαρά- με το ποια πολιτική είναι, ποια κυβέρνηση είναι και αν θέλετε και η συσπείρωση που διαμορφώνεται σε μία συγκεκριμένη ομάδα τι και πώς το προωθεί. Γενικά έτσι έπρεπε να είναι, αλλά δεν είναι έτσι.
      Επομένως, ας πάμε σε μία πιο ρεαλιστική τοποθέτηση του ρόλου του αθλητισμού μέσα στις σημερινές συνθήκες.
      Με την ευκαιρία, κύριε Υπουργέ, θα ήθελα να πω ότι πρέπει ξανά από κοινού με το Υπουργείο Παιδείας να δείτε το θέμα «φυσική αγωγή» στην παιδεία. Δεν μου δώσατε απάντηση.
      (Στο σημείο αυτό κτυπάει το κουδούνι λήξεως του χρόνου ομιλίας της Γενικής Γραμματέως της Κεντρικής Επιτροπής του Κομμουνιστικού Κόμματος Ελλάδας)
      Θα κάνω χρήση και του χρόνου της τριτολογίας μου.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κυρία Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Θα ξεκαθαρίσω το εξής. Ποιος έχει την κύρια ευθύνη στο θέμα της φυσικής αγωγής στο χώρο της παιδείας; Το Υπουργείο Παιδείας; Δεν υπάρχει μια γενικότερη αθλητική πολιτική που βεβαίως συνδέεται με την παιδεία και με πάρα πολλά άλλα πράγματα; Δεν ξέρω, λύστε τα οργανωτικά. Πάντως, χρειάζεται ενιαία πολιτική και εξειδίκευση στο χώρο της παιδείας. Ξαναλέμε, φυσική αγωγή για όλο το λαό και αλλαγή στάσης όλων μας, έστω και σε αυτή την ηλικία που είμαστε σήμερα, αλλά τουλάχιστον για τις επόμενες γενιές.
      Δεν απαντήσατε σε αυτό το ζήτημα. Υπήρχε μια συγκεκριμένη πολιτική: πάρεργο η φυσική αγωγή στα σχολεία. Πέρα από τις αίθουσες, εμείς λέμε να γίνουν αίθουσες, αλλά είναι σημαντικό το περιεχόμενο, ο στόχος της φυσικής αγωγής. Έχει πάρα πολύ μεγάλη σημασία. Δηλαδή, εμείς δεν μένουμε μόνο στο ζήτημα «υποδομή». Βεβαίως είναι σημαντικό, αλλά μας ενδιαφέρει και το περιεχόμενο.
      Αναπτύσσεται μια σειρά από δραστηριότητες, παραδείγματος χάριν από τους δήμους, τώρα μάλιστα που έχουμε και δημοτικές εκλογές. Μου έλεγαν για το γύρο που έγινε στη Νέα Σμύρνη. Συμμετείχαν χιλιάδες κόσμου γιατί ο κόσμος έχει μια διάθεση να αθληθεί. Μπορεί να μην την έχει μόνιμα, μπορεί να μην την κάνει τρόπο ζωής, αλλά την έχει έστω κατά διαστήματα. Εδώ για να κάνεις έναν γύρο σε ένα δήμο, πρέπει να έχεις μια ολόκληρη υποδομή. Υπήρχε κόσμος που κινδύνευσε τρέχοντας. Δηλαδή, υπάρχει και μια σειρά τέτοιων ζητημάτων, γιατί ο ερασιτεχνικός αθλητισμός βεβαίως είναι και στην ευθύνη των σωματείων. Όμως αν είναι συνδικάτο που την κάνει, πρέπει να έχει την ευθύνη. Ωστόσο, πρέπει να υπάρχουν κάποιες προδιαγραφές. Βλέπουμε παιδιά που παθαίνουν ανακοπή καρδιάς μέσα στα γυμναστήρια. Δεν ξέρω, μπορεί να μην έπρεπε να αθληθούν. Μπορεί να είναι και μια τυχαία περίπτωση, αλλά τα φαινόμενα υπάρχουν. 
      Επομένως, δεν μπορούμε να πούμε όλα τα λουλούδια να ανθίσουν και ιδιαίτερα όσον αφορά τη νεολαία, τα μικρά παιδιά. Γιατί εν πάση περιπτώσει εμείς οι ενήλικες ας παίρνουμε και μόνοι μας τα μέτρα μας, αν θέλουμε να πάρουμε ρίσκο. Το θέμα λοιπόν είναι η υποδομή, που έχουμε θέσει όλοι, η χρηματοδότηση. Όμως δεν είναι μόνο το ύψος της χρηματοδότησης που και αυτό κάθε φορά καθορίζεται. Είναι γενικά ο σκοπός της φυσικής αγωγής και του αθλητισμού.
      Κύριε πρώην Υφυπουργέ του ΠΑ.ΣΟ.Κ., τι να σας πω; Μιλήσατε σαν γνήσιος –να το πω καθαρά- του ΠΑ.ΣΟ.Κ. που είδε τον αθλητισμό για τον τουρισμό και για το ονόρε της Ελλάδας, για τη φυσιογνωμία της Ελλάδας στα διεθνή. Δεν είναι αυτό, να αναβαθμιστεί δηλαδή η θέση της Ελλάδας ως χώρα που στέγασε τους Ολυμπιακούς Αγώνες και εκείνα και τα άλλα. Έχουν φύγει όλα αυτά τώρα από τη μέση. Υπάρχει πολύ μεγάλη διαφορά ανάμεσα σε εκείνο το ολυμπιακό πνεύμα με το τωρινό. Ας μη συζητάμε. Τότε μαζεύονταν στο γυμναστήριο, μίλαγαν, συζητούσαν, ήταν άσκηση σώματος και πνεύματος, εκεί και η φιλοσοφία, εκεί και η άσκηση. Ας μη μιλάμε. 
      Η όλη σας λογική σε αυτά που είπατε ήταν αυτή που ακούγαμε τέσσερα χρόνια: Νυν υπέρ πάντων οι Ολυμπιακοί Αγώνες, ο τουριστικός αθλητισμός, ο αθλητικός τουρισμός –κατά το «θρησκευτικός τουρισμός»- ο συνεδριακός τουρισμός και πάει λέγοντας. Αν υποτάξουμε τον αθλητισμό σε όλα αυτά –και έχει υποταγεί ο αθλητισμός- τα πράγματα είναι πολύ άσχημα. 
      Για εμάς δείκτης για τη θέση της Ελλάδας σε μια παγκόσμια κατάταξη είναι το επίπεδο του σχολικού αθλητισμού, πόσα παιδιά αθλούνται και από κει και πέρα πώς αυτό γίνεται εφ’ όρου ζωής. Να υπάρχει αυτό που λέμε διάθεση και στάση να γυμναστούν. Βεβαίως, είναι και άλλοι παράγοντες, δεν είναι οι πρωτιές. Στο κάτω-κάτω σε πολλά πράγματα δεν είναι η υποταγή στο θέαμα.
      Την Κυριακή άνοιξα και εγώ την τηλεόραση να δω έναν ποδοσφαιρικό αγώνα και μάλιστα δεν ήταν η ομάδα που με ενδιέφερε, αλλά με ενδιέφερε να δω ποδόσφαιρο. Όλη η προπαγάνδα ήταν η εξής: Οι τσιρλίντερς -που τις φέραμε δεν ξέρω και εγώ από πού- δηλαδή οι χορεύτριες πριν από τον αγώνα που ήρθαν από τον Καναδά –δεν ξέρω- έκαναν τις διακοπές τους και όλα αυτά που έγιναν.  
      ΑΝΔΡΕΑΣ ΛΟΒΕΡΔΟΣ: Από το Τέξας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Νέο φρούτο.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Ολόκληρα αμερικάνικα κολλέγια έχουν κριτήριο για την απόδοση του φοιτητή το πώς θα παίξει στο μπέιζμπολ κ.λπ.. Μπορεί το μυαλό του να είναι άδειο, αλλά να διακρίνεται στο μπέιζμπολ. Υπάρχουν τέτοια πράγματα.
      Κοιτάξτε αυτό δεν το λέω για τις κοπέλες που χόρευαν. Αυτό που είδα ήταν…
      ΚΩΝΣΤΑΝΤΙΝΟΣ ΤΑΣΟΥΛΑΣ: Συμπαθές.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Ναι, δεν ήταν άσχημο, αλλά δεν το καταλαβαίνω. Πάω στο γήπεδο. Γιατί δηλαδή πρέπει να βλέπω γυναίκες να χορεύουν ή να βλέπω μπαλέτο; Θα πάω στο γήπεδο, μπορεί να δω ένα θέαμα διαφορετικό. Κοιτάξτε να δείτε, τελικά δεν μπορεί ο αθλητισμός να είναι το εμπόριο του ανθρώπινου σώματος. Ταυτίζεται ο αθλητισμός με αυτό που λέμε τέλειο άνθρωπο, με τον υπεράνθρωπο.
      Είναι πάρα πολύ σοβαρά τα πράγματα και ακριβώς επειδή εμείς δεν περιμένουμε τη μεγάλη πολιτική αλλαγή για να λυθούν ζητήματα, επειδή ανησυχούμε για τις συνειδήσεις και τις στάσεις που διαμορφώνονται σήμερα, θέλουμε, όσο γίνεται τουλάχιστον σε αυτό το πεδίο, να σας πείσουμε να αποεμπορευματοποιηθεί όχι μόνο με την παρουσία των επιχειρηματιών στον τομέα του αθλητισμού, αλλά και η ίδια η ιδέα του αθλητισμού. Τα πράγματα είναι πάρα πολύ πιο επικίνδυνα και να σας πω ότι θα είναι ανεξέλεγκτα από ένα σημείο και μετά. Δεν πρόκειται να ελεγχθούν.
      Θα μου πεις ακριβώς: Τι να κάνω, αφού υπάρχουν ιδιώτες; Ναι, αλλά έχει καταντήσει ένα θέμα όπου θα αθλείται ο νέος και δεν πρόκειται να γίνεται ούτε διαμόρφωση σωστής προσωπικότητας ούτε τίποτα άλλο. Θα αθλείται και θα έχει όλα τα κουσούρια μιας αντικοινωνικής προσωπικότητας, μιας προσωπικότητας με μη σωστή κοινωνική συμπεριφορά.
      Με αυτήν την έννοια αντιδρώ, όταν λέτε ότι ο αθλητισμός είναι παράγοντας. Αυτά είναι σχετικά πράγματα. Μπορεί να γίνει και παράγοντας διαμόρφωσης προσωπικότητας της βίας. Μπορεί να γίνει και παράγοντας απανθρωπιάς. Τίποτα από μόνο του δεν είναι θετικό στην ανθρώπινη προσωπικότητα.
      Τέλος, το κυριότερο για εμάς και άμεσα θα το ζητήσουμε –είναι και θέμα του Υπουργείου Παιδείας- είναι το εξής: Πώς θα μπει στο σχολείο η φυσική αγωγή –γιατί δεν είναι τώρα ουσιαστικά- όχι σαν πάρεργο; Εδώ πρέπει να εναρμονιστεί με το αναλυτικό πρόγραμμα διδασκαλίας, με τις ώρες διδασκαλίας. 
      Εδώ δυστυχώς όλα τα πράγματα απωθούν το νέο άνθρωπο να ασχοληθεί με αυτό το πράγμα ανάμεσα στο φροντιστήριο –και δεν ξέρω τι- και το άγχος. Από τη Β΄ Λυκείου και μετά αυτό σταματά, δεν αθλούνται τα παιδιά, άντε γίνεται το πολύ στο Γυμνάσιο. Όλο αυτό το σύστημα του σχολείου για να δώσουν τις εξετάσεις στα πανεπιστήμια οδηγεί πού;
      Ένα τελευταίο. Μη σας φανεί περίεργο. Θα γυρίσουμε σε ακραίες καταστάσεις, με σύγχρονο βέβαια μανδύα, κύριε Λοβέρδο. Γιατί με την ομιλία σας ελέγχετε την Κυβέρνηση σε λάθος κατεύθυνση. Να την ελέγξετε και να την καταδικάσετε, αλλά το κάνετε σε λάθος κατεύθυνση, αυτή της εμπορευματοποίησης κ.λπ.. 
      Όταν, κύριε Λοβέρδο, πήγαινα εγώ στο πανεπιστήμιο, στη Φιλοσοφική –και ελπίζω να μη γίνονται τώρα τέτοια- το 1964 που μπήκα, υποχρεωνόμασταν να κάνουμε γυμναστική στο πρώτο έτος μόνο και εάν δεν έκανες γυμναστική, δεν έδινες εξετάσεις. Μπορούσες να γλιτώσεις τα μαθήματα γυμναστικής, αν παρακολουθούσες μπάσκετ. Μα, άλλο είναι «κάνω γυμναστική» και άλλο «παρακολουθώ μπάσκετ». Με συγχωρείτε, συνέβαινε και το εξής: Αν πήγαινες στην κηδεία καθηγητή που είχε πεθάνει, έπαιρνες πέντε παρουσίες και δέκα παρουσίες, αν σήκωνες στεφάνι. Έτσι ήταν. Ή μπορούσες να γλιτώσεις τη γυμναστική, αν πήγαινες στη χορωδία. 
      ΝΙΚΟΛΑΟΣ ΓΚΑΤΖΗΣ: Και αν πήγαινες και κατηχητικό!
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Αυτός ήταν ο σκοπός της φυσικής αγωγής; Και τώρα ισχύουν αυτά. 
      Θυμάμαι που πέθανε ο μακαρίτης ο Σεγδίτσας –που δεν ήταν στη σχολή μας, στη Φιλοσοφική- και πήγαν παιδιά της Φιλοσοφικής να μαζέψουν τους δέκα πόντους για να μπορέσουν να δώσουν εξετάσεις, γιατί δεν είχαν κάνει τις ασκήσεις στον Πανελλήνιο που πηγαίναμε. 
      Τώρα αυτά τα κουβαλάμε όλες οι γενιές επάνω μας. Και εγώ η ίδια που σας κάνω την έξυπνη από αυτό το Βήμα είμαι απ’ αυτούς τους αδρανείς. Ούτε θέλω να πω ότι είμαι θύμα μιας πολιτικής, έχω ευθύνη. Όμως εδώ μιλάμε στη Βουλή για τη γενικότερη πολιτική, δεν μιλάμε για την ατομική ευθύνη του καθενός. Και εκεί θα κριθεί και η ατομική ευθύνη. 
      Εμείς ανησυχούμε και πραγματικά σας παρακαλούμε, το απαιτούμε δηλαδή, για το ζήτημα «φυσική αγωγή» στο σχολείο. Είναι καίριο ζήτημα. Αλλιώς θα πάμε με τον αθλητισμό των τσιρλίντερς. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Πρόεδρε.
      Ορίστε, κύριε Σκυλλάκο, έχετε το λόγο.
      ΑΝΤΩΝΗΣ ΣΚΥΛΛΑΚΟΣ: Πράγματι η δραστηριότητα του Υπουργείου, τουλάχιστον όσον αφορά το νομοθετικό του έργο και απ’ αυτά που ειπώθηκαν και απ’ αυτά που παρακολουθούμε, απασχολείται βασικά με τον επαγγελματικό αθλητισμό. 
      Όλοι οι νόμοι που πέρασαν στο σύνολο των διατάξεων προσπαθούν να αντιμετωπίσουν τα ακραία φαινόμενα που έχουν και κοινωνικές ρίζες αλλά και επιδεινώνονται με την ύπαρξη του επαγγελματικού αθλητισμού. Μιλάω για τον χουλιγκανισμό και τη βία. Εδώ κύριε Υφυπουργέ, πρέπει να προσέξουμε και το γεγονός ότι υπήρξαν φαινόμενα κοινής δράσης Eλλήνων χούλιγκανς και χούλιγκανς του εξωτερικού. Ταυτόχρονα είναι φανερό από ορισμένα συνθήματα ότι στους χούλιγκανς παρεισφρύουν και φασιστικοί πυρήνες.
      Στο ζήτημα του ντόπινγκ δεν είναι μόνο ότι ψηφίστηκαν κάποιοι νόμοι και τώρα γίνονται περισσότεροι έλεγχοι. Το ντόπινγκ δεν αφορά μόνο τους πρωταθλητές. Τα συμπληρώματα διατροφής πρέπει να απαγορευθούν εντελώς γιατί έχουν μπει στα γυμναστήρια και στις μικρές ηλικίες μάλιστα. Το πόρισμα της αρμόδιας επιτροπής τα λέει αυτά τα πράγματα. Γιατί ο άλλος θέλει να γίνει πρωταθλητής και παίρνει αναβολικά και συμπληρώματα; Γιατί υπάρχει η λογική ότι θα ωφεληθεί αν ανεβεί παραπάνω. Υπάρχει ακόμη το κίνητρο αν γίνει πρωταθλητής να περάσει σε κάποια σχολή ή στην αστυνομία ή στο στρατό ή θα μπορέσει να κάνει καλό συμβόλαιο με την ADIDAS ή με μια άλλη εταιρεία. Και αν είναι αστέρας θα μπορεί να έχει συμβόλαιο με μια σειρά από χορηγούς και σπόνσορες. 
      Στο ζήτημα του τζόγου, είπατε ότι ψηφίσατε μια νομοθεσία για να ελεγχθεί. Είναι το ίδιο που πολλές φορές λένε και τα δυο κόμματα. Έτσι και αλλιώς ανθεί η μαύρη εργασία. Γι’ αυτό ας νομιμοποιήσουμε τις επιχειρήσεις που νοικιάζουν εργαζόμενους. Το ίδιο γίνεται και με το στοίχημα. Επειδή υπάρχουν ιδιώτες που κάνουν αυτό το παιχνίδι το νομιμοποιείτε. Να πάρετε μέτρα για να μην προχωρά αυτή η υπόθεση στον ιδιωτικό τομέα και όχι να νομιμοποιείτε για να υπάρχουν έσοδα στο κράτος. Έχει κάποια σημασία για τις συνειδήσεις αν ο τζόγος θα είναι ιδιωτικός ή αν θα είναι κρατικός;
      Εμείς κάναμε συγκεκριμένη κριτική και για τις Π.Α.Ε.. Δεν έχουν ενισχυθεί οι Π.Α.Ε. με γήπεδα και με χώρους; Σε περίπτωση που είναι έτοιμες να πτωχεύσουν, από το άρθρο εξασφαλίζονται οι υποχρεώσεις απέναντι στους εργαζόμενους και στις επιχειρήσεις. Απέναντι στους τρίτους όμως τι γίνεται; Χαρίζονται; Τελειώνουν δεν υπάρχουν απαιτήσεις. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τα κόψαμε αυτά.
      ΑΝΤΩΝΗΣ ΣΚΥΛΛΑΚΟΣ: Έτσι είναι. Έτσι μπήκε και η Α.Ε.Κ.. Αυτό προσπαθεί να κάνει και ο ΟΦΗ. Έχουν χάσει τα λεφτά τους οι τρίτοι.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ο Ο.Φ.Η. είχε καταθέσει πριν την ψήφιση του νόμου. 
      ΑΝΤΩΝΗΣ ΣΚΥΛΛΑΚΟΣ: Ναι, αλλά ο Ο.Φ.Η. προσπαθεί να μπει. Είναι στα δικαστήρια. Πότε θα σταματήσετε; 
      Όσο δεν υπάρχει αθλητισμός στο σχολείο, όσο η φυσική αγωγή είναι ελάχιστη, όσο δεν υπάρχει αθλητισμός μέσω των προγραμμάτων της Τοπικής Αυτοδιοίκησης για αθλητισμό για όλους, οι ανάγκες θα καλύπτονται από τον ιδιωτικό τομέα. Γι’ αυτό έχουμε εκατοντάδες ιδιωτικά γυμναστήρια. Αυτή τη στιγμή υπάρχουν επιχειρήσεις που νοικιάζουν αθλητικούς χώρους από το κράτος και μετά παρέχουν με εισιτήριο το δικαίωμα σε παιδιά να αθληθούν εκεί μέσα. Ουσιαστικά χρησιμοποιούν σαν ενοικιαστές με λίγα χρήματα κρατικές εγκαταστάσεις και έτσι ανέπτυξαν ολόκληρες επιχειρήσεις. Πουλάνε μετά αυτές τις υπηρεσίες. Δεν είναι αυτό ανάπτυξη του επιχειρηματικού τομέα στον αθλητισμό; 
      Εμείς δεν πιστεύουμε ότι έχετε την πρόθεση να περιορίσετε ή να σταματήσετε τις Π.Α.Ε. και γενικά την εμπορευματοποίηση. Όμως θα μπορούσατε να κάνετε ορισμένα βήματα σε αυτό που λέμε εμείς μαζικό λαϊκό αθλητισμό. Πρώτον όμως χρειάζονται κονδύλια από τον κρατικό προϋπολογισμό. Άκουσα για 135.000.000. Δεν γίνεται δουλειά με 135.000.000. Και δεν ξέρω αν δίνει και το Υπουργείο Παιδείας ειδικά στον τομέα του αθλητισμού. Νομίζω ότι δεν δίνει τίποτα. 
      Είπατε ότι κάτι κάνετε, ότι θα γίνουν κάποιες αίθουσες στα σχολεία. Κατ’ αρχάς στα περισσότερα σχολεία είναι πολύ δύσκολο έτσι όπως είναι η διαμόρφωσή τους να προστεθούν νέες αίθουσες. Δεύτερον είναι ανεφάρμοστο αυτό που είπατε ότι θα πηγαίνουν σε άδεια γυμναστήρια που δεν δουλεύουν το πρωί. Είναι τέτοιες οι αποστάσεις και τέτοιο το σφίξιμο του χρόνου που δεν θα έχει αποτέλεσμα αυτό το μέτρο. Το σωστό θα ήταν, κάποιες ώρες φυσικής αγωγής το πρωί που δουλεύουν τα σχολεία και στον ελεύθερο χρόνο με την ευθύνη των γυμναστών των σχολείων που θα πληρώνονται γι’ αυτή τη δουλειά τους να γυμνάζονται τα παιδιά. Αυτό όμως προσκρούει στο τι σχολεία έχουμε και αν υπάρχει ελεύθερος χρόνος για τα παιδιά.
      Με όλη αυτή την πολιτική που επιδιώκει να πετύχουν στα πανεπιστήμια μήπως και έχουν κάποια επαγγελματική αποκατάσταση που δεν την έχουν, τα παιδιά δεν έχουν ελεύθερο χρόνο. Και να υπάρχουν λοιπόν χρήματα για αθλητισμό στο σχολείο τις απογευματινές ώρες, μπορεί να μην έχουμε προσέλευση τουλάχιστον στις ηλικίες του λυκείου.
      Βάλατε το ερώτημα, εμείς ως Κ.Κ.Ε. αδιαφορούμε για τους δωρητές, τους σπόνσορες και τους χορηγούς; Εμείς δεν είμαστε αντίθετοι να υπάρχουν δωρεές, αλλά να είναι πραγματικές και όχι στον τύπο να φαίνεται δωρεά και από πίσω να κρύβονται επιχειρηματικά ή επαγγελματικά συμφέροντα. Πολλοί από τους χορηγούς, θέλουν να διαφημίζονται, θέλουν να ελέγχουν το σωματείο, θέλουν να εκμεταλλεύονται τη φήμη του σωματείου, αυτούς που αθλούνται και έναν ολόκληρο κύκλο οπαδών του συγκεκριμένου σωματείου. Γι’ αυτό πάνε εκ του πονηρού. 
      Τέλος, κάτι που δεν αφορά ειδικά το Υπουργείο σας, αλλά το τι γυμναστές βγάζουμε και ποια είναι η κατάσταση στα Τ.Ε.Φ.Α.Α.. Η κατάσταση εκεί δεν είναι καθόλου καλή. Υπάρχουν ελλείψεις χώρων, κακή κατάσταση των χώρων άθλησης και εκπαίδευσης. Είναι διάσπαρτοι στην Αθήνα και στη Θεσσαλονίκη. Τρέχουν και δεν προλαβαίνουν. Υπάρχουν τεράστιες ελλείψεις σε προσωπικό. Με τις ανακατανομές που γίνονται στο όνομα της Μπολόνια ασχολούνται μόνο με το γενικό αντικείμενο και έχουν κοπεί οι ειδικότητες που τις χρειάζονται για κάποια επαγγελματική αποκατάσταση. Έτσι για να πάρουν αυτή την ειδικότητα, τρέχουν σε κάποιοι ιδιωτικό Ι.Ε.Κ. για να πάρουν ένα χαρτί προπονητή με ειδικότητα στο ποδόσφαιρο ή στην αεροβική. Αυτά δεν τα προσφέρει το Τ.Ε.Φ.Α.Α.. Έτσι ανθούν τα εκπαιδευτήρια που εκπαιδεύουν παιδιά των Τ.Ε.Φ.Α.Α.. 
      Υπάρχει και μια σειρά από άλλα ζητήματα. Τι γίνεται όταν τελειώσουν; Οι περισσότεροι αλλάζουν επάγγελμα και δεν δουλεύουν ποτέ ως γυμναστές. Μια μεγάλη μερίδα δουλεύει με την ώρα και χωρίς ασφάλιση. 
      Το ζήτημα του αθλητισμού λοιπόν είναι τεράστιο. Αν δεν δεχθείτε –που δεν δεχόσαστε- την δική μας αντίληψη που λέμε. «Τέρμα στον επαγγελματισμό και ότι όλα πρέπει να είναι δωρεάν και από τον κρατικό προϋπολογισμό», πρέπει να δεχθείτε τουλάχιστον ορισμένες αλλαγές από άποψη χρηματοδότησης και προσανατολισμού της φυσικής αγωγής. Αυτά είναι μέσα στη δυνατότητά σας. Αν πάμε στη λογική που ιδιαίτερα επί ΠΑ.ΣΟ.Κ., είχε φθάσει στα ύψη -ήταν και οι Ολυμπιακοί Αγώνες βλέπετε- ότι το κύρος της Ελλάδας εξαρτάται από το πόσους πρωταθλητές θα βγάλουμε, ξέχωρα από τις ελληνοποιήσεις και την ξεφτίλα που υπήρχε, διότι τους παρουσιάζαμε ως Έλληνες, δεν θα μπορέσουμε να δώσουμε αθλητισμό στο λαό. Όλα αυτά πρέπει να τα σταματήσετε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκυλλάκο.
      Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριε Υπουργέ, τα αθλητικά σωματεία θέμα το οποίο ανέπτυξα -το ξέρετε καλύτερα από εμένα από τις χρηματοδοτήσεις που «δίνονται», σήμερα βρίσκονται σε άθλια οικονομική κατάσταση. Είναι γνωστό ότι το «αίμα» στα αθλητικά σωματεία είναι καθαρά η οικονομική δυνατότητα να κινηθούν μέσα στα πλαίσια της εμπορευματοποίησης, του ανταγωνισμού, που κυρίως όμως -και πρέπει να το τονίσουμε εδώ- απευθύνονται και προσφέρουν αθλητισμό και δυνατότητες και ευκαιρίες άθλησης στα λαϊκά κυρίως στρώματα, στα παιδιά φτωχών οικογενειών. 
      Είπατε προηγουμένως ότι έχετε 135.000.000 ευρώ προϋπολογισμό. Ο προϋπολογισμός για τον πολιτισμό και την παιδεία και για τη Γενική Γραμματεία Αθλητισμού είναι 0,62%, ούτε μία μονάδα του κρατικού προϋπολογισμού. Αυτό δείχνει την αντίληψη που έχει και η σημερινή Κυβέρνηση, όπως και οι προηγούμενες για τον αθλητισμό, πώς τελικά τον βλέπει. Σπρώχνει σωματεία, ομάδες, παιδιά, γονείς να πάνε να αγοράσουν τον αθλητισμό, να πληρώσουν. Αυτό είναι το κυρίαρχο στοιχείο. Εμείς ζητάμε χρηματοδότηση σοβαρή. Ένα είναι αυτό.
      Το δεύτερο, που έχει σχέση μ' αυτό, είναι ότι τα έσοδα, πέρα από τον κρατικό προϋπολογισμό, που είναι ουσιαστικά 25.000.000 ευρώ για την Γενική Γραμματεία Αθλητισμού και ειδικότερα για την ενίσχυση των σωματείων, μολονότι μιλήσατε για 135.000.000 ευρώ που έχετε εσείς, που είναι από τον Ο.Π.Α.Π. κ.λπ...
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Είναι και οι ομοσπονδίες. 
      ΝΙΚΟΛΑΟΣ ΓΚΑΤΖΗΣ: Τα έσοδα, είναι και για τις ομοσπονδίες και για το ένα και για το άλλο, τα οποία δίνετε. Σε λίγο όμως, κύριε Υπουργέ, έτσι όπως ιδιωτικοποιήθηκε ο Ο.Π.Α.Π., θα κοπεί και ένα σημαντικό ποσό και έχετε και εσείς ευθύνη, όπως και το ΠΑ.ΣΟ.Κ., που ξεκίνησε με το 49% και τώρα εσείς συνεχίζετε το ξεπούλημά του.
      Έρχομαι τώρα στον εκδημοκρατισμό των σωματείων. Βλέπω εδώ το άρθρο 2 του αθλητικού  νόμου, του 2725, που μιλάει για τα σωματεία. Λέει: «Για την εγγραφή απαιτείται αίτηση του ενδιαφερομένου στο Δ.Σ. συνοδευόμενη από πρόταση δύο μελών του σωματείου και έγκριση του συμβουλίου που παρέχεται μέσα σε εξήντα ημέρες». Αν παρέλθει κ.λπ., θεωρείται εγγραφή  και τότε πρέπει να βγάλει διαπιστωτική πράξη ο ¨πρόεδρος ότι έγινε μέλος κ.λπ. Αυτό συμβαίνει και πρόκειται για κλαμπ. Για πηγαίνετε να γραφτείτε στα μεγάλα σωματεία, όπως στον Πανελλήνιο και στα άλλα μεγάλα σωματεία. Αυτό, είπα, συμβαίνει και στον Ολυμπιακό Βόλου. Έτσι ακριβώς τηρείται το καταστατικό του ερασιτεχνικού οργανισμού. 
      Αναφερθήκατε και σε ορισμένα άλλα και θα σας πω ιδιαίτερα για τη βία: Έχετε την εντύπωση ότι με αυτό που θεσμοθετήσατε αντιμετωπίζεται το πρόβλημα της βίας στα γήπεδα σήμερα που μεταφέρεται και εκτός γηπέδων, μέσα στις πόλεις κ.λπ.; Αν δεν πάρετε μέτρα και δεν παραδεχθείτε ότι η βία είναι ένα κοινωνικό πρόβλημα, γεννάει, παράγει και αναπαράγει τη βία, και αν δεν παραδεχθείτε ότι οι παεάρχες χρησιμοποιούν αυτούς τους συλλόγους κάθε φορά για να έχουν πολιτική, κοινωνική και οικονομική προβολή, τότε δεν μπορείτε να καταλάβετε το πρόβλημα.
      Κύριε Υπουργέ, η Γενική Γραμματέας μας σας έκανε σήμερα ξανά την πρόταση που λέει ότι πρέπει να επιμείνουμε στη διά βίου φυσική αγωγή. Εμείς επιμένουμε και θεωρούμε πως ένα από τα αίτια που δεν το εφάρμοσε το ΠΑ.ΣΟ.Κ., και δεν το εφαρμόζετε και εσείς, είναι τα ταξικά και οικονομικά κίνητρα, πολύ περισσότερο όταν βλέπετε ότι προάγει ουσιαστικά τον προσδόκιμο χρόνο ζωής. Θα πείτε, μέχρι πότε θα παίρνουν σύνταξη αυτοί οι άνθρωποι; Κόψε και τη φυσική αγωγή!
      Τελειώνοντας, θέλω να πω ότι πρέπει να χρηματοδοτήσετε τον ερασιτεχνικό αθλητισμό, γιατί ξέρετε ότι είναι η μόνη αγνή πηγή προσφοράς και άθλησης για εκατοντάδες χιλιάδες παιδιά στη χώρα μας.
      ΠΡΟΕΔΡΕΥΩΝ (Σωτήρης Χατζηγάκης): Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, θα είμαι σύντομη.
      Κύριε Υπουργέ, καταλαβαίνετε με βάση τα στοιχεία που μας δώσατε, θα μιλήσω για τη χρηματοδότηση ότι είναι αδύνατον να καλυφθούν επαρκώς οι λειτουργικές ανάγκες αυτή τη στιγμή που υπάρχουν στο πρόγραμμα της Γενικής Γραμματείας Αθλητισμού με τους Οργανισμούς Τοπικής Αυτοδιοίκησης, αλλά και σε θέματα που αφορούν άμεσα ζητήματα επιβίωσης του ερασιτεχνικού αθλητισμού των σωματείων. Λέτε, είναι κακό να υπάρχουν και χορηγοί; Στο παράδειγμα που σας ανέφερα για τους είκοσι χιλιάδες ποδοσφαιριστές, που κάνουν ερασιτεχνικό ποδόσφαιρο στην ευρύτερη περιοχή του Πειραιά που αφορά ένα εκατομμύριο κατοίκους, καταλαβαίνετε ότι αυτά τα σωματεία έχουν και χορηγούς. Αν δεν είχαν, δεν θα λειτουργούσαν καθόλου. Όμως βρίσκονται στο παρά πέντε να μην λειτουργήσουν στην πορεία. Σας ανέφερα ότι χρωστούν 170.000 ευρώ, χρήματα που έπρεπε να τα έχουν δώσει και κατά συνέπεια δεν μπορούν να λειτουργήσουν. Τα χρήματα που ξέρω ότι έχετε υποσχεθεί είναι 60.000 ευρώ. Μήπως δεν είναι και αυτά; Κατά συνέπεια ούτε και με αυτά μπορούν να λειτουργήσουν. 
      Τελειώνοντας, είπατε να σας πούμε από πού θα πάρουμε. Δεν θα κάνω πάλι ανάλυση ότι υπάρχουν και είναι καθαρά ταξικές οι αντοχές της οικονομίας. Έχω αναφερθεί σε παραδείγματα όπως τη μείωση των φορολογικών συντελεστών, μείωση στα διανεμόμενα κέρδη. Θα σας πω μόνο ότι τώρα τελευταία ψηφίστηκε στο νομοσχέδιο για τις νεόδμητες οικοδομές στο άρθρο 38 ο ειδικός φόρος τηλεοπτικών διαφημίσεων που καταργείται τελείως από την Κυβέρνησή σας ως συνέχεια των μειώσεων που έκανε η προηγούμενη κυβέρνηση, του ΠΑ.ΣΟ.Κ.. Δηλαδή οι τηλεοπτικές διαφημίσεις δεν θα έχουν καμιά φορολογία. Αυτό είναι όσο ο προϋπολογισμός σας, είναι 100.000.000 ευρώ το χρόνο περίπου. Αυτό έχει αυξητική ισχύ. Καταλαβαίνετε ότι χρήματα υπάρχουν. Σημασία έχει η επιλογή σε ποια κατεύθυνση είναι και πιστεύω ότι γίνεται μόνο για καθαρά επιχειρηματικά κέρδη. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Όχι, ευχαριστώ, παραιτούμαι.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Λέτε, κύριε Υπουργέ, ότι σας ενδιαφέρει ο αθλητισμός για όλους. Πείτε μας για τους εργαζόμενους, τους άνεργους, γι’ αυτούς που είναι ωρομίσθιοι, γι΄ αυτούς που κυνηγάνε να συμπληρώσουν το μεροκάματο τι κάνετε; Τι τους προσφέρετε για να αθληθούν, χωρίς φυσικά να πληρώσουν; Πείτε μας πώς μπορούν να γίνουν αυτά, όταν εσείς με τη γενικότερη πολιτική που εφαρμόζετε, ψηφίζετε νόμους με τους οποίους οι εργαζόμενοι σήμερα για να τα βγάλουν πέρα αναγκάζονται να κάνουν δύο και τρεις δουλειές και να δουλεύουν δεκάωρα και δωδεκάωρα. Και αν υπολογίσετε και καμιά ή δύο ώρες ακόμα πήγαινε έλα στη δουλειά, πού θα βρουν χρόνο να αθληθούν; Ακόμα πώς θα βρουν τρόπο εφόσον δεν έχουν λεφτά να πληρώσουν για να αθληθούν;.
      Πείτε μας η πολιτική που εφαρμόζετε έχει σχέση και με τον αθλητισμό, έχει σχέση με τις εργασιακές σχέσεις και ακόμα με αυτά που εμείς υποστηρίζουμε για την υπεράσπιση του  οκτάωρου που εσείς μαζί με το ΠΑ.ΣΟ.Κ. προσπαθείτε να το καταργήσετε. Φέρνετε νόμους στη Βουλή με τους οποίους καταργείτε το οκτάωρο. Και βέβαια η πρότασή μας είναι να έχει ακόμα περισσότερο χρόνο ο εργαζόμενος, όπως επτάωρο, τριανταπεντάωρο, πενθήμερο για να έχει τη δυνατότητα και το χρόνο να αθληθεί, να συμμετέχει σε αθλητικούς συλλόγους, σε εργατικά πρωταθλήματα, σε όλα τα αθλήματα, όπως για παράδειγμα συμβαίνει σήμερα στην Κούβα. 
      Στην Κούβα, σε αντίθεση με μας, αθλείται η πλειοψηφία του λαού. Όχι μόνο η νεολαία, αλλά η πλειοψηφία του λαού, παρά το γεγονός ότι για σαράντα και πάνω χρόνια τούς έχουν επιβάλει εμπάργκο. Και βέβαια, εκεί αθλείται ο λαός μέσα από το σχολικό, το μαζικό και σωματειακό αθλητισμό, ακόμα και από τα εργοστάσια τα οποία έχουν όλες τις δυνατότητες για αυτά. 
      Θέλω να αναφέρω ορισμένα χαρακτηριστικά παραδείγματα για να δείτε πώς αυτά μπορούν να γίνουν και εδώ σε εμάς. Το Εργατικό Κέντρο Λάρισας -το οποίο δεν είναι πρωτοπόρο μόνο στους αγώνες για την υπεράσπιση των δικαιωμάτων των εργαζομένων, αλλά έχει αναπτύξει και τον αθλητισμό- έχει φτιάξει εδώ και χρόνια εργατικό πρωτάθλημα ποδοσφαίρου και εργατικό πρωτάθλημα καλαθοσφαίρισης. 
      Στη συνέχεια, σε συνεργασία με τη δημοτική αρχή, όπως και η προηγούμενη δημοτική αρχή του ΠΑ.ΣΟ.Κ., αλλά και της Νέας Δημοκρατίας υποχρεώνουν τις εργατικές ομάδες, τις ομάδες των εργατικών σωματείων να πληρώνουν για να έχουν συμμετοχή στο πρωτάθλημα, να πληρώνουν για τη χρήση των γηπέδων. 
      Και βέβαια, αυτό το εργατικό πρωτάθλημα αντί να είναι δωρεάν, πληρώνουν οι ίδιοι οι εργαζόμενοι από τις συνδρομές τους. Τα σωματεία ζητούν να επιχορηγούνται, αλλά ποτέ καμία κυβέρνηση δεν επιχορήγησε εργατικό σωματείο για αθλητικές δραστηριότητες, όχι μόνο για το πρωτάθλημα ποδοσφαίρου και μπάσκετ που κάνει το Εργατικό Κέντρο Λάρισας με τα σωματεία του –είτε κλαδικά είτε επιχειρησιακά- αλλά δεν έχουν καμία χρηματοδότηση από πουθενά για να αποκτήσουν έστω τα στοιχειώδη, δηλαδή τις φανέλες, τα παπούτσια και τα σώβρακα και βάζουν τις μπάλες, τις φόρμες κτλ και για να τα αποκτήσουν πληρώνουν τα σωματεία από τα λιγοστά έσοδα που έχουν, από τις συνδρομές των μελών. 
      Όσον αφορά τα εργατικά πρωταθλήματα ποδοσφαίρου και μπάσκετ τα οποία μπορούν, όπως είπα και πριν, να διευρυνθούν και με άλλα αθλήματα, εμείς ζητάμε να δώσετε τακτική επιχορήγηση στα σωματεία που αποδεδειγμένα συμμετέχουν –θα το κρίνετε από την προηγούμενη αθλητική περίοδο- σ’ αυτά που πήραν μέρος στο πρωτάθλημα και συμμετείχαν κανονικά για το νέο εργατικό πρωτάθλημα της νέας χρονιάς. Και βέβαια, να γίνουν και γήπεδα γιατί αυτά που υπάρχουν, δεν καλύπτουν τις ανάγκες. 
      Τελειώνοντας, θέλω να πω ότι το κράτος έχει υποχρέωση να υποστηρίζει την αθλητική δραστηριότητα των εργατικών –και των αθλητικών φυσικά, όπως είπαν και οι άλλοι σύντροφοί μου- σωματείων των εργαζομένων και γι’ αυτό, οι μεγάλες –θα το προεκτείνω- βιομηχανίες, οι υπηρεσίες, οι οργανισμοί, οι τράπεζες, πρέπει να έχουν υποχρεωτικά γήπεδα και αίθουσες γυμναστικής εξοπλισμένες με όργανα γυμναστική και γυμναστές για να μπορούν να αθλούνται οι εργαζόμενοι και να αποκτήσει δηλαδή ο αθλητισμός έδαφος και μέσα στα αθλητικά σωματεία. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Τσιόγκα. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα εννιά μαθητές και μαθήτριες και τρεις συνοδοί-καθηγητές από το Λύκειο Καλλονής Λέσβου. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Υφυπουργός Πολιτισμού. 
      ΔΗΜΗΤΡΙΟΣ ΤΣΙΟΓΚΑΣ: Κύριε Υπουργέ, θα ήθελα να σας πω ότι αυτά που είπα στη δευτερολογία μου, μπορούν να χρηματοδοτηθούν και από το «Πρόγραμμα για όλους».
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υφυπουργέ, έχετε το λόγο. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, μπορώ να πω ότι η επερώτηση των συναδέλφων του Κομμουνιστικού Κόμματος Ελλάδας ήταν μια από τις πιο ενδιαφέρουσες συζητήσεις. Υπήρξε μια παρέκβαση από τον αποχωρήσαντα συνάδελφο του ΠΑ.ΣΟ.Κ. ο οποίος θεώρησε ότι ευθύνεται η καινούργια Κυβέρνηση γι’ αυτά που δεν έκαναν εκείνοι.
      Η ουσία είναι -επειδή με ενδιαφέρει το κυρίαρχο και ουσιαστικό μέρος της επερώτησης- ότι θα ξεπεράσω κάποια από αυτά που ακούστηκαν και θα κάνω μια πολύ μικρή τοποθέτηση στα οικονομικά θέματα τα οποία είπατε. 
      Θα υπενθυμίσω ότι η Κυβέρνηση του Κώστα Καραμανλή βρήκε έλλειμμα 6,6%, το οποίο επίσημα είναι 4,3% και αισιοδοξούμε -βάσιμα πλέον- ότι στο τέλος της χρονιάς θα είναι κάτω από 3%. Την ίδια ώρα, υπάρχει μείωση της ανεργίας –χθες ανακοινώθηκε- κάτω από το 10% μετά από πάρα πολλά χρόνια και βέβαια, καταλαβαίνετε ότι με αυτές τις συνθήκες ένας ρυθμός ανάπτυξης 3,8% αποτελεί επίτευγμα.
      Τι σημαίνουν αυτά για τον πολίτη, για το λαό, για τις τάξεις για τις οποίες ενδιαφέρεστε πραγματικά; Σημαίνει λιγότερα χρήματα σε δάνεια και άρα, περισσότερα χρήματα για να διανεμηθούν στους πολίτες. Αυτή η πολιτική είμαστε βέβαιοι ότι θα αποδώσει και στην κατεύθυνση που εσείς διεκδικείτε. 
      Θα πω λοιπόν ότι στο θέμα της χρηματοδότησης και του αθλητισμού στη χώρα μας, πραγματικά διεκδικούμε μεγαλύτερο κομμάτι, γιατί η έννοια της «δια βίου άσκησης» είναι συμβατή με τη δική μας προοπτική και προσέγγιση στο θέμα του αθλητισμού. Είμαστε λοιπόν σύμμαχοι σ’ αυτό απέναντι σε όποιους διαθέτουν τα χρήματα. Σήμερα, έχουμε αυτά που έχουμε τα οποία προσπαθούμε να τα χρησιμοποιήσουμε κατά τον καλύτερο τρόπο. Όμως δεν μας ικανοποιεί να μείνουμε σε αυτό το επίπεδο. 
      Θα ξεκινήσω με τα θέματα τα οποία τέθηκαν στην επερώτηση και στην διάρκεια της συζήτησής μας. Όσον αφορά τον «Αθλητισμό για όλους», για το Υφυπουργείο Αθλητισμού η επένδυση στην αθλητική δραστηριότητα αποτελεί ουσιαστική συμβολή, προσφορά και υποχρέωση στο πιο δυναμικό και ελπιδοφόρο κομμάτι της ελληνικής κοινωνίας, στους νέους και στις νέες της πατρίδας μας.
      Ο μαζικός αθλητισμός αποτελεί ουσιαστική κοινωνική παρέμβαση, γιατί βελτιώνει την ποιότητα ζωής του ανθρώπου και μέσα από την ανάπτυξη των διαπροσωπικών σχέσεων συμβάλλει στην επικοινωνία των ανθρώπων και στη δημιουργική αξιοποίηση του ελεύθερου χρόνου τους. 
      Κεντρικός στόχος της πολιτικής μας είναι η ενίσχυση της κοινωνικής, εκπαιδευτικής και πολιτιστικής αποστολής του αθλητισμού. Τα προγράμματα μαζικής άθλησης που αναπτύσσει το Υφυπουργείο Αθλητισμού έχουν ως στόχο τη βελτίωση του επιπέδου των αθλουμένων, την καλλιέργεια αθλητικού χαρακτήρα και αθλητικής συνείδησης, την αξιοποίηση του ελεύθερου χρόνου και την αναψυχή. Επίσης, στοχεύουν στην καταπολέμηση του άγχους, της καθημερινότητας και την υποστήριξη της υγείας και αποβλέπουν στην καταπολέμηση της υποκινητικότητας που είναι αποτέλεσμα της καθιστικής ζωής και των ανθυγιεινών συνηθειών της σύγχρονης εποχής. 
      Στα προγράμματα άθλησης που εφαρμόζει το Υφυπουργείο μπορούν να συμμετέχουν όλοι, ανεξαρτήτως φύλου ή ηλικίας. Κατ’ αρχήν, τα προγράμματα μέσα από την Κ.Ε.Α.Τ. –τα δύο όργανα τα οποία ανέφερε και ο Κοινοβουλευτικός Εκπρόσωπος του ΠΑ.ΣΟ.Κ., τα έχουμε ενεργοποιήσει, αλλά δεν αντελήφθη ότι είναι σε εξέλιξη- έχουν ως στόχο την ανίχνευση και επιλογή παιδιών με ιδιαίτερες κινητικές ικανότητες. 
      Αυτή τη στιγμή, έχουμε την εφαρμογή ενός ενιαίου προπονητικού σχεδιασμού. Στην πρώτη φάση, λειτουργούν διακόσια τμήματα υποδοχής σε όλη τη χώρα για τρείς χιλιάδες επιλεγμένα παιδιά. Θα σας πω ότι έχουμε καταχωρήσει ηλεκτρονικά όλα τα στοιχεία των τελευταίων ετών και βλέπουμε την εξέλιξη των συγκεκριμένων σε σχέση με τις ικανότητες που έχουν. Στη δεύτερη φάση, συμμετέχουν είκοσι μια αθλητικές ομοσπονδίες με διακόσιους σαράντα τέσσερις πυρήνες ανάπτυξης και περισσότερα από πέντε χιλιάδες παιδιά. 
      Όσον αφορά το κομμάτι που αφορά τα γνωστά προγράμματα «Άθληση για όλους» και όσον αφορά την περίοδο 2005-2006 την οποία διανύουμε, απευθύνονται σε όλες τις ηλικίες, από την προσχολική ως την τρίτη ηλικία. Παράλληλα, υπάρχουν και προγράμματα για ειδικές κατηγορίες πληθυσμού, όπως άτομα με αναπηρία, τσιγγάνους, φυλακισμένους κ.λπ.. 
      Συγκεκριμένα, για την περίοδο 2005-2006, η Γενική Γραμματεία Αθλητισμού συνεργάζεται με πεντακόσιους εβδομήντα έξι δήμους σε όλη τη χώρα, οι οποίοι υλοποιούν οκτώ χιλιάδες εβδομήντα τρία τμήματα γενικών προγραμμάτων άθλησης για όλους και χίλια πενήντα εννιά τμήματα ειδικών προγραμμάτων, περίπου δέκα χιλιάδες προγράμματα. Εκτιμούμε ότι ξεπερνούν τις διακόσιες πενήντα χιλιάδες τα άτομα τα οποία πηγαίνουν σ’ αυτά τα προγράμματα.
      Από τα τμήματα των γενικών προγραμμάτων –επειδή έγινε μια αναφορά ότι είναι εξειδικευμένα …
      ΕΛΠΙΔΑ ΠΑΝΤΕΛΑΚΗ: Με ποιο κριτήριο, κύριε Υπουργέ, ξεπερνούν τις διακόσιες πενήντα χιλιάδες;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):  Είναι είκοσι πέντε άτομα σε κάθε τμήμα. Είναι προγράμματα που αφορούν πολλούς και για άτομα με ειδικές ανάγκες. Η αναφορά, δηλαδή, έχει σχέση με τα συνολικά προγράμματα. 
      Έχουμε στα τμήματα για παιδιά ηλικίας έξι έως δώδεκα ετών τρεις χιλιάδες εκατόν σαράντα έξι προγράμματα, σε ενήλικες γυναίκες δύο χιλιάδες εξακόσια τριάντα έξι προγράμματα, σε εφήβους επτακόσια τριάντα πέντε, σε άτομα τρίτης ηλικίας πεντακόσια σαράντα πέντε, σε παιδιά προσχολικής ηλικίας εξακόσια εβδομήντα οκτώ και τριακόσια τριάντα έξι αφορούν καινοτόμα προγράμματα, όπως αθλητισμός για όλη την οικογένεια, άθληση εργαζομένων κ.λπ.. Από τα τμήματα των ειδικών προγραμμάτων τα εξακόσια ενενήντα έξι απευθύνονται σε άθληση ατόμων με αναπηρία, ενώ τα υπόλοιπα απευθύνονται σε φυλακισμένους, εξαρτημένους από ναρκωτικές ουσίες ψυχικά ασθενείς, αλλά και σε τσιγγάνους, παλιννοστούντες, καρδιοπαθείς κ.λπ.. Τα προγράμματα αυτά εγκρίνονται μετά από πρόταση των ενδιαφερομένων φορέων στη Γενική Γραμματεία και για την υλοποίηση η Γενική Γραμματεία καλύπτει τις δαπάνες απασχόλησης των πτυχιούχων Φυσικής Αγωγής, ενώ οι δήμοι έχουν την ευθύνη του σχεδιασμού των προγραμμάτων και τη δημιουργία της απαραίτητης  υποδομής η οποία πάλι από τη Γενική Γραμματεία γίνεται πραγματικότητα.
      Εκτός από τα παραπάνω προγράμματα που υλοποιούνται μέσω των δήμων, το Υφυπουργείο υλοποιεί συμπληρωματικά και άλλα τμήματα σε προγράμματα άθλησης για σπουδαστές, εργαζόμενους, άτομα με ειδικές ανάγκες, εξαρτημένους από ουσίες, φυλακισμένους, συνεργαζόμενο με τους αντίστοιχους φορείς, πανεπιστήμια, υπουργεία, δημόσιες υπηρεσίες, ιδρύματα, οργανισμούς απεξάρτησης και φυλακές. Συγκεκριμένα, συνεργάζεται με Πανεπιστήμια και Τ.Ε.Ι. και υλοποιεί πεντακόσια εξήντα Τμήματα Άθλησης σπουδαστών, καθώς και τις δημόσιες υπηρεσίες όπως το Υπουργείο Εξωτερικών και καλύπτει τις ανάγκες άθλησης των εργαζομένων σε αυτά. Επίσης, συνεργάζεται με μονάδες απεξάρτησης και καλύπτει τις δαπάνες απασχόλησης για εκατόν δέκα τμήματα και με τις διευθύνσεις των φυλακών όπου υλοποιεί εκατόν ενενήντα τμήματα άθλησης φυλακισμένων.
      Τέλος, συνεργάζεται με ιδρύματα και συλλόγους ατόμων με ειδικές ανάγκες, καθώς και με κέντρα ψυχικής υγείας, όπου για την άθληση και κοινωνικοποίηση των ατόμων με αναπηρία και ψυχικά ασθενών υλοποιεί επτακόσια δέκα στη μια περίπτωση, εκατόν εβδομήντα τμήματα στην άλλη. 
      Δε λέμε ότι αυτό είναι το τέλος. Είναι όμως μια πολύ καλή προοπτική, καθώς καλούμε όλη την κοινωνία να μπει σε αυτές τις δραστηριότητες. Εκτιμούμε ότι με το άλλο κομμάτι της δραστηριότητάς μας που αφορά τη δημιουργία υποδομών για εργασιακό αθλητισμό, είναι σε εξέλιξη αυτήν τη στιγμή ένα σχέδιο σε υπηρεσίες δημόσιες σε πρώτη φάση και δεν μπαίνουμε στον ιδιωτικό τομέα. Στην πυροσβεστική υπηρεσία  ετοιμάζουμε χώρο και όλα τα όργανα για άθληση. Στο «ΑΧΕΠΑ Θεσσαλονίκης» γίνεται η ίδια διαδικασία, για τους εργαζόμενους αυτά, όχι για τους ασθενείς, ώστε αυτό το οποίο εσείς προτείνατε το κάνουμε πραγματικότητα σε πρώτη φάση με αυτόν το ρυθμό.
      Όσον αφορά αυτόν καθ’ εαυτό τον εργασιακό αθλητισμό θα σας πω ότι όταν υπάρχει οργανωμένο πρόγραμμα, εμείς κάνουμε  παρέμβαση. Έχουμε συνυπογράψει ένα συνυποσχετικό με το Εργατικό Κέντρο Θεσσαλονίκης για τα προγράμματα αυτά και θα το υλοποιήσουμε έτσι όπως το έχουμε συμφωνήσει γιατί ακριβώς έχω διαπιστώσει έχοντας τη σχέση γειτονίας ότι αυτά τα προγράμματα υλοποιούνται. 
      ΝΙΚΟΛΑΟΣ ΓΚΑΤΖΗΣ: Λόγω εντοπιότητας; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Όχι. Καθόλου! Ξέρετε πολύ καλά ότι το Εργατικό Κέντρο Θεσσαλονίκης δεν έχει καμιά σχέση κατ’ αρχήν πολιτικά. Επί της ουσίας η πρόταση που έκανε ο κύριος συνάδελφος είναι στη σωστή κατεύθυνση και θα δούμε πού ακριβώς μπορούμε να την υλοποιήσουμε είτε μέσω των σωματείων είτε μέσω των προγραμμάτων. Είναι κάτι το οποίο και εμείς θέλουμε πραγματικά να το υλοποιήσουμε. 
      Φροντίδα για τα άτομα με αναπηρίες. Θα σας πούμε ότι θεωρούμε πως οι Παραολυμπιακοί Αγώνες της χώρας μας άφησαν στην Ελλάδα μια πολύτιμη κληρονομιά. Κατ’ αρχήν δημιούργησαν συνείδηση στους Έλληνες πολίτες και βέβαια η δύναμη και η δυνατότητα των αθλητών να αντιμετωπίζουν κάθε δυσκολία ακτινοβολεί ουσιαστικά σαν φλόγα και αποτελεί πόλο έλξης για κάθε άνθρωπο που αναγνωρίζει τον αθλητισμό ως κορυφαία έκφραση της ανθρώπινης ύπαρξης. 
      Σε αυτό το χρονικό διάστημα αναγνωρίσαμε την αθλητική ομοσπονδία μπάσκετ με καρότσι. Έχουμε δημιουργήσει τη Διεύθυνση Ειδικού Αθλητισμού. Συγκροτήσαμε την ελληνική Παραολυμπιακή Επιτροπή. Έχουμε ειδικό σώμα για τον αθλητισμό των αναπήρων. Το Υφυπουργείο παραχωρεί χώρους για έδρα των ενώσεων σε τοπικό επίπεδο της ομοσπονδίας ατόμων με αναπηρίες. Έχουμε χρηματοδοτήσει έργα, τα οποία αφορούν τη δυνατότητα να γίνουν προσπελάσιμοι οι αθλητικοί χώροι. Έχουμε από κοινού με την ομοσπονδία ατόμων με αναπηρίες μια επιτροπή η οποία ψάχνει και όταν διαπιστώσει ότι ένας αθλητικός χώρος δεν λειτουργεί όπως πρέπει για τα άτομα με αναπηρίες, κάνουμε τις απαραίτητες παρεμβάσεις. Άρα, λοιπόν, έχουμε βάλει ουσιαστικά σε μια διαδικασία, ώστε να δώσουμε στα άτομα αυτά τη δυνατότητα της προσέγγισης και της άθλησης και σαφέστατα τους έχουμε διαθέσει τα προγράμματα μαζικής άθλησης περισσότερους καθηγητές. 
      Θα  σας πω λίγες σκέψεις για τα έργα που πραγματοποιεί η Γενική Γραμματεία. Ολοκληρώνονται με ταχείς ρυθμούς τα έργα τα οποία βρίσκονται σε εξέλιξη. Μπορώ να δηλώσω υπερήφανος για το εξής: Όταν ανέλαβα το Υφυπουργείο υπήρχαν απλήρωτοι λογαριασμοί σε  εργολάβους από το 2001. Σήμερα έχουμε πληρώσει μέχρι τέλους του 2005 και ξεκινήσαμε τους λογαριασμούς που κατατέθηκαν στο πρώτο δίμηνο του 2006 και αυτούς να τους υλοποιούμε. Άρα, έχουμε μια σχέση ειλικρίνειας με την τοπική αυτοδιοίκηση. 
      Και επειδή τίθεται το θέμα στην ερώτησή σας, θα σας πω ότι ο σχεδιασμός γίνεται είτε σε επαφή με την Κεντρική Ένωση Δήμων και Κοινοτήτων όταν είναι ευρύτερο θέμα ή με τον αρμόδιο δήμο όταν είναι τοπικού επιπέδου. Έχουμε μια πολύ καλή συνεργασία. Ας ληφθεί υπ’ όψιν ότι ένα μέρος των έργων το κατασκευάζει η ίδια η Γενική Γραμματεία Αθλητισμού, ένα κομμάτι μέσω του Αθλητικού «Θησέα» το κατασκευάζουν οι Δήμοι ή οι Νομαρχίες, ανάλογα ποιος έχει την αρμοδιότητα. Άρα, συνεκτιμούμε ότι ο ρόλος της Τοπικής Αυτοδιοίκησης δεν είναι για το μέλλον, είναι για τώρα. Τον χρησιμοποιούμε άλλωστε γιατί ακριβώς εγώ έχω θητεύσει δώδεκα χρόνια στην Τοπική Αυτοδιοίκηση και ξέρω ότι είναι πιο  κοντά στα προβλήματα και άρα μπορούν να δώσουν καλύτερες λύσεις.
      Έχουμε εντάξει εκατό καινούργια έργα μεγέθους πάνω από 500.000 και εκατοντάδες άλλα μέχρι 350.000. Αυτά εξελίσσονται κατά τον καλύτερο τρόπο. Τα 17.000.000 που χρωστούσε το Υπουργείο δεν τα χρωστάει πλέον, τα έχουμε ξεπληρώσει όλα. Και βέβαια εκείνο το οποίο μπορούμε να πούμε ότι για να μπορέσουμε να χρησιμοποιήσουμε και τις εγκαταστάσεις που έχουμε, διεκδικούμε πολλές διοργανώσεις. 
      Θα ήθελα να πω στον κύριο συνάδελφο, αλλά έφυγε, ότι στις διεκδικήσεις στις οποίες η χώρα μας πήρε ελάχιστες ψήφους, δεν ήταν διεκδικήσεις που έκανε η πολιτεία. Τις έκαναν οι ομοσπονδίες και είναι φίλοι του αυτοί που είναι επικεφαλής των ομοσπονδιών. Για δε την τελευταία διοργάνωση του στίβου ο επικεφαλής είναι υποψήφιος Βουλευτής τους. Είναι η καλύτερα πληρωμένη ομοσπονδία κατά ομολογία και διαμαρτυρίες των κοινών τους φίλων. 
      Μια μικρή εκτίμηση, λοιπόν, γι αυτά τα οποία τέθηκαν από πλευράς Ε.Σ.Κ.Α.Ν. έγινε λέει μια δήλωση για χρήματα αντιντόπινγκ κ.λπ. Κατ’ αρχήν, δεν πληρώνει το Ε.Σ.Κ.Α.Ν. τα χρήματα για τους ελέγχους. Τα πληρώνουν οι ενδιαφερόμενοι, στη συγκεκριμένη περίπτωση το Υπουργείο Εθνικής Παιδείας και Θρησκευμάτων όπως έγινε και πέρυσι. Θα γίνουν όλοι οι απαραίτητοι έλεγχοι. Ξέρουμε και εμείς, παρακολουθούμε από κοντά και σας λέω ευθαρσώς ότι θα έρθουμε σύντομα να συζητήσουμε για να αναμορφώσουμε και το σύστημα πριμοδότησης των μαθητών που διακρίνονται αθλητικά για να πάρουν τα μόρια για το Πανεπιστήμιο και το θέμα των πριμ των αθλητών. Θα τα συζητήσουμε σε μια βάση πλέον η οποία θα απομακρύνει την εικόνα ότι για να πετύχω εκείνο θα πρέπει να χρησιμοποιήσω όλα τα άλλα μέσα τα οποία θα με οδηγήσουν σ’ αυτό το αποτέλεσμα. 
      ΝΙΚΟΛΑΟΣ ΓΚΑΤΖΗΣ: Θα έρθει στη Βουλή οπωσδήποτε.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Βεβαίως. Θα κάνουμε προσυζήτηση και μετά θα έρθει ως νομοθετική διάταξη στη Βουλή. 
      Κλείνοντας, για το θέμα των έργων θα σας πω ότι έχουμε διαθέσει 145.000.000 ευρώ. Για την έννοια της συνεννόησης τα χρήματα τα οποία αναφέρω για έργα δεν είναι στα 135.000.000 που είπαμε νωρίτερα. Εκείνα είναι ο ειδικός λογαριασμός. Αυτό είναι πρόγραμμα Δημοσίων Επενδύσεων. Στα δύο χρόνια αυτά, λοιπόν, έχουμε πληρώσει 145.000.000 ευρώ, τα 25.000.000 ευρώ αφορούν έργα μικρής έκτασης τα οποία ούτως ή άλλως υλοποιούν οι Δήμοι και πιστεύουμε ότι έτσι θα συνεχίσουμε. 
      Θα κάνω και μια αναφορά στο πρόγραμμα Ελλάδα 2004 για τη γνώση γιατί ενδιαφέρει όλη την Ελλάδα. Αυτό το πρόγραμμα είχε τρεις χιλιάδες έργα. Από τα τρεις χιλιάδες έργα είχαν ξεκινήσει τα εξακόσια. 
      Ξεκίνησε το 2000 και έως το 2004 μόνο εξακόσια έργα είχαν ξεκινήσει. Τα άλλα τα είχαν υποσχεθεί, σαν τα χαρτιά που περιέγραψε ο Κοινοβουλευτικός μας Εκπρόσωπος από τον ειδικό λογαριασμό. Και από τα εξακόσια είχαν τελειώσει μόνο διακόσια πενήντα!
      Σήμερα, παρά τις δύσκολες οικονομικές συνθήκες, πλησιάζουμε μέχρι το τέλος του 2007 να τελειώσουμε τα χίλια πεντακόσια. Έχουμε δώσει διπλάσια χρήματα απ’ όσα έδωσαν σε τεσσεράμισι χρόνια!
      ΝΙΚΟΛΑΟΣ ΓΚΑΤΖΗΣ: Και αυτά που έγιναν και δεν πληρώθηκαν; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Θα πληρωθούν. Δεν υπάρχει περίπτωση! Η πολιτεία έχει μια συνέχεια. Ήδη μελετούμε όλες τις συνθήκες που υπάρχουν, τους παλαιότερους λογαριασμούς, τα πάντα. 
      ΝΙΚΟΛΑΟΣ ΓΚΑΤΖΗΣ: Είναι μικροεργολάβοι! 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Βεβαίως. 
      Κύριε συνάδελφε, με την άλλη μας ιδιότητα μπορώ να πω ότι τους καταλαβαίνω. Ούτε είναι οι μεγαλοεπιχειρηματίες αυτοί που έκαναν τα έργα της περιφέρειας. 
      Αναφερθήκατε στο εάν κάναμε ή όχι αίθουσες. Θα πω, λοιπόν, ότι έχουμε κάνει διπλάσιες αίθουσες στα σχολεία σε δύο χρόνια απ’ όσες έγιναν την τελευταία τετραετία, που ήταν το ΠΑ.ΣΟ.Κ. κυβέρνηση. Δηλαδή τετραπλάσιος ρυθμός απ’ ό,τι ήταν στο παρελθόν!
      Χρηματοδότηση ερασιτεχνικού αθλητισμού. Αυτό θα ήθελα να το προσέξετε. Εγώ έχω θητεύσει στον ερασιτεχνικό αθλητισμό επί είκοσι χρόνια. Θα κάνω ό,τι είναι δυνατόν, μέσα από τα στοιχεία και τις δυνατότητες που έχω, να ενισχύσω τον ερασιτεχνικό αθλητισμό, γιατί πιστεύω ότι εκεί παράγεται αθλητισμός. 
      Σωστά είπε η Γενική Γραμματέας σας ότι εκεί είναι και τα τσικό για τους παραπάνω. Πράγματι, εκεί παράγονται τα ταλέντα τα οποία αύριο θα έρθουν και θα γίνουν μέλη των μεγαλυτέρων ομάδων. Άρα, έχουμε υποχρέωση να στηρίξουμε τη διαδικασία αυτή. 
      Βέβαια, το θέμα: «Συζήτηση για την πορεία του Επαγγελματικού Αθλητισμού» ήταν για τις 22 του μηνός στην Επιτροπή Μορφωτικών Υποθέσεων. Θα γίνει στις 29 του μηνός, επειδή υπάρχει το μνημόσυνο για τον Γεώργιο Ράλλη, στον οποίο όλοι αποτίουμε φόρο τιμής και την υποχρέωσή μας να τον θυμόμαστε. 
      Ένα άλλο σημείο που θέλω να προσέξετε, γιατί το έχετε θέσει, είναι ότι στους χώρους που είναι στην ευθύνη του Υφυπουργείου Αθλητισμού -28 τέτοιοι χώροι σε όλη την Ελλάδα- και που περιγραφικά θα σας αναφέρω –Άγιος Κοσμάς, ΣΕΦ, ΟΑΚΑ, Καυτατζόγλειο και είκοσι τέσσερις περιφερειακοί- στο 99% των δραστηριοτήτων μπαίνουν ελεύθερα οι πολίτες. Στον Άγιο Κοσμά πηγαίνουν πάνω από τρεις χιλιάδες άτομα. Το ίδιο στο Ο.Α.Κ.Α, στο Σ.Ε.Φ. και στο Καυτατζόγλειο στη Θεσσαλονίκη. 
      ΝΙΚΟΛΑΟΣ ΓΚΑΤΖΗΣ: Στο Ο.Α.Κ.Α. πληρώνουν. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Όχι, όχι. Μόνο στην κολύμβηση, που οι δυνατότητες είναι περιορισμένες. Σε όλα τα άλλα είναι ελεύθερα. 
      ΑΝΤΩΝΗΣ ΣΚΥΛΛΑΚΟΣ: Στον Άγιο Κοσμά είναι ελεύθερα; 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ελεύθερα είναι. Και τα χρήματα δεν τα εισπράττει η διοίκηση. Είναι τα σωματεία που ζητούν. Η διοίκηση δεν παίρνει χρήματα από κανένα. 
      Θέλω να πω ότι η βασική μας στόχευση είναι στην κατεύθυνση που έχει η επερώτηση, δηλαδή να δώσουμε αθλητισμό στους πολλούς με μεγάλη διάρκεια. 
      Με αυτές τις σκέψεις να πω ότι προχωρούμε την αναδιοργάνωση του σχολικού αθλητισμού. Έχουμε μια επιτροπή που δουλεύει προς αυτήν την κατεύθυνση. Υπάρχουν προτάσεις, αλλά δεν θα τις πω σήμερα. 
      Θα κλείσω με αυτό που ακούστηκε για τη βία φέτος. Υπάρχουν δύο συγκεκριμένες περιπτώσεις που έγιναν έξω από τα γήπεδα. Άρα, και με τη λογική που έθεσε η κυρία Παπαρήγα έχουμε περάσει ουσιαστικά στη δεύτερη φάση. Φοβούνται πλέον να κάνουν επεισόδια στο εσωτερικό -είναι πολύ περιορισμένα- και βγαίνουν προς τα έξω. Θα τους αντιμετωπίσουμε και εκεί. 
      Φέρνω ένα γενικότερο, ευρύτερο πρόβλημα αντιμετώπισης της βίας. Θα δώσουμε, όμως, τους αθλητικούς χώρους στον κόσμο που θέλει να πάει, στο γονιό με το παιδί του, στη γυναίκα και θα αντιμετωπίσουμε και το άλλο θέμα, όπως πρέπει. 
      Με αυτές τις σκέψεις θα ήθελα να πω ότι είναι ευχαρίστηση, όταν στη συζήτηση βγαίνουν προτάσεις. Σήμερα αντλήσαμε προτάσεις που θα μας βοηθήσουν για τις επόμενες κινήσεις που έχουν δύο βασικούς στόχους: 
      Ο ένας μεγάλος στόχος είναι ο ερασιτεχνικός αθλητισμός, τον οποίο προετοιμάζουμε στη σκέψη μας και με τη δική σας συνεργασία θα προχωρήσουμε.
      Ο δεύτερος είναι αυτά που συζητήθηκαν και αφορούν τον επαγγελματικό αθλητισμό στο ποδόσφαιρο, μπάσκετ και βόλεϊ και που θα συζητήσουμε πολύ γρήγορα στην αρμόδια Επιτροπή. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, κηρύσσεται περαιωμένη η συζήτηση της υπ’ αριθμόν 48/16-2-2006 επερωτήσης των Βουλευτών του Κομμουνιστικού Κόμματος Ελλάδας προς τον Υπουργό Πολιτισμού, σχετικά με την πολιτική της Κυβέρνησης στον τομέα του αθλητισμού. 
      Έχουν διανεμηθεί τα Πρακτικά της συνεδρίασης της Πέμπτης 9 Μαρτίου 2006 και παρακαλώ το Σώμα για την επικύρωση τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της συνεδρίασης της Πέμπτης 9 Μαρτίου 2006 επικυρώθηκαν. 
      Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 15.15΄ λύεται η συνεδρίαση  για την προσεχή Δευτέρα 20 Μαρτίου 2006 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της με αριθμό 45/27/3-2-2006 επίκαιρης επερωτήσεως Βουλευτών του ΠΑ.ΣΟ.Κ. προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την πολιτική της Κυβέρνησης στην αγορά εργασίας σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                           ΟΙ ΓΡΑΜΜΑΤΕΙΣ
                                                                   1

