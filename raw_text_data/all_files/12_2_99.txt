Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΟΘ'

Παρασκευή 12 Φεβρουαρίου 1999

 

 

Αθήνα, σήμερα στις 12 Φεβρουαρίου 1999, ημέρα Παρασκευή και ώρα 10.14' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Ευάγγελο Βλασσόπουλο, Βουλευτή Λευκάδας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Μεσσήνης ζητεί τη λήψη μέτρων για τη βελτίωση της εξυπηρέτησης των μελών του στο ΙΚΑ του Δήμου Μεσσήνης. 

2) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία η Ομάδα Ανθοπαραγωγών Τριφυλίας Μεσσηνίας ζητεί μείωση της τιμής του πυρηνόξυλου. 

3) Ο Βουλευτής Αχαΐας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία το Δημοτικό Διαμέρισμα Κουνινάς του Δήμου Αιγίου Αχαίας ζητεί τη χρηματοδότηση της αποπεράτωσης του αγροτικού του ιατρείου. 

4) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί να αναγνωρισθεί το PALSO ως πιστοποιητικό γνώσης γλωσσομάθειας. 

5) Ο Βουλευτής Αχαΐας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Δήμος Μόβρης Αχαίας ζητεί τη συνέχιση της λειτουργίας του αστυνομικού σταθμού της. 

6) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Δήμος Κερκυραίων ζητεί την ανέγερση Κέντρου Τεχνικής Επαγγελματικής Κατάρτισης σε χώρο που έχει παραχωρήσει στον ΟΑΕΔ. 

7) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία Επιτυχόντες στο διαγωνισμό για την πρόσληψη καθηγητών μουσικής στην Α/βάθμια και Β/βάθμια εκπαίδευση ζητούν να διορισθούν. 

8) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία ο κ. Γ.Φαρμακίδης ζητεί την επίλυση συνταξιοδοτικού του προβλήματος. 

9) Η Βουλευτής Λάρισας κ. ΑΝΔΡΙΑΝΗ ΛΟΥΛΕ κατέθεσε αναφορά με την οποία Ομάδα Αγωνιστών Εθνικής Αντίστασης Καρυάς Ελασσόνας ζητεί την ικανοποίηση οικονομικών αιτημάτων που απασχολούν τους αγωνιστές. 

10) Ο Βουλευτής Ηρακλείου κ. ΣΠΥΡΟΣ ΔΑΝΕΛΛΗΣ κατέθεσε αναφορά με την οποία ο Δήμος Τυμπακίου Ηρακλείου ζητεί τα χωριά του Δήμου Καμάρες, Μαγαρικάρι και Τυμπάκι να ενταχθούν στον κατάλογο των μαρτυρικών χωριών. 

11) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία ο Σύνδεσμος Συνταξιούχων ΤΣΑ Αθηνών - Περιχώρων "Ο Αγ. Χριστόφορος" ζητεί να μην πληρώσουν τα υπέρογκα ποσά που ζητήθηκαν από τις ΔΟΥ για τις μεταβιβάσεις που έγιναν τη 10ετία πριν συνταξιοδοτηθούν. 

12) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η 'Ενωση Εργατοϋπαλλήλων Συγκοινωνιών και Μεταφοράς Νομού Φωκίδας ζητεί τη λήψη μέτρων για την υπέρβαση ορίων φορτώσεως φορτηγών αυτοκινήτων μεταφοράς μεταλλεύματος από την ΑΕΕ Αργυρομεταλλευμάτων και Βαρυτίνης. 

13) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η 'Ενωση Αστυνομικών Υπαλλήλων Αττικής ζητεί να μην καταργηθεί η αποζημίωση για την πέραν του 5νθημέρου εργασία. 

14) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Δήμος Μοιρών Ηρακλείου ζητεί να μην καταργηθεί το ταχυδρομικό γραφείο του Δημοτικού Διαμερίσματος Πόμπιας Ηρακλείου. 

15) Ο Βουλευτής Αχαΐας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου Διακοπτού ζητεί χρηματοδότηση για την ανέγερση νέου Λυκείου στο Διακοπτό. 

16) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Σκοπέλου Μαγνησίας ζητεί τη στελέχωση των τοπικών υπηρεσιών του Νομού Μαγνησίας από ντόπιους. 

17) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία οι αγροτικοί ιατροί του Νομού Σερρών ζητούν την προσαύξηση της αποζημίωσης των εφημεριών των αγροτικών ιατρών κατά 10.000 δρχ. 

18) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία το Επιμελητήριο Μεσσηνίας διαμαρτύρεται για τη μείωση των δρομολογίων της γραμμής Αθήνα - Καλαμάτα - Αθήνα. 

19) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία το Δημοκρίτειο Πανεπιστήμιο θράκης ζητεί την εγκατάσταση της Ιατρικής Σχολής στο νέο Πανεπιστημιακό Περιφερειακό Νοσοκομείο Αλεξανδρούπολης. 

20) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Κρητική Εστία Πνευματικό - Φιλανθρωπικό 'Ιδρυμα ζητεί οικονομική ενίσχυση για τη συνέχιση των δραστηριοτήτων του Ιδρύματος. 

21) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Σύνδεσμος Πολιτικών Συνταξιούχων Ηρακλείου διαμαρτύρεται για πολλές από τις διατάξεις του νέου συνταξιοδοτικού Νόμου 2592/98. 

22) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Ομοσπονδία Αγροτικών Συλλόγων Νομού 'Αρτας ζητεί να γίνουν διορθωτικές αλλαγές στο άρθρο 6 του Ν. 2520/97. 

23) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Επιτροπή Αγώνα τ.Αναπληρωτών Γεν. Δ/ντών Δημοσίου ζητεί την άρση της διάταξης (περίπτ. Β'& 6) του άρθρου 4 του Ν. 2592/98. 

24) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η 'Ενωση Συνταξιούχων τ.Χωρ/κής - ΕΛ.ΑΣ. Αγρινίου διαμαρτύρεται για τον επιχειρούμενο διαχωρισμό του ΜΤΣ σε δύο ταμεία, του Στρατού Ξηράς και της τ.Χωρ/κής - ΕΛ.ΑΣ. 

25) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο Σύλλογος Υπαλλήλων ΟΔΔΥ ζητεί να μην ψηφισθεί στο σχέδιο τροπολογίας του Ν. 2414/96 που καταργεί ουσιαστικά τη δημοσιοϋπαλληλική ιδιότητα. 

26) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Δήμος Καστελλίου Πεδιάδας Ηρακλείου ζητεί χρηματοδότηση για την εκτέλεση έργων οδοποιίας στο Νομό Ηρακλείου. 

27) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Λευκάδας ζητεί χρηματοδότηση για την ανάπλαση του ιστορικού κέντρου της Λευκάδας. 

28) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η 'Ενωση Αναπήρων και Θυμάτων Πολέμου Οπλιτών του Νομού Ηρακλείου ζητεί διευκρινήσεις για την εφαρμογή του Νόμου για τη χορήγηση άδειας περιπτέρου κατόπιν της ισχύος του "Ι.Καποδίστριας". 

29) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύνδεσμος Πολιτικών Συνταξιούχων Νομού Ηρακλείου διαμαρτύρεται για πολλές από τις διατάξεις του νέου Συνταξιοδοτικού Νόμου 2592/98. 

30) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία το Συνδικάτο Εργαζομένων ΙΓΜΕ Τ.Ε. Παρ/τος Κρήτης υποβάλλει προτάσεις για τη λειτουργία των Περιφερειακών Μονάδων του ΙΓΜΕ. 

31) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Αίγινας ζητεί να εγκρίνει η αρχαιολογική υπηρεσία τη δημιουργία Κέντρου Περίθαλψης αγρίων ζώων και πτηνών στη θέση Μετόχι Αίγινας. 

32) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία Εκπρόσωποι των Οργανισμών Εγγείων Βελτιώσεων όλης της Χώρας ζητούν οι ΟΕΒ να συνεχίσουν τη λειτουργία τους με το σημερινό καθεστώς που τους διέπει. 

33) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία Αγροτικοί Σύλλογοι Βορειοκεντρικής Εύβοιας ζητούν να πληρωθούν αγρότες της περιοχής του από το εκκοκιστήριο βάμβακος ΙΝΑ ΑΒΕΕΒ. 

34) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύνδεσμος Συνταξιούχων ΤΣΑ Νομού Εύβοιας " Ο ΑΓΙΟΣ ΧΡΙΣΤΟΦΟΡΟΣ" ζητεί τη ρύθμιση των μεταβιβάσεων αδειών κυκλοφορίας των μελών του κατά την τελευταία δεκαετία. 

35) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Εξωραϊστικός Σύλλογος Καστέλλας Πειραιά ζητεί την άμεση λήψη μέτρων για την απορρύπανση του καναλιού. 

36) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Καφηρέως Αμυγδαλιά Εύβοιας ζητεί να ενταχθεί στο κοινοτικό πρόγραμμα στήριξης "'Εργων 'Αμεσης Προτεραιότητας". 

37) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Σωματείο Εργαζομένων SYNKO ABEE ζητεί τη λήψη μέτρων για τη συνέχιση της λειτουργίας της εταιρείας. 

38) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Στυραίων Εύβοιας διαμαρτύρεται για άνιση κατανομή μηχανημάτων στους "Καποδιστριακούς" Δήμους Εύβοιας. 

39) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Σωματείο Εργαζομένων Πτηνοσφαγείου Αφοι Μιμίκου ΑΕ ζητεί από τη διοίκηση της ΑΤΕ να λάβει μέτρα στήριξης της λειτουργίας της εταιρείας του. 

40) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Μαρμαρίου Εύβοιας υποβάλλει προτάσεις για την τοποθέτηση του κέντρου πληροφόρησης για το φαράγγι "Δημοσάρι". 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2432/18-9-98 ερώτηση δόθηκε με το υπ' αριθμ. 889/29-10-98 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της υπ' αριθμ. 2432/18-9-1998 ερώτησης, που κατέθεσαν στη Βουλή των Ελλήνων οι Βουλευτές κύριοι Μήτσος Κωστόπουλος και Στρατής Κόρακας και αφορά ατύχημα εργαζομένου - ηλεκτρολόγου στην Υλίκη και τη σχετική δίωξη για ανθρωποκτονία κατά συναδέλφων του, και όσα αφορά το Υπουργείο Δικαιοσύνης, σας πληροφορούμε ότι τούτο δεν επεμβαίνει σε υποθέσεις που έχουν επιληφθεί οι Δικαστικές Αρχές, κατά των αποφάσεων των οποίων ασκούνται μόνο τα ένδικα μέσα που προβλέπουν οι Νόμοι. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

2. Στην με αριθμό 1629/60/24-8-98 ερώτηση/ΑΚΕ δόθηκε με το υπ' αριθμ. 936/2-11-98 έγγραφο από τον Υφυπουργό Αθλητισμό η ακόλουθη απάντηση: 

"Σε απάντηση της ερώτησης και ΑΚΕ/1529/60/24-8-98, του Βουλευτή κ. Μ. Κεφαλογιάννη, σας πληροφορούμε τα εξής: 

Η Γ.Γ.Α. διαθέτει τους απαραίτητους πόρους προκειμένου να υλοποιηθούν τα φιλόδοξα προγράμματα των αθλητικών Ομοσπονδιών, αλλά και να επιβραβευθούν οι προσπάθειες των Ελλήνων Πρωταθλητών που μας κάνουν εθνικά υπερήφανους. 

Η Πολιτεία κάθε φορά που αθλητές ή ομάδες μας επιτυγχάνουν μια σημαντική διεθνή αθλητική επιτυχία, τους ικανοποιεί με γενναίες οικονομικές παροχές, ενισχύοντας έτσι και τις μελλοντικές τους προσπάθειες. 

Εκτός από αυτές τις άμεσες οικονομικές παροχές η Γ.Γ.Α. επιχορηγεί τις αθλητικές Ομοσπονδίες προκειμένου να υλοποιήσουν τους προγραμματισμούς τους, με ποσά, τα οποία καθορίζονται και συναποφασίζονται κάθε χρονιά με τις αρμόδιες υπηρεσίες και τους εκπροσώπους των Ομοσπονδιών. Τα ποσά των επιχορηγήσεων προσδιορίζονται και καθορίζονται μερικώς κατά κεφάλαια, το μεγαλύτερο δε ποσοστό τους αφορά την ανάπτυξη και τα έξοδα "εθνικών ομάδων". 

Οι επιτυχίες των αθλητών και των ομάδων μας κάθε άλλο παρά σποραδικές όπως αναφέρετε είναι, η δε χώρα μας είναι εξαιρετικά υπολογίσιμη αθλητική δύναμη σε ένα πλήθος αθλημάτων. Αυτό οφείλεται στη συστηματική και προγραμματισμένη συνεργασία της Γ.Γ.Α. και των αθλητικών Ομοσπονδιών αλλά και τις γενναίες ετήσιες επιχορηγήσεις τους. 

Επίσης, κατά καιρούς έχουν διαταχθεί διαχειριστικοί έλεγχοι σε όλες σχεδόν τις αθλητικές Ομοσπονδίες μεταξύ των οποίων και ο ΣΕΓΑΣ, από τους οποίους ελάχιστες διαχειριστικές παρατυπίες έχουν προκύψει. 

Εξ όσων αναφέρονται, είναι φανερό ότι η ΓΓΑ έχει υλοποιήσει στο ακέραιο τις υποχρεώσεις της απέναντι στις Ομοσπονδίες, στους φορείς αλλά και στους Πρωταθλητές μας, ώστε είναι ατυχές το ερώτημα για το αν και πότε η Κυβέρνηση προτίθεται να εξοφλήσει τις υποχρεώσεις της στους 'Ελληνες αθλητές. 

Συνεπώς, είναι αδύνατο να υπάρξουν σήμερα αθλητικές επιτυχίες διεθνούς επιπέδου, αν δεν υπάρχουν υπερσύγχρονα τεχνικά μέσα, υψηλές, προπονητικές γνώσεις, μεγάλες οικονομικές παροχές, πλήθος διευκολύνσεων στους αθλητές μας και αποτελεσματικά κίνητρα. 

'Ολα αυτά παρέχονται από την Πολιτεία με τον καλύτερο και επωφελέστερο για τον αθλητισμό κα τους αθλητές μας τρόπο. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

3. Στην με αριθμό 2737/30-9-98 ερώτηση δόθηκε με το υπ' αριθμ.172/29-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 2737/30-9-98 που κατέθεσε στη Βουλή, ο Βουλευτής κ. Αναστάσης Παπαληγούρας, παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Μελετών 'Εργων Οδοποιϊας (ΔΜΕΟ) του ΥΠΕΧΩΔΕ τα εξής: 

α) Η υπόψη ρύθμιση περιλήφθηκε στην Τριμερή Υπουργική Απόφαση ΔΜΕΟ/στ/οικ/1645/Φ221/3-8-98 μετά από σχετική εισήγηση της Γενικής Διεύθυνσης Μεταφορών του αρμοδίου για το θέμα Υπουργείου Μεταφορών και Επικοινωνιών και σε αντικατάσταση προϋπάρχοντος περιορισμού φορτηγών ωφέλιμου φορτίου άνω του 1 τόνου. 

β) Στη συνέχεια για την άρση των προβλημάτων που δημιουργήθηκαν με την εφαρμογή της απόφασης αυτής υπεγράφη νέα Τριμερής Απόφαση (ΔΜΕΟ/οικ/2207/Φ221/20-10-98) αντικαθιστώντας το όριο των 2,5 τόννων του μέγιστου επιτρεπόμενου βάρους, με το όριο των 2,2 τόννω μέγιστου επιτρεπόμενου βάρους. Καταθέτουμε στον κ. Βουλευτή την Απόφαση. 

Το συνερωτώμενο Υπουργείο Μεταφορών και Επικοινωνιών θα πληροφορήσει τον κ. Βουλευτή αναλυτικά επί του θέματος της Ερώτησης. 

Ο Υπουργός 

Κ. ΛΑΛΙΩΤΗΣ" 

4. Στην με αριθμό 2904/6-10-98 ερώτηση δόθηκε με το υπ'αριθμ. 2539/29-10-98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 2904/6-10-98 που κατέθεσε στη Βουλή ο Βουλευτής κ. Στέφανος Μάνος, όσον αφορά τις οικονομικές εκκρεμότητες του Ο.Τ.Ε. σας πληροφορούμε ότι: 

Οι εποπτευόμενοι από το Υπουργείο Μεταφορών και Επικοινωνιών Δημόσιοι Οργανισμοί δεν έχουν οφειλές προς τον Ο.Τ.Ε. Κατά τα λοιπά αρμόδιος να σας απαντήσει είναι ο συνερωτώμενος Υπουργός Οικονομικών. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

5. Στην με αριθμό 2746/30-9-98 ερώτηση δόθηκε με το υπ'αριθμ. 173/29-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 2746/30-9-98 που κατέθεσε στη Βουλή, ο Βουλευτής κ. Παναγιώτης Ψωμιάδης, παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης 'Εργων 'Υδρευσης - Αποχέτευσης (Δ6) του ΥΠΕΧΩΔΕ τα εξής: 

Σύμφωνα με τα σημερινά δεδομένα δεν υπάρχει άμεσος κίνδυνος να στενέψει η δίοδος προς το λιμάνι της Θεσσαλονίκης από τα φερτά υλικά των ποταμών Αξιού και Αλιάκμονα. Οι ποσότητες των φερτών υλικών που αναφέρει ο ερωτών Βουλευτής έχουν περιοριστεί σημαντικά τα τελευταία χρόνια λόγω των κατασκευασθέντων φραγμάτων κατά μήκος των ποταμών και των συνεχών αμμοληψιών. 

Παρόλα αυτά το Υπουργείο μας με τις Υπηρεσίες της Περιφέρειας Κεντρικής Μακεδονίας παρακολουθεί συνεχώς την απόθεση των φερτών υλικών στην περιοχή του λιμανιού της Θεσσαλονίκης, ώστε εφόσον παρουσιαστεί κάποιο σημαντικό πρόβλημα να επέμβει άμεσα για την επίλυσή του. 

Ο Υπουργός 

Κ. ΛΑΛΙΩΤΗΣ" 

6. Στην με αριθμό 2633/28-9-98 ερώτηση δόθηκε με το υπ'αριθμ. 171/29-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 2633/28-9-98 που κατέθεσε στη Βουλή, ο Βουλευτής κ. Πέτρος Κατσιλιέρης, παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Μελετών 'Εργων Οδοποιϊας (ΔΜΕΟ) ότι η αρμόδια Δ/νση έχει ήδη κάνει συγκεκριμένες προτάσεις για το Νότιο Τμήμα του Δυτικού 'Αξονα (Πάτρα - Καλαμάτα) με κόστος μελέτης και χρονοδιάγραμμα ολοκλήρωσής της προς την Ευρωπαϊκή 'Ενωση και το Υπουργείο Εθνικής Οικονομίας. 

Ως προς το έργο του σιδηροδρομικού δικτύου του ΟΣΕ αρμόδιο να σας απαντήσει είναι το Υπουργείο Μεταφορών και Επικοινωνιών προς το οποίο κοινοποιείται η ερώτηση. 

Ο Υπουργός 

Κ. ΛΑΛΙΩΤΗΣ" 

7. Στην με αριθμό 2571/22-9-98 ερώτηση δόθηκε με το υπ'αριθμ. 163/29-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 2571/22-9-98 που κατέθεσε στη Βουλή, ο Βουλευτής κ. Μανώλης Κεφαλογιάννης, παρακαλούμε να τον πληροφορήσετε τα εξής: Με βάση το άρθρο 19.1 της Διακήρυξης του έργου, η οποία εγκρίθηκε μαζί με τα λοιπά Τεύχη Δημοπράτησης με την αρ. Δ1/4/37/1-2-93 Απόφαση του Υπουργού ΠΕΧΩΔΕ, προκειμένου να υπογραφεί η Σύμβαση Παραχώρησης για το Μετρό Θεσ/κης πρέπει να εκφράσει γνώμη η Επιτροπή Εισήγησης για Ανάθεση (ΕΕΑ). 

Κατ' εφαρμογή του άρθρου αυτού, στάλθηκε το σχέδιο Σύμβασης Παραχώρησης μαζί με όλα του τα Παραρτήματα στην Επιτροπή Εισήγησης για Ανάθεση (ΕΕΑ), η οποία αναμένεται να εκφράσει άποψη εντός του μηνός Οκτωβρίου. 

'Αλλωστε η Επιτροπή Εισήγησης για Ανάθεση έχει εδώ και 3 μήνες περίπου στα χέρια της όλα τα απαραίτητα κείμενα, δηλαδή το Σχέδιο της Σύμβασης Παραχώρησης μαζί με όλα τα υποστηρικτικά παραρτήματα και στοιχεία αναγνώρισης. Ο χρόνος ήταν και είναι αρκετός για να εκφέρει την γνώμη της η ΕΕΑ. 

Αμέσως μετά, σύμφωνα και με τις επισημάνσεις της ΕΕΑ, θα οριστικοποιηθεί η Σύμβαση Παραχώρησης και θα κατατεθεί από το ΥΠΕΧΩΔΕ στα Συλλογικά 'Οργανα της Κυβέρνησης (Επιτροπή Μεγάλων 'Εργων και Κυβερνητική Επιτροπή). Μετά την έγκρισή της από τα Συλλογικά 'Οργανα της Κυβέρνησης θα υπογραφεί η Σύμβαση από τους Εκπροσώπους του Ελληνικού Δημοσίου και της Αναδόχου Κ/Ξ και άμεσα κατατίθεται στη Βουλή για συζήτηση και Κύρωση. 

Από την ημέρα που η ΕΕΑ θα εκφέρει τη γνώμη της μέσα σε 3 εβδομάδες η Σύμβαση θα έχει κατατεθεί για Κύρωση στη Βουλή. 

Είναι σαφές ότι οι διαδικασίες για την Προώθηση του Εργου και τη διαμόρφωση της Σύμβασης Παραχώρησης προχωρούν με πίστη στη διαφάνεια, στη νομιμότητα και στους κανόνες του υγιούς ανταγωνισμού και στην προάσπιση του Ελληνικού Δημοσίου. Κατά συνέπεια οι αναφορές του κ. Βουλευτή, που περιλαμβάνονται στην ερώτησή του, για "όργιο συναλλαγής και άνευ όρων παράδοσης των συμφερόντων του Ελληνικού Δημοσίου στη Γαλλική Εταιρεία", για "εμπαιγμό του Λαού της Θεσσαλονίκης" κλπ., είναι εκτός τόπου και χρόνου και σε κάθε περίπτωση δεν έχουν καμία απολύτως σχέση με την αλήθεια και την πραγματικότητα. 

Ο Υπουργός 

Κ. ΛΑΛΙΩΤΗΣ" 

8. Στην με αριθμό 2528/24-9-98 ερώτηση δόθηκε με το υπ' αριθμ. 159/29-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 2528/24-9-98 που κατέθεσε στη Βουλή ο Βουλευτής κ. Βασίλειος Κορκολόπουλος, παρακαλούμε να πληροφορήσετε τον κ. Βουλευτή σύμφωνα με τα στοιχεία της Αττικό Μετρό Α.Ε. τα εξής: 

Είναι γεγονός ότι η ΑΤΤΙΚΟ ΜΕΤΡΟ Α.Ε. για το τμήμα της Δυτικής Επέκτασης της Γραμμής 2 από Σεπόλια προς Αγ. Αντώνιο (Περιστέρι) έχει αποφασίσει το έργο να μην δημοπρατηθεί με ενιαίο εργολάβο και με τη μέθοδο με το "κλειδί στο χέρι", αλλά με επιμέρους εργολαβίες ανάλογα με τη φύση των επιμέρους τμημάτων του. 

Ειδικότερα έχει αποφασισθεί: 

α. Τα έργα πολιτικού μηχανικού να δημοπρατηθούν με δύο επιμέρους εργολαβίες, η μία για τα έργα κατασκευής των σηράγγων και η δεύτερη για τα έργα του σταθμού του Αγ. Αντωνίου. 

β. Το έργο προμήθειας και κατασκευής της σιδηροδρομικής επιδομής θα αποτελέσει μια χωριστή δημοπράτηση. 

γ. Ενώ για την προμήθεια του ηλεκτρομηχανολογικού εξοπλισμού εξετάζεται αν θα είναι ένας ο γενικός εργολάβος ή θα υπάρξουν επιμέρους ανάλογα με τη φύση του εξοπλισμού. 

Οι λόγοι που συνηγορούν στην παραπάνω διαδικασία είναι πολλοί και μεταξύ αυτών κυριότεροι οι εξής: 

α. Η διαδικασία της δημοπράτησης ανά ειδικότητα έργου αποτελεί τη συνήθη διεθνή πρακτική για τη δημοπράτηση έργων επέκτασης Μετρό. 

β. Παρέχει πάντοτε τη δυνατότητα επιλογής των πιο έμπειρων κατασκευαστών για κάθε επιμέρους εξειδίκευση. 

γ. Από τη διεθνή πρακτική αλλά και από την κατασκευή του βασικού έργου έχει διαπιστωθεί ότι η λύση του γενικού εργολάβου επιβαρύνεται με σημαντικά γενικά έξοδα, τα οποία αιτιολογούνται ως έργο συντονισμού των επιμέρους εργολάβων. 

δ. Ο χρονικός προγραμματισμός του έργου επιτρέπει τμηματική δημοπράτηση των επιμέρους έργων χωρίς επιπτώσεις ολοκλήρωσης του έργου. 

ε. Σήμερα, και αυτό είναι το πιο σημαντικό επιχείρημα, η ΑΤΤΙΚΟ ΜΕΤΡΟ διαθέτει ένα αξιλόλογο επιτελείο έμπειρων μηχανικών οι οποίοι μπορούν χωρίς κανένα πρόβλημα να αναλάβουν το συντονισμό του έργου. 

στ. Τέλος, ακόμη και ο γενικός εργολάβος εφαρμόζει την ίδια μεθοδολογία χρησιμοποιώντας επιμέρους υπεργολάβους. 

Σε καμία περίπτωση ο κατακερματισμός του έργου δεν θα αποβεί σε βάρος του κόστους του έργου, του απαιτούμενου συντονισμού, της ενιαίας ευθύνης του Αναδόχου, καθώς και σε βάρος της συμβατικής προθεσμίας του έργου. 

Αντίθετα αναμένεται από το νέο τρόπο δημοπράτησης να δοθεί στην Εταιρεία η δυνατότητα να επιλέξει τους καλύτερους κατασκευαστές και να εξασφαλίζει πολύ ανταγωνιστικές τιμές, γεγονός που θα κοστολογήσει πολύ χαμηλότερα τα έργα των επεκτάσεων του Μετρό. 

Η δημοπράτηση της επέκτασης του Μετρό στον Αγ. Αντώνιο σύμφωνα με το χρονικό προγραμματισμό της Εταιρείας εκτιμάται ως εξής: 

ΝΟΕΜΒΡΙΟΣ 1998 δημοπράτηση του έργου της σήραγγας 

ΑΠΡΙΛΙΟΣ1999 δημοπράτηση του έργου του σταθμού 

ΣΕΠΤΕΜΒΡΙΟΣ 1999 δημοπράτηση του έργου κατασκευής της επιδομής 

ΝΟΕΜΒΡΙΟΣ 1999δημοπράτηση προμήθειας και συναρμολόγησης του ηλεκτρομηχανολογικού εξοπλισμού. 

Τα έργα των λοιπών επεκτάσεων του Μετρό προς Αιγάλεω, Ηλιούπολη και Σταυρό έχουν δρομολογηθεί από το 1996, οι μελέτες έχουν προχωρήσει σημαντικά, και αναμένεται να αρχίσει η δημοπράτησή τους το 1999 και να ολοκληρωθεί το 2000. 

Ο Υπουργός 

Κ. ΛΑΛΙΩΤΗΣ" 

9. Στην με αριθμό 2091/9-9-98 ερώτηση δόθηκε με το υπ' αριθμ. 99/29-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση 2091/9-9-98 που κατέθεσε στη Βουλή ο Βουλευτής κ. Μανώλης Κεφαλογιάννης, παρακαλούμε να πληροφορήσετε τον κ. Βουλευτή τα εξής: 

1. Η Εταιρεία ΔΙΕΘΝΗΣ ΑΕΡΟΛΙΜΕΝΑΣ ΑΘΗΝΩΝ Α.Ε. είναι ελληνική ανώνυμη εταιρία, η οποία συστήθηκε και λειτουργεί σύμφωνα με την ελληνική νομοθεσία και της οποία την πλειοψηφία των μετοχών (55%) κατέχει το Ελληνικό Δημόσιο. Η εταιρία HOCHTIEF Airport απλώς συμμετέχει στο μετοχικό κεφάλαιο της ως άνω εταιρίας με ποσοστό 36,125%. 

2. Σε καμία περίπτωση λοιπόν δεν μπορεί να ταυτιστεί η εταιρία ΔΙΕΘΝΗΣ ΑΕΡΟΛΙΜΕΝΑΣ ΑΘΗΝΩΝ Α.Ε., ως συμβαλλόμενη στο εν λόγω Μνημόνιο Κοινής Αποδοχής, με τη μέτοχό της HOCHTIEF Airport, έτσι ώστε ο ΔΙΕΘΝΗΣ ΑΕΡΟΛΙΜΕΝΑΣ ΑΘΗΝΩΝ Α.Ε. να χαρακτηριστεί ως γερμανική εταιρία ή έστω ως εταιρία γερμανικών συμφερόντων. 

Κατά τα λοιπά και όσον αφορά το περιεχόμενο του Μνημονίου Κοινής Αποδοχής που υπεγράφη μεταξύ της Διεθνής Αερολιμήν Αθηνών Α.Ε. και της Καταστήματα Αφορολογήτων Ειδών Α.Ε. αρμόδια να απαντήσουν είναι τα Υπουργεία Εθνικής Οικονομίας και Οικονομικών. 

Ο Υπουργός 

Κ. ΛΑΛΙΩΤΗΣ" 

10. Στις με αριθμό 2221/15.9.98 και 2520/23.9.98 ερωτήσεις δόθηκε με τα υπ'αριθμ. 112/155/26.10.98 έγγραφα από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση των ερωτήσεων 2221/15.9.98, 2520/23.9.98 των κυρίων Λ. Παπαγεωργόπουλου και Δ. Πιπεργιά παρακαλούμε να πληροφορήσετε τους κυρίους Βουλευτές σύμφωνα με τα στοιχεία της Δ/νσης Προγράμματος Προτύπων και Διεθνών Σχέσεων (Δ11) του ΥΠΕΧΩΔΕ τα εξής: 

Οι υποχρεώσεις της Δ/νσης Προγράμματος του ΥΠΕΧΩΔΕ (Δ11) για το έτος 1998 στη ΣΑΕ071 για τα έργα οδοποιίας προεκτιμήθηκαν στο ποσό των 17 δισ. δρχ. τα οποία ζητήθηκαν από το ΥΠΕΘΟ κατά την περίοδο σύνταξης των προτάσεων για τον προϋπολογισμό του 1998. 

'Ομως, με την Εγκύκλιο για την κατάρτιση του Προγράμματος Δημοσίων Επενδύσεων 1998 ενεκρίθη για όλα τα έργα της Οδοποίας (ΣΑΕ071) όριο πληρωμών 5.100.000.000 δρχ. 

Παρ' όλο του μειωμένου ορίου πληρωμών οι προτάσεις της Υπηρεσίας συντάχθηκαν με βάση τις ανάγκες των έργων και οι προταθείσες για έγκριση από το ΥΠΕΘΟ συνολικές πιστώσεις για τα έργα της οδοποιίας ανήλθαν στο ποσό των 18.300.000.000 δρχ. 

Λαμβάνοντας υπ'όψη τις ανάγκες των υπόψη έργων 8471014 και 9571003 για κατασκευές και απαλλοτριώσεις προτάθηκαν: 

α) Για το έργο 8471014 πίστωση 350.000.000 δρχ. και 

β) για το έργο 9571003 πίστωση 170.000.000 δρχ. 

Το Υπουργείο Εθνικής Οικονομίας, όμως επέστρεψε την πρόταση για να μειωθούν οι πιστώσεις έτους των έργων έτσι ώστε η αναλογία συνολικών πιστώσεων και εγκεκριμένου ορίου πληρωμών να γίνει μικρότερη (ώστε να υπάρχει συμφωνία με την οδηγία κατάρτισης του Π.Δ.Ε. από ΥΠΕΘΟ που ορίζει ότι η αναλογία συνολικών πιστώσεων και ορίου πληρωμών να μη ξεπερνά το 1,30). 

'Ετσι μειώθηκαν μεταξύ των άλλων έργων και οι πιστώσεις των έργων 8471014 που από 350 εκατ. διαμορφώθηκαν στα 190 εκατ. δρχ. και 9571003 που από 170 εκατ. διαμορφώθηκαν στα 140 εκατ. δρχ. 

Μέχρι σήμερα έχουν πληρωθεί σε βάρος του έργου 8471014 ποσό 100.700.000 δρχ. 

Επίσης, σας πληροφορούμε ότι για τον μήνα Σεπτέμβριο ενώ ζητήθηκε μεταξύ των άλλων και το ποσό των 600 εκατ. δρχ. για την εξόφληση μέρους των υποχρεώσεων για τα έργα της οδοποιίας το ΥΠΕΘΟ προέβη σε μηδενική χρηματοδότηση όλων των έργων που χρηματοδοτούνται μόνο από εθνικού πόρους. 

Ο Υπουργός 

Κ. ΛΑΛΙΩΤΗΣ" 

11. Στην με αριθμό 1974/3.9.98 ερώτηση δόθηκε με το υπ'αριθμ. 3176/23.9.98 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην ερώτηση 1974/3.9.98 που κατατέθηκε στη Βουλή από τους Βουλευτές κυρίους Στρατή Κόρακα και Μπάμπη Αγγουράκη, σχετικά με το θέμα σας γνωρίζουμε, σύμφωνα και με το σχετικό (γ) τα εξής: 

Η Περιφερειακή Υπηρεσία μας διενήργησε δειγματοληψία στις 3.8.98 από το δίκτυο ύδρευσης του χωριού. Τα δείγματα εξετάστηκαν μικροβιολογικά από το τμήμα Μικροβιολογίας του Πανεπιστημίου Κρήτης και βρέθηκαν ακατάλληλα για πόση. 

Με βάση τα παραπάνω αποτελέσματα, εδόθησαν οδηγίες προς την Κοινότητα Καλαμαύκας για την υγειονομική προστασία πηγών δεξαμενών και δικτύου, καθώς και της τακτικής χλωρίωσης του νερού, η οποία ανταποκρίθηκε πολύ γρήγορα. 

Στις 11.8.98 πραγματοποιήθηκε νέα δειγματοληψία από πηγές δεξαμενές και δίκτυο ύδρευσης, καθώς και νέα υγειονομική αναγνώριση πηγών, δεξαμενών, του περιβάλλοντος χώρου αυτών και του δικτύου ύδρευσης. 

Στις 18.8.98 έγινε επαναληπτική δειγματολοψηφία, υγειονομική αναγνώριση πηγών δεξαμενών και δικτύου. 

Στις 26.8.98 με βάση τ' αποτελέσματα των δύο προηγούμενων δειγματοληψιών εστάλησαν οδηγίες στην Κοινότητα Καλαμαύκας και ενημέρωση στην ΤΥΔΚ, σύμφωνα με τα οποία προτείνονται: 

α. Η διακοπή προσωρινά της χρήσης μιας εκ των δύο πηγών (Αγ. Γεωργίου), λόγω μεγάλης μικροβιακής φόρτισης και μέχρι εντοπισμού και εξάλειψης των ρυπογόνων αιτιών, 

β. δίνονται συγκεκριμένες οδηγίες για την εξυγίανση και υγειονομική προστασία των πηγών και των δεξαμενών συγκέντρωσης, 

γ. προτείνεται η επισκευή ή αντικατάσταση του δικτύου ύδρευσης διότι από τα εργαστηριακά αποτελέσματα φαίνεται η επιμόλυνση του νερού σε αυτό, 

δ. δίδονται αναλυτικές οδηγίες για την υπερχλωρίωση και τακτική χλωρίωση του νερού με αυτόματους χλωριωτήρες. 

Εντός ολίγων ημερών έγινε η τοποθέτηση των αυτόματων χλωριωτήρων από την Κοινότητα Καλαμαύκας, καθώς επίσης εγκρίθηκε από τη Νομαρχιακή Αυτοδιοίκηση Λασιθίου η επισκευή και αντικατάσταση του δικτύου. 

Στις 10.9.98 διενεργήθη νέα δειγματοληψία ώστε να εξάγουμε συμπεράσματα για την απόδοση εφαρμογής των προτεινομένων μέτρων. 

Τα αποτελέσματα της παραπάνω δειγματοληψίας είναι ικανοποιητικά. Το νερό του δικτύου ύδρευσης κρίνεται κατάλληλο και πρόκειται να δοθεί σε χρήση. 

Συμπλρηωματικά επισημαίνεται ότι: 

α) Το παθογόνο αίτιο της επιδημίας γαστρεντερίτιδας που απομονώθηκε στα κόπρανα των ασθενών ήταν SHIGELLA. Τέτοιο μικρόβιο δεν βρέθηκε σε κανένα από τα δείγματα νερού που εξετάσθηκαν εργαστηριακά κατά τις διαδοχικές δειγματοληψίες που προαναφέραμε, αλλά και σε αυτές που διενήργησε η Κοινότητα Καλαμαύκας. 

β) Επίσης, εξασφαλίστηκε η αναγκαία χρηματοδότηση για την Κοινότητα Καλαμαύκας, ώστε να εγκατασταθούν αυτόματοι χλωριωτήρες και να αντικατασταθεί τμήμα του δικτύου ύδρευσης, ενώ πράλληλα η κατάσταση είναι υπό πλήρη έλεγχο. 

Τα συναρμόδια Υπουργεία ΠΕΧΩΔΕ και Εσωτερικών, παρακαλούνται ν' απαντήσουν σε θέματα αρμοδιότητάς των. 

Ο Υφυπουργός 

ΕΜΜ. ΣΚΟΥΛΑΚΗΣ" 

12. Στις με αριθμούς 2832/5-10-98 και 2773/1-10-98 ερωτήσεις δόθηκε με το υπ' αριθμ. 5/23-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στις ερωτήσεις 2832/5-10-98 που κατέθεσαν οι Βουλευτές κύριοι Ν. Γκατζής, Β. Μπούτας, Α. Βούλγαρης, Θ. Νάκος και Γ. Σούρλας, σας πληροφορούμε τα εξής: 

Από τον ΕΛΓΑ στην περίπτωση των ζημιών στις αμυγδαλοκαλλιέργειες της ευρύτερης περιοχής Νέας Αγχιάλου του Νομού Μαγνησίας από τους παγετούς του Μαρτίου 1998 διενεργήθηκαν σε σύντομο χρονικό διάστημα οι εκτιμήσεις. 

Ο ΕΛΓΑ με τα αρμόδια όργανά του παρακολούθησε με σχολαστικότητα την πορεία των αμυγδαλοκαλλιεργειών πριν, κατά και μετά την ανθοφορία και ενημέρωσε τους ενδιαφερόμενους παραγωγούς, καθώς και τους φορείς τους σχετικά με τα προβλήματα ακαρπίας ορισμένων ποικιλιών. 

Τα προβλήματα μικρής ανθοφορίας εντοπίστηκαν στην ποικιλία αμυγδάλων Τρουίτο και περισσότερο στην ποικιλία Φερρανιές. 

Στην ίδια περιοχή επίσης κατά τις επισημάνσεις διαπιστώθηκε ότι δεν υπήρχαν γενικευμένες ζημιές αλλά ο παγετός εντοπιζόταν λόγω του αναγλύφου της περιοχής και των θερμοκρασιών σε ορισμένες θέσεις (θύλακες). Βέβαια στην περιοχή εντοπίστηκαν και αποζημιώσιμα ποσοστά ζημιάς τα οποία κατά περίπτωση φθάνουν στο 100%. 

Θα πρέπει να επισημανθεί ότι στις κοινότητες της λεκάνης Σούρπης, Αγίας Τριάδας όπως και σε άλλες Κοινότητες του Νομού Μαγνησίας (Στεφανοβίκειο, Ριζόμυλος, Κανάλια, Κεραμίδι, Γλαφυρές, Διμήνι, Σέσκλο κλπ) διαπιστώθηκαν γενικευμένες ζημιές από παγετό και τα ποσοστά ζημιάς που αναγράφονται στους πίνακες των εκτιμήσεων στο σύνολο σχεδόν των περιπτώσεων ανέρχονται στο 100%. 

'Οσον αφορά την μικρή καθυστέρηση που παρατηρήθηκε στην Κοινοποίηση των πορισμάτων εκτίμησης οφείλεται στο μεγάλο όγκο εργασίας που κλήθηκε να αντιμετωπίσει ο ΕΛΓΑ εξ αιτίας των εκτεταμένων ζημιών που προξενήθηκαν από διάφορα ζημιογόνα αίτια σε πολλές περιοχές της χώρας, για την έγκαιρη εκτίμηση των οποίων ο ΕΛΓΑ αναγκάστηκε να μετακινεί συνεχώς τους γεωπόνους εκτιμητές. 

Πάντως από τον ΕΛΓΑ θα καταβληθεί κάθε δυνατή προσπάθεια ώστε αποζημιώσεις στους δικαιούχους να καταβληθούν το συντομότερο δυνατό. 

Τέλος για όσες περιπτώσεις έχουν υποβληθεί αιτήσεις επανεκτίμησης ο ΕΛΓΑ θα διενεργήσει τις εκτιμήσεις και όπου διαπιστωθούν λάθη ή παραλήψεις θα διορθωθούν. 

Οι επανεκτιμήσεις διενεργούνται από δύο γεωπόνους επανεκτημητές με γνώση και εμπειρία στην εκτίμηση των συγκεκριμένων καλλιεργειών στις οποίες εξακολουθούν να υπάρχουν αντικειμενικά στοιχεία (ουλές καρποφόρων οργάνων κλπ) που καταδεικνύουν το μέγεθος της ζημιάς. 

Ο Υπουργός 

ΣΤΕΦΑΝΟΣ ΤΖΟΥΜΑΚΑΣ" 

13. Στην με αριθμό 2137/10-9-98 ερώτηση δόθηκε με το υπ' αριθμ. 106/29-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 2137/10-9-98 που κατέθεσαν στη Βουλή οι Βουλευτές κύριοι Μήτσος Κωστόπουλος και Ορέστης Κολοζώφ, παρακαλούμε να πληροφορήσετε τους κυρίους Βουλευτές ότι το ΥΠΕΧΩΔΕ τόσο κατά την εκπόνηση του Πολεοδομικού Σχεδιασμού και τον προγραμματισμό των απαραίτητων έργων υποδομής όσο και κατά την υλοποίησή τους σε τοπική κλίμακα, λαμβάνει πάντα υπόψη τις ανάγκες και τις προτεραιότητες που καθορίζουν οι αρμόδιοι ΟΤΑ για την περιοχή ευθύνης τους. 

Ο Υπουργός 

ΚΩΣΤΑΣ ΛΑΛΙΩΤΗΣ" 

14. Στην με αριθμό 2700/30-9-98 ερώτηση δόθηκε με το υπ'αριθμ. 1636/27-10-98 έγγραφο από τον Υφυπουργό Eθνικής Παιδείας και Θρησκευμάτων η ακόλουθη απάντηση: 

"Aπαντώντας στην ερώτηση με αριθμό 2700/30-9-98 που κατέθεσε ο Βουλευτής κ. Μανώλης Κεφαλογιάννης, σας γνωρίζουμε τα ακόλουθα: 

1) Το Υπουργείο Παιδείας δεν κατήργησε τις μετακινήσεις των μαθητών παρά μόνο τις περιόρισε στις επαρχιακές πόλεις, στη μετακίνηση από τους χώρους άθλησης προς τα Σχολεία που οι μαθητές πρέπει χωρίς χρονοτριβή να αρχίσουν μετά την προπόνησή τους το ημερήσιο πρόγραμμα στο Σχολείο. 

Σ'αυτήν την Απόφαση κατέληξε η Κεντρική Επιτροπή Αθλητικών Τάξεων (Κ.Ε.Α.Τ.) κατά την εξέταση του θέματος της μετακίνησης των μαθητών. 

Οπωσδήποτε όμως, όπου είναι απαραίτητο να συνεχιστεί η μετακίνηση μετά από εμπεριστατωμένη έκθεση του Προϊσταμένου του αρμόδιου Γραφείου Φυσικής Αγωγής η Κ.Ε.Α.Τ. είναι πρόθυμη να εξετάσει εκ νέου το θέμα. 

2) Σε καμία περίπτωση δεν προτίθεται η Κυβέρνηση να καταργήσει τα ΤΑΔ-ΕΤΑΔ της Δευτ/θμιας Εκπ/σης αλλά αντίθετα φροντίζει για την αναβάθμιση του θεσμού. 

Για την ίδρυση και συνέχιση της λειτουργίας των ΤΑΔ, πρέπει να πληρούνται ορισμένες προϋποθέσεις που όταν παύσουν να πληρούνται, διακόπτεται και αναστέλλεται η λειτουργία του ΤΑΔ. 

3) Η Κυβέρνηση προτίθεται να αναβαθμίσει τον σχολικό αθλητισμό και έχει θέσει σε μία από τις κύριες προτεραιότητές της την προώθηση του αθλητικού δυναμικού των Γυμνασίων και Λυκείων της χώρας ώστε να είναι ομαλή και αποδοτική η λειτουργία των Αθλητικών Τμημάτων και να εξελιχθούν σε κυψέλες αθλητισμού προς όφελος της νεολαίας. 

Η αξιοποίηση των Αθλητικών Σχολείων θα συμβάλλει αποφασιστικά στην προώθηση των ήδη υπαρχόντων αθλημάτων αλλά και στην προσθήκη νέων αθλημάτων καθώς και στη στελέχωσή τους με Καθηγητές Φυσικής Αγωγής. Είναι γεγονός ότι με τη διευκόλυνση αυτή οι μαθητές - αθλητές θα αποτελέσουν τη βάση της πυραμίδας για τους Ολυμπιακούς Αγώνες του 2004. 

Οι σημερινοί μαθητές των Γυμνασίων και Λυκείων θα δώσουν τους αυριανούς Ολυμπιονίκες του 2004 που θα οδηγήσουν τη χώρα μας όχι μόνο σε οργανωτική επιτυχία αλλά και αθλητική. 

Αυτός είναι ο λόγος που το ΥΠ.Ε.Π.Θ. αποβλέπει στον εξοπλισμό των σχολείων με την κατάλληλη υλικοτεχνική υποδομή έτσι ώστε οι μαθητές να έχουν τη δυνατότητα να αναπτύξουν τις δυνατότητές τους στο έπακρον. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

15. Στην με αριθμό 2624/28-9-98 ερώτηση δόθηκε με το υπ'αριθμ. 1630/27-10-98 έγγραφο από τον Υφυπουργό Eθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2624/28-9-98 που κατέθεσαν οι Βουλευτές κύριοι Αχ. Κανταρτζής, Νικ. Γκατζής και Βαγγ. Μπούτας, σας γνωρίζουμε τα εξής: 

'Οπως μας πληροφόρησε η Νομαρχική Αυτοδιοίκηση Λάρισας, η λειτουργία του 7ου και 30ο Δημοτικού Σχολείου Λάρισας, στην περιοχή Αγίου Αθανασίου, σε πρωινή βάρδια δεν δημιουργεί ιδιαίτερα προβλήματα στην ομαλή και αποδοτική λειτουργία των εν λόγω σχολείων, διότι συμβάλλει στην καλύτερη αξιοποίηση του απογευματινού χρόνου τόσο των μαθητών όσο και των εκπαιδευτικών, οι δε μαθητές κάθε τάξης κυμαίνονται μεταξύ των 23 έως 26. 

Αναφορικά με τους χώρους Υγιεινής (W.C.), σας ενημερώνουμε ότι προγραμματίσθηκε από τη Νομαρχιακή Αυτοδιοίκηση Λάρισας η ανέγερση συμπληρωματικού αριθμού W.C. πέραν των υπαρχουσών για αγόρια και κορίτσια καθώς και για νήπια. 

Στο κτίριο του 4ου ΤΕΛ στην περιοχή του Αγίου Γεωργίου Λάρισας δεν παρατηρήθηκε καθυστέρηση, αντίθετα επισπεύσθηκε η κατασκευή του και παραδόθηκε στο μεγαλύτερο μέρος κατά τέσσερις (4) μήνες ενωρίτερα από το χρόνο που είχε υποχρέωση να το παραδώσει ο εργολάβος. 

Σύμφωνα με τη σύμβαση το κτίριο έπρεπε να παραδοθεί την 31η-12-1998 και παραδόθηκαν οι δώδεκα (12) από τις είκοσι μία (21) αίθουσες στις 20-9-98 και οι υπόλοιπες εννέα (9) σύμφωνα με την εκτίμηση των υπηρεσιών θα παραδοθούν στη μέση περίπου του διδακτικού έτους. 

'Οσον αφορά στο ΤΕΛ Φαρσάλων, υπήρξε μία καθυστέρηση η οποία οφείλεται στην αλλαγή του φορέα χρηματοδότησης. 

'Εγινε καινούρια ανάθεση και εκτιμάται ότι μέχρι τον Απρίλιο του 1999 θα ολοκληρωθεί η κατασκευή του και θα παραδοθεί για χρήση. Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ"). 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Βλασσόπουλο. 

Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Δευτέρας 15 Φεβρουαρίου 1999. 

Α. EΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 

1. Η με αριθμό 605/9.2.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Μεταφορών και Επικοινωνιών, Υγείας και Πρόνοιας, Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων προστασίας των κατοίκων, από τις εγκαταστάσεις διαφόρων κεραιών, στο λόφο της Καστέλας Πειραιά κλπ. 

2. Η με αριθμό 600/8.2.99 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την καθυστέρηση στην ολοκλήρωση του δρόμου Τρίπολης-Καλαμάτας κλπ. 

3. Η με αριθμό 620/10.2.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικά με τη λήψη μέτρων για την εφαρμογή του νομίμου ωραρίου για τους εργαζομένους στην Τράπεζα EUROBANK. 

4. Η με αριθμό 610/10.2.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Οικονομικών, σχετικά με την καθυστέρηση στην καταβολή των οφειλών του δημοσίου στους φαρμακοποιούς. 

5. Η με αριθμό 616/10.2.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Γεωργίας, Περιβάλλοντος, Χωροταξίας και Δημοσίων 'Εργων, σχετικά με την απόφαση του Συμβουλίου της Επικρατείας, που ρυθμίζει τους όρους με τους οποίους επιτρέπεται το κυνήγι κλπ. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν. Βουλής) 

1. Η με αριθμό 613/10.2.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Οικονομικών, σχετικά με τη λήψη μέτρων προστασίας των καταναλωτών και του Δημοσίου Συμφέροντος από τη λαθρεμπορία υγρών καυσίμων. 

2. Η με αριθμό 599/8.2.99 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικά με την καθυστέρηση καταβολής των αποζημιώσεων από τις Ελληνικές Γεωργικές Ασφαλίσεις (ΕΛΓΑ) στους δικαιούχους γεωργούς και κτηνοτρόφους. 

3. Η με αριθμό 598/8.2.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Δημόσιας Τάξης, σχετικά με τη ρύθμιση του ωραρίου εργασίας των αστυνομικών, τη χορήγηση αμοιβών για υπερωρίες, εργασία νυκτερινή κλπ. 

4. Η με αριθμό 611/10.2.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Υγείας και Πρόνοιας, σχετικά με τη λήψη μέτρων για τη λειτουργία Μονάδας Αυξημένης Φροντίδας του Νοσοκομείου Χαλκίδας. 

5. Η με αριθμό 615/10.2.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστάσιου Ιντζέ προς τους Υπουργούς Δημόσιας Τάξης, Υγείας και Πρόνοιας, σχετικά με τη λήψη μέτρων αποκατάστασης της τάξης με επαρκή αστυνόμευση, για την προστασία των κατοίκων και καταστηματαρχών στα Λαδάδικα Θεσσαλονίκης. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου. 

Πρώτη είναι η με αριθμό 604/9.2.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Υγείας και Πρόνοιας, σχετικά με τη λήψη μέτρων προστασίας των άγαμων μητέρων. 

Η επίκαιρη ερώτηση του κυρίου συναδέλφου εν περιλήψει έχει ως εξής: 

"Τα τελευταία χρόνια έχει παρατηρηθεί και στην Ελλάδα σημαντική αύξηση του ποσοστού γεννήσεων από ανύπαντρες μητέρες και αύξηση των μονογονεϊκών οικογενειών. 

Επειδή υπάρχει παντελής έλλειψη κρατικής πρόνοιας που εγγίζει τα όρια της αδιαφορίας, αναλγησίας και καταδεικνύει την έλλειψη της αναγκαίας κοινωνικής μέριμνας: 

Ερωτάται ο Υπουργός Υγείας και Πρόνοιας: 

Αν εξετάζει η Κυβέρνηση το ενδεχόμενο να προσαρμόσει την πολιτική της προς τα κρατούντα στην Ευρώπη. 

Αν θα δοθούν κίνητρα στους εργοδότες για την πρόσληψη, κατά προτεραιότητα και κατ' εξαίρεση των άγαμων μητέρων. 

Αν θα δοθεί αύξηση στα επιδόματα των απροστάτευτων παιδιών και στις οικογένειες με ιατροκοινωνικά προβλήματα. 

Αν υπάρχει σκέψη για τη λήψη νέων αποτελεσματικών μέτρων για τις μονογονεϊκές οικογένειες και ειδικότερα για τις άγαμες μητέρες". 

Ο Υφυπουργός Υγείας και Πρόνοιας κ. Κοτσώνης έχει το λόγο. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, σήμερα δεν υπάρχει ειδικό νομικό πλαίσιο βάσει του οποίου να προστατεύεται η άγαμη μητέρα. Είναι κάτι το οποίο το προγραμματίζουμε, το σκεπτόμαστε. Είναι ιδιαίτερα ευαίσθητο θέμα και θέλει ειδική μελέτη. 

'Ομως η άγαμη μητέρα εντάσσεται σε προγράμματα που ήδη εφαρμόζουν η υπηρεσία μας και άλλοι κοινωνικοί φορείς, εφόσον πληροί και τις υπόλοιπες προϋποθέσεις, όπως αυτές ορίζονται από τη σχετική νομοθεσία. 

Συγκεκριμένα επιδοτούνται από το πρόγραμμα ενίσχυσης απροστάτευτων παιδιών, παιδιά απροστάτευτα μέχρι της ηλικίας των δεκαέξι ετών. Σήμερα από το πρόγραμμα αυτό επιδοτούνται δύο χιλιάδες επτακόσιες άγαμες μητέρες. Τα εκτός γάμου παιδιά εγγράφονται κατά προτεραιότητα στους κρατικούς βρεφονηπιακούς σταθμούς που λειτουργούν σε όλη τη χώρα. Επίσης, δίδεται επίδομα μητρότητος. Με το πρόγραμμα αυτό καταβάλλονται χρηματικές παροχές στις εργαζόμενες μητέρες που δεν δύνανται να αξιώσουν αυτές τις παροχές από τον ασφαλιστικό φορέα ή είναι ανασφάλιστες. Το ποσό αυτό σήμερα καθορίζεται στις εκατόν πενήντα χιλιάδες δραχμές. Είναι εβδομήντα πέντε χιλιάδες δραχμές πριν από τον τοκετό και εβδομήντα πέντε χιλιάδες δραχμές μετά από τον τοκετό. 

Υπάρχει δωρεάν νοσοκομειακή και φαρμακευτική περίθαλψη στις ανασφάλιστες άγαμες μητέρες, που είναι και οικονομικά αδύνατες βέβαια. Σε όλες τις νομαρχιακές αυτοδιοικήσεις της χώρας λειτουργούν οι διευθύνσεις κοινωνικής πρόνοιας οι οποίες μέσω των κοινωνικών υπηρεσιών τους παρέχουν βοήθεια κοινωνική και ψυχολογική στήριξη. 

'Αλλοι φορείς της κοινωνικής πρόνοιας εποπτευόμενοι από το Υπουργείο Υγείας, που μπορούν να βοηθήσουν την άγαμη μητέρα και τη βοηθούν, είναι ο Εθνικός Οργανισμός Πρόνοιας, το ΠΙΚΠΑ, το Κέντρο Βρεφών "ΜΗΤΕΡΑ", τα οποία σήμερα έχουν ενοποιηθεί στον Εθνικό Οργανισμό Κοινωνικής Φροντίδας. Εκεί εφαρμόζονται προγράμματα αναδόχων οικογενειών, προγράμματα ευαισθητοποίησης, επιμόρφωσης και απασχόλησης, πρόγραμμα κοινωνικής βοήθειας με ανοιχτή γραμμή για άμεση κοινωνική και ψυχολογική υποστήριξη, πρόγραμμα επιδότησης. 

Επίσης, υπάρχει πρόγραμμα επιδότησης για μητέρες και πατέρες μονογονεϊκών οικογενειών με σοβαρά κοινωνικοοικονομικά προβλήματα και προβλήματα υγείας. Επιδοτούνται άγαμες ή διαζευγμένες μητέρες, διαζευγμένοι, χήροι, εγκαταλελειμμένοι κλπ., με τριάντα έξι χιλιάδες δραχμές μηνιαίως κατά παιδί, πενήντα χιλιάδες πεντακόσιες δραχμές μηνιαίως για δυο παιδιά, ανεξάρτητα αν έχουν περισσότερα. 

Επίσης, στο Κέντρο Βρεφών "ΜΗΤΕΡΑ" γίνεται συστηματική προστασία της άγαμης μητερας. Σ'αυτό λειτουργεί ειδικό τμήμα για τις μέλλουσες μητέρες, στο οποίο εισάγονται οι άγαμες κυοφορούσες από τον έβδομο μήνα της κύησης μέχρι τον τοκετό. Στο διάστημα αυτό της παραμονής η μέλλουσα μητέρα εκτός από τις άλλες φροντίδες που τις παρέχονται, βοηθείται από ειδικούς επιστήμονες, ψυχολόγους, κοινωνικούς λειτουργούς και βέβαια σ'αυτό το χρόνο μπορεί να αποφασίσει για το μέλλον του παιδιού της και να προγραμματίσει σωστά τη δική της ζωή. 

Υπάρχουν προβλήματα στην αποκατάσταση, στην αγορά εργασίας. Για το θέμα των επιδομάτων θα μιλήσω στη δευτερολογία μου. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βλασσόπουλος έχει το λόγο. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Υπουργέ, ευχαριστώ πολύ. Δεχθήκατε ότι έχουν γίνει αρκετά πράγματα. Πρέπει να γίνουν πολλά. Πιστεύω πως η πολιτεία πρέπει να δει αυτό το καινούριο πρόβλημα των άγαμων μητέρων, που το 1995 ήταν περίπου 3.100, υπό διαφορετικό κοινωνικό πρίσμα και αποτείνομαι στη δική σας κοινωνική ευαισθησία. 

Μιλάμε για ένα κοινωνικό φαινόμενο που έχει τρεις συνιστώσες. Η πρώτη παράμετρος σχετίζεται με το γεγονός ότι οι άγαμες μητέρες, η μητρότητα εκτός γάμου, ζει σε έναν ιδιότυπο, σε έναν διαμορφωμένο, συντηρούμενο και αναπαραγόμενο κοινωνικό αποκλεισμό. Βρίσκεται υπό κοινωνική σκιά. 

Η δεύτερη παράμετρος έχει σχέση με αυτό που είπατε, με το θέμα των επιδομάτων. Θα έλεγα πως τα επιδόματα τα οποία δίδονται στην άγαμη μητέρα είναι πολύ χαμηλά, είναι επιδόματα -θα μπορούσα να τα πω- ελεημοσύνης. Εξηγούμαι: 

Tο επίδομα των δεκαπέντε χιλιάδων (15.000) δραχμών, το οποίο δίδεται για τα απροστάτευτα παιδιά, δίδεται υπό προϋποθέσεις. Nομίζω ότι οι δεκαπέντε χιλιάδες (15.000) δεν φθάνουν ούτε για το γάλα των παιδιών. 

'Οσον αφορά το επίδομα το οποίο δίδεται σε οικογένειες με ιατροκοινωνικά προβλήματα, νομίζω πως οι είκοσι οκτώ χιλιάδες (28.000) έως τριάντα δύο χιλιάδες (32.000) δραχμές που δίδονται σε κάθε οικογένεια και μάλιστα υπό προϋποθέσεις δεν είναι επαρκές ποσόν. 

Η τρίτη παράμετρος έχει σχέση με την εργασία. Το θίξατε. Η πολιτεία θα πρέπει να δείξει ιδιαίτερη ευαισθησία σ' αυτό το θέμα. 

Πρέπει να σας πω, κύριε Υφυπουργέ -δεν είσαστε αρμόδιος- ότι το καλοκαίρι στη συζήτηση του νομοσχεδίου, που προστατεύει τα άτομα ειδικών κατηγοριών, είχα θέσει και εγώ και άλλοι συνάδελφοι Βουλευτές αυτό το θέμα και είχαμε ζητήσει να υπάρξει νομοθετική ρύθμιση για τις άγαμες μητέρες και όχι μόνο γι' αυτές, αλλά και για τους αποφυλακιζομένους και τα απεξαρτημένα άτομα. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, δώστε μου δέκα δευτερόλεπτα. 

Δυστυχώς δεν καταφέραμε να υπάρξει νομοθετική ρύθμιση. Ο Υπουργός είπε τότε ότι δεν είναι ώριμο το θέμα για την Κυβέρνηση και την Πολιτεία. 

Κλείνοντας θέλω να θυμίσω πως στη Συνθήκη του 'Αμστερνταμ, που αυτές τις μέρες συζητούμε στη Βουλή και πρόκειται να κυρώσουμε, υπάρχουν ρητές διατάξεις προστασίας των μειονεκτουσών ομάδων και των ομάδων που έχουν ιδιαιτερότητες και διαφορετικότητες. Και στις ομάδες αυτές ασφαλώς κατατάσσονται οι άγαμες μητέρες και οι μονογονεϊκές οικογένειες. 

Επιτρέψτε μου να θίξω -δώστε μου δέκα δευτερόλεπτα ακόμη, κύριε Πρόεδρε- το θέμα των ανάδοχων οικογενειών. Είναι ένα θέμα, το οποίον μας έχει απασχολήσει στο παρελθόν. Το ποσόν το οποίο χορηγεί η πολιτεία στις ανάδοχες οικογένειες, για να δέχονται τα παιδιά των άγαμων μητέρων, ώστε αυτές να δουλεύουν, θα μπορούσε να δοθεί στις ίδιες τις φυσικές μητέρες. Είναι ένα ποσό το οποίο, όπως ξέρετε, ξεπερνά τις εκατό χιλιάδες (100.000) δραχμές το μήνα. Είναι ένα ικανοποιητικό ποσό με το οποίο θα ανακουφίσει η Πολιτεία την άγαμη μητέρα. 

Ευχαριστώ πάρα πολύ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κοτσώνης έχει το λόγο για δύο λεπτά για να δευτερολογήσει. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, το κοινωνικό φαινόμενο της άγαμης μητέρας έχει πολλές διαστάσεις. 

Κατ'αρχάς σε μία χώρα που έχει δημογραφική πίεση, που έχει, δηλαδή, δημογραφικό πρόβλημα λόγω μείωσης των γεννήσεων, κάθε γυναίκα που φέρνει στον κόσμο ένα παιδί είναι ευπρόσδεκτη και πρέπει να τυχαίνει της κοινωνικής προστασίας. 

Από την άλλη, όμως, η μονογονεϊκή οικογένεια δεν είναι η οικογένεια η οποία από επιστημονικούς έγκυρους κύκλους χαρακτηρίζεται σαν ιδανική οικογένεια. Η ιδανική οικογένεια, είναι γνωστό σε όλους, πρέπει να έχει πατέρα, πρέπει να έχει μάνα. Δηλαδή η μονογονεϊκή οικογένεια που προκύπτει, εκ των πραγμάτων θα πρέπει να τύχει προστασίας. Δεν μπορούμε, όμως, σε καμία περίπτωση να δώσουμε τη γραμμή, το σύνθημα, ότι η μονογονεϊκή οικογένεια είναι η οικογένεια η οποία έχει όλες τις ισορροπίες για να αναπτύξει τα παιδιά. Είναι γνωστό ότι η οικογένεια πρέπει να έχει και πατέρα και μάνα, ώστε να παιδιά να αναπτύσσονται μέσα σε ένα φυσιολογικό περιβάλλον με τα συγκεκριμένα πρότυπα. 

Εκεί που υπάρχει μεγάλη δυσκολία είναι να ξεχωρίσεις την άγαμη μητέρα, που, όπως είπα, προέκυψε κάτω από συγκεκριμένες συνθήκες και να τύχει όλων των ενισχύσεων από πλευράς του κράτους. Να την ξεχωρίσεις από περιπτώσεις που λόγω των ενισχύσεων μπορούν να οδηγηθούν σε μονογονεϊκή κατάσταση. Είναι ένα λεπτό σημείο, το οποίο μας έχει βάλει σε πάρα πολύ μεγάλο προβληματισμό. 

Το θέμα βέβαια του να δίδονται τα χρήματα, που δίδονται στις ανάδοχες μητέρες, στη φυσική μητέρα που είναι χωρίς σύζυγο, επίσης έχει τις δυσκολίες για να ξεκαθαριστεί ποιές είναι οι μητέρες που πραγματικά έχουν εγκαταλειφθεί από ανεύθυνους συζύγους με ένα-δύο παιδιά και αναγκάζονται μόνες τους να παλέψουν τον αγώνα της ζωής. Πιστεύω, όμως, ότι θα βρεθεί θετική λύση, γιατί πράγματι η άγαμη μητέρα είναι στη μερίδα του κοινωνικού αποκλεισμού. 

Να κάνω και μία πρόβλεψη: 'Ετσι όπως κινείται η ευρωπαϊκή οικογένεια και η ελληνική οικογένεια, θα έχουμε αύξηση των μονογονεϊκών οικογενειών στο μέλλον. 

ΠΡΟΕΔΡΕΥΩΝ (Παναγιώτης Σγουρίδης): Επομένως, κύριε Υπουργέ, προέχει να φτιάξουμε το νομοθετικό πλαίσιο, για να μπορεί να υπάρξει. 

Η δεύτερη με αριθμό 601/8.2.99 επίκαιρη ερώτηση του Βουλευτή της Νέας Δημοκρατίας κ. Γεωργίου Καλαντζή προς τον Υπουργό Υγείας και Πρόνοιας, σχετικά με την καθυστέρηση στην καταβολή των αμοιβών από εφημερίες στους γιατρούς των Νοσοκομείων και των Κέντρων Υγείας του Νομού Καβάλας, διαγράφεται λόγω κωλύματος του κυρίου Βουλευτή. 

Θα συζητηθεί η τέταρτη με αριθμό 609/10.2.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στυλιανής Αλφιέρη προς τον Υπουργό Υγείας και Πρόνοιας, σχετικά με τις προθέσεις της Κυβέρνησης για επέκταση των κέντρων χορήγησης υποκατάστατων στους χρόνιους χρήστες ναρκωτικών ουσιών. 

Η επίκαιρη ερώτηση της κ. Αλφιέρη είναι η ακόλουθη: 

"Αυτή τη στιγμή περίπου δύο χιλιάδες άτομα περιμένουν να ενταχθούν στο πρόγραμμα χορήγησης υποκατάστατων. Το μοναδικό κέντρο που υπάρχει στην Αθήνα αδυνατεί να εξυπηρετήσει χιλιάδες νέους και νέες, που είναι υποχρεωμένοι να περιμένουν χρόνια για να ενταχθούν στο πρόγραμμα. 

Από την άλλη οι πολιτικές καταστολής δίνουν και παίρνουν και οι εξαρτημένοι νέοι και νέες φτάνουν σε απόγνωση. 

Τα πρώτα στοιχεία από ειδικούς δείχνουν πως το πρόγραμμα έχει πετύχει απόλυτα τους στόχους του. 

Η Κυβέρνηση οφείλει να βοηθήσει όλους αυτούς που δίνουν καθημερινά μάχη με το θάνατο. 

Επειδή όλοι όσοι είναι σε αναμονή είναι χρόνιοι χρήστες με μολυσματικές ασθένειες οι περισσότεροι και καθημερινά κινδυνεύουν από τα κυκλώματα εμπορίας ναρκωτικών: 

Ερωτάται ο κύριος Υπουργός: 

Γιατί, ενώ το πρόγραμμα είναι επιτυχημένο, δεν δημιουργούνται και άλλα κέντρα χορήγησης υποκατάστατων για χρόνιους χρήστες στην Αθήνα αλλά και στις μεγάλες πόλεις; 

Μελετά η Κυβέρνηση την πρόταση για δημιουργία υποδομών στα δημόσια νοσοκομεία για τη δημιουργία υποκατάστατων;". 

Ο κ. Κοτσώνης έχει το λόγο για τρία λεπτά, για να πρωτολογήσει. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Το πρόγραμμα της μεθαδόνης είναι γεγονός ότι είναι ένα πρόγραμμα που έχει πετύχει και πραγματικά έχει θετικά αποτελέσματα στον αγώνα ενάντια στα ναρκωτικά. Μόνο που πρέπει να ενημερώσω τη Βουλή και την κυρία συνάδελφο ότι δεν υπάρχει μια μονάδα χορήγησης υποκαταστάτων αλλά τέσσερις και συγκεκριμένα δύο στην Αθήνα, μία επί της οδού Ερεσσού στα Εξάρχεια, μία επί της οδού Καποδιστρίου και δύο στη Θεσσαλονίκη, μία επί της οδού Ευζώνων και μία επί της οδού Κωνσταντινουπόλεως. 

Επίσης, μέσα στο 1999 ελπίζουμε ότι στους αμέσως επόμενους μήνες θα λειτουργήσει και η πέμπτη μονάδα χορήγησης υποκαταστάτων στον Πειραιά επί της οδού 34ου Συντάγματος Πεζικού. 

Επιπλέον σας πληροφορούμε ότι από τον Ιανουάριο του 1996, που ξεκίνησε το πιλοτικό πρόγραμμα υποκατάστασης μέχρι σήμερα, οι θέσεις χορήγησης αυξήθηκαν από τριακόσιες πενήντα σε εξακόσιες πενήντα και μόλις ξεκινήσει και η πέμπτη μονάδα στον Πειραιά, θα αυξηθούν στις εννιακόσιες συνολικά. 

'Οσον αφορά το δεύτερο ερώτημα, σχετικά με τη δημιουργία υποδομών στα δημόσια νοσοκομεία για τη χορήγηση υποκαταστάτων, σας γνωρίζουμε ότι στα λειτουργούντα προγράμματα του ΟΚΑΝΑ δεν γίνεται μόνο απλή χορήγηση της μεθαδόνης, αλλά ο κάθε χρήστης εντάσσεται σ'ένα ολοκληρωμένο πρόγραμμα ατομικής και ψυχοκοινωνικής υποστήριξης με ιατρική φροντίδα, που προϋποθέτει βέβαια την ύπαρξη θεραπευτικής μονάδας κατάλληλα εκπαιδευμένης για το σκοπό αυτό. 

Πρέπει βέβαια στο σημείο αυτό να τονιστεί ότι η τακτική αυτή ακολουθείται, διότι η πολιτική προγραμμάτων χορήγησης υποκαταστάτων στη χώρα μας έχει ως στόχο την απεξάρτηση και όχι απλώς τη συντήρηση. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ.Κοτσώνη. 

Η κ. Αλφιέρη έχει το λόγο για δύο λεπτά, για να αναπτύξει την ερώτησή της. 

ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε. 

Κύριε Υφυπουργέ, σας κάνω αυτήν την ερώτηση με αφορμή μια αίτηση, ή μάλλον με αφορμή εκατοντάδων αιτήσεων που έχουν φτάσει στο γραφείο μου, αλλά αυτή ήταν πιο τραγική στο ιστορικό της. Η αίτηση αυτή κατατέθηκε στις 6 Νοεμβρίου 1997 με αριθμό 1724. Το κέντρο έχει απαντήσει ότι μπορεί να αντιμετωπίσει το θέμα, που βρίσκεται σ'ένα τελευταίο στάδιο, το 2000. 

Ξέρω πόσα είναι τα κέντρα, κύριε Υφυπουργέ, στην Ελλάδα, όπως ξέρω και τι αιτήσεις έχουν γίνει. Σας ενημερώνω ότι οι αιτήσεις είναι 3.105, έχουν τελειώσει το πρόγραμμα 101 άτομα. Αυτήν τη στιγμή παρέχονται υπηρεσίες σε εξακόσια σαράντα τρία άτομα και έχουν διακόψει για διάφορους λόγους διακόσια τριάντα εννέα άτομα. 'Αρα υπάρχουν στη λίστα αναμονής σήμερα δύο χιλιάδες άτομα, αυτά που έχουν δηλώσει τη διάθεση να συμμετέχουν σ'αυτό το πρόγραμμα. 

Ξέρετε πολύ καλά ότι το πρόβλημα των ναρκωτικών είναι πολύ σοβαρό στη χώρα μας. Παίρνει καθημερινά τεράστιες διαστάσεις. 

Πρέπει να ομολογήσουμε εδώ, κύριε Κοτσώνη, ότι από την πλευρά της Κυβέρνησης δεν υπάρχει ανάλογη ευαισθησία. Πρώτον, έχουμε το "18 ΑΝΩ" που έχει κλείσει και στην προκειμένη περίπτωση βλέπουμε τι γίνεται με το ΟΚΑΝΑ. Αυτήν τη στιγμή, ενώ στον Πειραιά είχε εξαγγελθεί πριν δύομισι χρόνια, γνωρίζω πολύ καλά ότι δεν λειτουργεί. Μου έκανε εντύπωση ότι άλλαξε και δρόμο, ενώ ξέραμε ότι θα γίνει στην Πραξιτέλους 121. 

Εγώ σας ρωτώ: Τι θα κάνουμε με αυτούς τους δύο χιλιάδες νέους και νέες που έχουν επιλέξει και θέλουν να παρακολουθήσουν αυτά τα προγράμματα; Είναι στη λίστα αναμονής, είναι σε απόγνωση. Ζητούν τη βοήθεια της Κυβέρνησης για να τους βοηθήσει. Τι θα κάνουμε; Εμείς τι θα απαντήσουμε; 

Πιστεύουμε, κύριε Υπουργέ -έχουν υπάρξει και καταγγελίες και θέλω να τις διαψεύσετε- ότι όλη αυτή η διαδικασία του ΟΚΑΝΑ κινείται μέσα από ρουσφετολογικές διαδικασίες. Δηλαδή πρέπει να έχεις κάποιον γνωστό για να μπεις μέσα. Αυτό δεν το δέχθηκα, γιατί θεωρώ πως ούτε ο κύριος συνάδελφος ούτε κάποιος άλλος χώρος μπορεί να παίξει με την ανθρώπινη ζωή. Αλλά θέλω να μου πείτε ποια είναι αυτά τα κριτήρια, που κάποιος ή κάποια μπαίνει μέσα. Αυτός ή αυτή που έχει αριθμό αίτησης, τι θα κάνει; Θα πεθάνει; Κάθε πρωί κατεβαίνει στην Ομόνοια. Τι θα κάνουμε, κύριε Υφυπουργέ; 'Ηταν το 1997, θα πάει στο 2001. Οι ελπίδες ζωής είναι εντελώς χαμένες. 

Ζητώ να μου απαντήσετε, ποια είναι τα κριτήρια που κάποιος μπορεί να έχει μία θέση στον ΟΚΑΝΑ και τι πρόκειται να κάνει η Κυβέρνηση γι'αυτούς τους δύο χιλιάδες ανθρώπους. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, από τη θέση που υπηρετώ τη χώρα, ακούω πολύ συχνά ότι στερούμαστε κοινωνικής ευαισθησίας κλπ. Το άκουσα και σήμερα από την κυρία συνάδελφο. Αλλά έχω να ανταπαντήσω ότι, επιτέλους, είναι άδικο να κατηγορούμαστε και γι'αυτό το θέμα, για ένα πρόγραμμα που το εφάρμοσε το Γενάρη του 1996 αυτή η Κυβέρνηση του συγκεκριμένου Πρωθυπουργού! Και κατηγορούμαστε και γι'αυτό, για έλλειψη κοινωνικής ευαισθησίας! 

ΣΤΥΛΙΑΝΗ ΑΛΦΙΕΡΗ: Μπράβο σας γι'αυτό. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Το θέμα των υποκαταστάτων δεν είναι απλό. Το ξέρω ότι υπάρχουν τρεις χιλιάδες αιτήσεις και θα μπορούσαμε πολύ απλά να τους καλέσουμε όλους και να τους βάλουμε κάθε μέρα να έρχονται να παίρνουν τη δόση της μεθαδόνης και να τελειώνουμε. Αυτό όμως έγινε στην Ισπανία και οδήγησε σε φοβερά αποτελέσματα. Δεν είμαστε διατεθειμένοι να ακολουθήσουμε αυτήν τη διαδικασία. Εμείς θέλουμε να βοηθήσουμε να απεξαρτηθεί όποιος μπαίνει στο πρόγραμμα της υποκατάστασης. 

Για να μπει δε κάποιος στο πρόγραμμα της μεθαδόνης, θα πρέπει να έχει κάνει κάποια αίτηση. Και υπάρχει μία σειρά προτεραιότητας. Και είναι πολύ αυστηρή η τήρηση αυτής της σειράς. Σας διαβεβαιώνω -και γιατί και σε εμένα έχουν γίνει δύο-τρεις οχλήσεις- ότι ουδείς μπορεί να βάλει κάποιον, πέρα από τη σειρά που υπάρχει. Τηρείται απολύτως αυτή η σειρά. 

Και εγώ πραγματικά μαζί σας συμφωνώ, να καλύψουμε όλους τους αιτούντες. Αλλά πρέπει να τους καλύψουμε με επιστημονική επάρκεια. Αλλιώς η άλλη κάλυψη είναι αντιεπιστημονική. Για να είμαστε όμως έτοιμοι, θα πρέπει να έχουμε εξειδικευμένο προσωπικό. Και αυτό προσπαθούμε να κάνουμε συνεχώς. Να εξειδικεύσουμε προσωπικό, για να μπορέσουμε να επεκτείνουμε το πρόγραμμα και να ανταποκριθούμε σε όλον τον αριθμό των αιτήσεων, δίδοντας μία θετική απάντηση σε αυτό το μεγάλο πρόβλημα που αντιμετωπίζει η ελληνική κοινωνία. 

ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 618/10.2.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εμπορικής Ναυτιλίας, σχετικά με τις επιπτώσεις από την κατάργηση του μορσικού συστήματος και την εφαρμογή του νέου "Παγκόσμιου Ναυτιλιακού Συστήματος Κινδύνου και Ασφάλειας" (GMDSS). 

Η επίκαιρη ερώτηση του κ. Κωστόπουλου έχει ως εξής: 

"Στις 1.2.99 έληξε η μεταβατική περίοδος αντικατάστασης του μορσικού, από το νέο "Παγκόσμιο Ναυτιλιακό Σύστημα Κινδύνου και Ασφάλειας (GMDSS). 

Δεδομένου ότι: 

Το GMDSS πάσχει από αναξιοπιστία και δεν ανταποκρίνεται στις υψηλές απαιτήσεις για την προστασία της ασφάλειας της ανθρώπινης ζωής στη θάλασσα. Με ευθύνη του ΥΕΝ οι εφοπλιστές δεν υποχρεώνονται να προσλαμβάνουν ασυρματιστές, αλλά ανατίθεται αυθαίρετα η επικοινωνία των πλοίων στους ναυτίλους αξιωματικούς, με αποτέλεσμα το διωγμό των ασυρματιστών από τα πλοία και την όξυνση του προβλήματος της ανεργίας, που μαστίζει ήδη μεγάλο αριθμό ασυρματιστών και άλλων ναυτεργατών. 

Ερωτάται ο κύριος Υπουργός: 

-Αν προτίθεται να πάρει μέτρα και ποια για την αντιμετώπιση των προβλημάτων που προκαλεί σε βάρος της ασφάλειας της ανθρώπινης ζωής στη θάλασσα η υποχρεωτική εφαρμογή του αναξιόπιστου GMDSS; 

-Επίσης, τι μέτρα προτίθεται να πάρει για την απορρόφηση των ανέργων ασυρματιστών, την εξασφάλιση του δικαιώματος εργασίας και την εν γένει επαγγελματική, συνταξιοδοτική αποκατάσταση, με δεδομένο ότι οι μέχρι τώρα ρυθμίσεις -π.χ. πρόγραμμα ΟΑΕΔ- έχουν κριθεί από τον κλάδο ως ανεπαρκέστατες και αναποτελεσματικές;" 

Ο Υπουργό Εμπορικής Ναυτιλίας κ. Σουμάκης έχει το λόγο. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, κύριοι συνάδελφοι, πράγματι επί ογδόντα ολόκληρα χρόνια το μορσικό σύστημα και ο ασυρματιστής προσέφεραν πάρα πολλά σε ό,τι αφορά την ασφάλεια της ανθρώπινης ζωής αλλά και την ασφάλεια της περιουσίας στη θάλασσα.'Ομως αυτή η ειδικότητα έρχεται να πέσει θύμα της εξέλιξης της τεχνολογίας. 

Το θέμα αυτό άρχισε να κουβεντιάζεται από το 1982 στη διεθνή ναυτιλιακή κοινότητα. Το 1988 στα πλαίσια του Διεθνούς Ναυτιλιακού Οργανισμού, όπου συμμετέχουν όλες σχεδόν οι χώρες του κόσμου και όλοι οι κοινωνικοί εταίροι της ναυτιλίας, αποφασίσθη να υιοθετηθεί ένα νέο σύστημα μετάδοσης κινδύνου, το GMDSS. Η Ελλάδα με προεδρικό διάταγμα του 1991 προσαρμόστηκε σε αυτό το σύστημα. Από 1.1.1999 μπορούν όσα πλοία έχουν αυτό το σύστημα, να μη διαθέτουν ασυρματιστή. 

Αντιλαμβάνεστε ότι αυτό έχει μεγάλες συνέπειες όσον αφορά την απασχόληση του συγκεκριμένου κλάδου ναυτικών. Πρέπει να σας πω ότι από το 1995 τα πλοία που κατασκευάζονται έχουν υποχρεωτικά αυτό το σύστημα. Τα πλοία προηγουμένων ετών κατασκευής μπορούν εάν θέλουν να προσθέσουν και αυτό το σύστημα. 'Ετσι σήμερα είμαστε απέναντι σε μια σκληρή πραγματικότητα. 

Για να αντιμετωπίσουμε αυτήν την πραγματικότητα εμείς πρόσφατα, όσον αφορά την ακτοπλοϊα, στην οποία έχουμε πρωτοβουλία ως Υπουργείο Εμπορικής Ναυτιλίας, επιβάλαμε σε όλα τα πλοία να έχουν οπωσδήποτε μέχρι το 2004 και ασυρματιστή, πέραν του αν έχουν ή όχι το νέο σύστημα. Αυτό όμως δεν μπορούμε να το επιβάλουμε σε πλοία που έχουν ελληνική σημαία αλλά είναι στην ποντοπόρο ναυτιλία, διότι "εκβιαζόμεθα" από την έντονη αντίδραση των εφοπλιστών, που λένε ότι, εάν τους το επιβάλλουμε αυτό -κάτι δηλαδή που είναι αντίθετο με τις διεθνείς αποφάσεις- θα αλλάξουν σημαία. 

Δεύτερον, πριν μερικά χρόνια επετράπη η μετεκπαίδευση των ασυρματιστών σε πλοιάρχους. Πρέπει να σας πω ότι είναι οι πλέον περιζήτητοι στην αγορά εργασίας των καπεταναίων, διότι διαθέτουν και τη γνώση του ασυρματιστή και τη γνώση του πλοιάρχου. 

Τέλος, για πρώτη φορά στην ιστορία έχουμε προχωρήσει με προγράμματα του ΟΑΕΔ για να βοηθήσουμε αυτόν τον κλάδο.'Ηδη οι πρώτοι ασυρματιστές, που αντιμετωπίζουν πρόβλημα εργασίας, έχουν προσφύγει σε αυτά τα προγράμματα. 'Εχουν πιστοποιηθεί είκοσι πέντε ασυρματιστές και είναι υπό εξέταση τριάντα έξι. Αυτό είναι κάτι καινούριο γι'αυτούς, για το Υπουργείο μας και για τον ΟΑΕΔ. Παράλληλα καταβάλλουμε κάθε δυνατή προσπάθεια στις Σχολές Εμπορικού Ναυτικού, να διδάσκουν ασυρματιστές, προκειμένου να μειώσουμε το πρόβλημα που υπάρχει. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, επιτρέψτε μου να κάνω μία γενική τοποθέτηση που άπτεται της επίκαιρης ερώτησης που συζητάμε, αλλά δεν άπτεται ακριβώς των θεμάτων του Υπουργείου Εμπορικής Ναυτιλίας ή μάλλον, άπτεται μερικώς. 

Ο μεγαλύτερος στοχαστής της ανθρωπότητας -τουλάχιστον για τα πρώτα χρόνια της ζωής του- ο μεγάλος Αριστοτέλης έλεγε, τι θα γίνει αν τα τεχνουργήματα του Δαίδαλου και τα τρίποδα του 'Ηφαιστου λειτουργούσαν μόνα τους; 

Τότε δεν θα υπήρχε ανάγκη για παραγιούς, ανάγκη για δούλους. Τώρα, θα μου πείτε, είναι ώρα να φιλοσοφεί κανένας μέσα στα δύο λεπτά; Είναι ώρα. 

ΠΡΟΕΔΡΕΥΩΝ (Παναγιώτης Σγουρίδης): Τελευταία πολύ στη φιλοσοφία το έχετε ρίξει, κύριε Κωστόπουλε. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Μπροστά μας βρίσκεται αυτό που είπε ο μέγας στοχαστής πριν από δύο χιλιάδες διακόσια χρόνια και που κάποιοι νεωτεριστές κάνουν τώρα την ανακάλυψη. Εσείς όμως πρέπει να απαντήσετε σε αυτό το κρίσιμο ερώτημα: τι θα γίνει εάν οι νέες τεχνολογίες εκτοπίζουν τεράστιες μάζες εκτός τόπου εργασίας. Και το έχουμε αυτό το φαινόμενο μπροστά μας. 

Είπατε για τα ποντοπόρα τι κάνουν οι ιδιοκτήτες. Δεν ξέρω τι κάνει η Κυβέρνηση για να απαντήσει σε αυτούς τους ιδιοκτήτες. Υπάρχει ένα ζήτημα. Δεν ξέρω εάν είστε εντελώς άοπλοι να πείτε στους ιδιοκτήτες των ποντοπόρων "παραδοθήκαμε". Δεν ξέρω. Το έχουμε ξανακουβεντιάσει το ζήτημα. 

Θα ήθελα επίσης να σας ρωτήσω, εάν ένας ασυρματιστής που χρόνια δούλεψε πάνω σε αυτό το αντικείμενο και αύριο το πρωί τον πετάνε στο δρόμο και έρθει έξω από το Υπουργείο Εμπορικής Ναυτιλίας -σχήμα λόγου- και καθήσει στο δρόμο με μία ταμπέλα που γράφει "πεινάω". Θα μου πείτε εσείς σαν Υπουργός ότι αυτός είναι παράνομος. Το ερώτημα ποιο είναι: Είναι παράνομος; 

Είναι παράνομος, κύριε Υπουργέ, που θέλει ένα πιάτο φαγητό για τον εαυτό του και την οικογένειά του; Δεν είναι παράνομος. Παράνομοι είναι όλοι αυτοί που τον αφήνουν να είναι εκτοπισμένος. Δεν μιλάω για εσάς ή για μένα, μιλάω γενικά πώς λειτουργεί το σύστημα. 

Τα μέτρα που πήρατε για την επανεκπαίδευση αυτών των ανθρώπων σημειώνεται ότι δεν είναι επαρκή. Πρέπει να επιταχύνετε. Αυτό θα μπορούσα να προτείνω. 

Επίσης, γίνονται σχόλια, γίνονται παρατηρήσεις ότι το σύστημα δεν είναι ασφαλές. Αυτό είναι το πιο κρίσιμο ζήτημα που πρέπει να μας απασχολήσει τώρα. Εάν δεν είναι ασφαλές, χωράνε ακόμα οι ασυρματιστές στο χώρο. Δεν φθάνει να πούμε ότι οι ποντοπόροι ή οι ακτοπλοϊκοί λειτουργούν έτσι. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κωστόπουλε. 

Ορίστε, κύριε Υπουργέ, έχετε το λόγο για δύο λεπτά να δευτερολογήσετε. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Αγαπητέ κύριε συνάδελφε, να απαντήσω πρώτα στο δεύτερο που είπατε. 

Βεβαίως δεν είμαστε εμείς, οι πολιτικοί, που θα κρίνουμε εάν ένα σύστημα είναι ασφαλές ή όχι. Πρέπει να επαναλάβω ακόμη μία φορά ότι η ναυτιλία είναι η πλέον διεθνής δραστηριότητα. Το πλαίσιο λειτουργίας της -και αυτό θέλω να δώσω να το καταλάβουμε όλοι πάρα πολύ καλά- εξαρτάται και επηρεάζεται, όχι από μας. Οι κανόνες που διαμορφώνουν το πλαίσιο λειτουργίας της ναυτιλίας εξαρτώνται από τη διεθνή ναυτιλιακή κοινότητα και αυτή μέσω διεθνών ναυτιλιακών οργανισμών. Αυτό πρέπει, επιτέλους, να γίνει απόλυτα κατανοητό προς όλους. Δεν μπορεί η Ελλάδα μεμονωμένα, όση δύναμη και αν έχει σε στόλο, να μπορεί να επιβάλει μονομερώς αποφάσεις. 

Σήμερα η ναυτιλία παίζεται με διαφορετικό παιχνίδι, με διαφορετικούς κανόνες και μάλιστα πρόσφατα από 1.7.1998. Γι'αυτό παρατηρούνται και άλλου είδους παρενέργειες, που κάποιοι δεν πρόλαβαν στο επίπεδο των πλοιοκτητών να προσαρμοσθούν και λένε συνεχώς περί μέτρων από το κράτος. Αυτή την αλλαγή δεν μπορεί να την πληρώνει πάντα το κράτος, γιατί είμαστε μία χώρα που σεβόμαστε τη ναυτιλία, πραγματικά είναι μεγάλη η ωφέλεια, αλλά δεν είμαστε και ατελείωτοι οικονομικά. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Σε ό,τι αφορά το θέμα των ίδιων των ασυρματιστών πρέπει να πω, κύριε Κωστόπουλε, ότι πεντακόσιοι ασυρματιστές -γιατί έγκαιρα ειδοποιήθηκαν ότι από 1.1.1999 σταματάει η ειδικότητα του ασυρματιστή- πήγαν σε αλλαγή κλάδου και επαναλαμβάνω ότι είναι οι πλέον περιζήτητοι. Κάποιοι άλλοι όμως προτιμούν την εύκολη λύση, τη "δίκαιη", αλλά όχι για όλους. Εγώ δεν μπορώ να καταλάβω έναν εικοσιπεντάχρονο ή έναν τριαντάχρονο, για να είμαι απόλυτα ειλικρινής, που περιμένει να έρθει να καθήσει στο πεζούλι του Υπουργείου και να λέει "τι θα γίνω", όταν εδώ και πολλά χρόνια του είχε δοθεί η δυνατότητα να πάει να γίνει πλοίαρχος με καλύτερες αμοιβές, με καλύτερες προϋποθέσεις εργασίας. 

Αυτήν τη νοοτροπία δεν πρέπει να την καλλιεργήσουμε σε καμία περίπτωση. Υπάρχουν προβλήματα και εγώ θα αναγνωρίσω αυτό που λέτε σε κάποιες οριακές ηλικίες ασυρματιστών. Εκεί υπάρχει πρόβλημα. 'Οχι όμως να βλέπω στο γραφείο μου ή στο πεζοδρόμιο από κάτω νέα παιδιά να λένε "κάνε νομοθετική ρύθμιση, Υπουργέ, να πάρω σύνταξη". 

Αυτό είναι απαράδεκτο τη στιγμή που η πολιτεία έχει δημιουργήσει τη μετεξέλιξή του. Τα προγράμματα του ΟΑΕΔ είναι πάρα πολύ σημαντικά ακόμη και για τους ανθρώπους μεγαλύτερης ηλικίας. Αυτή είναι η πραγματικότητα. Αν όλοι οι νέοι κάθονται στο πεζούλι, εσείς το δέχεσθε αυτό; Σε καμία περίπτωση πιστεύω, γιατί ο νέος έχει τη δύναμη να προχωρήσει μπροστά έγκαιρα και χωρίς να βάλει σε κίνδυνο ούτε την προσωπική του διαβίωση ούτε της οικογένειάς του. 

ΠΡΟΕΔΡΕΥΩΝ (Παναγιώτης Ν. Κρητικός): Η πέμπτη με αριθμό 617/10.2.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων των Ελλήνων φοιτητών στο Πανεπιστήμιο της Πρίστινας, διαγράφεται λόγω κωλύματος του ερωτωμένου κυρίου Υπουργού. 

Εισερχόμαστε στη συζήτηση των επικαίρων ερωτήσεων δευτέρου κύκλου. 

Πρώτη επίκαιρη ερώτηση είναι η με αριθμό 612/10.2.99 του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Γεωργίας, Εθνικής Οικονομίας, σχετικά με τη λήψη μέτρων προστασίας των επιχειρήσεων παραγωγής λευκού κρέατος στο Νομό Εύβοιας. 

Η επίκαιρη ερώτηση του κ. Πιπεργιά σε περίληψη έχει ως εξής: 

"Στο Νομό Εύβοιας παράγεται το 40% της ελληνικής παραγωγής λευκού κρέατος και σήμερα οι επιχειρήσεις αυτές αντιμετωπίζουν έντονα προβλήματα και τον κίνδυνο να καταρρεύσουν τόσο οι ίδιες οι επιχειρήσεις του νομού όσο και η ελληνική παραγωγή λευκού κρέατος. 

Η τυχόν πτώχευση των μεγάλων εταιρειών θα παρασύρει στον κατήφορο της χρεοκοπίας και τις μικρές οικογενειακές επιχειρήσεις, όπου οι αυτοαπασχολούμενοι ιδιοκτήτες τους, έχοντας βάλει υποθήκη τις περιουσίες τους, δεν θα χάσουν μόνο τη δουλειά τους αλλά και το βιος τους ολόκληρο, χωρίς να προσδοκούν αποζημιώσεις και επιδόματα ανεργίας. 

'Ετσι σ' ένα νομό που έχει χτυπηθεί από την αποβιομηχάνιση και την ανεργία, είναι πλεόν ορατός ο κίνδυνος δημιουργίας μιας νέας κατηγορίας πολιτών, των νεόπτωχων, οι οποίοι θα έχουν σκληρότερη μοίρα και από τους άνεργους. 

Το φαινόμενο των πλειστηριασμών έχει ήδη από καιρό κάνει την εμφάνισή του. Εάν δεν έχουμε μέχρι σήμερα ανθρώπινες τραγωδίες, οφείλεται στο ότι το Δημοτικό Κατάστημα Νέας Αρτάκης, στο οποίο τις περισσότερες φορές γίνονται οι πλειστηριασμοί, για διάφορους λόγους (απεργίες υπαλλήλων, διαμαρτυρίες), κλείνει τις ημέρες και ώρες των πλειστηριασμών. 

Τα προβλήματα αυτά έπρεπε ήδη να είχαν αντιμετωπιστεί στην κλαδική του διάσταση, ώστε τώρα να μην κινδυνεύουν οι επιχειρήσεις του κλάδου από πτώχευση, οι εργαζόμενοι από απολύσεις και η Εύβοια και η Εθνική Οικονομία από ένα σοβαρό πλήγμα στην παραγωγή του λευκού κρέατος 

Ερωτώνται οι αρμόδιοι Υπουργοί: 

Σε τι άμεσες ενέργειες προτίθενται να προβούν, ώστε να μην έχουμε νέα "Μαντούδια" στον τόπο ταλαιπωρημένο Νομό της Εύβοιας;". 

O Υφυπουργός Γεωργίας κ. Φουντάς έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, αναγνωρίζουμε ότι η Εύβοια αντιμετωπίζει σοβαρά και ειδικά προβλήματα, άρα απαιτείται και μια ιδιαίτερη αντιμετώπιση, επειδή ακριβώς παράγει το 80% του λευκού κρέατος της χώρας μας. Αυτοί οι δύο κλάδοι γνώρισαν πρωτοφανή κρίση τον τελευταίο καιρό. 

Η κατάρρευση της αγοράς της Ρωσίας, η οποία ήταν ο μεγάλος εισαγωγέας χοιρινού κρέατος από την Ευρωπαϊκή 'Ενωση και επίσης η πτώση των εξαγωγών προς τις χώρες της 'Απω Ανατολής, που κι αυτές αντιμετώπισαν οικονομική κρίση, είχε σαν αποτέλεσμα να καταρρεύσει περίπου κι εδώ ο κλάδος της χοιροτροφίας, να έχουμε αθρόα εισαγωγή χοιρινού κρέατος στην Ελλάδα, να κατακλισθεί δηλαδή κι η δική μας αγορά, με συνέπεια την πτώση των τιμών και την αδυναμία διάθεσης του προϊόντος. 

Η πτηνοτροφία κι αυτή κατέρρευσε μετά το κλείσιμο του "Μιμίκου" κλπ. και αντιμετωπίζει και αυτή ιδιαίτερα προβλήματα, άρα πρέπει να πάρουμε μέτρα. 

'Εχουν ληφθεί κατά καιρούς διάφορα μέτρα, τα οποία δεν απέδωσαν στο βαθμό που θα θέλαμε ή στο βαθμό που θα επιθυμούσαν και οι παραγωγοί. 

Νομίζω όμως ότι με τα μέτρα που ανακοίνωσε προχθές η Κυβέρνηση, λογικά πρέπει να εκτονώνεται η κατάσταση. Λέω "λογικά", γιατί πρέπει να παρθούν και άλλα μέτρα, όπως παραδείγματος χάρη για τους πλειστηριασμούς, που μέχρι να εφαρμοστούν και εξειδικευθούν τα μέτρα, λογικό είναι να σταματήσουν οι πλειστηριασμοί. 

Τώρα οφείλω να πω ποια είναι αυτά τα μέτρα -για ενημέρωση και του συναδέλφου και της Βουλής- που πήραμε, όσον αφορά τα χρέη στην Αγροτική Τράπεζα. 

Πρώτον, διαγράφονται όλοι οι τόκοι ποινής. 

Δεύτερον, διαγράφεται το 50% των δεδουλευμένων τόκων. 

Τρίτον, το υπόλοιπο συνιστά ένα καινούριο δάνειο, που θα έχει δεκαετή διάρκεια. Το επιτόκιο της πρώτης διετίας θα είναι μειωμένο κατά 4 μονάδες σε σχέση με το εκάστοτε ισχύον επιτόκιο χορηγήσεων για δάνεια του αυτού είδους και για το λοιπό διάστημα το επιτόκιο θα είναι κυμαινόμενο. 

Τέταρτον, οι αποφάσεις καλύπτουν φυσικά πρόσωπα, αγρότες, κτηνοτρόφους, αλιείς. Αφορούν αγροτικές, κτηνοτροφικές και αλιευτικές εκμεταλλεύσεις και εταιρείες, αφορούν θερμοκήπια. 

Πέμπτον, θα καλυφθούν οι δόσεις των δανείων που συνδέονται με βεβαιωμένες φυσικές καταστροφές σε ορισμένους νομούς. Δεν θα υπάρχει οροφή ρύθμισης. Μετά την πρώτη διετία το επιτόκιο θα κυμαίνεται στο 6% με 7%. 

Τέλος, το βραχυχρόνιο επιτόκιο για τους νέους αγρότες έχει καθοριστεί στο 8,5%. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πιπεργιάς έχει το λόγο. 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, το πρόβλημα των επιχειρήσεων λευκού κρέατος είναι εντονότατο και έχει προκύψει για μεν τις πτηνοτροφικές επιχειρήσεις και από τα εγγενή προβλήματα του κλάδου και από το φονικό ανταγωνισμό στον οποίον έχουν προχωρήσει οι επιχειρήσεις μεταξύ τους. 'Οταν προ καιρού έκλεινε η "ΒΟΚΤΑΣ" κάποιοι επιχαίρονταν, γιατί πίστευαν ότι κλείνοντας αυτή η επιχείρηση θα ευημερήσουν οι ίδιοι. Η "ΒΟΚΤΑΣ" έκλεισε και οι άλλες επιχειρήσεις δεν εξυγιάνθηκαν. Ο ανταγωνισμός εντάθηκε, η τιμή του κοτόπουλου είναι ίσως μοναδικό φαινόμενο στην ελληνική οικονομία. Ενώ οι τιμές σε όλα τα είδη ανέβαιναν, κόστιζαν περισσότερο, η τιμή του κοτόπουλου έπεφτε. Παρουσιάστηκε όμως το φαινόμενο, οι επιχειρήσεις η μία μετά την άλλη να έχουν έντονα προβλήματα οικονομικής δυσπραγίας, τα οποία επιτάθηκαν και από τα προβλήματα της χοιροτροφίας μετά την κατάρρευση των χωρών της Ανατολικής Ευρώπης. 

Εκ των πραγμάτων, λοιπόν, προκύπτουν ειδικοί λόγοι για τη βοήθεια αυτών των επιχειρήσεων που πρέπει να σωθούν. Υπήρχαν μέχρι τώρα οι δυνατότητες των εξώδικων διακανονισμών από την Αγροτική Τράπεζα. Πλην όμως, κύριε Υπουργέ, αυτοί οι εξώδικοι διακανονισμοί δεν περπάταγαν. Μάλλον ήταν ένα αντικείμενο, που πολλές φορές ήταν αντικείμενο συναλλαγής μεταξύ της Αγροτικής Τράπεζας και των υπερχρεωμένων επιχειρήσεων, οι δε καθυστερήσεις από εβδομάδα σε εβδομάδα και από μήνα σε μήνα οδήγησαν τις επιχειρήσεις στις εικονικές επιταγές. Φαινόμενο που έχει ευδοκιμήσει ιδιαίτερα στην Εύβοια, αφού εκδίδονται και ανταλλάσσονται επιταγές χωρίς αντίκρισμα και αν τύχει μια από αυτές τις επιταγές να "σκάσει", τότε θα έχουμε κατάρρευση συνολικά των επιχειρήσεων του κλάδου και χρεοκοπία, αφού οι επιταγές αυτές έχουν δημιουργήσει ένα πολύ μεγάλο μπαλόνι αέρα πάνω από την οικονομία της Χαλκίδας. 

Για να μην υπάρχουν λοιπόν τραγωδίες- διότι εδώ δεν θα κλείσουν οι επιχειρήσεις, αλλά είναι και πολλοί αυτοαπασχολούμενοι που, όταν θα κλείσουν οι επιχειρήσεις, θα χάσουν και το βιος τους ολόκληρο και δεν θα έχουν ούτε επιδόματα ανεργίας ούτε αποζημιώσεις- επιβάλλεται να έχουμε την αρωγή της πολιτείας στην αντιμετώπιση του προβλήματος και πρόσθετα μέτρα, πέρα από τα θετικά που ήδη ανακοινώσατε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, δέχομαι ότι πράγματι υπάρχουν ειδικοί λόγοι για βοήθεια στην Εύβοια, γιατί είπαμε ότι παράγει ένα σημαντικό μέρος λευκού κρέατος και τα μέτρα, που μέχρι τώρα είχαν εφαρμοσθεί, δεν απέδωσαν πολλά ή απέδωσαν λιγότερα των αναμενομένων. 

Δεν μπορώ να δεχθώ ότι ήταν αντικείμενο συναλλαγής οι εξώδικοι διακανονισμοί. Μπορεί να έγιναν σε μερικές ακραίες περιπτώσεις, δεν το αποκλείω, δεν είναι όμως κάτι που μπορεί να ισχυριστεί κανείς. 

Συμφωνώ να μην υπάρχουν τραγωδίες και πρέπει η πολιτεία να έρθει αρωγός. Προς αυτήν την κατεύθυνση κινούμαστε και θα δούμε τι θα αποδώσουν τα μέτρα που αξαγγείλαμε σε ό,τι αφορά τα χρέη, γιατί το μεγαλύτερο πρόβλημα για τους αγρότες γενικώς είναι το κόστος των εισροών και ιδίως το χρηματοοικονομικό κόστος. Αυτό επειδή τακτοποιείται, να δούμε πια τι άλλα μέτρα θα εφαρμόσουμε, ούτως ώστε να ανακουφίσουμε όχι μόνο τους κτηνοτρόφους και πτηνοτρόφους της Εύβοιας αλλά όλους τους παραγωγούς στην Ελλάδα. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχω την τιμή να ανακοινώσω στο Σώμα ότι απο τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα οκτώ μαθητές και δύο συνοδοί-δάσκαλοι του 2ου Δημοτικού Σχολείου Μάνδρας Αττικής. 

Η Βουλή τους καλωσορίζει. 

(Χειροκροτήματα) 

Πρέπει να εξηγήσουμε στους μαθητές ότι σήμερα είναι ημέρα κοινοβουλευτικού ελέγχου και η συζήτηση περιορίζεται υποχρεωτικά μεταξύ των ερωτώντων Βουλευτών που είναι πολλοί λίγοι και του ερωτωμένου Υπουργού βεβαίως. Γι' αυτό έχουμε αυτήν την εικόνα που παρουσιάζει σήμερα η Αίθουσα. 

Η δεύτερη με αριθμό 603/9.2.99 επίκαιρη ερώτηση της Βουλευτού της Νέας Δημοκρατίας κ. Ελισάβετ Παπαδημητρίου προς τον Υπουργό Πολιτισμού, σχετικά με τα προβλήματα κατά την εκτέλεση των έργων για τη "Διαμόρφωση, ανάδειξη του αρχαιολογικού χώρου Τίρυνθος", διαγράφεται λόγω κωλύματος αμφοτέρων, ερωτώντος βουλευτού και ερωτωμένου Υπουργού. 

Τρίτη είναι η με αριθμό 619/10.2.99 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Μαρίας Μπόσκου προς τους Υπουργούς Εργασίας και Κοινωνικών Ασφαλίσεων, Εθνικής Οικονομίας, σχετικά με τις προθέσεις της Κυβέρνησης προκειμένου να αποκατασταθούν οι εργαζόμενοι στην καθαριότητα της πρώην Κτηματικής Τράπεζας. 

Η επίκαιρη ερώτηση της κυρίας συναδέλφου έχει ως εξής: 

"Στο δρόμο βρέθηκαν πρόσφατα οι εργαζόμενοι τους οποίους απασχολούσαν σε καθημερινή βάση επί σειρά ετών τα συνεργεία καθαρισμού που είχαν αναλάβει, μέσα από διαγωνισμό, την καθαριότητα στην Κτηματική Τράπεζα. 

Συγκεκριμένα, πάγια πολιτική της Κτηματικής Τράπεζας ήταν να εξασφαλίζει από τους εργολάβους των συνεργείων να κρατούν υποχρεωτικά τους ίδιους εργαζόμενους κάθε φορά. 'Ετσι η πλειοψηφία των εργαζομένων απασχολούνταν στην Τράπεζα κατά μέσο όρο πάνω από δέκα χρόνια. Δυστυχώς, μετά από τη συγχώνευση της Εθνικής Τράπεζας με την Κτηματική, δεν πάρθηκε καμία μέριμνα γι' αυτούς τους εργαζόμενους. 'Ετσι, ενώ έγινε νέος διαγωνισμός και ανατέθηκε ο καθαρισμός της τράπεζας σε καινούριους εργολάβους, δεν πάρθηκαν μέτρα, ώστε οι καινούριοι εργολάβοι να κρατήσουν υποχρεωτικά τους εργαζόμενους που ήδη απασχολούνταν. 

Ερωτώνται οι κύριοι Υπουργοί, εάν θα παρέμβουν προκειμένου να αποκατασταθεί η αδικία σε βάρος αυτών των εργαζομένων και να εξασφαλισθεί ότι θα συνεχίσουν να εργάζονται όπως πριν, είτε στα συνεργεία είτε από την ίδια την τράπεζα". 

Ο Υφυπουργός Εθνικής Οικονομίας κ. Πάχτας έχει το λόγο. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε. 

Θα ήθελα να ενημερώσω το Σώμα -όπως γνωρίζει και η κ. Μπόσκου- ότι πράγματι ο καθορισμός των κτιρίων της Κτηματικής Τράπεζας διενεργούνταν από ανεξάρτητα συνεργεία καθαριότητος, τα οποία απασχολούσαν περίπου ογδόντα καθαρίστριες. 

Οι συμβάσεις με το συγκεκριμένο συνεργείο έληξαν στις 31.12.1998. 'Ετσι και μετά τη συγχώνευση της Εθνικής με την Κτηματική Τράπεζα έγινε νέος διαγωνισμός, ο οποίος ανέδειξε ένα νέο συνεργείο, μία νέα εργολαβία για τον καθαρισμό των κτιρίων της τράπεζας. 

Η τράπεζα βεβαίως συνέστησε, όπως έκανε και μέχρι τώρα, στο νέο εργολάβο, για λόγους ανθρωπιστικούς, για λόγους κοινωνικούς, να απσχολήσει όσο το δυνατόν περισσότερες από τις καθαρίστριες που δούλευαν στο προηγούμενο συνεργείο. Βεβαίως αυτό εναπόκειται καθαρά, όπως γνωρίζετε, στον ανάδοχο, ο οποίος έχει την ευθύνη αυτής της καθαριότητας. 

Δεν μπορεί κανείς να παρέμβει, παρά μόνο να συμβάλει με την παρότρυνσή του. 

Από την άλλη πλευρά δεν μπορεί επίσης, όπως βάζετε στο ερώτημά σας, να προσληφθούν από την Εθνική Τράπεζα, δεδομένου ότι η Εθνική Τράπεζα, όπως και ο ευρύτερος δημόσιος τομέας, έχει υπαχθεί πλέον στο νόμο περί προσλήψεων, στο ν. 2190/94, όπου όλοι αναδεικνύουμε και όλοι επιζητούμε μια διαφάνεια για τις προσλήψεις στο χώρο αυτό. 

'Ετσι η δυνατότητα πρόσληψης από την Εθνική Τράπεζα δεν υπάρχει, δεδομένου ότι έχει ενταχθεί πλέον στις διατάξεις του ν.2190. 

Από την άλλη, ήθελα να ενημερώσω ότι είναι χρήσιμο να αναδείξουμε την καλύτερη δυνατή παρέμβαση στον τομέα αυτό. Νομίζω ότι όλοι κατανοούμε ότι η Κτηματική Τράπεζα δεν είναι τίποτα άλλο παρά τα ασφαλιστικά ταμεία κύριας και επικουρικής ασφάλισης, που έχουν την πλειοψηφία των μετόχων. ΙΚΑ, ΤΕΒΕ, Ταμείο Μετάλλου, είναι τα ταμεία εκείνα που έχουν την πλειοψηφία των μετόχων. 

Επίσης, αναφορά γίνεται και στους χιλιάδες, θα έλεγα, μικροεπενδυτές και μικρομετόχους, που συμβάλλουν προς την κατεύθυνση αυτή. 'Αρα, το συμφέρον της Κτηματικής Τράπεζας ταυτίζεται με τα συμφέροντα αυτών των ασφαλιστικών ταμείων και αυτών των μικρομετόχων. Το λέω αυτό για να αναδείξω ότι η χρηστή διαχείριση των πόρων είναι το κρίσιμο ζητούμενο. Η αποτελεσματικότητα μιας παρέμβασης, όποια και αν είναι αυτή, αντιμετωπίζεται μέσα από τη χρηστή αυτή διαχείριση των πόρων. 

Πιστεύω ότι το θέμα των εργαζομένων καλύπτεται, αν θέλετε, από τις θέσεις απασχόλησης που δημιουργούνται και βεβαίως αυτή είναι η απάντηση που μπορούμε να δώσουμε, σε σχέση με τους εργαζομένους στα συνεργεία καθαριότητας που υπήρχαν προ του Δεκεμβρίου του 1998. 

Παρότρυνση μπορεί κανείς να κάνει στους νέους αναδόχους. Δεν μπορεί να επιβάλει σε έναν ιδιώτη επιχειρηματία τις συγκεκριμένες προσλήψεις, πέρα από αυτές στις οποίες νομίζει ο ίδιος ότι μπορεί να κινηθεί. Ευχαριστώ πολύ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, έρχεται να προστεθεί ακόμα ένα πρόβλημα στα προβλήματα από τη συγχώνευση της Εθνικής Τράπεζας και της Κτηματικής και βεβαίως αυτό το πρόβλημα έχει να κάνει με εργαζόμενους, με ογδόντα περίπου γυναίκες, οι οποίες μένουν άνεργες, γυναίκες από τις οποίες πολλές είναι διαζευγμένες με παιδιά ή χήρες, είναι άτομα πολυτεκνικών οικογενειών, τις οποίες θα αντιμετωπίσετε με το νόμο για τα άτομα με ειδικές ανάγκες. Αλλά πού θα τους βάλετε με όλες αυτές τις ιδιωτικοποιήσεις, στις οποίες έχει προχωρήσει η Κυβέρνηση; 

Εν πάση περιπτώσει, εμείς αυτό που ζητάμε με την ερώτησή μας είναι αυτό που η Κτηματική Τράπεζα ακολουθούσε ως πολιτική, να το ακολουθήσει και η Εθνική. 

Αυτήν τη δυνατότητα, κύριε Υπουργέ, την έχετε. 'Οπως την είχατε, όταν ήταν η Κτηματική μια ξεχωριστή τράπεζα, την έχετε και σήμερα. Ας αλλάξει η τράπεζα εργολάβο, αν δεν δέχεται αυτός να πάρει αυτούς τους εργαζόμενους. 

Βέβαια εσείς, ούτε λίγο ούτε πολύ, είπατε στην ομιλία σας ότι αυτοί οι άνθρωποι ήταν περιττοί στην Κτηματική Τράπεζα. Αυτό, όμως, που οι ίδιοι καταγγέλλουν με το σημείωμα που μας έχουν δώσει -και το έχετε υπόψη σας- είναι ότι έχουν μείνει και ακαθάριστα γραφεία, εξαιτίας της τακτικής του εργολάβου να χρησιμοποιεί λιγότερους εργαζόμενους. 

Επομένως λύση υπάρχει και είναι στο χέρι σας να τη δώσετε. Εμείς περιμένουμε τη δέσμευσή σας ότι αυτοί οι άνθρωποι θα επανέλθουν στις θέσεις τους. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε Πρόεδρε, νομίζω ότι δεν είναι ανάγκη να αφιερώσουμε περισσότερο χρόνο σε αυτήν την Αίθουσα για τον καθαρισμό των κτιρίων ενός δημόσιου οργανισμού. 

Αυτό που θέλω να επισημάνω για μια ακόμα φορά είναι ότι οφείλουμε να έχουμε εμπιστοσύνη στις διοικήσεις αυτών των φορέων. Τα συμφέροντα της Κτηματικής και της Εθνικής Τράπεζας ταυτίζονται με τα συμφέροντα των ασφαλιστικών ταμείων της χώρας μας, ταυτίζονται με τα συμφέροντα χιλιάδων μικροεπενδυτών και μικρομετόχων πολιτών στην πατρίδα μας και πιστεύω ότι η παρότρυνση της Εθνικής Τράπεζας προς τους αναδόχους εργολάβους να απασχολήσουν όσο το δυνατόν περισσότερες γυναίκες καθαρίστριες, από αυτές που απασχολούσε και το προηγούμενο συνεργείο, αρκεί για να δώσει το μήνυμα της βούλησης, που η Κυβέρνηση θέλει να αναδείξει προς την πλευρά της Εθνικής Τράπεζας. 

'Εχουμε μιλήσει με την Εθνική Τράπεζα και είναι και αυτή προς την ίδια κατεύθυνση. Το έχει κάνει και η ίδια. Από εκεί και πέρα, ο κάθε επιχειρηματίας έχει την ευθύνη της πρόσληψης των εργαζομένων που επιθυμεί. 

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 596/8.2.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Γεωργίας, σχετικά με τις προθέσεις της Κυβέρνησης να ανακαλέσει την απόφαση που αφορά τον αποχαρακτηρισμό δασικής έκτασης στα "ΑΣΤΕΡΙΑ" Γλυφάδας. 

Η επίκαιρη ερώτηση έχει ως εξής: 

"Απόφαση με την οποία δίδεται το "πράσινο φως" για την επέκταση τουριστικών εγκαταστάσεων στην παράκτια χερσόνησο "Αστέρια" Γλυφάδας εξέδωσε το Δασαρχείο Πειραιώς. 

Σύμφωνα με πρόσφατα δημοσιεύματα και καταγγελίες της συντονιστικής επιτροπής για τη σωτηρία του Σαρωνικού, έκταση διακοσίων εβδομήντα οκτώ στρεμμάτων στην περιοχή Αστέρια Γλυφάδας χαρακτηρίστηκε ως χορτολιβαδική, παρ'ότι είναι δασική και χαρακτηρίστηκε ως δασική από τον αρμόδιο δασολόγο που προέβη σε αυτοψία και γνωμάτευση. 

Επειδή η απόφαση αυτή δίνει τη δυνατότητα να υλοποιηθούν σχέδια οικοδόμησης και αλλοίωσης του φυσικού τοπίου της περιοχής αυτής του Σαρωνικού, 

Ερωτάται ο κύριος Υπουργός: 

Αν προτίθεται να ανακαλέσει την απαράδεκτη αυτή απόφαση". 

Ο Υφυπουργός Γεωργίας έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, ο Δασάρχης Πειραιά κατ' αίτηση της εταιρείας "ΕΣΤΡΕΛΙΑ Τουριστική Α.Ε." και στα πλαίσια της διαδικασίας χαρακτηρισμού των εκτάσεων σύμφωνα με το άρθρο 14 του ν. 998/79 εξέδωσε μία απόφαση, την υπ' αριθμόν 6187 στις 20.11.98 πράξη χαρακτηρισμού, με την οποία χαρακτηρίζει έκταση διακοσίων εβδομήντα οκτώ στρεμμάτων στη θέση Αστέρια της Γλυφάδας ως χορτολιβαδική, μη εμπίπτουσα στις διαδικασίες δασικής νομοθεσίας, όπως ορίζει η παράγραφος 6Β' του άρθρου 3 του ν. 998/79. Στα πλαίσια της πιο πάνω διαδικασίας η πράξη αυτή προσβάλλεται ενώπιον των αρμοδίων δικαστηρίων εντός διμήνου από της τελευταίας δημοσιοποιήσεως και για τη συγκεκριμένη περίπτωση η προθεσμία λήγει στις 13.3.99. 

Συνεπώς δεν έχει τελεσιδικήσει ο χαρακτηρισμός, διότι δεν έχει εκπνεύσει το δίμηνο υποβολής αντιρρήσεων, τόσο από τους ενδιαφερόμενους όσο και από το δημόσιο διά του Γενικού Γραμματέα της Περιφέρειας, σύμφωνα πάλι με το άρθρο 14 του ν. 998/79 και ο οποίος θα ελέγξει στο τέλος το νόμιμο της εκδοθείσης πράξεως και αναλόγως θα ενεργήσει. 

Οφείλω να ενημερώσω την κυρία συνάδελφο ότι πρόθεση του Υπουργείου, όπως επίσης και του Γενικού Γραμματέα της Περιφέρειας, με τον οποίο είμαστε σε καθημερινή επαφή, είναι να διαφυλαχτούν τα δάση και οι δασικές εκτάσεις και να τηρηθεί η υφιστάμενη νομοθεσία. 

Θέλω να σας διαβεβαιώσω, κυρία συνάδελφε, ότι δεν πρόκειται να χαριστούμε σε κανέναν, ό,τι και να κρύβεται πίσω απ' αυτόν. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Δαμανάκη έχει το λόγο. 

ΜΑΡΙΑ ΔΑΜΑΝΑΚΗ: Κύριε Πρόεδρε, το θέμα είναι να μη χαριστούμε σε κανέναν ασφαλώς, αλλά το θέμα είναι επίσης να σωθεί η έκταση όσο είναι καιρός. Δεν χρησιμοποιώ εύκολα πολύ μεγάλες φράσεις, αλλά εδώ μάλλον πρόκειται για σκάνδαλο. Δηλαδή μιλούμε για μία έκταση στα "Αστέρια" της Γλυφάδας, ο καθένας αντιλαμβάνεται την αξία της και τη σημασία για όλο το λεκανοπέδιο, έχουμε αίτηση για να αποχαρακτηριστεί, έρχεται ο δασολόγος ο συγκεκριμένος ο οποίος κάνει την έκθεσή του και ο οποίος χαρακτηρίζει ένα μέρος της έκτασης μη δασική, ένα μέρος της έκτασης δασική φυτεία, το μεγαλύτερο πάντως μέρος το χαρακτηρίζει δασική, επανέρχεται η εταιρεία στο Δασαρχείο Πειραιώς και ο δασάρχης με νέα απόφαση τη βγάζει όλην την έκταση χορτολιβαδική. 

Είναι τουλάχιστον αστεία η ιστορία. Είναι δυνατόν μετά απ' όλα αυτά να βγαίνει όλη η έκταση χορτολιβαδική και μάλιστα με επιχειρήματα του τύπου ότι τα δέντρα είναι αραιά, δεν συνθέτουν φυσικό οικοσύστημα και άλλα παρόμοια, τα οποία κατά τη γνώμη μου μόνο γέλια προκαλούν; 

Κύριε Πρόεδρε, ο κύριος Υπουργός ανέφερε ότι υπάρχουν κάποιες προθεσμίες για να προσβληφθεί η απόφαση. Οι κάτοικοι κινούνται. Υπάρχουν πολίτες, ευτυχώς, σ' αυτήν τη χώρα με πρωτοβουλία και συνείδηση οι οποίοι προσέφυγαν -δηλαδή η κίνηση πολιτών Γλυφάδας προσέφυγε- και ο εισαγγελέας έχει διατάξει προκαταρκτική εξέταση για τον εν λόγω υπάλληλο. 

Το θέμα όμως, κύριε Πρόεδρε, είναι τι κάνει και το δημόσιο. 

Αν κατάλαβα λοιπόν καλά, κύριε Υπουργέ, ο Περιφερειάρχης με το Υπουργείο μελετούν ακόμα το θέμα. Βεβαίως υπάρχει προθεσμία, αλλά περιμένω από σας μια πιο σαφή απάντηση. 

Είναι δυνατόν να βγάλουμε την έκταση χορτολιβαδική στα καλά καθούμενα, επειδή κάποιοι θέλουν να κάνουν εκεί ό,τι θέλουν να κάνουν; 

Νομίζω λοιπόν ότι πρέπει να δεσμευθεί ο κύριος Υπουργός ότι θα κηρυχθεί η διαδικασία ανάκλησης της απόφασης από το δημόσιο. Η έκταση αυτή είναι του ΕΟΤ, έχει παραχωρηθεί στην εν λόγω εταιρεία -ας μην υπεισέλθουμε τώρα στο πώς και στο γιατί- αλλά όλα έχουν και τα όριά τους. 

Τώρα κύριε Πρόεδρε, το να βγάλουμε την έκταση στα "Αστέρια" Γλυφάδας χορτολιβαδική, επειδή τα δέντρα, όπως λέει, είναι αραιά ή επειδή είναι σε αραιή διάταξη ή επειδή έχουν φυτευτεί τεχνιτά ή άλλα παρόμοια, αυτό αγγίζει πια τα όρια υποτίμησης της νοημοσύνης των πάντων. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Θα ήθελα, κύριε Πρόεδρε, να ενημερώσω την κυρία συνάδελφο -επειδή έγινε παρόμοια ερώτηση εδώ στη Βουλή- ότι επισκέφθηκα την περιοχή και είδα ότι πράγματι είναι δασική. 

Είπα, κύριε Πρόεδρε, όλη αυτήν τη διαδικασία, διότι πρέπει να τηρηθεί ο νόμος και πρέπει να τηρηθούν όλες οι διαδικασίες, ούτως ώστε να μην υπάρχουν προβλήματα. 

Κατηγορηματικά δήλωσα, δηλώνω και τώρα, ότι δεν θα χαριστούμε σε κανέναν και σίγουρα, επειδή είμαστε σε επαφή με το Γραμματέα της Περιφέρειας, δεν σημαίνει ότι πάμε κάπως να τα καλύψουμε, αλλά απλώς με νομική διατύπωση θα κάνουμε εκείνη την απόφαση, ούτως ώστε να στέκεται και στα δικαστήρια, γιατί θα γίνει προσφυγή κλπ. 

Αυτό εννοούσα και κατηγορηματικά -επαναλαμβάνω- δηλώνω ότι δεν πρόκειται ποτέ να αποχαρακτηριστεί αυτή η έκταση. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη είναι η υπ' αριθμό 614/10.2.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με την καθυστέρηση στην καταβολή των αμοιβών των εκτάκτων εκπαιδευτικών των Τεχνολογικών Εκπαιδευτικών Ιδρυμάτων, η οποία διαγράφεται λόγω κωλύματος του ερωτώμενου κυρίου Υπουργού. 

'Εκτη είναι η με αριθμό 607/9.2.99 επίκαιρη ερώτηση του Ανεξάρτητου Βουλευτή κ. Βασιλείου Κοντογιαννόπουλου προς τον Υπουργό Γεωργίας, σχετικά με τη λήψη μέτρων για την επίλυση των προβλημάτων των παραγωγών εσπεριδοειδών του Νομού Ηλείας. 

Η επίκαιρη ερώτηση σε περίληψη έχει ως εξής: 

"Στα όρια οικονομικής καταστροφής έχουν οδηγηθεί οι παραγωγοί εσπεριδοειδών του Νομού Ηλείας. Η τιμή αγοράς που συμφωνήθηκε μεταξύ ομάδων παραγωγών και βιομηχανιών χυμοποίησης για την περυσινή παραγωγή του έτους 1997-1998, μαζί με τα μεταφορικά, κυμάνθηκε από μία δραχμή έως τέσσερις δραχμές το κιλό". 

Διαβάζω σωστά; 

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Δυστυχώς, ναι, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): "Βάσει του σχετικού κανονισμού προβλεπόταν οικονομική ενίσχυση για τα πορτοκάλια 35 δραχμές και για τα λεμόνια 26 δραχμές ανά κιλό. 

Τελικά, λόγω υπέρβασης των ποσοτήτων που παραδόθηκαν σε όλες τις χώρες της Ευρωπαϊκής 'Ενωσης, η ενίσχυση που τελικά δόθηκε στους παραγωγούς και μάλιστα έπειτα από έναν ολόκληρο χρόνο ανήλθε στις 14,5 δραχμές για τα πορτοκάλια 19 δραχμές για τα λεμόνια ανά κιλό. 

Η τιμή αυτή δεν καλύπτει καν το κόστος παραγωγής, συλλεκτικών και μεταφοράς, με αποτέλεσμα οι παραγωγοί να αντιμετωπίζουν πρόβλημα επιβίωσης, ενώ αδυνατούν να ανταποκριθούν στις υποχρεώσεις τους προς την Α.Τ.Ε. και τον Ο.Γ.Α. 

Παράλληλα δεν έχει ολοκληρωθεί η διαδικασία εκτίμησης και εξατομίκευσης των ζημιών, ούτε έχει προσδιοριστεί το ποσό αποζημίωσης των παραγωγών, που επλήγησαν από τους παγετούς του Μαρτίου 1998. 

Ερωτάται ο κύριος Υπουργός: Ποια μέτρα προτίθεται να λάβει για να αντιμετωπισθούν τα οξύτατα προβλήματα των παραγωγών εσπεριδοειδών, τόσο βραχυπρόθεσμα όσο και μακροπρόθεσμα;". 

Ο Υφυπουργός Γεωργίας κ. Κωνσταντίνος Βρεττός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. 

Πράγματι η τιμή την οποία είχαν συμφωνήσει οι παραγωγοί με τους χυμοποιούς φέτος ήταν πολύ χαμηλή. Για το λόγο αυτόν, το Υπουργείο Γεωργίας επενέβη και βάζοντας την ΠΑΣΕΓΕΣ ως επιδιαιτητή πέτυχε να βελτιωθούν τα συμβόλαια, τα οποία είχαν συμφωνηθεί. Οι τιμές είναι καλύτερες τώρα, βεβαίως δεν είναι πολύ καλές. 

Δεύτερον: Υπάρχει πράγματι ένα πρόβλημα στον κανονισμό των εσπεριδοειδών, το οποίο έχει πολυδιάστατη -ας το πούμε έτσι- άποψη. Εκείνο το οποίο μας δυσκολεύει και για το οποίο το Υπουργείο έχει ήδη επέμβει με θετικά, θα έλεγα, αποτελέσματα είναι η χρήση των πιστοποιητικών Α2 σε σχέση με τα πιστοποιητικά Β'. Μάλιστα μπορούμε να πούμε ότι έχουμε θετικές εξελίξεις εκεί, διότι ενώ πριν η αναλογία ήταν 67 προς 33, ανεστράφη και είναι σήμερα 33 προς 67, δηλαδή υπέρ των πιστοποιητικών Β', τα οποία μάλιστα έχουν και ενισχυμένες τιμές. Μιλάμε για τις εξαγωγές πάντα. 

Υπάρχει το θέμα του πλαφόν. 'Οπως γνωρίζετε, κύριε συνάδελφε, οι παραγωγοί που δίνουν τα πορτοκάλια τους προς χυμοποίηση τιμωρούνται, επειδή ξεπερνούν το πλαφόν. Και δεν είναι δική τους υπαιτιότητα, είναι συνολική υπαιτιότητα της Ευρωπαϊκής 'Ενωσης, των Ισπανών κλπ. 

Το αίτημά μας είναι να αυξηθεί το πλαφόν σε ένα καινούριο κανονισμό, ο οποίος μπορεί να γίνει και μάλιστα να αυξηθεί σε τέτοια επίπεδα, τα οποία να μην επηρεάσουν την παραγωγή των χυμοποιών. 

'Αλλο θέμα το οποίο θα μπορούσε κανείς να συζητήσει στα πλαίσια της δικής σας ερώτησης είναι το θέμα της απόσυρσης. Η απόσυρση είναι ένα μείζον θέμα, όπως έχει εξελιχθεί σήμερα. Διότι έχουμε δώσει δύο παρατάσεις, πέρυσι και φέτος, για την απόσυρση των πορτοκαλιών, οι οποίες όμως φέτος τουλάχιστον φαίνεται να μη διευκολύνουν την κατάσταση. Διότι προκύπτει το εξής: Κανείς δεν θέλει να κάνει απόσυρση στην περιοχή του. Οι νομάρχες και οι δήμαρχοι, δηλαδή, δεν αφήνουν να γίνονται αποσύρσεις. Συνεπώς είναι ένα μείζον θέμα, το οποίο πρέπει να καταλάβουμε ότι θα πρέπει να αντιμετωπισθεί και από τις νομαρχίες που είναι υπεύθυνες ως αποκεντρωμένα όργανα να αποφασίσουν. 

Εν πάση περιπτώσει, εμείς σε συνεργασία με το Υπουργείο Περιβάλλοντος, Χωροταξίας και Δημοσίων 'Εργων, έχουμε ζητήσει να μπουν κάποιοι άλλοι όροι, όχι τόσο επαχθείς όσο είναι πράγματι σήμερα οι περιβαλλοντικοί όροι, ώστε αν μπορούμε να αντιμετωπίσουμε το θέμα της απόσυρσης τουλάχιστον πιο αποτελεσματικά για τον επόμενο χρόνο. 

Για τα μακροπρόθεσμα μέτρα, στα οποία αναφέρεσθε, το Υπουργείο Γεωργίας έχει ήδη μπει σε μία διαδικασία προγράμματος αναδιάρθρωσης των εσπεριδοειδών. 'Εχει ζητήσει δηλαδή από την Ευρωπαϊκή 'Ενωση όχι μόνο την αναδιάρθρωση από πλευράς καλλιέργειας, αλλά και από πλευράς εμπορίας και διακίνησης. Οι διαδικασίες με την Ευρωπαϊκή 'Ενωση βρίσκονται σε εξέλιξη και ελπίζουμε κάποτε να καταλήξουν επιτυχώς και προς όφελος όλων των εσπεριδοκαλλιεργητών. Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κοντογιαννόπουλος έχει το λόγο. 

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Κύριε Πρόεδρε, ο κύριος Υπουργός ευτυχώς αναγνωρίζει ότι ο 'Ελληνας αγρότης και ιδιαίτερα ο καλλιεργητής των εσπεριδοειδών είναι ασθενής, αλλά ο ασθενής κινδυνεύει να πεθάνει. 

Θα μου επιτρέψετε να σας αναφέρω ένα χαρακτηριστικό παράδειγμα, που είναι αποκαλυπτικό, από τη ζωντανή πραγματικότητα, όπως τη βιώνει η πλειοψηφία του αγροτικού κόσμου, όχι σε άγονες ή προβληματικές περιοχές, αλλά στην εύφορη περιοχή της Ηλείας. 'Ενα ζευγάρι μεσήλικων αγροτών καταφέρνει να επιβιώσει εκμεταλλευόμενο ένα αγρόκτημα 15-20 στρεμμάτων με λεμόνια, πορτοκάλια και ελιές. Παράλληλα συμπληρώνει το εισόδημά του διατηρώντας και ένα καφενεδάκι στο χωριό. Το ζευγάρι αυτό πέρυσι διέθεσε τα λεμόνια και τα πορτοκάλια του σε εργοστάσιο χυμοποίησης εκτός Νομού Ηλείας αντί μιας δραχμής το κιλό, δηλαδή δωρεάν. 

Πλήρωσε εκτός από τα καλλιεργητικά έξοδα συλλεκτικά και μεταφορικά. Δανείσθηκε για να αντιμετωπίσει αυτά τα έξοδα. Περίμενε να εισπράξει μόνο την επιδότηση της Ευρωπαϊκής 'Ενωσης που είχε προβλεφθεί, βάσει συμβολαίων με τις ομάδες παραγωγών, 30 με 35 δραχμές το κιλό. Αντί γι'αυτά εισέπραξε 14 με 15 δραχμές το κιλό. Και αυτό έπειτα από δεκαπέντε μήνες. Η εξήγηση ήταν αυτή που έδωσε ο κύριος Υπουργός ότι υπήρξε υπέρβαση του πλαφόν σε όλες τις ευρωπαϊκές χώρες. 

Το λάδι του παραμένει ταυτόχρονα απούλητο και αζήτητο, καθηλωμένο στις 600 με 700 δραχμές το κιλό. 

Το ζευγάρι αυτό καλείται να αντιμετωπίσει έξοδα επιβίωσης, καλλιεργητικά έξοδα, ενώ ταυτόχρονα καλείται να πληρώσει πεντακόσιες χιλιάδες (500.000) δραχμές στην εφορία, ποσό που προσδιορίστηκε ως αντικειμενικό τεκμήριο για τη λειτουργία του καφενείου του (που ζήτημα αν διαθέτει δεκαπέντε με είκοσι αναψυκτικά και ούζα την ημέρα). Ακόμη, καλείται να καταβάλει πενήντα χιλιάδες (50.000) δραχμές στον ΟΓΑ ως εισφορά για το νέο σύστημα ασφάλισης, που για το συγκεκριμένο ζευγάρι δεν θα προσφέρει μεγαλύτερη σύνταξη από αυτή που θα έπαιρνε χωρίς να πληρώνει καμία εισφορά. 

Τέλος, η ΑΤΕ του ζητά την εξόφληση των χρεών και την πληρωμή των τόκων. 

Δεν αποτελεί μεμονωμένη περίπτωση, ούτε ακραία. Η πλειοψηφία των μικρομεσαίων αγροτών της χώρας βρίσκεται σε ανάλογη θέση. Αντιμετωπίζουν πρόβλημα επιβίωσης. Ο 'Ελληνας αγρότης ανενημέρωτος, αβοήθητος παραμένει προσκολλημένος σε καλλιέργειες, αλλά κυρίως σε νοοτροπίες του παρελθόντος. Ανίσχυρος να αντιμετωπίσει τις συνθήκες της ελεύθερης αγοράς και του ανταγωνισμού γίνεται εύκολη βορά των αρπακτικών διαθέσεων μερίδας εμπόρων, που τον κλέβουν ακόμα και στο ζύγι και τον πληρώνουν με ακάλυπτες επιταγές. 'Ετσι, εύκολα μπορεί να γίνει και θύμα των επαγγελματικών, κομματικών στελεχών του Κ.Κ.Ε., που εκμεταλλεύονται την απόγνωση, τη σύγχυση και την άγνοια, για να τον οδηγήσουν σε ακόμη μεγαλύτερη εξαθλίωση έξω από την ΟΝΕ, προφανώς σε θέση ανάλογη με εκείνη των Ρώσων και των Βαλκάνιων συναδέλφων τους. 

Δεν αποτελεί πλέον μυστικό ότι η φιλελευθεροποίηση του διεθνούς εμπορίου και η αναμόρφωση της ΚΑΠ οδηγούν σε ακόμη περαιτέρω μείωση των επιδοτήσεων. Κατά συνέπεια με τη ρύθμιση για τα αγροτικά χρέη, έγινε, κύριοι Υπουργοί, ένα πρώτο και αναγκαίο βήμα για την εξυγίανση της αγροτικής οικονομίας. Είναι όμως μεγάλη η απόσταση που πρέπει να διανυθεί για τον εκσυγχρονισμό και την ανάπτυξη της ελληνικής αγροτικής οικονομίας. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε. 
ΠΡΟΕΔΡΕΥΩΝ (Παναγιώτης Ν. Κρητικός): 'Οχι. Τελειώστε τώρα, δεν έχετε άλλο χρόνο. 

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Δεύτερο αναγκαίο βήμα είναι η μείωση όλων των συντελεστών του κόστους παραγωγής. Κυρίως όμως και το σημαντικότερο βήμα είναι η ένταξη του 'Ελληνα αγρότη στη σύγχρονη αγροτική παραγωγή και κατ'επέκτασην στο σύγχρονο οικονομικό και κοινωνικό μοντέλο της ελεύθερης οικονομίας. 

ΠΡΟΕΔΡΕΥΩΝ (Παναγιώτης Ν. Κρητικός): Η επίκαιρη ερώτηση, κύριε Κοντογιαννόπουλε, δεν προσφέρεται για μακρές αγορεύσεις. Το ξέρετε. 'Εχετε προετοιμασθεί για να παραβιάσετε τον Κανονισμό, για να υπερβείτε το χρόνο, γιατί βλέπω ότι κάνετε αγόρευση επί της αγροτικής πολιτικής και εφ' όλης της πολιτικής της Κυβέρνησης. Σας παρακαλώ! 

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: 'Εχετε δίκιο. Θα ακολουθήσει δε και η επερώτηση του Κ.Κ.Ε. για το ίδιο θέμα. Πάντως, σας ευχαριστώ για την ανοχή. 

ΠΡΟΕΔΡΕΥΩΝ (Παναγιώτης Ν. Κρητικός): Αν υπερβείτε εσείς το χρόνο, τι θα πει ο κ. Μπούτας; 

ΣΤΡΑΤΗΣ ΚΟΡΑΚΑΣ: Τα υπόλοιπα στα μπλόκα, κύριε Κοντογιαννόπουλε. 

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Με τον κ. Πατάκη! 

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Γεωργίας κ. Βρεττός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε, είναι επερώτηση περίπου αυτά που είπε ο κ. Κοντογιαννόπουλος και νομίζω ότι θα έχει την ευκαιρία, απαντώντας ο κύριος Υπουργός στην επερώτηση του Κ.Κ.Ε., να πάρει πολλές πληροφορίες αναφορικά με τα ερωτήματα τα οποία έθεσε. 

Σχετικά τώρα με τα εσπεριδοειδή, όπως σας είπα και προηγουμένως, το Υπουργείο κάνει ό,τι είναι δυνατόν, ώστε ορισμένα κακώς κείμενα, όχι εξαιτίας του Υπουργείου, να διορθωθούν. Και σας εξήγησα ποια. 

Επίσης σας εξήγησα ότι για τη φετινή σοδειά η επιδότηση θα δίνεται αμέσως ή τουλάχιστον μέσα σε σύντομο χρονικό διάστημα, διότι δεν θα περιμένουμε να δούμε ποια θα είναι η παραγωγή, επομένως και η συνυπευθυνότητα, αλλά θα στηριχθεί στα προηγούμενα τρία χρόνια πλην του τελευταίου. Συνεπώς θα ξέρει ο παραγωγός από την αρχή τι θα πάρει και θα προγραμματίσει κατ' αυτόν τον τρόπο και το συμβόλαιό του, για να μην πέσουμε στις περιπτώσεις που είπατε προηγουμένως, αλλά θα πάρει και τα χρήματα γρήγορα. 'Ενα είναι αυτό. 

Τώρα για τα άλλα θέματα, τα οποία θίξατε, κύριε συνάδελφε, νομίζω ότι ήδη έχετε πάρει απαντήσεις. Ιδιαίτερα για το θέμα των αγροτικών χρεών νομίζω ότι έχουν ανακοινωθεί τα μέτρα και χαίρομαι γιατί τα υιοθετείτε. 

Για τα γενικότερα θέματα ήθελα πάλι να σας επαναλάβω ότι αναγνωρίζουμε πως υπάρχει ένα πρόβλημα εσπεριδοειδών στη χώρας μας και ευελπιστούμε ότι με την πρόταση αναδιάρθρωσης των εσπεριδοειδών θα έχουμε κάποιο θετικό αποτέλεσμα. Επαναλαμβάνω και πάλι, δεν μιλάμε μόνο για αλλαγή καλλιεργειών, αλλά μιλάμε και για επέμβαση στην εμπορία και στη διακίνηση των προϊόντων. 

Ελπίζω το παράδειγμα, το οποίο φέρατε και το οποίο είναι πολύ γλαφυρό, να μην επαναληφθεί τα επόμενα χρόνια. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Εξαντλήθηκε το δελτίο επικαίρων ερωτήσεων. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η με αριθμό 24/26-1-99 επερώτηση των Βουλευτών του Κομμουνιστικού Κόμματος Ελλάδος κυρίων Ε. Μπούτα, Ν. Γκατζή, Α. Κανταρτζή, της κυρίας Μ. Μπόσκου, Σ. Κόρακα, Σ. Παναγιώτου και Α. Τασούλα προς τον Υπουργό Γεωργίας, σχετικά με την αγροτική πολιτική της Κυβέρνησης. 

Πριν δώσω το λόγο στον πρώτο επερωτώντα, έχω την τιμή να ανακοινώσω στο Σώμα ότι ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Δήμας ορίζει Κοινοβουλευτικό Εκπρόσωπο για τη συζήτηση της σημερινής επερώτησης το Βουλευτή Κιλκίς κ. Σάββα Τσιτουρίδη. 

Επίσης ο Πρόεδρος του Συνασπισμού της Αριστεράς και της Προόδου ορίζει Κοινοβουλευτικό Εκπρόσωπο για τη συζήτηση της επερώτησης τον κ. Ευάγγελο Αποστόλου, Βουλευτή Εύβοιας. 

Την επερώτηση θα αναπτύξουν πέντε εκ των επερωτώντων συναδέλφων, όπως ορίζει ο Κανονισμός. 

Πρώτος έχει το λόγο ο κ. Ευάγγελος Μπούτας. 

ΕΥΑΓΓΕΛΟΣ ΜΠΟΥΤΑΣ: Κυρίες και κύριοι συνάδελφοι, κατ' αρχήν να σας πω ότι μιλάει ένας εκατομμυριούχος που δεν τον ξέρατε -Κομμουνιστής το ξέρατε ότι είναι- και σας μεταφέρει και χαιρετισμούς από τους "εκατομμυριούχους" της Καρδίτσας και της Θεσσαλίας. Και βέβαια, να κλείσουμε την παρένθεση, τους αγωνιστικούς χαιρετισμούς από τους αγρότες της Θεσσαλίας που βρίσκονται στο μετερίζι του αγώνα από τη Δευτέρα. 

(Χειροκροτήματα από την πτέρυγα του Κ.Κ.Ε.) 

Αυτή η κινητοποίηση, κύριοι συνάδελφοι, δεν είναι τυχαία. Είναι η πέμπτη ή έκτη συνεχής κινητοποίηση, είναι η τρίτη κινητοποίηση των αγροτών από το Δεκέμβρη μέχρι σήμερα, μόνο στους δυο αυτούς μήνες. Είναι μία κινητοποίηση η οποία υποκινείται από την αντιαγροτική πολιτική της Ευρωπαϊκής 'Ενωσης, που πιστά εφαρμόζει η Κυβέρνηση. Είναι μία κινητοποίηση που υποδαυλίστηκε, αν θέλετε, από την άρνηση της Κυβέρνησης και του Υπουργείου Γεωργίας να δώσει θετική απάντηση στο υπόμνημα που κατατέθηκε στις 25.1.99 στον κύριο Υπουργό της Γεωργίας, μια άρνηση η οποία συνοδεύτηκε και από κοροϊδία. Γιατί όταν σε όλους τους τόνους διατείνεται η Κυβέρνηση ότι μείωσε το φόρο του πετρελαίου κατά 40% και αυτό θα στοιχίσει σαράντα δισεκατομμύρια (40.000.000.000) δραχμές, όταν στον προϋπολογισμό πέρυσι ήταν εννιά δισεκατομμύρια (9.000.000.000) δραχμές γραμμένο γι' αυτήν την περίπτωση και στον καινούριο προϋπολογισμό είναι δώδεκα δισεκατομμύρια (12.000.000.00) δραχμές. Είναι μία κινητοποίηση η οποία είναι δίκαια, μια κινητοποίηση η οποία έχει τα χαρακτηριστικά πατριωτικού αγώνα, γιατί γίνεται αγώνας από τους μικρομεσαίους αγρότες, για να μπορέσουν να σταθούν στη γη τους και στα χωριά τους, για να σταματήσει το ξεκλήρισμα, να σταματήσει η αφαίμαξη της υπαίθρου από αγρότες. Και δεν μας ικανοποιεί, κύριε Υπουργέ, η απάντηση που δώσατε, ότι ενδιαφέρεσθε , γενικά και αφηρημένα, για την ύπαιθρο. 

Στην ύπαιθρο υπάρχουν και άλλες τάξεις, αλλά εκείνοι που κρατούν την ύπαιθρο είναι οι αγρότες. Το καμπανάκι σε αυτούς χτυπάει. Και χτυπάει το καμπανάκι και παίρνουν το δρόμο της ξενιτιάς και της εγκατάλειψης. 

Είναι χαρακτηριστικές οι περιπτώσεις ορισμένων συναδέλφων που πέρσι, πρόπερσι ήταν μπροστά στους αγώνες, έπαιζαν ρόλο στελεχικό στο αγροτικό κίνημα και σήμερα βρίσκονται στη Γερμανία και μας στέλνουν μηνύματα να συνεχίσουμε τον αγώνα, για να μην πάνε και οι υπόλοιποι αγρότες στα υγρά υπόγεια του Νταχάου. Είναι περιπτώσεις, όπως του Θωμά του Κυρίτση από ένα χωριό της Καρδίτσας και του Βασίλη Κουρουπτσή, εκείνη τη γραφική φιγούρα, που χτύπαγε με ένα ξύλο το τρακτέρ στις προηγούμενες κινητοποιήσεις. 

Βεβαίως η Κυβέρνηση αρνήθηκε να ικανοποιήσει τα αιτήματα, τα οποία είναι δίκαια και χαρακτηρίζονται ως δίκαια απ' όλες τις πλευρές. Και η Κυβέρνηση λέει ότι είναι δίκαια και η Νέα Δημοκρατία λέει ότι είναι δίκαια και ο Συνασπισμός και το ΔΗ.Κ.ΚΙ. και το Κομμουνιστικό Κόμμα. 'Ολοι λέμε ότι οι αγρότες έχουν δίκιο. Πού θα το βρουν το δίκιο όμως. Δεν πρέπει, αφού αναγνωρίζεται το δίκιο του αγρότη, το δίκαιο των αιτημάτων, να ικανοποιηθούν; Και δεν είναι μόνο σήμερα που αναγνωρίζετε το δίκαιο των αιτημάτων, αλλά είναι εδώ και πάρα πολλά χρόνια και ιδιαίτερα από το 1995 που φούντωσαν οι κινητοποιήσεις. Και έλεγαν "ναι έχετε δίκιο", "ναι πήραμε το μήνυμα", "ναι αναδείχθηκε το πρόβλημα". Αυτά τα έγραφε όλος ο Τύπος. 

Εδώ και πέντε χρόνια έχει αναδειχθεί με αυτήν την οξύτητα το πρόβλημα μέσα από τους αγώνες, μέσα από την αστυνομοκρατία, μέσα από τα ΜΑΤ, μέσα από τον αυταρχισμό. Οι αγρότες δεν κάνουν πίσω. Ωστόσο, όμως, τα προβλήματα οξύνονται ακόμα περισσότερο και μεγαλώνουν. 

Βέβαια, εμείς κατανοούμε και πολιτικά ερμηνεύουμε γιατί η Κυβέρνηση ακολουθεί αυτήν την πολιτική. Και όχι μόνο η Κυβέρνηση αλλά και τα άλλα κόμματα, που συμφωνούν με αυτήν την πολιτική. Από τη μία δίνουν δίκιο, αλλά από την άλλη μένουν πιστοί στην πολιτική της Ευρωπαϊκής 'Ενωσης για μειωμένα κονδύλια στον αγροτικό τομέα, για μειωμένες τιμές στα αγροτικά προϊόντα, για ασυδοσία των πολυεθνικών και των μεγάλων κεφαλαίων που δραστηριοποιούνται στους τομείς που έχουν σχέση με την αγροτική οικονομία, τα λιπάσματα, τα σπόρια, τα φυτοφάρμακα και το πετρέλαιο. 

Καταλαβαίνουμε, επίσης, πολύ καλά -όπως καταλαβαίνουν και οι αγρότες- ότι η Κυβέρνηση από τη στιγμή που πολιτικά είναι ταγμένη με αυτήν την πολιτική του εκσυγχρονισμού στον αγροτικό τομέα, της αναδιάρθρωσης του αγροτικού τομέα της χώρας μας, δεν θέλει αναδιάρθρωση στις καλλιέργειες, αλλά αναδιάρθρωση στη σύνθεση του πληθυσμού στην ύπαιθρο. Δηλαδή το να φύγουν οι μικροί και οι μεσαίοι αγρότες, τη μετάλλαξη της κοινωνίας στην ύπαιθρο, όπως μας είπε χαρακτηριστικά στην πανθεσσαλική επιτροπή ο κύριος Πρωθυπουργός, όταν είχαμε τη συνάντηση το 1997. Δηλαδή ότι πρέπει να μειωθεί ο αγροτικός πληθυσμός, ότι πρέπει να συγκεντρωθεί η γη και η παραγωγή σε λίγα χέρια, ότι πρέπει να γίνουν μεγάλες επιχειρήσεις για να μπορούν να είναι ανταγωνιστικά τα ελληνικά προϊόντα. Αυτή είναι η δικαιολογία. 

Αυτή την πολιτική προσκυνάτε, αυτή εφαρμόζετε, αυτή στηρίζετε, αυτή στηρίζει και η Νέα Δημοκρατία, αυτή στηρίζουν και τα άλλα κόμματα, με τη διαφορά ότι δεν τους παίρνει ευθέως να βγουν και να πουν. Θέλουν και την πίτα ολόκληρη και το σκύλο χορτάτο. Να είναι δηλαδή και με το ΕΑΜ και με τον ΕΔΕΣ. Δεν γίνεται να είσαι και με τους αγρότες και με την πολιτική της Ευρωπαϊκής 'Ενωσης. 

ΙΩΑΝΝΗΣ ΔΗΜΑΡΑΣ: Μην ερμηνεύετε εμάς. Εμείς θα το πούμε αυτό. 

ΕΥΑΓΓΕΛΟΣ ΜΠΟΥΤΑΣ: Εγώ λέω τι ακούω από τον κόσμο. 

ΙΩΑΝΝΗΣ ΔΗΜΑΡΑΣ: Εμείς θα το πούμε αυτό. 'Οχι εσείς για μας. 

ΕΥΑΓΓΕΛΟΣ ΜΠΟΥΤΑΣ: Ναι, συνάδελφε. Εγώ λέω τι ακούω. Τι λέγεται έξω. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. 

ΙΩΑΝΝΗΣ ΔΗΜΑΡΑΣ: Ισχύουν αυτά που ακούτε στο δρόμο και όχι αυτά που λέμε εδώ; 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Δημαρά, αγορεύει κατά τον τρόπο που εκείνος νομίζει. Δεν σας ερμηνεύει. Λέει αυτό που ακούει. 

ΕΥΑΓΓΕΛΟΣ ΜΠΟΥΤΑΣ: Λέω και τη γνώμη μας. 

ΙΩΑΝΝΗΣ ΔΗΜΑΡΑΣ: ...(Δεν ακούστηκε) 

ΕΥΑΓΓΕΛΟΣ ΜΠΟΥΤΑΣ: Κύριε Δημαρά, σας είδαμε και με τους μαθητές. Παίξατε σε συγκεκριμένη εκπομπή το ρόλο του κυβερνητικού εκπροσώπου. Σας καταλάβαμε. 

ΙΩΑΝΝΗΣ ΔΗΜΑΡΑΣ: Σας τιμά αυτό που λέτε! 

ΕΥΑΓΓΕΛΟΣ ΜΠΟΥΤΑΣ: Βεβαίως με τιμά. 

ΙΩΑΝΝΗΣ ΔΗΜΑΡΑΣ: Αρνητικά όμως. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Δημαρά. 'Οταν θα πάρετε το λόγο, θα απαντήσετε. Εδώ γίνεται διάλογος με όλες τις πλευρές και προς όλες τις κατευθύνσεις. 

ΕΥΑΓΓΕΛΟΣ ΜΠΟΥΤΑΣ: Κύριε Υπουργέ, δύο τρόποι υπάρχουν για να υπάρξει αντιμετώπιση των κινητοποιήσεων. 

ΙΩΑΝΝΗΣ ΔΗΜΑΡΑΣ: Οι μόνοι που ακούγεσθε είσθε εσείς! 

ΕΥΑΓΓΕΛΟΣ ΜΠΟΥΤΑΣ: Και ο λαός. 'Οπως η νεολαία, όπως οι αγρότες, όπως οι εργάτες, όπως όλος ο λαός. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Δημαρά, σας παρακαλώ. 

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, σας παρακαλώ, το χρόνο να τον αφαιρέσετε από τον κ. Δημαρά. 

ΠΡΟΕΔΡΕΥΩΝ (Παναγιώτης Ν. Κρητικός): Θα σας δώσω χρόνο... 

ΙΩΑΝΝΗΣ ΔΗΜΑΡΑΣ: Κύριε Πρόεδρε, δεν μπορεί να προσβάλλει τους εκπροσώπους του ελληνικού λαού εδώ. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Δημαρά, σας παρακαλώ. Αγόρευση κάνει ο κύριος συνάδελφος. Να είσθε ψύχραιμος. 

ΙΩΑΝΝΗΣ ΔΗΜΑΡΑΣ: ...(Δεν ακούστηκε) 

ΠΡΟΕΔΡΕΥΩΝ (Παναγιώτης Ν. Κρητικός): Διάλογος γίνεται. Σας παρακαλώ. 

ΕΥΑΓΓΕΛΟΣ ΜΠΟΥΤΑΣ: Η Κυβέρνηση για να υπερασπίσει την πολιτική του ξεκληρίσματος δύο τρόπους έχει: Πρώτον, να προλάβει τις κινητοποιήσεις με διάφορες υποσχέσεις, με διάφορα γλαφυρά επιχειρήματα, τα οποία θα παραπλανήσουν και θα εξαπατήσουν τους αγρότες. Και δεύτερον, από τη στιγμή που θα βγουν οι αγρότες στο διεκδικητικό αγώνα, έχει να επιδείξει τον αυταρχισμό, την τρομοκρατία, αφού δεν μπόρεσε με τις δίκες, τις καταδίκες σε πολλές περιπτώσεις, τις δεσμεύσεις των περιουσιακών στοιχείων, όπως των τρακτέρ από δικαστήριο της 'Αρτας, με τις συνεχείς δίκες. Και καταλαβαίνετε, κύριε Υπουργέ, ότι το ζήτημα δεν είναι αν αναβάλλονται οι δίκες. Για να γίνει μία δίκη, έχει κόστος και αυτός που εγκαλείται χάνει χρόνο. 

Αυτές τις ημέρες στον κάμπο της Θεσσαλίας έρχονται συνεχώς κλήσεις για δικαστήρια με αφορμή τις κινητοποιήσεις των προηγούμενων χρόνων. 

Η Κυβέρνηση έχει από τον Ιούνιο του 1998 που λέει ότι θα καταθέσει τροπολογία, για να παραγραφούν τα υποτιθέμενα, κατ' εμάς, αδικήματα και ακόμα δεν έχει κατατεθεί. 

'Αρα, λοιπόν, αφού δεν μπόρεσε με όλα αυτά τα μέσα να κάμψει το αγωνιστικό φρόνημα των αγροτών, στέλνει τα ΜΑΤ. 

Kαι βέβαια είναι λογική η κατάληξη αυτή, όταν η πολιτική είναι αντιλαϊκή, όταν εμμένει στην εφαρμογή αυτής της πολιτικής η Κυβέρνηση και το μόνο που μπορεί να κάνει σε αυτήν τη περίπτωση είναι να στείλει τα ΜΑΤ. 

Ζητάμε αυτήν τη στιγμή και από το Βήμα της Βουλής να αποσυρθούν τα ΜΑΤ από τη Θεσσαλία. Δεν είμαστε ούτε εγκληματίες ούτε πάμε να καταστρέψουμε τίποτα. Οι αγρότες εκεί -όπως είπα και πριν- κάνουν αγώνα πατριωτικό, για να μείνουν στην ύπαιθρο, για να συνεχίσουν να καλλιεργούν. 

Κυρίες και κύριοι συνάδελφοι, τα προβλήματα αυτά τα έχουμε θέσει επανειλημμένα και φαντάζομαι όχι μόνο εμείς, αλλά και άλλοι συνάδελφοι, ανεξάρτητα από την πολιτική άποψη που έχουν ή την πολιτική που στηρίζουν. 

Εγώ θα ασχοληθώ με τα προβλήματα της Πανθεσσαλικής κατ' αρχήν, γιατί μέσα εκεί συμπεριλαμβάνονται και τα προβλήματα που υπάρχουν, όπως τέθηκαν στο υπόμνημα και τα προβλήματα που τίθενται και στην επερώτηση. 

Το πρώτο πρόβλημα είναι το βαμβάκι. Βεβαίως η Κυβέρνηση διατείνεται ότι πήραν ικανοποιητικές τιμές οι παραγωγοί. Εμείς λέμε, όπως λένε και οι παραγωγοί και το αισθάνονται στην τσέπη τους, ότι η τιμή ήταν μικρότερη και από το 1993. 'Ολες τις χρονιές, από το 1993 μέχρι σήμερα, πέφτει η τιμή στο βαμβάκι. Τώρα, αν προστίθεται το ΦΠΑ ή άλλες εισροές, που δεν έχουν σχέση με την τιμή του προϊόντος, βεβαίως βγαίνει παραπάνω. Τέτοιο λογαριασμό, όμως, εμείς και οι ίδιοι οι αγρότες δεν τον δέχονται. 

Υπάρχει το πρόβλημα ότι πληρώνουν οι παραγωγοί για κάθε κιλό βαμβάκι που φτιάχνουν, εκατό (100) δραχμές πρόστιμο. Γιατί; Διότι έχουν μεγάλη παραγωγή. 

Από το 1995 πριν ακόμα γίνεται αυτός ο κανονισμός, που ισχύει σήμερα, υπήρξαν κινητοποιήσεις και ήταν δεκατρείς μέρες κλειστή η εθνική οδός από τους αγρότες. Εν τούτοις, όμως, η Κυβέρνηση με τον τότε Υπουργό Γεωργίας, τον κ. Μωραϊτη, υπέγραψε αυτόν τον κανονισμό, που βάζει εκατό (100) δραχμές πρόστιμο -ενενήντα πέντε (95) θα φθάσει φέτος- στους βαμβακοπαραγωγούς, γιατί είχαν μεγάλη παραγωγή. 

Ποτέ δεν έθεσε η Κυβέρνηση αίτημα στην Ευρωπαϊκή 'Ενωση αυτά τα χρόνια να καταργηθούν τα πρόστιμα, να αυξηθεί το πλαφόν. Υπήρχε προστασία των μικρών παραγωγών μέχρι είκοσι πέντε στρέμματα να μην πληρώνουν συνυπευθυνότητα. Καταργήθηκε το 1995 με την αλλαγή του κανονισμού. Μπαίνει αίτημα να επανέλθει η προστασία των μικρών και μεσαίων παραγωγών, αίτημα για το οποίο μας απαντήσατε αρνητικά. 

Υπάρχουν προβλήματα αυτήν τη στιγμή στους βαμβακοπαραγωγούς. Είναι απλήρωτοι εδώ και τέσσερις μήνες. Ο τόκος στην τράπεζα τρέχει. 'Οπως λέει η εταιρεία "ΙΝΑ" που εδρεύει στη Βοιωτία -κάναμε και σχετική ερώτηση και δεν πήραμε απάντηση- πάνω από τριακόσιοι βαμβακοπαραγωγοί της Καρδίτσας έδωσαν εκεί το προϊόν και δεν θα πληρωθούν. Δεν πληρώθηκαν και κινδυνεύουν να χάσουν τα χρήματά τους. 'Εχουμε καινούρια περίπτωση Χατζηχαραλάμπου και Τσιπλάκου. 

Θα τα πάρουν οι παραγωγοί τα χρήματα και πότε; Οι άλλοι παραγωγοί που έχουν τεσσερις μήνες απλήρωτοι θα τα πάρουν τα χρήματα και πότε; Σ' αυτούς τους παραγωγούς θα αφαιρεθούν οι τόκοι; Θα αφαιρεθούν τα πρόστιμα; Να, γιατί οι παραγωγοί είναι στο δρόμο, να γιατί κάθονται στη βροχή, στο χιόνι και στην παγωνιά και αγωνίζονται. Τους κάνει το πρόβλημα, η ανέχεια. Να γιατί καθημερινά πυκνώνουν οι γραμμές του αγώνα των αγροτών. Είναι τα προβλήματά τους που δημιουργούν αυτήν την κατάσταση και την ευθύνη την έχει ακέραια η Κυβέρνηση, που δεν λύνει τα προβλήματα. 

Υπάρχει το πρόβλημα με το λάδι. Είναι χαμηλές οι τιμές, μπαίνουν πρόστιμα καινούρια που δεν υπήρχαν μέχρι τώρα, μπαίνει πλαφόν που δεν υπήρχε. Θα τα πουν και οι άλλοι συνάδελφοι. 

Υπάρχει το πρόβλημα με το ρύζι. Σε οκτώ νομούς δεν πήραν την επιδότηση, ενώ στο σύνολο της χώρας δεν υπερβήκαμε το πλαφόν που μας έβαλε η Ευρωπαϊκή 'Ενωση. 

Υπάρχει το πρόβλημα με τα οπωροκηπευτικά. Δίνουν πέντε δραχμές τα πορτοκάλια και στο μανάβη έχουν διακόσιες πενήντα με τριακόσιες δραχμές. Θάβονται τα πορτοκάλια και φέρνουμε χυμούς από τη Βραζιλία, τη στιγμή κατά την οποία τα κόμιστρα είναι μεγαλύτερα από την εμπορική αξία που παίρνει ο παραγωγός. 

Υπάρχει το πρόβλημα με τα τεύτλα. Μειώνετε την τιμή. Είπατε, κύριε Υπουργέ, στην απάντηση που δώσατε στην Πανθεσσαλική Συντονιστική Επιτροπή "ε, τι να κάνουμε βάλατε βαμβάκι στις γλάστρες". Συμφωνούμε ότι βάλαμε βαμβάκι στις γλάστρες. Γιατί όμως; Ποιος έσπρωξε τους παραγωγούς να καλλιεργήσουν βαμβάκι; Τους έσπρωξε η πολιτική σας. Τα διακόσιες χιλιάδες στρέμματα που καλλιεργούνταν με τεύτλα πέρσι βγήκαν από την καλλιέργεια και αναγκαστικά οδηγήθηκαν στη καλλιέργεια του βαμβακιού οι παραγωγοί, γιατί δεν υπήρχε άλλη περίπτωση για άλλη καλλιέργεια. 

'Αρα, ποιος στους σπρώχνει να καλλιεργήσουν βαμβάκι; Η πολιτική σας τους σπρώχνει. Μειώθηκαν οι τιμές στα τεύτλα πέρσι. 'Εγινε νέα πρόταση για μείωση 15% ακόμα για τη χρονιά που μας έρχεται. Πού θα πάει αυτή η κατάσταση; Δηλαδή, τι θα κάνει ο παραγωγός; Θα εγκαταλείψει; Ο Κοινοβουλευτικός Εκπρόσωπος του ΠΑΣΟΚ σήμερα σε άλλη συζήτηση είπε "ας αφήσουμε και χέρσα ορισμένα χωράφια". Εμείς δεν συμφωνούμε μ' αυτήν τη λογική, ότι πρέπει να μείνουν χέρσα. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είπα αυτό, κύριε συνάδελφε. 

ΕΥΑΓΓΕΛΟΣ ΜΠΟΥΤΑΣ: 'Εχουμε το πρόβλημα με τον καπνό. 

ΕΥΑΓΓΕΛΟΣ ΑΡΓΥΡΗΣ: 'Αμα μείνουν χέρσα .... 

ΕΥΑΓΓΕΛΟΣ ΜΠΟΥΤΑΣ: Για τις χελώνες θα τα έχουμε Βαγγέλη, ξέρεις εσύ, αφού είσαι και αγρότης. 

'Εχουμε χαμηλότερη τιμή φέτος στην εμπορική αξία του καπνού και διατείνεσθε και λέτε -δικαιολογείσθε- "τι να κάνουμε, είναι έτσι η αγορά". Ποιος τη διαμορφώνει την αγορά; Είναι οι αποφάσεις που παίρνονται και σε εθνικό και σε διεθνές επίπεδο, όπως συμμετέχει η Κυβέρνηση, όπως συμφωνεί μ' αυτές τις αποφάσεις και διαμορφώνεται η αγορά. 

'Αρα, λοιπόν, δεν έχουμε την αγορά γενικά και αφηρημένα. Είναι η αγορά, η οποία διαμορφώνεται με τις αποφάσεις των επηρεαστικών κέντρων, των πολυεθνικών, του μεγάλου κεφαλαίου και βεβαίως, των πολιτικών εκφραστών αυτών των συμφερόντων. 

Υπάρχει αποεπένδυση. Απορρίπτετε και αιτήματα σχετικά με επενδύσεις στο χώρο της Θεσσαλίας αλλά και της υπόλοιπης Ελλάδας. Δεν θα γίνουν τα αρδευτικά έργα του Σμόκοβου και του Αχελώου, θα πέσουν τα νερά στα χαντάκια και στα ρέματα και θα πάνε στη θάλασσα. 'Οσοι μπορέσουν να τα πάρουν ή θα έχουν χωράφια δίπλα στα ρέματα και στα χαντάκια, έχει καλώς. Αρδευτικά έργα όμως δεν θα γίνουν. Αυτή ήταν η απάντηση. Για ποια επένδυση, για ποια μείωση του κόστους παραγωγής μιλάμε, για ποια ανταγωνιστικότητα μιλάμε, όταν κάθε χρόνο μειώνονται οι επενδύσεις κατά 3,5% στην αγροτική οικονομία και στα έργα υποδομής; 

Υπάρχουν τα μεγάλα προβλήματα που έχουν σχέση με τον ΟΓΑ. Διακόσιες πενήντα χιλιάδες θα μείνουν ανασφάλιστοι, γιατί δεν μπόρεσαν να ανταποκριθούν στο τριπλάσιο της εισφοράς που μπήκε με τον καινούριο νόμο, θα μειωθούν οι συντάξεις. 

Υπάρχει το πρόβλημα με τον ΕΛΓΑ. Δανείστηκε σαράντα δισεκατομμύρια (40.000.000.000) δραχμές. Αυξήθηκε η εισφορά των αγροτών από 2% σε 3% και μειώθηκε η αποζημίωση που δίνει ο ΕΛΓΑ. Επίσης, κυοφορείται και αλλαγή του νόμου, όπου θα είναι ακόμα πιο δυσβάσταχτη η εισφορά και θα καλύπτει όλο και λιγότερες περιπτώσεις. Ουσιαστικά, στρέφετε τους αγρότες στην ιδιωτική ασφάλιση. 

Μιλάτε για θεσμικές αλλαγές. Θα αλλάξετε το νόμο για τους συνεταιρισμούς, θα φτιάξετε τις ομάδες παραγωγών. Δηλαδή, θα γίνουν μέτοχοι και θα μπει και εδώ το μεγάλο κεφάλαιο για να λυμαίνεται τους συνεταιρισμούς, αλλά και όλη την αγροτική οικονομία. Μπορεί μόνο να επιζήσει κανένας μεγάλος αγρότης. 

Υπάρχει ο νόμος για την Τράπεζα Γης, όπου ήδη τα προβλήματα άρχισαν να φαίνονται. Υπάρχει νόμος για τους νέους αγρότες. Για ποιους νέους αγρότες, όμως; Γι' αυτούς που έχουν περιουσία, που έχουν χωράφια. Οι μικροί και οι μεσαίοι δεν μπορούν να μπουν σ'αυτά τα κίνητρα. 

Κυρίες και κύριοι συνάδελφοι, βρισκόμαστε μπροστά σε συζητήσεις και είναι πραγματικά καθοριστική η επόμενη εξαετία όπως είπε και ο κύριος Υπουργός, σχετικά με την "Ατζέντα 2000". Λέτε ότι διαφαίνεται πως θα αποφύγουμε την επανεθνικοποίηση. Είναι γνωστή η πρόταση που γίνεται. Μην πανηγυρίζετε. Δηλαδή, να μην τα πληρώσει ο κρατικός προϋπολογισμός, αλλά να μειωθούν οι επιδοτήσεις στην επταετία που είναι η άλλη πρόταση της Κομισιόν. Κατά μέσο όρο θα είναι 30%, θα είναι 25%, θα είναι 20%; Δηλαδή, να μην επιβαρυνθεί ούτε ο κρατικός προϋπολογισμός ούτε ο ευρωπαϊκός προϋπολογισμός, αλλά να επιβαρυνθούν οι ίδιοι οι αγρότες; Πολύ φοβόμαστε ότι θα το χρησιμοποιήσετε αυτό, το οποίο είναι πέρα από τις μειώσεις που υπάρχουν ήδη με την πρόταση μέσα από την "Ατζέντα 2000" για μείωση 20% στα εισητήρια, 30% στο μοσχαρίσιο κρέας και 15% στο γάλα. 'Αρα, έχουμε μια επιπλέον μείωση. 

'Οσον αφορά τη ρύθμιση των χρεών που τόσος λόγος γίνεται, κατ'αρχήν πρέπει να πούμε ότι όποια ρύθμιση και να γίνει, αν δεν απομένει εισόδημα στον παραγωγό, δεν πρόκειται ποτέ να ξεχρεωθεί και μετά από τρία-τέσσερα χρόνια θα είναι ξανά στην ίδια κατάσταση. Για να υπάρξει εισόδημα χρειαζόμαστε ικανοποιητικές τιμές των προϊόντων και μείωση του κόστους παραγωγής. 

'Οσον αφορά τη ρύθμιση αυτήν καθ' εαυτή, κατ' αρχήν δεν είναι το κύριο αίτημα που έχουν οι αγρότες, αλλά είναι ένα από τα αιτήματα και μια παράγραφος στο κεφάλαιο που λέγεται μείωση του κόστους παραγωγής. Αλλά να μπούμε στον πειρασμό και να έλθουμε. Με την εγκύκλιο της Αγροτικής Τράπεζας οι δεδουλευμένοι τόκοι διαγράφονταν εντελώς ενώ τώρα, διαγράφεται μόνο το 50%. 

Δεύτερον, επειδή ξεχωρίσατε την Καρδίτσα, την Πέλλα κ.λπ., ρωτάω ευθέως: Οι βαμβακοπαραγωγοί της Καρδίτσας και των άλλων περιοχών που έκαναν ρύθμιση το 1997 θα επαναρυθμίσουν; 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Μπούτα. Περαιτέρω παραμονή στο Βήμα θα θεωρηθεί μπλοκάρισμα. 

ΕΥΑΓΓΕΛΟΣ ΜΠΟΥΤΑΣ: Από μία ανακοίνωση της Αγροτικής Τράπεζας φαίνεται ότι δεν υπάρχει κάτι τέτοιο.'Αρα, άνθρακες ο θησαυρός και δεν έχει περάσει στους παραγωγούς ότι υπάρχει. 

Πάντως, πρέπει να ξέρετε, κύριε Υπουργέ και κύριοι της Κυβέρνησης, ότι οι αγρότες δεν υποκινούνται από κανέναν αλλά από τα προβλήματά τους. Δεν είναι διατεθειμένοι να κάνουν πίσω, όση και όποια τρομοκρατία και αν ασκηθεί. Καλό είναι να σταματήσετε την τρομοκρατία, να αποσύρετε τα ΜΑΤ από τη Λάρισα, γιατί όλος ο λαός της Θεσσαλίας είναι στο πλευρό τους και θα νικήσουν. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σταύρος Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Σύμφωνα με τα στοιχεία της Εθνικής Στατιστικής Υπηρεσίας, το 60% των επικεφαλής γεωργικών εκμεταλλεύσεων είναι ηλικίας άνω των 55 ετών, το 35% έως 37% άνω των 65 ετών, ενώ το 70% έως 72% δεν έχει διάδοχο. 

Παραπέρα, σύμφωνα με τα στοιχεία πάντα τα επίσημα, το συνολικό χρέος του αγροτικού πληθυσμού της χώρας μας σήμερα ξεπερνάει το ένα τρισεκατομμύριο οκτακόσια δισεκατομμύρια (1.800.000.000.000) δραχμές. Αν από αυτά αφαιρεθούν τα τετρακόσια δισεκατομμύρια (400.000.000.000) δραχμές που είναι των ΑΣΟ, τα υπόλοιπα είναι χρέη του αγροτικού πληθυσμού κύριως της μικρομεσαίας αγροτιάς. Με άλλα λόγια το εισόδημα των μικρομεσαίων αγροτών δεν τους φτάνει για να ζήσουν ολόκληρο το χρόνο. Γι' αυτό καθημερινά όλο και περισσότερο βουλιάζουν στα χρέη, γι'αυτό υπάρχουν και τα φαινόμενα της Αγροτικής Τράπεζας να προσπαθεί να δημεύσει τα περιουσιακά τους στοιχεία. 

Επίσης, σύμφωνα με ένα άλλο στοιχείο, σήμερα το 70% της γεωργικής γης είναι υποθηκευμένο στην Αγροτική Τράπεζα. Αυτό το λέω, γιατί κάποτε εμάς τους Κομμουνιστές μας κατηγορούσαν ότι θέλουμε να τους αφαιρέσουμε τη γη. Σήμερα, τους την έχετε αφαιρέσει με άλλον πολύ πιο έξυπνο τρόπο. Αν πάτε σε διάφορες περιοχές της χώρας, θα δείτε πινακίδες να γράφουν ότι πωλείται αγροτική γη από την Αγροτική Τράπεζα. Αυτό είναι αποτέλεσμα δήμευσης της γης του αγροτικού πληθυσμού. 

Στα δεκαοκτώ χρόνια που πέρασαν από την ένταξη της χώρας μας στην ΕΟΚ, εκείνο που φαίνεται καθαρά σήμερα είναι, ότι η μεγάλη αγορά των τριακοσίων εκατομμυρίων Ευρωπαίων, που υπόσχονταν οι αρχιτέκτονες της ένταξης και στη συνέχεια, οι όψιμοι υποστηρικτές της, φαίνεται πολύ μικρή για τη διάθεση των αγροτικών προϊόντων της χώρας μας, αντίθετα, η μικρή αγορά της χώρας μας πάρα πολύ μεγάλη για τη διάθεση των αντίστοιχων προϊόντων της Ευρωπαϊκής 'Ενωσης.'Ετσι μπορεί να εξηγηθεί μόνο το αρνητικό αγροτικό ισοζύγιο της χώρας μας με την Ευρωπαϊκή 'Ενωση. 

Εάν εμβαθύνει κανείς περισσότερο στα στοιχεία, τότε θα διαπιστώσει ότι η εισαγωγή των αγροτικών προϊόντων από την Ευρωπαϊκή 'Ενωση κυρίως είναι ζωοκομικά προϊόντα. Πράγμα που σημαίνει ότι αναδεικνύεται με την πιο μεγάλη ένταση το πρόβλημα της διάρθρωσης της αγροτικής παραγωγής της χώρας μας. Ενώ σε όλες τις χώρες της Ευρωπαϊκής 'Ενωσης η αναλογία ζωϊκής προς φυτική παραγωγή είναι 2:1, στη χώρα μας η αναλογία αυτή είναι αντίστροφη. Μόνο το 1/3 προέρχεται από την κτηνοτροφία, ενώ τα 2/3 είναι προϊόντα της φυτικής παραγωγής. 

Συνεπώς εκείνο που πρέπει να δει κανείς είναι να αντιμετωπίσει αυτό το πρόβλημα που δεν είναι μόνο πρόβλημα της αγροτικής οικονομίας, αλλά και της εθνικής οικονομίας γενικότερα. 

Το κακό, όμως, είναι ότι ενώ εσείς και οι άλλες πολιτικές δυνάμεις περιορίζεσθε στις διαπιστώσεις αυτές, δεν κάνετε τίποτε προκειμένου ν'αντιμετωπίσετε το πρόβλημα. Αποποιείσθε των ευθυνών σας και επιδιώκετε να φορτώσετε τα προβλήματα στους ίδιους τους αγρότες. Γνωρίζετε πολύ καλά ότι στα πλαίσια αυτά είναι πολύ δύσκολο ν' αντιμετωπιστούν τα προβλήματα της διάρθρωσης της αγροτικής παραγωγής από τους ίδιους τους αγρότες, όταν είναι γνωστό ότι η Ευρωπαϊκή 'Ενωση έχει επιβάλει ποσοστώσεις σε όλα της εθνικής σημασίας αγροτικά προϊόντα και πολύ περισσότερο στη ζωϊκή παραγωγή με ποσοστώσεις στο γάλα, στις αγελάδες, στα μοσχάρια, στα επιλέξιμα αιγοπρόβατα κ.λπ. 

Συνεπώς, αν θέλετε ν' αντιμετωπίσετε το κύριο πρόβλημα που έχει σήμερα η χώρα μας, είναι να πάρετε μέτρα ενάντια στις ποσοστώσεις που επιβάλλει η Ευρωπαϊκή 'Ενωση σε βάρος των αγροτικών μας προϊόντων, κυρίως σε βάρος των προϊόντων της κτηνοτροφίας. 

Γιατί γνωρίζετε πολύ καλά ότι το μεγάλο πρόβλημα της εποχής μας, δεν είναι τόσο το πρόβλημα της παραγωγής όσο το πρόβλημα των αγορών. 'Ολη η φασαρία γίνεται για το ποιος θα κατακτήσει αγορές προκειμένου να διαθέσει την παραγωγή του. Και αυτά τα μέτρα της Ευρωπαϊκής 'Ενωσης σε βάρος όλων των προϊόντων, κυρίως των κτηνοτροφικών, δεν είναι τίποτε άλλο παρά η προσπάθεια να διαθέσουν τα πλεονάσματα των δικών τους αγροτικών προϊόντων, των βουνών βουτύρου και των λιμνών γάλακτος που έχουν. Και έτσι εμείς να υποχρεωνόμαστε στην εισαγωγή τους από τις χώρες της Ευρωπαϊκής 'Ενωσης. 

Παρα πέρα η λήψη μέτρων για την αλλαγή της διάρθρωσης της παραγωγής στην κατεύθυνση της ενίσχυσης της ζωϊκής παραγωγής... 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Παναγιώτου, δεν έχετε άλλο χρόνο. Θα παρακαλέσω να τελειώσετε. 

ΣΤΑΥΡΟΣ ΠΑΝΑΓΙΩΤΟΥ: Θα συμβάλει ... 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι,όχι. Θα συνεχίσουν οι συνάδελφοί σας. 

ΣΤΑΥΡΟΣ ΠΑΝΑΓΙΩΤΟΥ: Θα συμβάλει στη βελτίωση της διάρθρωσης και στην ίδια τη φυτική παραγωγή.Γιατί θα ενισχυθούν τα προϊόντα που έχουν σχέση με την κτηνοτροφία σε βάρος άλλων αγροτικών προϊόντων, που σήμερα αντιμετωπίζουν προβλήματα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κύριε Υπουργέ, όπως ειπώθηκε από τον εισηγητή μας, όλοι αναγνωρίζουν ότι τα αιτήματα των αγροτών είναι δίκαια, όπως αναγνωρίζουν και τα προβληματα που υπάρχουν στην παιδεία, στην υγεία κλπ. 

Με αυτήν την έννοια, εμείς τα θεωρούμε δίκαια και στηρίζουμε και τους αγώνες τους. Και δεν καταλαβαίνουμε πως άλλα κόμματα, θεωρώντας τα δίκαια, γενικά καλούν και τους αγρότες και τους άλλους εργαζόμενους να γυρίσουν στις δουλειές τους και να μην αγωνίζονται. Αυτό είναι ένα ζήτημα που θα εκτιμηθεί, φαντάζομαι και από τον ίδιο τον ελληνικό λαό και από τους ίδιους τους αγωνιζόμενους. 

Τελευταία η 'Ηπειρος στην Ευρωπαϊκή 'Ενωση. Πώς να μην είναι τελευταία; Να δούμε λίγο και τα εσπεριδοειδή στην περιοχή π.χ. στην 'Αρτα, στην Πρέβεζα κλπ. Στα επιτραπέζια πορτοκάλια μειώθηκαν οι εξαγωγικές επιδοτήσεις. Μπήκαν ποσοστώσεις ανά δίμηνο. Τα πάντα μειώθηκαν. Επομένως, οι τιμές είναι στο 50% από τότε που εφαρμόζεται η GATT. Χάθηκαν οι αγορές, εισόδημα στους αγρότες πάρα πολύ μειωμένο και πολλές φορές μηδενισμένο. 

Στα χυμοποιήσιμα πορτοκάλια, χαμηλή ποσόστωση, 1,89 τόνοι. Παράγονται δύο εκατομμύρια τόνοι και πέφτει η επιδότηση από τριάντα πέντε (35) δραχμές στις είκοσι (20) δραχμές. Μία-δύο δραχμές περυσι η εμπορική τιμή. 

Φέτος υποτίθεται ότι γίνεται παρέμβαση και φθάνει τις επτά δραχμές, αλλά τα μισά από αυτά τρεις ή τέσσερις δραχμές πρέπει να καλύψουν τα μεταφορικά. Στην πραγματικότητα φέτος οι άνθρωποι θα πάρουν είκοσι έως είκοσι δύο δραχμές για τα πορτοκάλια τους εάν τα πουλήσουν. 

Επί πλέον στα χυμοποιήσιμα πορτοκάλια μπορούν να εισάγονται παγοκολώνες χυμών από την Αμερική βόρεια ή νότια -τις φέρνουν οι πολυεθνικές που εκμεταλλεύονται τις αγροτικές οικονομίες- με αποτέλεσμα να μην μπορούν οι αγρότες μας να έχουν εισόδημα. Συγχρόνως πληρώνουμε και συνάλλαγμα. 

Στην κτηνοτροφία οι χοιροτρόφοι πήραν δάνεια αλλα δεν διέθεσαν τα χοιρινά τους. Ειδικά όταν υπήρχαν τα αρνητικά ΝΕΠ καταχρεώθηκαν. Σήμερα γίνονται εισαγωγές χοιρινού κρέατος. Πέφτουν οι τιμές και μένουν αδιάθετα τα δικά μας χοιρινά. Γίνονται υπέρβαρα και καταχρεώνονται παραπέρα οι κτηνοτρόφοι. Φθάσαμε εκεί που είχαμε 100% επάρκεια στο χοιρινό κρέας να πέσουμε στο 50%. Πληρώνουμε και δισεκατομμύρια σε συνάλλαγμα. Καλή η Ευρωπαϊκή 'Ενωση! Πού είναι η καλοσύνη; 

Στην πτηνοτροφία αυξήθηκε το κόστος παραγωγής. Οι τιμές είναι χαμηλές και γίνονται εισαγωγές. Και εκεί από το 100% επάρκειας που είχαμε, έχουμε πέσει στο 90%.Θα πέσουμε ακόμα παραπέρα με τις εξελίξεις που θα έχουμε στους πτηνοτροφικούς συνεταιρισμούς και με τις εξελίξεις που θα υπάρξουν στο "ΜΙΜΙΚΟ" και στον "ΚΕΛΑΙΔΗ". 

'Ερχομαι στο βοδινό κρέας. Εδώ έχουμε μείωση των επιδοτήσεων και μείωση της παρέμβασης. Τα προβλήματα θα οξυνθούν και εδώ διότι θα πέσει η τιμή. Η βοοτροφία θα διαλυθεί. 'Οσον αφορά τώρα το αγελαδινό γάλα, έχουμε εξακόσιες είκοσι έξι τόνους ποσόστωση, ενώ εμείς οι 'Ελληνες χρειαζόμαστε ένα εκατομμύριο εκατό χιλιάδες τόνους. 'Ετσι μας αναγκάζουν να κάνουμε εισαγωγή από την Ευρωπαϊκή 'Ενωση. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Η επιδότηση στο γάλα ρυθμίζεται με το μέσο όρο. Στην Ελλάδα η παραγωγή είναι κάτω από τις πέντε χιλιάδες λίτρα. 'Ετσι η επιδότηση που παίρνουν οι 'Ελληνες αγελαδοτρόφοι είναι μικρότερη απ' αυτήν που παίρνουν σε άλλες χώρες. 

'Εχουμε και περιορισμό στα αιγοπρόβατα. Στο γάλα τους η τιμή είναι κάτω από αυτήν του 1995. Στη Δωδώνη ειδικά έχουμε μεγάλο πρόβλημα. 'Εχει μπει στο αυλάκι να πουληθεί. Εάν ο κόσμος δεν παλέψει θα το καταφέρετε. Και ενώ συμβαίνουν όλα αυτά εσείς, κύριε Υπουργέ, μιλάτε για αναδιαρθρώσεις. Για να γίνει αυτό χρειάζεται αύξηση της ζωϊκής παραγωγής. Εσείς όμως την απαγορεύετε. Τέλος, ειπώθηκε από τον εισηγητή μας ότι διακόσιες πενήντα χιλιάδες αγρότες δεν πλήρωσαν ασφάλιστρα στον ΟΓΑ. Αυτό στην ασφάλιση υγείας σημαίνει ότι μπορεί να φθάσει στις πεντακόσιες και στις εφτακόσιες χιλιάδες. 'Εχουμε τα πρώτα μηνύματα ότι δεν θεωρούνται βιβλιάρια υγείας των αγροτών. Θέλουμε τη δέσμευσή σας γι'άυτό το ζήτημα σήμερα, κύριε Υπουργέ. Δηλαδή, ότι θα θεωρηθούν τα βιβλιάρια υγείας, διότι αλλιώς η υγεία θα πάει εκεί που πάει,αλλά θα πάει ακόμα γρηγορότερα. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Τασούλα, τελειώσατε. 

'Εδωσα λίγο περισσότερο χρόνο πριν στον κ. Παναγιώτου, αλλά κάνω κοινωνική πολιτική. Αυτός είναι φτωχότερος. Δεν είναι γιατρός. 

Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, κύριε Υπουργέ, το να παραδεχθεί κάποιος ότι η κατάσταση στην αγροτική οικονομία, η κατάσταση για τους μικρούς και τους μεγάλους αγρότες πηγαίνει από το κακό στο χειρότερο δεν αρκεί, γιατί η λογική λέει ότι, εφόσον αναγνωρίζουμε την κατάσταση αυτή, η μεν Κυβέρνηση πρέπει να πάρει μέτρα για να λυθούν τα προβλήματα ικανοποιώντας τα δίκαια αιτήματα των αγροτών, τα δε κόμματα θα έπρεπε να συμπαρασταθούν με όλες τους τις δυνάμεις και να στηρίξουν το δίκαιο αγώνα των αγροτών. 

Το να έλεγε ότι δεν υπάρχουν προβλήματα, θα ήταν σαν να εθελοτυφλούσε. Ας μην ψάχνει, λοιπόν, για υποκινητές η Κυβέρνηση, όταν οι αγρότες ξεσηκώνονται και παίρνουν τα τρακτέρ τους για να βγουν στους δρόμους. 

Τα πράγματα βέβαια δεν θα μπορούσαν να είναι και πολύ διαφορετικά, όταν έχουμε τις αποφάσεις της Ευρωπαϊκής 'Ενωσης, όταν έχουμε την κοινή αγροτική πολιτική με τους περιορισμούς στις καλλιέργειες, τα πρόστιμα συνυπευθυνότητας, τη μείωση των τιμών των αγροτικών προϊόντων, όταν έχουμε την απελευθέρωση των αγορών στα γεωργικά εφόδια, που έχουν σαν αποτέλεσμα τη διόγκωση του κόστους παραγωγής, πολιτική βεβαίως που εφάρμοζαν και οι προηγούμενες κυβερνήσεις και η σημερινή Κυβέρνηση και οδηγεί βεβαίως με μαθηματική ακρίβεια στο ξεκλήρισμα της μικρής και της μεσαίας αγροτιάς. 

Είναι φανερό ότι πρόκειται για μία συνειδητή επιλογή από πλευράς της Κυβέρνησης και εκείνων των δυνάμεων που στηρίζουν αυτήν την πολιτική, για να οδηγηθεί στη μαζική χρεοκοπία η μικρή και η μεσαία αγροτιά, για να συγκεντρωθεί η γη σε λίγα χέρια. Εκεί άλλωστε στοχεύουν και με τα μέτρα τα οποία έχουν παρθεί κατά καιρούς, με τα οποία μεθοδικά προωθείται αυτός ο στόχος. 

Λέει η Κυβέρνηση ότι, ναι, μεν υπάρχουν προβλήματα. Τι μέτρα θα πάρει όμως για τους βαμβακοπαραγωγούς; Βγαίνει έξω και προσπαθεί με μια θεά πραγματικά προπαγάνδα να διαστρεβλώσει την πραγματικότητα, μία πραγματικότητα που λέει, με βάση και τα επίσημα στοιχεία που υπάρχουν από τον Οργανισμό Βάμβακος, ότι το κόστος παραγωγής είναι σήμερα πάνω από τριακόσιες εξήντα (360) δραχμές το κιλό, ενώ η τιμή που θα εισπράξουν οι βαμβακοπαραγωγοί θα είναι γύρω στις διακόσιες εβδομήντα (270) με διακόσιες εβδομήντα πέντε (275) δραχμές το κιλό. 'Αρα, μπαίνουν "σούμπιτοι" μέσα. 

Επομένως, είναι κάτι παραπάνω από δίκαιο το αίτημα να επιστραφεί το πρόστιμο συνυπευθυνότητας για τα πρώτα εκατό στρέμματα για τα οποία βγήκαν να παλέψουν οι βαμβακοπαραγωγοί, αλλά και να δρομολογηθούν οι εξελίξεις για τα υπόλοιπα μέσα. 

Λέτε, τι θα γίνονταν οι βαμβακοπαραγωγοί χωρίς τις κοινοτικές ενισχύσεις, χωρίς τα ΕΟΚικά λεφτά. Και εδώ παραποιείτε την πραγματικότητα, για να συκοφαντήσετε τον αγώνα των αγροτών. Γιατί τα ίδια τα στοιχεία λένε ότι το 1980, πριν μπούμε στην Ευρωπαϊκή 'Ενωση, το βαμβάκι είχε τριάντα έξι (36) δραχμές το κιλό και με απλή λογιστική, αν υπολογίσουμε τον πληθωρισμό, λέει ότι σήμερα θα πρέπει να έχει πάνω από τετρακόσιες (400) δραχμές το κιλό. 

Λέτε ακόμα, τι να κάνουμε όταν στις χρηματιστηριακές αγορές στο Λίβερπουλ το βαμβάκι πωλείται με εβδομήντα έξι (76) δραχμές το κιλό. Αυτά είναι φθηνά τεχνάσματα για να συσκοτίσετε την πραγματικότητα. Ξέρουμε καλά πώς λειτουργούν τα χρηματιστήρια και πώς στήνονται τα κερδοσκοπικά παιχνίδια από τις μεγάλες επιχειρήσεις και τα μεγάλα συμφέροντα. Πριν από λίγο καιρό είχε εκατόν δώδεκα (112) δραχμές το κιλό το βαμβάκι, τώρα έπεσε στις εβδομήντα έξι (76) δραχμές, αύριο μπορεί να πέσει στις σαράντα (40) δραχμές ή στις τριάντα (30) δραχμές. Τι θα μας πείτε τότε; 'Οτι αυτή είναι και η αξία του, αυτό είναι το κόστος παραγωγής; Υπάρχει μήπως χώρα που βγάζει βαμβάκι με αυτήν την τιμή; 'Οχι βέβαια! Να γιατί λέμε ότι είναι καθαρή δημοκοπία όλοι αυτοί οι ισχυρισμοί της Κυβέρνησης και εκείνων βεβαίως που στηρίζουν αυτές τις επιλογές. 

Λέτε ότι έχει παραγίνει το πρόβλημα με την βαμβακοπαραγωγή. Μα, αφήσατε και κανένα άλλο προϊόν; Στα τεύτλα για παράδειγμα, 13% μειώθηκαν οι τιμές σε σύγκριση με πέρυσι και ετοιμάζεται νέα μείωση στις τιμές. Το αποτέλεσμα ποιο ήταν; Οι ίδιοι οι παραγωγοί να μην καλλιεργήσουν τα στρέμματα που καλλιεργούσαν και η χώρα μας να μην καλύψει και αυτό το πλαφόν το οποίο δικαιούται από τους Κανονισμούς της Ευρωπαϊκής 'Ενωσης και από χώρα εξαγωγική που ήταν, θα κάνει τώρα και εισαγωγές σαράντα χιλιάδων τόνων στη ζάχαρη. 

Πού θα πάει αυτή η κατάσταση; Ξοδεύουμε το περισσότερο συνάλλαγμα για εισαγωγές αγροτικών προϊόντων μετά το πετρέλαιο και σιγά-σιγά, έτσι όπως το πάτε, θα ξεπεράσουμε και το συνάλλαγμα για την εισαγωγή του πετρελαίου. 

Για τους σιτοπαραγωγούς: Πέρασαν τόσοι μήνες η παραγωγή είναι απούλητη και οι τιμές τους είναι χαμηλότερες 20% σε σύγκριση με πέρυσι. Και όχι μόνο αυτό. Με το νέο Κανονισμό που ετοιμάζεται στα πλαίσια της Ευρωπαϊκής 'Ενωσης εν όψει της "Ατζέντας 2000" προβλέπεται νέα ακόμη μεγαλύτερη μείωση των τιμών στα αγροτικά, νέα μεγαλύτερη μείωση των τιμών στα σιτηρά, μείωση που θα έχει σαν αποτέλεσμα το συνολικό εισόδημα των σιτοπαραγωγών τα επόμενα χρόνια να μειωθεί άλλο ένα 10%. 

Και τι γίνεται με τα χρέη των σιτοπαραγωγών που υπάρχουν στην Τράπεζα; Η παραγωγή τους απούλητη, οι παραγωγοί απλήρωτοι, τα χρέη έληξαν και τρέχουν. Να πώς μπαίνουν οι παραγωγοί μέσα. Γι' αυτό προηγουμένως αναφέραμε και επαναλαμβάνουμε ότι όποια ρύθμιση αγροτικών χρεών και να κάνετε -και την καλύτερη ρύθμιση και όχι αυτήν την ψευτορύθμιση την οποία προωθείτε σήμερα- δεν λύνεται το πρόβλημα.Εάν δεν αλλάξει συνολικά η πολιτική οι αγρότες πάλι στη χρεοκοπία θα οδηγηθούν. Γι' αυτό δίνουν το μεγάλο τους αγώνα και εμείς σαν ΚΚΕ θα συμπαρασταθούμε με όλες μας τις δυνάμεις. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω στο Σώμα ότι: 

"Η Διαρκής Επιτροπή Οικονομικών Υποθέσεων καταθέτει τις Εκθέσεις της: 

α) στο σχέδιο νόμου του Υπουργείου Οικονομικών: "Κύρωση 1. της Σύμβασης βάσει του άρθρου Κ.3. της Συνθήκης για την Ευρωπαϊκή 'Ενωση σχετικά με τη χρήση της πληροφορικής στον τελωνειακό τομέα, 2. της Συμφωνίας για την προσωρινή εφαρμογή της Σύμβασης αυτής, μεταξύ ορισμένων Κρατών Μελών της Ευρωπαϊκής 'Ενωσης και 3. του Πρωτοκόλλου σχετικά με την ερμηνεία της Σύμβασης για τη χρήση της πληροφορικής στον τελωνειακό τομέα από το Δικαστήριο των Ευρωπαϊκών Κοινοτήτων με προδικαστικές αποφάσεις" και 

β) στο σχέδιο νόμου του Υπουργείου Εθνικής Οικονομίας: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για την οικονομική, τεχνολογική και επιστημονική συνεργασία"." 

Επίσης έχω την τιμή να ανακοινώσω στο Σώμα ότι ο Πρόεδρος του Δημοκρατικού Κοινωνικού Κινήματος ορίζει Κοινοβουλευτικό Εκπρόσωπο το Βουλευτή Θεσσαλονίκης κ. Αναστάσιο Ιντζέ, για τη σημερινή συζήτηση. 

Η κ. Μαρία Μπόσκου έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, οι προηγούμενοι ομιλητές πολύ σωστά στάθηκαν στα ζητήματα των αιτιών που προκαλούν αυτά τα προβλήματα και στην αγροτική οικονομία αλλά και στον αγροτικό πληθυσμό της χώρα μας και βεβαίως για το δρόμο που πρέπει να ακολουθήσει μια κυβέρνηση αν θέλει να πιστεύει ότι ακολουθεί πραγματικά φιλολαϊκή πολιτική, πολιτική προς όφελος των μικρομεσαίων αγροτών και όχι πολιτική προς όφελος του μεγάλου κεφαλαίου, όπως επιτάσσει η Ευρωπαϊκή 'Ενωση και πολύ πιστά οφείλουμε να ομολογήσουμε ακολουθεί η Κυβέρνηση. 

Θα σταθώ στο λίγο χρόνο που μου μένει σε ορισμένα ζητήματα. Πρώτα θα ξεκινήσω την παρέμβασή μου με το μεγάλο πρόβλημα του ΕΛΓΑ των αποζημιώσεων. Από το 1988 μέχρι σήμερα δεν έχει δώσει καμία κυβέρνηση ούτε δραχμή από τον κρατικό προϋπολογισμό στο ταμείο του ΕΛΓΑ όπως προβλεπόταν από τον ιδρυτικό νόμο του ΕΛΓΑ. 'Ετσι ο ΕΛΓΑ σήμερα έρχεται με σαράντα δισεκατομμύρια (40.000.000.000) δραχμές δανεισμένα χρήματα ουσιαστικά στα πρόθυρα της χρεοκοπίας. Εξαναγκάστηκε αφού δεν έχουν δοθεί αυτά τα χρήματα από τον προϋπολογισμό. 

Η Κυβέρνηση με πρόφαση το πρόβλημα του ΕΛΓΑ, αυξάνει τις εισφορές των αγροτών κατά 50% από 2% σε 3%. Ετοιμάζεται μάλιστα όπως ακούγεται να τις διπλασιάσει να τις πάει σε 5% και σε 6% . 

'Εχει δοθεί στη δημοσιότητα ένα σχέδιο νόμου, το οποίο προβλέπει την ιδιωτικοποίηση των Ελληνικών Γεωργικών Ασφαλίσεων. Δηλαδή, και σ' αυτό τον τομέα οι μεγάλες πολυεθνικές καραδοκούν, ώστε να πάρουν το φιλέτο των ασφαλίσεων των αγροτών. 'Οχι, βέβαια, ότι τώρα ήταν κρατικός. Σε ανταποδοτική βάση λειτουργούσε, αλλά βλέπουμε μέχρι σε ποιο σημείο έχει φθάσει η δίψα για κέρδη των μονοπωλίων και βέβαια η αποφασιστικότητα της Κυβέρνησης να τους ανοίξει το δρόμο. 

Υπάρχει βέβαια και η συμφωνία της GATT με την οποία συμφωνείτε να γίνουν αλλαγές όσον αφορά τις αποζημιώσεις. Να δίνονται αυτές όχι στη βάση του αγροτικού τεμαχίου,αλλά πάνω από ένα ποσοστό του συνολικού εισοδήματος. Ουσιαστικά δηλαδή να μειωθούν οι αποδόσεις του ΕΛΓΑ σ' αυτούς που παθαίνουν ζημιές. 

Στην περιοχή μου την Ημαθία -Πέλλα- Πιερία, οι παραγωγοί ακόμα περιμένουν τις αποζημιώσεις, των οποίων λόγω αυτής της κατάστασης των ΕΛΓΑ και μειωμένες είναι η τιμές και τα κιλά σε πολλές περιπτώσεις, τα οποία πρέπει να αποδοθούν στους παραγωγούς. Βεβαίως οι παραγωγοί στο Νομό Ημαθίας, στο Νομό Πέλλας όλα αυτά τα τρία-τέσσερα προηγούμενα χρόνια κάηκαν από τον παγετό, δεν κάηκαν από τον κανονισμό για την κοινή οργάνωση της αγοράς των οπωροκηπευτικών. Και γνωρίζει πολύ καλά η Κυβέρνηση ότι, αν έλθουμε σε πλήρη παραγωγή ραδακίνων, το πρόβλημα θα είναι οξύτατο, όπως αυτό που αντιμετωπίζουν οι πορτοκαλοπαραγωγοί. 

Θα ήθελα να προσθέσω στο ζήτημα του ΟΓΑ, στον πολυδιαφημισμένο νόμο για την ασφάλιση, ότι ένας μεγάλος αριθμός αγροτών αδυνατεί να πληρώσει τα ασφάλιστρα και μάλιστα ο μεγάλος αδικημένος αυτού του νόμου είναι οι γυναίκες, τις οποίες στην ουσία πάμε χρόνια πίσω, πίσω από τα κεκτημένα δικαιώματά τους να παίρνουν έστω και αυτήν την προνοιακή σύνταξη των τριάντα χιλιάδων (30.000) και μένουν ανασφάλιστες. 

Γνωστή είναι η κατάσταση και με τους συνεταιρισμούς, κύριε Πρόεδρε. Είναι χρεοκοπημένοι, περιθωριοποιημένοι, με ευθύνη των κυβερνήσεων που πέρασαν από αυτόν τον τόπο. Πολλοί συνεταιρισμοί βάζουν χαράτσια. Στους ίδιους τους αγρότες παρακρατούν από επιδοτήσεις κοινοτικές, όπως για παράδειγμα στην Ελαιουργική. Μία οργάνωση η οποία ουσιαστικά δεν προσφέρει τίποτα, εισπράττει ένα ποσό από τους αγρότες, ένα δισεκατομμύριο τριακόσια εκατομμύρια (1.300.000.000) το χρόνο. Και ρωτάμε, κύριε Υπουργέ, γιατί αυτό; Αντίστοιχα ποσοστά βάζουν και άλλοι συνεταιρισμοί και άλλες ενώσεις και η Κυβέρνηση δεν κάνει τίποτα για να σταματήσει αυτές τις παράνομες παρακρατήσεις. 

'Εχετε εκφυλίσει τους συνεταιρισμούς και πάτε να τους μετατρέψετε σε ανώνυμες εταιρείες με το νομοσχέδιο που έχει δοθεί στη δημοσιότητα. Ουσιαστικά μπαίνουν στο συνεταιρισμό σε ανώτερη μοίρα οι μεσάζοντες, οι βιομήχανοι και οι αγρότες πηγαίνουν στην άκρη, όπως για παράδειγμα στην "ΑΓΝΟ", όπου η ΑΤΕ δεν έχει σκοπό να την εξυγιάνει για να την κρατήσει σαν συνεταιρισμό, αλλά θέλει να επιβαρυνθεί μεν μερικά δισεκατομμύρια, να την πουλήσει, όμως, στα μεγαθήρια που αποκομίζουν τεράστια κέρδη από τους αγρότες. 

Θα ήθελα να κάνω και μία σύντομη τοποθέτηση σε σχέση με τον ΤΟΕΒ. 'Εχετε πάρει απόφαση να τους αναδιαρθρώσετε. Τί πάτε να κάνετε; Πάτε να κάνετε εταιρείες και σύμφωνα με το νομοσχέδιο, που έχετε δώσει στη δημοσιότητα θα πληρώνουν οι αγρότες εφάπαξ εισφορά, για να δημιουργηθεί κεφάλαιο σε αυτές τις εταιρείες, καθώς επίσης και η ετήσια εισφορά για άρδευση δεν θα γίνεται από τη διοίκηση, αλλά θα παρεμβαίνουν κρατικές και νομαρχιακές αρχές, με κατεύθυνση βέβαια να αυξάνουν τις εισφορές. 

Εν πάση περιπτώσει, κύριε Υπουργέ, έχουμε εισφορές που αυξάνονται στον ΕΛΓΑ, αυξημένες εισφορές στον ΟΓΑ, αυξημένες εισφορές στους συνεταιρισμούς, εισφορές που η ίδια η Νομαρχιακή Αυτοδιοίκηση βάζει-παράδειγμα η Εύβοια- και από την άλλη κοροϊδεύετε τον ελληνικό λαό, λέγοντας ότι οι αγρότες δεν προσφέρουν τίποτα ενώ τα θέλουν όλα. Κύριε Υπουργέ, γνωρίζετε πολύ καλά ότι και προσφέρουν και τα χρειάζονται αυτά που ζητούν για να επιβιώσουν. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Γεωργίας κ. Γεώργιος Ανωμερίτης, έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, αυτές τις ημέρες κλείνει τον κύκλο του ένας διάλογος που αναπτύχθηκε στις ευρωπαϊκές χώρες για την αγροτική πτυχή της "Αντζέντας 2000". Αυτό σημαίνει ότι τις επόμενες δέκα ημέρες θα κλείσει το σύνολο των θεμάτων των αγροτικών πολιτικών και των κατευθύνσεων για τα επόμενα δέκα χρόνια. Ταυτόχρονα από την 1η Ιανουαρίου 1999 άνοιξε ένας νέος κύκλος διαπραγματεύσεων, όπως είχε συμφωνηθεί για τα θέματα και τα αγροτικά προϊόντα που εντάσσονται στο πλαίσιο των διαπραγματεύσεων του Παγκόσμιου Οργανισμού Εμπορίου. 

Οι διαμορφωθείσες συνθήκες από τις αποφάσεις της Ευρωπαϊκής 'Ενωσης για τη διεύρυνση και τα υψηλά ποσοστά ανεργίας, οδήγησαν αυτούς που είναι δότες ενισχύσεων και έχουν ισχυρές οικονομίες να κάνουν προτάσεις για μερική ενθικοποίηση της κοινής αγροτικής πολιτικής. 

Εμείς με σκληρή απάντηση είπαμε ότι αυτό δεν μπορεί να γίνει, γιατί οδηγεί σε κατάρρευση της μόνης πολιτικής που πέτυχε να έχει η Ευρωπαϊκή 'Ενωση, της Κοινής Αγροτικής Πολιτικής, γιατί κοινή πολιτική δεν έχουμε σε κανένα άλλο θέμα. 

Φυσικά αντιλαμβανόμαστε ότι η ΚΑΠ, η Κοινή Αγροτική Πολιτική, απορροφά το 50% των πόρων του κοινοτικού προϋπολογισμού. Αυτό όμως δεν είναι δικαιολογία για να διαλύσουμε στην ουσία την ΚΑΠ. Γιατί, εάν δεχθούμε αυτόν το συλλογισμό της επανεθνικοποίησης, της συγχρηματοδότησης, τότε θα δεχθούμε ακόμα περισσότερο την ενίσχυση των αγροτών των ισχυρών οικονομιών, των ισχυρών χωρών και την περιθωριοποίηση των αγροτών των χωρών που έχουν ελλειμματικούς προϋπολογισμούς. 

Επειδή το πρόβλημα του περιορισμού των δαπανών παραμένει, φαίνεται ότι οδηγούμαστε σε ένα νέο status, σε μια νέα κατάσταση, από την οποία φαίνεται, ότι θα υπάρχουν συνολικά και ισομερείς μειώσεις. Αυτή η άποψη δεν είναι σωστή γιατί είναι ανάγκη, στα πλαίσια των διαπραγματεύσεων των χωρών της Ευρωπαϊκής 'Ενωσης με τις άλλες εκατόν είκοσι επτά χώρες του Παγκόσμιου Οργανισμού Εμπορίου και είναι δυνατόν να αλλάξουμε κάποιες εσωτερικές δομές. 

Η απόφαση λοιπόν, η οποία τείνει να διαμορφωθεί είναι: Ναι, να μειωθούν οι ενισχύσεις στις τιμές, αλλά να αυξηθούν οι ενισχύσεις στα εισοδήματα. Και αυτό γιατί; Διότι τα αγροτικά προϊόντα της Ευρώπης είναι τα ακριβότερα του κόσμου. Επιβαρύνουν τον Ευρωπαίο καταναλωτή και δημιουργούν προβλήματα ανταγωνιστικότητας με τα άλλα προϊόντα των άλλων χωρών εκτός της Ενωμένης Ευρώπης. Αυτό, όμως, δεν μπορεί να οδηγήσει σε μείωση των εισοδημάτων. 

(Στο σημείο αυτό την Προεδρική 'Εδρα καταλαμβάνει ο Γ'Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

'Αρα η συμβιβαστική τάση λέει ότι θα μειωθούν οι ενισχύσεις στις τιμές για να γίνουν φθηνότερα τα προϊόντα, να ανταγωνιστούν τα άλλα προϊόντα των άλλων χωρών και τα ποσά αυτά θα κατευθυνθούν προς την ενίσχυση των εισοδημάτων. 

Μάλιστα, πετύχαμε και κάτι σημαντικό: Να μειωθεί αυτός ο καταμερισμός που γίνεται στο επίπεδο των ενισχύσεων, να μειωθεί δηλαδή το κομμάτι των ενισχύσεων και να αυξηθεί λίγο ή περισσότερο -θα το δούμε τις επόμενες μέρες- το κομμάτι των διαρθρώσεων, γιατί αυτό ενδιαφέρει ιδιαίτερα και τη χώρα μας. 

Είναι αλήθεια ότι η Ελλάδα, αν δει κανείς ψυχρά τους αριθμούς, φαίνεται ότι είναι καθαρή λήπτρια. Συμμετέχει με το 4% στη συνολική αγροτική παραγωγή της Ευρωπαϊκής 'Ενωσης και παίρνει το 8% των ενισχύσεων. Αυτό όμως δεν είναι σωστό. Γιατί, αν λάβουμε και άλλους παράγοντες, όπως είναι το αγροτικό ισοζύγιο, το εμπορικό ισοζύγιο των αγροτικών προϊόντων έτσι όπως διαμορφώθηκε, θα δούμε ότι πραγματικά δεν είμαστε έτσι όπως λένε οι ισχυροί εταίροι, μια χώρα στη γωνία κάτω της Ευρώπης, που απλώς παίρνουμε πόρους. 

Είναι γεγονός ότι από το 1981 και μετά το δικό μας ισοζύγιο, το εμπορικό ισοζύγιο αγροτικών προϊόντων, συνεχώς γίνεται και πιο ελλειμματικό. Και γίνεται ελλειμματικό όχι απλώς γιατί μας εκμεταλλεύονται οι Βόρειοι -αυτό πιθανόν να συνέβαινε και εάν δεν είχαμε μπει στην Ευρωπαϊκή 'Ενωση- αλλά κυρίως για δύο λόγους: Πρώτον, άλλαξαν τα καταναλωτικά πρότυπα και δεύτερον γιατί τους μισούς μήνες του χρόνου έχουμε και άλλα δέκα εκατομμύρια Ευρωπαίους αγρότες που θέλουν συγκεκριμένα προϊόντα από τον τουρισμό. 

Αυτό όμως πραγματικά δημιουργεί μια νέα κατάσταση, στα προϊόντα τα οποία παράγουμε ή εισάγουμε. Το 1998 εκτιμούμε ότι θα έχουμε ελλειμματικό εμπορικό αγροτικό ισοζύγιο περίπου τριακόσια πενήντα δισεκατομμύρια (350.000.000.000) δραχμές. Το 74% αυτού του ποσού προέρχεται από προϊόντα των κρατών-μελών της Ευρώπης. Επομένως δεν είμαστε απλώς μια καθαρά λήπτρια χώρα που εκμεταλλεύεται την Κεντρική Ευρώπη. 

Πρέπει να πω ότι αυτό δεν δημιουργεί απαισιόδοξη εικόνα για ένα απλό λόγο. Η συντριπτική πλειοψηφία -μη γενικεύω και εγώ σαν άλλους τα παραδείγματα- αυτού του ελλείμματος προέρχεται από δύο προϊόντα, το κρέας και το γάλα από τα γαλακτοκομικά προϊόντα. Τα δικά μας τα μεσογειακά προϊόντα δεν χτυπιούνται. Μάλιστα θα μπορούσα να πω ότι τα δικά μας προϊόντα στο Νότο είναι από τα καλύτερα του κόσμου. 

Επομένως, θα μπορούσαμε να πούμε ότι δεν έχουμε καμιά ενοχή και δεν έχουμε κανένα κόμπλεξ απέναντι στις πολιτικές των κεντροευρωπαίων, γι' αυτό δίνουμε τις μάχες μας και είμαστε βέβαιοι ότι στο επόμενο δεκαήμερο και ιδιαίτερα από τις 22 Φεβρουαρίου και μετά, που ανοίγει το τελευταίο συμβούλιο Υπουργών, το λεγόμενο και non stop, γιατί δεν κλείνει αν δεν συμφωνήσουμε, θα βγούμε από κει, όχι με τις επιβουλές και τις πιέσεις των ισχυρών για να αλλάξουμε τις σχέσεις εκείνες στο όνομα της μείωσης των δαπανών. Γιατί αν θέλουν να μειώσουν τις αγροτικές δαπάνες να τις μειώσουν στις δικές τους χώρες που έχουν πλεονάσματα και ασκούν πολιτικές μέσα από μεγάλα μεγέθη. 

Εμείς θα προστατεύσουμε τον 'Ελληνα αγρότη και ιδιαίτερα εκείνον που ζει στις μειονεκτικές περιοχές, στις νησιωτικές, στις ορεινές και ημιορεινές περιοχές και θα προστατεύσουμε εκείνα τα προϊόντα, τα οποία παράγουμε σ' αυτήν τη γωνιά του Νότου. 

Αγαπητοί συνάδελφοι, η παγκόσμια σκηνή είναι δεδομένη. Εμείς τουλάχιστον, όσοι έχουμε σχέση μ' αυτόν τον τομέα, ξέρουμε ότι υπηρετούμε, μέσα στα πλαίσια της παγκοσμιοποίησης, την πραγματική οικονομία. Δεν έχουμε σχέση με τα χρηματιστήρια, την εικονική οικονομία, δεν έχουμε σχέση με το παγκόσμιο καζίνο των χρηματιστηρίων, αφού μιλάμε εδώ για πραγματικά προϊόντα για πραγματικές υπηρεσίες. Μ' αυτή τη λογική, εμείς θα υπάρξουμε, θα δημιουργήσουμε μέσα στη σκηνή, γιατί δεν υπάρχουν προβλήματα στο δικό μας χώρο, παρά μόνο απλά προβλήματα λειτουργίας των αγορών, απλής λειτουργίας συναλλαγών, ανταλλαγών των πραγματικών προϊόντων. 

Θα ήθελα όμως να πω ότι θα έπρεπε πραγματικά να συζητάμε περισσότερο για ορισμένα θέματα, τα οποία νομίζω ότι αν κάνουμε μία σοβαρή κουβέντα, μας οδηγούν σε κάποιες άλλες προσεγγίσεις. 

Ας πάρουμε το αγροτικό εισόδημα. Αλήθεια τι γεωργία έχουμε; Και εγώ από ερευνητής και μελετητής από παλιά θυμάμαι ότι πάντα μιλούσαμε για το μικρό πολυτεμαχισμένο κλήρο και αναλύαμε τα προβλήματα. Σήμερα ναι μεν θέλουμε μεγαλύτερα μεγέθη, αλλά δεν θέλουμε γίγαντες παραγωγούς, γιατί εμείς έχουμε ένα άλλο μοντέλο και αυτό το μοντέλο μας βολεύει σήμερα. Μετά από τόσα χρόνια βελτιώσαμε τα μεγέθη, αλλά αυτό το μέγεθος, της αγροτικής εκμετάλλευσης ίσως είναι και το άριστο μέγεθος, που θα δώσει λύση για τους 'Ελληνες γεωργούς τα επόμενα χρόνια. 

Πρέπει όμως να πούμε, ότι στο σύνολο των εκτιμήσεων που έχουμε, το ΑΕΠ διαμορφώνεται περίπου στο 17%, το συνολικό εισόδημα του συνόλου των μελών των γεωργικών νοικοκυριών της χώρας μας ανέρχεται σε 5,5 τρισεκατομμύρια δραχμές περίπου. Είναι περίπου το 17% του ΑΕΠ, αν δεχθούμε ότι το ΑΕΠ ήταν περίπου 33 τρισεκατομμύρια δραχμές. 

Κοιτάξτε, όμως, τι συμβαίνει: Από τις γεωργικές δραστηριότητες προέρχεται μόνο το 3,8% του ΑΕΠ, από αυτό το 17%. Το 5% προέρχεται από τις ενισχύσεις στην παραγωγή. Το 2,42% προέρχεται από εισόδημα κοινωνικών παροχών και περιουσίας και το 5,5% προέρχεται από τη μη γεωργική πολυδραστηριότητα στον αγροτικό χώρο. 

Από αυτό μπορεί κανείς να ισχυριστεί, ότι το μέσο γεωργικό νοικοκυριό στη χώρα μας είναι πολύ εισοδηματικό. Το μέσο εισόδημα των αγροτικών νοικοκυριών δεν είναι αποκλειστικά αγροτικό γεωργικό και αυτό φαίνεται και από το πώς κατανέμονται τα εισοδήματα των γεωργικών νοικοκυριών, αφού το 32,73% προέρχεται από μη γεωργική πολυδραστηριότητα. Το 30% προέρχεται από ενισχύσεις στην παραγωγή, το 14,5% από εισοδήματα κοινωνικών παροχών και περιουσίας και κατά 22,7% μόνο τα εισοδήματα της γεωργικής δραστηριότητας. 

Με αυτή, λοιπόν, την πραγματικότητα και από πολλά άλλα θέματα, εμείς -γιατί όταν ξεκίνησε η "Ατζέντα 2000" δεν είχε μέσα τα μεσογειακά προϊόντα, εμείς τα επιβάλλαμε, δεν είχε μέσα τις πολιτικές αναδιάρθρωσης υπαίθρου-αποτυπώνουμε μια νέα πολιτική. Το είπα νέο δόγμα, δεν μας αρέσει η λέξη δόγμα, είναι μια νέα πολιτική που θα εφαρμοστεί. 

Τα έτη 2000-2006 είναι η πολιτική της ανασυγκρότησης της υπαίθρου, γιατί ο πολίτης της υπαίθρου που είναι και αγρότης, πρέπει να έχει τα εισοδήματα εκείνα που περίπου έχουν οι αστοί και την ποιότητα ζωής που περίπου έχουν οι αστοί ή έστω σε μία σχέση για να μπορεί να μείνει στην ύπαιθρο. Γιατί αν ο πολίτης δεν μείνει στην ύπαιθρο, δεν θα είναι ούτε λίγο αγρότης. 

Επομένως, στην ελληνική πραγματικότητα έχουμε αγρότες πλήρους απασχόλησης, αλλά έχουμε και αγρότες μερικής απασχόλησης, αφού τα εισοδήματά τους προέρχονται από διάφορες πηγές. 

Αυτή η πολιτική ανασυγκρότηση υπαίθρου είναι που θα μας απασχολήσει τις επόμενες εβδομάδες, τους επόμενους μήνες με συγκεκριμένα μέτρα που θα εφαρμοστούν σε όλους τους καποδιστριακούς δήμους, με συγκεκριμένες ενισχύσεις επιστημόνων, τεχνικών, για να μπορέσουμε να σπρώξουμε πόρους από το τρίτο Κοινοτικό Πλαίσιο Στήριξης, από εθνικούς πόρους, αλλά και από τις συνολικές διαρθρωτικές πολιτικές της Ευρωπαϊκής 'Ενωσης, για να στηρίξουμε την ελληνική ύπαιθρο. Διότι αν δεν στηρίξουμε την ελληνική ύπαιθρο, δεν θα μπορούμε να στηρίξουμε τον 'Ελληνα αγρότη. 

Αγαπητές και αγαπητοί φίλοι, ακριβώς επειδή υπάρχει αυτό, αλλά και επειδή υπάρχουν ανισότητες, όχι ανάμεσα στην Ελλάδα και στις χώρες της Ευρωπαϊκής 'Ενωσης, αλλά μέσα στην Ελλάδα, υπάρχουν ανισότητες της τάξης ένα προς πέντε. Υπάρχουν περιοχές στις οποίες κατευθύνονται τεράστιοι πόροι από τις ενισχύσεις και υπάρχουν περιοχές που δεν κατευθύνεται τίποτα. 

Να γιατί, απέναντι στα αιτήματα για γενικά μέτρα έχω αντιπροτείνει στην ΠΑΣΕΓΕΣ, στη ΓΕΣΑΣΕ, στη ΣΥΔΑΣΕ, αλλά και σε όλα τα θεσμικά ή μη θεσμικά. Διότι, εμείς βλέπουμε όλους τους αγρότες και ασχολούμαστε με όλες τις οργανώσεις και τα αιτήματά τους. Εμείς δεν βλέπουμε απλώς κάποια αιτήματα γενικά, αλλά θέλουμε να τα εξειδικεύσουμε, κατά προϊόν και κατά περιφέρεια. Διότι αν σε ένα κόστος παραγωγής δώσουμε μια γενική λύση, αλλιώς λειτουργεί, ως ενίσχυση στην α' περιοχή και αλλοιώς στη β'. Με γενικές ρυθμίσεις εντείνουμε τις ανισότητες, ενώ εμείς θέλουμε να περιορίσουμε τις ανισότητες και θα το κάνουμε. 

Στην Ελλάδα έχουμε δύο φορολογικά καθεστώτα. Το ένα είναι το γενικό φορολογικό καθεστώς, στο οποίο ανήκει περίπου το 15% με 20% των αγροτικών εκμεταλλεύσεων και το άλλο είναι το ειδικό φορολογικό καθεστώς στο οποίο ανήκει το υπόλοιπο των αγροτικών νοικοκυριών, με ειδικές ρυθμίσεις, γιατί σε όλα αυτά τα μεγέθη που ανέπτυξα προηγουμένως και σας είπα, δεν εμπεριέχεται ούτε η αυτοκατανάλωση που είναι πολύ μεγάλη στο αγροτικό νοικοκυριό ούτε οι φορολογικές απαλλαγές ούτε άλλα μεγέθη, διότι, αν τα βάζαμε όλα αυτά, δεν θα μπορούσαμε να δώσουμε αυτούς τους αριθμούς. 

Πρέπει, όμως, να επισημάνουμε ότι χάρη σ' αυτό το ειδικό φορολογικό νοικοκυριό διακινούνται δύο τρισεκατομμύρια αγροτικών προϊόντων, χωρίς τιμολόγια, από τα οποία ο μεγάλος θύτης και θύμα είναι ο ίδιος ο αγρότης. 

Και φυσικά προς αυτήν την κατεύθυνση λειτουργούμε, για να δώσουμε λύσεις. Φυσικά από εκεί χάνει και ο ΕΛΓΑ, από εκεί χάνει και το δημόσιο και με βάση αυτό εν πάση περιπτώσει, λειτουργεί ένα σύστημα, το οποίο δεν μπορεί παρά να διορθωθεί μέσα από κάποιες μεγάλες αλλαγές. Και ποιες είναι αυτές οι αλλαγές; Πρέπει να συμφωνήσουμε σ' αυτές τις μεγάλες θεσμικές αλλαγές, γιατί απέναντι στο τρίπτυχο ανάπτυξη - ανταγωνιστικότητα - ανασυγκρότηση της υπαίθρου, δεν έχουμε παρά να δούμε αυτήν την κατάσταση και σε ποιες τομές θα προχωρήσουμε. Και αν θέλετε, είναι και συμβατές ιδεολογικά τουλάχιστον για το δικό μου πολιτικό χώρο, αφού και στο συνεργατισμό πιστεύουμε, αλλά και στην προσαρμογή του συνεργατισμού. 'Οταν το ιδιωτικό κεφάλαιο κινείται σε συγχωνεύσεις και συνενώσεις, δεν καταλαβαίνω γιατί σ' αυτήν τη χώρα θα έχουμε επτά χιλιάδες πρωτοβάθμιους συνεταιρισμούς και διάσπαρτες δεκάδες ενώσεις, οι οποίες μονίμως δημιουργούν χρέη. Και δεν φταίνε τα πρόσωπα -εγώ δεν θα πω κάτι τέτοιο- αλλά φταίνε όλοι αυτοί οι μηχανισμοί. 

Να γιατί, λοιπόν, το Υπουργικό Συμβούλιο προχώρησε σε κάποιες αποφάσεις, που συνιστούν σειρά μεγάλων τομών. Και αυτές είναι πολύ σύντομα και χωρίς ανάλυση, νέο πλαίσιο για τη δομή και λειτουργία του συνεταιριστικού κινήματος. Εμείς θέλουμε δυνατούς συνεταιρισμούς, οι οποίοι να μπουν στην παραγωγή, στη διακίμηση και εμπορία των αγροτικών προϊόντων. Εάν δεν γίνει αυτό -και αυτό θα γίνει εθελοντικά, με κίνητρα για συνενώσεις- πάνω στα θέματα της λειτουργίας του ελέγχου, της διοίκησης, του μάνατζμεντ, τότε δεν θα έχουμε κάνει τίποτα. Δεν θα έχουμε κάνει δυνατούς συνεταιρισμούς, για να υπηρετήσουμε την ιδέα του συνεργατισμού. 

Χρειάζεται να κάνουμε -και θα έρθουμε την άλλη εβδομάδα με σχέδιο νόμου- αμέσως διεπαγγελματικές οργανώσεις. Είναι αυτά που λέμε στην κομματική γλώσσα -και ήταν απαίτηση του αγροτικού κόσμου για χρόνια- Εθνικά Συμβούλια Προϊόντων. Πρέπει να κάνουμε αμέσως εθνικές διεπαγγελματικές οργανώσεις για το βαμβάκι, όπου παραγωγοί και έμποροι πρέπει να συνεργαστούν. Κατ' αρχήν, να κάνουμε για τα προϊόντα, που συνιστούν τις είκοσι δύο κοινές οργανώσεις αγορών. Εάν δεν προχωρήσουμε και δεν συνεννοηθούμε, θα έχουμε προβλήματα και κάθε χρόνο θα έχουμε για λέμε βραχυχρόνιες και ευκαιριακές αναλύσεις, θα κοιτάμε κάθε χρόνο να λύσουμε ευκαιριακά κάποια προβλήματα, με αποτέλεσμα τα προβλήματα να διαιωνίζονται. Εμείς θέλουμε συνολική αντιμετώπιση των θεμάτων. Να γίνουν, επαναλαμβάνω, διεπαγγελματικές οργανώσεις για όλα αυτά τα προϊόντα. Να συνεννοηθούν οι παραγωγοί, οι έμποροι, οι βιομήχανοι, οι εξαγωγείς για το πώς θα στηρίξουν -να έχουν στρατηγική- τα προϊόντα αυτά εδώ, αλλά και στις αγορές του εξωτερικού και ιδιαίτερα της Ενωμένης Ευρώπης. Μόνο έτσι θα ισχυροποιήσουμε τη θέση μας. Διάσπαρτοι και πολυδιασπασμένοι, άλλα να λέει ο ένας στη μια περιοχή, άλλα να λέει ο άλλος στην άλλη περιοχή για το ίδιο προϊόν, δεν πρόκειται να γίνει τίποτα. Πρέπει να συνεννοηθούμε. 

Από εκεί και πέρα, θα κάνουμε και πολλά άλλα, όπως τα ινστιτούτα προϊόντων, την ενημέρωση στην εκπαίδευση, το αποκεντρωμένο σύστημα ελέγχου και πληρωμών, για να πάψει η οδός Αχαρνών να είναι το κέντρο της Ελλάδας. Θα τα κάνουμε όλα αυτά, για να μην υπάρχουν τριβές. 'Ηδη πολλά από αυτά τα έχουμε ξεκινήσει. Εμείς, όμως, πιστεύουμε και στον κοινωνικό διάλογο, γι' αυτό και αποφασίσαμε το Συμβούλιο Αγροτικής Πολιτικής να μην συγκαλείται μια φορά στους τρεις-τέσσερις μήνες στην Αθήνα, με τους Αρχηγούς των κομμάτων, τον Πρόεδρο της Βουλής και με οκτακόσιους ανθρώπους να συζητούμε, αλλά αποφασίσαμε να λειτουργήσει το ΣΑΠ τον ένα μήνα κατά νομό, το δεύτερο μήνα στην περιφέρεια και τον τρίτο μήνα στην Αθήνα, με δεσμευτικές κατευθύνσεις και για την πολιτεία και για όλους, για να μπορέσουμε να έχουμε κάποιες λύσεις. 

Αγαπητές και αγαπητοί συνάδελφοι, το κλειδί όμως αυτών των αλλαγών είναι το ίδιο το Υπουργείο Γεωργίας. Το Υπουργείο Γεωργίας με την αποκέντρωση, η οποία θα υπάρξει και θα αποτελέσει το κλειδί των μεγάλων αλλαγών, θα γίνει ένα επιτελικό όργανο αγροτικής πολιτικής. 

'Ολες του δε οι δραστηριότητες θα πάνε στην περιφέρεια. Το Υπουργείο Γεωργίας, που, αν θέλετε, είναι στην ουσία ένα Υπουργείο αγροτικής πολιτικής και ανάπτυξης της υπαίθρου, με αυτά τα στοιχεία που είπα προηγουμένως, πρέπει να πάρει μια άλλη μορφή. Και αυτό θα γίνει μέσα στους επόμενους δύο τρεις μήνες. Δεν χωράει άλλη καθυστέρηση. 

Αγαπητές και αγαπητοί συνάδελφοι, σε αυτόν, όμως, τον τόπο καλλιεργούνται προϊόντα. Και αυτά τα προϊόντα έχουν βραχυχρόνια προβλήματα, κλαδικά και περιφερειακά. Υπάρχουν προβλήματα. Και δεν είναι μόνο επειδή τα αγροτικά προϊόντα είναι προϊόντα υψηλού κινδύνου. Είναι προϊόντα τα οποία πραγματικά, αν τα δει κανείς και από την πλευρά του κόστους παραγωγής, θα δει ότι θέλουμε να τα κάνουμε πιο ανταγωνιστικά. Θα τα κάνουμε. Θα τα κάνουμε όμως μέσα από τις θεσμικές αλλαγές, γιατί τότε θα είναι η μόνιμη βάση της ανταγωνιστικότητας, ισχυρή. Και θα τα κάνουμε στο βαθμό που μας επιτρέπεται και μπορούμε και με τη μείωση του κόστους εισροών-παραγωγής εκεί που μπορούμε. Kαι αυτό κάναμε. 'Εχω δει διακόσιες είκοσι πέντε συνεταιριστικές και συνδικαλιστικές οργανώσεις σε τρεις μήνες και έχω πάει στις δέκα από τις δεκατρείς περιφέρειες της χώρας. Το μεγαλύτερο θέμα κόστους-εισροής, ήταν τα χρέη, δεν είναι τα καύσιμα. Τα καύσιμα, αν εξαιρέσουμε τα θερμοκήπια, συμμετέχουν με 3%-4% στο συνολικό κόστος παραγωγής. Ενώ το χρηματοοικονομικό κόστος συμμετέχει με 25%-30%. Γι' αυτό και επειδή οι μακροοικονομικές ανισορροπίες δημιούργησαν τεράστια προβλήματα με τα υψηλά επιτόκια, με την αποκλιμάκωσή τους και με την πορεία εξυγίανσης και ανασυγκρότησης της Αγροτικής Τράπεζας, πήραμε αυτές τις αποφάσεις που πήραμε προχθές. Γιατί παρ' ότι από το 1983 έχουμε πάρει δεκαεννιά μέτρα ρυθμίσεων συνολικού ύψους 1,6 τρισ. δραχμών, παρότι έχουν μειωθεί κατά 7% οι μονάδες και τώρα άλλες τέσσερις, παρ' όλα αυτά εμείς θεωρήσαμε και για να μην υπάρχει διαφωνία, αποφασίσαμε ότι πρώτον διαγράφονται όλοι οι τόκοι ποινής. Δεύτερον, διαγράφεται το 50% των δεδουλευμένων τόκων και το υπόλοιπο γίνεται ένα νέο δάνειο. Με καθαρά τραπεζικά κριτήρια, τραπεζικές λογικές, αυτά εφαρμόζονται σε όλο τον κόσμο. Το επιτόκιο για το νέο δάνειο της πρώτης διετίας είναι μειωμένο κατά τέσσερις μονάδες από το ισχύον της ΑΤΕ και για τα υπόλοιπα χρόνια, τα άλλα οκτώ χρόνια, θα είναι κυμαινόμενο γιατί εμείς πιστεύουμε -και αν μπούμε στην ΟΝΕ πράγματι έτσι θα είναι- ότι τα επιτόκια μετά από δύο χρόνια θα είναι 6% και 7%. 'Αρα έπρεπε και εκεί να το προβλέψουμε, να είναι κυμαινόμενο για να ωφεληθεί ο 'Ελληνας αγρότης. Και φυσικά οι αποφάσεις αυτές αφορούν όλα τα φυσικά πρόσωπα, αγρότες, κτηνοτρόφους, αλιείς και όλα τα νομικα πρόσωπα και τα θερμοκήπια και τις μικρές εκμεταλλεύσεις. Φυσικά πήραμε και μία σειρά άλλων ειδικών μέτρων. 

Θα πρέπει, όμως, να συμφωνήσουμε και για κάποια άλλα θέματα. Βρισκόμαστε σε μία περίοδο που θέλουμε εθνική συνεννόηση. 

ΕΥΑΓΓΕΛΟΣ ΜΠΟΥΤΑΣ: Μου επιτρέπετε; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Μόλις τελειώσω, έχουμε χρόνο μετά και για δευτερολογίες... 

ΕΥΑΓΓΕΛΟΣ ΜΠΟΥΤΑΣ: Στο ερώτημα που έθεσα γι' αυτούς που ρύθμισαν... 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αφού έχουμε συνάντηση μετά, για να τα πούμε και για να δώσουμε διευκρινίσεις. 

(Θόρυβος στην Αίθουσα) 

ΕΥΑΓΓΕΛΟΣ ΑΠΟΣΤΟΛΟΥ: Εδώ θα τα πείτε. 

ΠΡΟΕΔΡΕΥΩΝ (Λουκάς Αποστολίδης): Δημοσίως. 'Ολα δημοσίως κύριοι συνάδελφοι, τίποτα δεν μένει κρυπτό σε αυτόν τον κόσμο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Παρ' ότι προέρχομαι από τη Διεύθυνση Μελετών της ΑΤΕ, εγώ δεν είμαι το λογιστήριο της ΑΤΕ ούτε είμαι ειδικός για να δώσω στα ερωτήματα αυτά που τίθενται, απαντήσεις. 'Εχω μαζέψει παραδείγματα και μπορώ μετά να σας πω, αλλά ο χρόνος είναι αμείλικτος όχι για τη ζωή όλων, αλλα είναι και για τη ζωή μας μέσα στο Κοινοβούλιο όσον αφορά την παρουσία μας. 

Θα ήθελα, λοιπόν, να πω, αγαπητές και αγαπητοί συνάδελφοι, ότι στο Υπουργικό Συμβούλιο πήραμε τις αποφάσεις μας. Αποφασίσαμε να κάνουμε βαθιές τομές στους θεσμούς. Εάν δεν το κάνουμε, δεν έχουμε μέλλον, όχι μέσα στην παγκόμια αγορά ούτε καν στην Ενωμένη Ευρώπη. 

Δεύτερον, ο αγροτικός τομέας της οικονομίας έχει αλλάξει. Τι δουλειά έχει το '50, το '60, το '70, το '80; Σήμερα έχει αλλάξει. Ο αγρότης δεν είναι περιθωριοποιημένος, δεν είναι κάποιος στη γωνία. Και πολιτικά ώριμος είναι και το κράτος έχει δώσει ό,τι μπορεί και οι τοπικές κοινωνίες το ίδιο. 

Υπάρχει μια κοινωνική καταξίωση, αλλά υπάρχουν προβλήματα. Και υπάρχουν προβλήματα, επειδή όλα αυτά που είπα και ιδιαίτερα το θεσμικό μας πλαίσιο, δεν λειτουργεί σωστά. 

Αυτές τις τριβές θα τις μειώσουμε. Θα μειώσουμε όπου μπορούμε το κόστος παραγωγής. 'Ηδη έχουμε πει ότι μειώσαμε το κόστος στα φυτοφάρμακα, στα λιπάσματα και αυτήν την εβδομάδα στους σπόρους. 'Εχει μειωθεί- εκεί που έχει μειωθεί έστω- κατά 40% η επιστροφή στον Ειδικό Φόρο Κατανάλωσης στο πετρέλαιο. 'Εχει μειωθεί στο ρεύμα. 'Οπου μπορούμε να μειώσουμε συμβατικά, χωρίς να δημιουργούμε προβλήματα ανταγωνισμού, θα το κάνουμε. 

Αλλά πρέπει να καταλάβουμε ότι είμαστε σε μία κοινωνία, είμαστε σε μία δημοκρατία που θέλει τη συμμετοχή σε διάλογο όλων, που θέλει να εκτιμούμε τις κοινωνικές ανάγκες αλλά και τις οικονομικές ανάγκες και λειτουργίες των άλλων κοινωνικών τάξεων. Και φυσικά, πολλά από αυτά που επιτεύχθησαν σ' αυτήν την πορεία, οφείλονται στους αγώνες των αγροτών και σίγουρα, στους αγώνες όλων των αγροτών και όλων των περιφερειών. 

Εμείς, σαν ΠΑΣΟΚ, έχουμε συμμετάσχει, έχουμε διαμορφώσει και συνεχίζουμε να διαμορφώνουμε πολιτική. Δεν είναι η εικόνα αυτή της κακομοιριάς που υπάρχει, της φτώχειας και της ένδειας. Δεν είναι σίγουρα πολυεκατομμυριούχοι, αν και τα εκατομμύρια έγιναν τόσα που ο καθένας είναι και λίγο εκατομμυριούχος στη σημερινή εποχή. 

Πιστεύω ότι στον άξονα της κατεύθυνσης της στήριξης, πρώτον του εισοδήματος, δεύτερον των τομών που πρέπει να γίνουν στους θεσμούς και στην καθημερινή ζωή του αγρότη και του πολίτη της υπαίθρου στην περιφέρεια, με οικονομικό ρεαλισμό, με κοινωνική ευαισθησία, αλλά και με οράματα που πάντα είχαμε εμείς σ' αυτήν την παράταξη, θα δώσουμε λύσεις και θα δώσουμε προοπτικές, τις οποίες εξάλλου επί χρόνια υπηρετούμε, άλλοτε σωστά και άλλοτε με λάθη. Αλλά επί χρόνια υπηρετούμε μια συγκεκριμένη κατεύθυνση για τη στήριξη του αγροτικού εισοδήματος και της ζωής του αγρότη. 

Πιστεύω μ' αυτόν τον οικονομικό ρεαλισμό, την κοινωνική ευαισθησία και το όραμα, ότι μπορούμε να προσεγγίσουμε ένα καλύτερο αύριο, μέσα σε ένα παγκόσμιο κλίμα σκληρού ανταγωνισμού, ώστε αυτά τα οποία ως σενάρια σχεδίασαν οι ισχυρές αγροτικές χώρες της Κεντρικής Ευρώπης, να μην περάσουν. Να μην υποστούμε την οικονομική ζημιά, την οποία θα υφιστάμεθα εάν αυτά εφαρμοζόντουσαν, αλλά αντίθετα μέσα από σκληρές διαπραγματεύσεις να μπορούμε πραγματικά να δικαιώσουμε, ως κόμμα ευθύνης, ως υπεύθυνοι άνθρωποι που υπηρετούμε θεσμούς, τους στόχους και τις επιδιώξεις των Ελλήνων αγροτών. 

Για μένα η εικόνα μέσα απ'αυτήν την επιτάχυνση της αλλαγής των θεσμών και μέσα από μία πραγματικά σκληρή διαπραγμάτευση στα όργανα της Ενωμένης Ευρώπης, θα είναι, θα υπογράφεται και θα στηρίζεται μέσα από μία λέξη. Και αυτήν τη λέξη εγώ μεταφέρω στους αγρότες που έχουν προβλήματα, στους αγρότες που ζουν καθημερινά δύσκολα, τη λέξη αισιοδοξία. 

Μ'αυτά τα λόγια σας ευχαριστώ και στη δευτερολογία εάν χρειαστεί, επειδή αναφέρθηκαν και οι αγαπητοί συνάδελφοι σε ορισμένα προϊόντα, θα σχολιάσω και τα προϊόντα αυτά. Ευχαριστώ. 

ΕΥΑΓΓΕΛΟΣ ΜΠΟΥΤΑΣ: Θέλω απάντηση, κύριε Υπουργέ, στο ερώτημα που σας έθεσα. 

ΠΡΟΕΔΡΕΥΩΝ (Λουκάς Αποστολίδης): Υπάρχει και δευτερολογία, κύριε Μπούτα. 

Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κόρακας, έχει το λόγο. 

ΣΤΡΑΤΗΣ ΚΟΡΑΚΑΣ: Κυρίες και κύριοι Βουλευτές, συζητάμε πάλι με πρωτοβουλία του Κομμουνιστικού Κόμματος Ελλάδας σήμερα ένα σοβαρότατο, ένα κεφαλαιώδες ζήτημα, θα λέγαμε, για τη χώρα μας, που έχει σχέση με την αγροτική οικονομία γενικότερα και ειδικότερα με τη θέση του 'Ελληνα αγρότη στην Ελλάδα. 

Ακούγοντας το νέο σχετικά στη θέση του Υπουργό Γεωργίας, δεν φωτιστήκαμε περισσότερο, δεν διασκεδάστηκαν έστω κάπως οι ανησυχίες που διατυπώνουμε και τα προβλήματα που καταγγέλλουμε με την επερώτησή μας. 

Εμείς πράγματι επικρίνουμε την Κυβέρνηση για το γεγονός ότι πειθήνια εφαρμόζει τις κατευθύνσεις της Ευρωπαϊκής 'Ενωσης που αποβλέπουν στον αφανισμό του μικρομεσαίου αγροτικού νοικοκυριού, που αποτελεί τη ραχοκοκαλιά της αγροτικής οικονομίας της χώρας μας. Αυτό δεν μπορεί να το αμφισβητήσει κανείς. Θα δώσω μετά μερικά στοιχεία, κύριε Υπουργέ, που επιβεβαιώνουν του λόγου το ασφαλές. 

Κύριε Υπουργέ, θα ήθελα να πω ότι αυτά που μας είπατε σήμερα τα ακούμε εδώ και πολλά χρόνια. Το ίδιο τονίσαμε πριν από ένα περίπου χρόνο σε παρόμοια επερώτηση που είχαμε καταθέσει και συζητήσει στη Βουλή και στη θέση σας βρισκόταν ο προκάτοχός σας κ. Τζουμάκας. 

Μας είπατε και εσείς σήμερα -έτσι κλείσατε- ότι διαπραγματεύεσθε σκληρά. Είπαμε και τότε ότι μέσα σπ' αυτούς τους "αγώνες" που δίνετε στην Ευρωπαϊκή 'Ενωση, από "σκληρή σε σκληρή διαπραγμάτευση", φθάσαμε στο σημείο να έχει ρημάξει η ύπαιθρος μας. Θα μπορούσε, λοιπόν, να πει κανείς "έλεος, σταματήστε επιτέλους αυτές τις σκληρές διαπραγματεύσεις". 

Βεβαίως, είναι γεγονός ότι σε ολα τα αγροτικά προϊόντα από τότε που μπήκαμε στην ΕΟΚ, από το 1981, έχουμε μια συνεχή πορεία μείωσης των τιμών. Δεν υπάρχει ούτε ένα αγροτικό προϊόν που αποπληθωρίζοντας, αν θέλετε, τις σημερινές τιμές του, να είναι η τιμή του πάνω απ' αυτήν που ήταν πριν μπούμε στην ΕΟΚ. Αυτό πρέπει να μας κάνει να βγάλουμε ορισμένα συμπεράσματα, έστω να προβληματιστούμε. Δεν πρέπει να διερωτηθούμε τι γίνεται; 

Πριν μπούμε στην ΕΟΚ, οι θιασώτες της ΕΟΚ με συνεχείς εκστρατείες μας έλεγαν αναφερόμενοι ειδικά στους αγρότες, ότι μπαίνοντας στην ΕΟΚ η τεράστια αγορά των διακοσίων πενήντα εκατομμυρίων θα απορροφήσει μέσα σε ένα μήνα όλη την αγροτική μας παραγωγή και όχι μόνο δεν θα έχουμε πρόβλημα, αλλά θα αυξήσουμε και την παραγωγή μας. Μπούχτησαν οι αγρότες μας στα "παχιά" τα λόγια, αλλά και στις χωματερές, που πέρα απ' όλα τα άλλα δείχνουν και πόσο αποκρουστικό, απάνθρωπο είναι το πραγματικό πρόσωπο της Ευρωπαϊκής 'Ενωσης. Εκατομμύρια άνθρωποι πεθαίνουν καθημερινά από τη πείνα και εμείς θάβουμε εκατομμύρια τόνους φρούτα, οπωροκηπευτικά γενικότερα έναντι μιας αποζημίωσης. Δεν είναι απάνθρωπο αυτό το πράγμα; Και όμως συνεχίζεται. 

Να πω και κάτι ακόμα για τις "σκληρές" διαπραγματεύσεις. 'Οταν μέσα σε μια συμμαχία, την οποία από τη μια μεριά την προβάλλεις ότι είναι αυτή που επαγγέλλεται ούτε λίγο ούτε πολύ τον παράδεισο για τους πολίτες της χώρας και γενικά για τους πολίτες της συμμαχίας αυτής και από την άλλη είσαι υποχρεωμένος να δίνεις καθημερινά σκληρές, όπως λέτε εσείς, μάχες και να παζαρεύεις, να αγωνίζεσαι, να κάνεις συμμαχίες και να παλεύεις, επιτρέψτε μου να σας πω, ότι αυτό δεν είναι συμμαχία. Είναι απλώς λυκοσυμμαχία, για να θυμηθούμε την πρώτη άποψη που διατύπωσε το Κ.Κ.Ε. και γενικότερα η συνεπής Αριστερά εδώ στη χώρα μας κατά τα πρώτα χρόνια της ΕΟΚ. 

Είναι επίσης γεγονός ότι οι τιμές, κ. Ανωμερίτη, των αγροτικών προϊόντων μειώνονται -και μη μας επικαλείσθε την αντιστάθμιση από την αύξηση των επιδοτήσεων, θα σας πω μετά γι' αυτό- όχι για να ωφεληθούν οι αγρότες, αλλά για να ωφεληθούν οι μεταπράτες, οι βιομήχανοι, αυτοί που λυμαίνονται το ιδρώτα του αγρότη και ταυτόχρονα το εισόδημα του καταναλωτή. 'Οταν τα πορτοκάλια για αποχύμωση έχουν δυο με πέντε δραχμές το κιλό, καταλαβαίνετε τι σημαίνει αυτό και όταν ο καταναλωτής πληρώνει το φρέσκο χυμό του πορτοκαλιού από τριακόσιες έως χίλιες δραχμές το κουτί, καταλαβαίνετε ποιος ωφελείται. 

'Ερχεται τώρα η Ευρωπαϊκή 'Ενωση των μονοπωλίων, του μεγάλου κεφαλαίου να δώσει αυτές τις επιδοτήσεις, όχι γιατί "την έπιασε ο πόνος" για τον αγρότη, αλλά γιατί θέλει με έμμεσο τρόπο να χρηματοδοτεί το μεγάλο κεφάλαιο. Αυτή είναι η πραγματικότητα. 

Είπατε εσείς ότι αντισταθμίζονται αυτές οι μειώσεις με την αύξηση των επιδοτήσεων. Και αυτό δεν είναι αλήθεια, είναι ψέματα, το γνωρίζετε πολύ καλά. Ο σχετικός κανονισμός το διευκρινίζει. 'Η δεν έχετε υπόψη σας το περιεχόμενο του κανονισμού. Θα αναφέρω ένα παράδειγμα: Για την τιμή των σιτηρών είχαμε 119,19 ECU τον τόνο πριν και τώρα με τον καινούριο κανονισμό είναι στα 95,19 ECU, δηλαδή, μείον 24 ECU ανά τόνο. Η επιδότηση από 54 ECU τον τόνο πήγε στα 66 ECU, δηλαδή, αυξήθηκε κατά 12 ECU ανά τόνο. 'Εχουμε όμως μία πραγματική μείωση: Η τιμή παραγωγού μειώθηκε κατά 24 ECU, μείον τα 12 ECU που αυξήθηκε η επιδότηση, είναι 12 ECU μείον, δηλαδή, 10% μείωση του εισοδήματος του 'Ελληνα αγρότη σιτοπαραγωγού. 

Γι' αυτούς που λυμαίνονται τον ιδρώτα του σιτοπαραγωγού, που είναι ένα τεράστιο πρόβλημα, θα πρέπει κάποτε να μιλήσετε ανοικτά. Με ρωτάνε οι σιτοπαραγωγοί της Λήμνου, πώς είναι δυνατόν να πουλάνε 36 ή 37 δραχμές το κιλό το σκληρό σιτάρι και να πηγαίνουν μετά πενήντα μέτρα πιο πέρα στο φούρνο και να αγοράζουν το ψωμί 350 δραχμές το κιλό. Σ' αυτό δεν πρέπει να δώσετε μια απάντηση; Είμαστε περήφανοι γι' αυτό; Το ίδιο γίνεται για όλα τα αγροτικά προϊόντα και έχουμε παντού την ίδια περίπου κατάσταση. 

'Οσον αφορά την επιδότηση, η διαφορά που είπα για τα στάρια υπάρχει και για τα βοδινά, για το γάλα και σίγουρα θα ακολουθήσουν και άλλα προϊόντα. 

Επίσης, υπάρχει το θέμα των ποσοστώσεων οι οποίες πραγματικά συμπορεύονται με τα γενικότερα συμφέροντα των πολυεθνικών της Ευρωπαϊκής 'Ενωσης και αντιστρατεύονται θανάσιμα τα συμφέροντα των μικρομεσαίων αγροτών και της αγροτικής οικονομίας της χώρας μας. Υπάρχει η πολιτική απέναντι στους νέους αγρότες. Καυχάσθε, επαίρεσθε γι' αυτήν, τη ζούμε όμως καθημερινά. Είναι μία πολιτική στυγνής δίωξης της νεολαίας μας από την αγροτική οικονομία. Το ζω καθημερινά, κύριε Υπουργέ, στο Νομό Λέσβου, στη Λήμνο, στη Λέσβο, στον 'Αγιο Ευστράτιο, όπου συναντώ νέους αγρότες. Με το ζόρι, θα έλεγε κανείς, συνεχίζουν τη δραστηριότητά τους εκεί και δεν φεύγουν αυτοί οι λίγοι που απέμειναν. 

Για να δικαιολογήσετε τα αδικαιολόγητα, επικαλείσθε συχνά την οικονομία της ελεύθερης αγοράς. Εμείς τη λέμε "οικονομία της ελεύθερης ληστείας" όπως είπα, ληστείας και του παραγωγού και του καταναλωτή. Αυτήν τη στιγμή για παράδειγμα αντιμετωπίζει η Λέσβος -και όχι μόνο- τεράστιο πρόβλημα με την τιμή του λαδιού. Δίνεται 650 δραχμές ο άσος στον παραγωγό και πουλιέται 1.500, 1.700 μέχρι και 2.000 δραχμές -όχι το κιλό που αγοράζουν οι έμποροι από τον παραγωγό- το λίτρο. 

Με ρωτάνε οι ελαιοπαραγωγοί και σας το μεταφέρω: "Δεν μπορεί να μπει ένας αγορανομικός έλεγχος για να ελέγξουν επιτέλους πού πάει αυτή η διαφορά"; Φυσικά, δίνω την απάντηση που μου έδινε συνέχεια ο προκάτοχός σας όταν θέταμε το θέμα, που και εσείς δεν μπορείτε να δώσετε άλλη: "'Εχουμε οικονομία της ελεύθερης αγοράς". Κάνουμε έλεγχο για την ποιότητα, κάνουμε έλεγχο για την ποσότητα, αλλά για την τιμή απαγορεύεται γιατί αν κάνουμε έναν τέτοιο έλεγχο πλήττεται το ίδιο το καθεστώς του υπερκέρδους, της αισχροκέρδειας γενικότερα που επιδιώκει, που επιβάλλει η Ευρωπαϊκή 'Ενωση. Τα υπόλοιπα, περί αντιμονοπωλιακών νόμων είναι -επιτρέψτε μου την έκφραση- κουραφέξαλα, για να κοροϊδεύουμε τον κόσμο. 

Γι' αυτό ακριβώς, κύριε Υπουργέ, κατά τη γνώμη μας, επιβάλλεται να οικοδομηθεί ένα πανίσχυρο, παλλαϊκό μέτωπο και των παραγωγών και των καταναλωτών. 

Αυτοί μαζί δεμένοι σαν μια γροθιά θα μπορέσουν ν' ανατρέψουν αυτές τις πολιτικές που λυμαίνονται τον ιδρώτα τους, το εισόδημά τους. 

Επίσης, στο θέμα των υποδομών για την αγροτική οικονομία, έχουμε πάρα πολύ σοβαρά προβλήματα. Συνέχεια μας μιλάτε για υποδομές, υποδομές, υποδομές, αλλά τα ποσοστά του προγράμματος επενδύσεων που πάνε για την αγροτική οικονομία, συνεχώς μειώνονται, είναι κάτω από το 5%, ενώ η αγροτική οικονομία εξασφαλίζει το 11% του ΑΕΠ και το 35% της εισροής συναλλάγματος. 

'Εχουμε -επίσης είναι γεγονός- το μέσο εισόδημα του αγρότη που φθάνει μόλις το 60% του μέσου εισοδήματος της χώρας μας. 

Επειδή γίνεται πολύς λόγος για τις επιδοτήσεις, θα θυμίσω ότι το 80% των επιδοτήσεων δεν πάει στον παραγωγό, δεν πάει στον αγρότη, αλλά πάει στο βιομήχανο και σ'αυτούς που λυμαίνονται τον ιδρώτα τους. 

Προβλήματα έχουμε επίσης με την αλιεία. Χτυπιέται η μικρομεσαία αλιεία. Περίπου χίλια εξακόσια - δύο χιλιάδες μικρομεσαία σκάφη αποσύρθηκαν ή αποσύρονται. 'Εχουμε το πρόβλημα στα εσπεριδοειδή και στα υπόλοιπα προϊόντα. 

Μας είπατε, ότι το εισόδημα του αγρότη είναι ένα εισόδημα που προέρχεται από την πολυαπασχόληση. Εμείς δεν θέλουμε να αρνηθούμε ή να υποτιμήσουμε το γεγονός, ότι πράγματι ο μικρομεσαίος αγρότης για να τα βγάλει πέρα με την πολιτική που ακολουθείτε ακριβώς στον τομέα αυτό, αναγκάζεται να κάνει και άλλες δουλειές, κοντά στην υπεραπασχόληση που απαιτεί η αγροτική του δραστηριότητα. 'Ομως, εδώ πάλι σήμερα μας κοροϊδέψατε και παρακαλώ λίγο περισσότερο σεβασμό στη νοημοσύνη μας. 

Είπατε ότι το 32% είναι από μη γεωργικές απασχολήσεις. Και μετά μας λέτε πως ένα άλλο 32% είναι από επιδοτήσεις της αγροτικής παραγωγής. Αυτό δεν είναι αγροτικό εισόδημα; Και για να καταλήξετε -το είπατε εκ του πονηρού- μόνο ένα 22% προέρχεται από εισόδημα από καθαρά αγροτική δραστηριότητα. Δηλαδή, αφού ρίξατε κατακόρυφα τις τιμές, έρχεστε μετά να καυχηθείτε ότι μόνο ένα 22% παίρνει κλπ. ενώ -ξέρετε πάρα πολύ καλά- ότι είναι πολύ περισσότερο. 

Επίσης, μιλάτε για την πολυαπασχόληση, γιατί θέλετε να ξοφλήσετε με τους μικρομεσαίους αγρότες και το χρησιμοποιείτε αυτό σαν ένα άλλοθι. 

Βεβαίως, αυτά περί περιορισμού των ανισοτήτων κλπ. είναι κι αυτά εκ του πονηρού αφού τις ανισότητες τις εξαλείφετε προς τα κάτω, προς τον αφανισμό, προς την εξόντωση, προς μεγαλύτερη ακόμη εξαθλίωση. 

Για όλα αυτά ακριβώς, κύριε Ανωμερίτη, πιστεύουμε ότι έχουν απόλυτο δίκιο οι αγρότες που κατεβαίνουν στα μπλόκα και για φέτος τουλάχιστον, είμαστε ακόμα στις αρχές. Να περιμένετε πολύ μεγαλύτερες κινητοποιήσεις και το ΚΚΕ δεν πρόκειται να κάνει πίσω, δεν πρόκειται να επηρεαστεί από το διασυρμό, τις συκοφαντίες. Θα συνεχίσει να στηρίζει με όλες του τις δυνάμεις αυτούς τους αγώνες. 

Είναι γεγονός πράγματι ότι έχουμε διαρθρωτικά προβλήματα. Είναι γεγονός ότι αυτήν τη στιγμή έχουμε οκτακόσιες χιλιάδες περίπου αγροτικά νοικοκυριά στη χώρα μας, δηλαδή, εκατόν ενενήντα τρεις χιλιάδες λιγότερα απ'αυτά που είχαμε το 1980 για να καλλιεργήσουν τριάντα έξι εκατομμύρια στρέμματα. Και είναι σαράντα πέντε στρέμματα κατά μέσο όρο. 

Λέτε εσείς τώρα, ότι πρέπει να πάμε στο μέσο όρο της Ευρωπαϊκής 'Ενωσης που είναι εκατόν εβδομήντα στρέμματα. 

Αν θέλουμε να φτάσουμε εκεί, θα πάμε από οκτακόσιες χιλιάδες νοικοκυριά, στις διακόσιες είκοσι χιλιάδες νοικοκυριά. Και όταν πάμε εκεί, τότε θα μας πείτε "ναι, αλλά τώρα πρέπει να φθάσουμε το αμερικάνικο πρότυπο για να γίνουμε ανταγωνιστικοί". Εκεί είναι δύο χιλιάδες στρέμματα κατά αγρότη. Και θα φθάσουμε στα δύο χιλιάδες νοικοκυριά. Τότε φυσικά, δεν θα έχουμε να κάνουμε με αγροτικά νοικοκυριά αλλά με επιχειρήσεις που δεν θα δουλεύουν οι ιδιοκτήτες τους, θα έχουμε τους σύγχρονους τσιφλικάδες που θα λυμαίνονται τον ιδρώτα των σύγχρονων κολλίγων. 

Το Κομμουνιστικό Κόμμα της Ελλάδας για το ζήτημα αυτό, αναγνωρίζει ότι υπάρχει ένα πρόβλημα, αλλά το πρόβλημα αυτό πρέπει κατά τη γνώμη μας να λυθεί με τους παραγωγικούς συνεταιρισμούς που θα έχουν ως βασικό αντικείμενο την οργάνωση της αγροτικής παραγωγής σε συλλογική βάση και ταυτόχρονα θα δραστηριοποιούνται και στον τομέα της μεταποίησης, τυποποίησης και εμπορίας των αγροτικών προϊόντων. 

'Ετσι μπορεί να μειωθεί κατακόρυφα το κόστος παραγωγής από τη μία, να βελτιωθεί η παραγωγικότητα της γεωργίας από την άλλη, με αποτέλεσμα να βελτιώσει τη θέση της στη διεθνή αγορά που σήμερα έχει φθάσει στο κατώτατο σημείο, να διασφαλίσει ένα κατώτατο εισόδημα στα μικρομεσαία αγροτικά νοικοκυριά, να συμβάλει θετικά στην απασχόληση και γενικότερα, στην αναζωογόνηση οικονομική, κοινωνική και πολιτιστική της υπαίθρου μας. 

Οι συνεταιρισμοί που προτείνουμε εμείς δεν έχουν καμία σχέση με αυτούς που υπάρχουν σήμερα και που ανειλικρινώς λέτε ότι πάτε να ενισχύσετε. Εσείς και η Νέα Δημοκρατία κάνατε ό,τι μπορούσατε, ώστε και αυτούς ακόμα τους συνεταιρισμούς που έδιναν κάποια προστασία στον αγρότη, να τους εξοντώσετε. Σας φέρνω σαν χαρακτηριστικό παράδειγμα τις περίφημες ομάδες παραγωγών. Γιατί και αυτούς ακόμα του συνεταιρισμούς δεν μπόρεσαν οι πολυεθνικές να τους αντέξουν. 

Λέτε ότι υπάρχει πρόβλημα στη σύνθεση της αγροτικής παραγωγής. Εδώ πρέπει να αναγνωρίσουμε ότι υπάρχει τέτοιο πρόβλημα. Το κυρίαρχο είναι το μικρό ποσοστό κτηνοτροφικής παραγωγής σε σχέση με τη φυτική στη χώρα μας. Είναι το 30% του συνόλου. Το 67% είναι φυτική παραγωγή και ένα 3% είναι αλιεία και δάση. Σε όλες τις αναπτυγμένες χώρες με αγροτική οικονομία η σύνθεση είναι ακριβώς αντίστροφη. 

Εσείς, η Νέα Δημοκρατία, ο Συνασπισμός όταν μιλάτε για αναδιάρθρωση της αγροτικής παραγωγής, δεν μιλάτε για αύξηση της κτηνοτροφικής παραγωγής που την έχει ανάγκη η χώρα μας, αφού πληρώνει πάνω από τριακόσια δισεκατομμύρια δραχμές για εισαγωγή ζωϊκών προϊόντων. Το κάνετε αυτό συνειδητά, διότι με τις ποσοστώσεις που έχετε συμφωνήσει στο αγελαδινό γάλα, στα επιλέξιμα αιγοπρόβατα και στις επιδοτήσεις για τις αγελάδες και τα μοσχάρια, δεν μπορεί να αυξηθεί η ζωϊκή παραγωγή. Και επειδή δεν θέλετε να τα χαλάσετε με την Ευρωπαϊκή 'Ενωση, μιλάτε γενικά και αόριστα, για αναδιαρθρώσεις, άλλοτε εννοώντας ξερίζωμα οπωροφόρων και αμπελιών, άλλοτε εννοώντας τα αρωματικά φυτά που φυσικά δεν μπορούν να είναι μια εναλλακτική λύση, παρά μόνο μια συμπληρωματική λύση. Δείξτε μας πράγματι μια αγροτική οικονομία που να στηρίζεται στα αρωματικά φυτά. Στις περισσότερες περιπτώσεις, επικαλείστε τις αναδιαρθρώσεις γενικά και αόριστα για να φορτώσετε τις ευθύνες σας στους αγρότες που τάχα είναι τεμπέληδες και κακομαθημένοι από τις κοινοτικές επιδοτήσεις -βλέπε Πάγκαλος, Τζουμάκας παλαιότερα- που δεν έκαναν τις απαιτούμενες καινοτομίες στις καλλιέργειές τους, με αποτέλεσμα να έχουν σοβαρά προβλήματα με τις τιμές και στη διάθεση της παραγωγής τους. 

Χρησιμοποιείτε το πρόβλημα των αναδιαρθρώσεων για να συγκαλύψετε τις ευθύνες σας για τη Συμφωνία της GATT που είχε ως αποτέλεσμα τις αθρόες εισαγωγές ακόμα και ομοειδών αγροτικών προϊόντων στη χώρα μας.'Ετσι οι αθρόες εισαγωγές λευκών τυριών έριξαν κατακόρυφα τις τιμές του γάλακτος στη χώρα μας με αποτέλεσμα οι τιμές αυτές να είναι μικρότερες από αυτές που είχαμε πριν πέντε χρόνια. Επίσης, οι αθρόες εισαγωγές χυμών εσπεριδοειδών εξευτέλισαν τις τιμές των εσπεριδοειδών. Οι αθρόες εισαγωγές χοιρινού κρέατος απειλούν με αφανισμό τον κλάδο της χοιροτροφίας. Το ίδιο γίνεται ακόμα και στο λάδι. Οι τιμές παραγωγού είναι πολύ πιο κάτω από το κόστος. Φυσικά, δεν μπορείτε να επικαλείστε τις επιδοτήσεις. 

'Οσο αφορά την "Ατζέντα 2000" είναι αναμφίβολο ότι θα επιταχύνει τις αρνητικές αλλαγές που δρομολογήθηκαν με την ένταξη της χώρας μας στην ΕΟΚ, αλλαγές που εντάθηκαν παραπέρα με τις αναθεωρήσεις της ΚΑΠ. Αυτό γιατί θα μειωθεί δραστικά η στήριξη της κοινοτικής γεωργίας. 

Απόδειξη γι'αυτό αποτελεί η πρόταση της Κομισιόν για μείωση των τιμών, που θα αναπληρωθούν δήθεν με επιδοτήσεις. Είπαμε όμως γι'αυτό. 

Επίσης, αποτελεί απόδειξη η πρόταση της Αυστριακής Προεδρίας για συγχρηματοδότηση των γεωργικών ενισχύσεων από τους εθνικούς προϋπολογισμούς, που εσείς παραπλανητικά αποκαλείτε "επανεθνικοποίηση της ΚΑΠ". 

Ακόμη, απόδειξη αποτελεί και η εναλλακτική γερμανική πρόταση στην πρόταση της Αυστριακής Προεδρίας για μείωση κατά 3% το χρόνο για επτά χρόνια των κοινοτικών κονδυλίων για τη γεωργία, δηλαδή, συνολική μείωση 21% της στήριξης στη γεωργία. 

Εσείς, η ελληνική Κυβέρνηση, έχετε ουσιαστικά αποδεχθεί την πρόταση της Κομισιόν. Με λεονταρισμούς αντιστέκεστε δήθεν στις προτάσεις της Αυστρίας και της Γερμανίας, αλλά είστε έτοιμοι να συμφωνήσετε με όποια πρόταση γίνει κυρίαρχη στην Ευρωπαϊκή 'Ενωση. Και απ'ό,τι φαίνεται κυρίαρχη θα είναι η πρόταση της Γερμανίας, με αποτέλεσμα να χάσουν οι αγρότες σε επτά χρόνια όπως είπαμε 21% της στήριξης αυτής. Μαζί με την πρόταση της Κομισιόν, που θα λειτουργήσει αθροιστικά με την πρόταση της Γερμανίας, οι απώλειες θα ξεπεράσουν το 30%. 

Εσείς παραπληροφορείτε και στην περίπτωση αυτή τον ελληνικό λαό και ειδικά τους αγρότες. Λέτε ότι δεν θα υπάρχουν απώλειες, όταν έχετε συμφωνήσει χωρίς καμία αντίρρηση με τις προτάσεις της Κομισιόν. 

Στο πρόσφατο ECOFIN η ελληνική Κυβέρνηση έδειξε κατανόηση στη γερμανική πρόταση, περίπου συμφωνείτε επί της αρχής και διαπραγματεύεσθε τα ποσοστά. Αυτή η παραπληροφόρηση εξυπηρετεί σκοπιμότητες. Πάτε να καθησυχάσετε τους αγρότες, γιατί ξέρετε ότι αν τους λέγατε την αλήθεια, τότε ακόμα και αυτοί που είναι διστακτικοί θα έβγαιναν στα μπλόκα. 

Για να σας το αποδείξω, για να αποδείξω και την ανέντιμη στάση σας, θέλω απλώς να αναφερθώ στη γνωστή τροπολογία που έχουμε καταθέσει εδώ και πολύ καιρό, σχετικά με την ποινικοποίηση των αγώνων. 

Πέρσι τον Ιούνιο ή Ιούλιο μήνα, ο προκάτοχός σας, σε συζήτηση αυτού του θέματος, μου είπε ότι δημαγωγώ, διότι η Κυβέρνηση έχει έτοιμη την τροπολογία. Τότε όλες οι πτέρυγες τη χαιρέτησαν χωρίς να τη δουν εκτός από εμάς, που διατυπώσαμε επιφυλάξεις ως προς την ειλικρίνεια του Υπουργού. Η τροπολογία δεν ήρθε ακόμα και φοβόμαστε πολύ, ότι δεν πρόκειται να έρθει γιατί θέλετε να κρατάτε ομήρους τους αγρότες. Εσείς ακόμα αναφέρατε πρόσφατα ότι θα τελειώσουμε με την ποινικοποίηση. Οι εισαγγελείς και οι αστυνόμοι αυτήν τη στιγμή μοιράζουν κλήσεις και στήνουν καινούριες δίκες. 

Αυτό που πρέπει, κατά τη γνώμη μας, κύριε Πρόεδρε, να γίνει, είναι να αλλάξει αυτή η πολιτική ριζικά -πολλά θα μπορούσε να πει κανείς ακόμα- για να έχουμε μία πραγματική προστασία της αγροτικής παραγωγής, παίρνοντας υπόψη το διεθνές πλαίσιο, όχι προς όφελος των πολυεθνικών, αλλά προς όφελος του 'Ελληνα αγρότη. 

Θα συνεχίσω και στη δευτερολογία μου, κύριε Πρόεδρε, σε ό,τι αφορά τις προτάσεις μας. Πρέπει να πούμε επίσης μερικά πράγματα για το λάδι και για ορισμένα άλλα προϊόντα. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριοι συνάδελφοι, η Κυβέρνηση και ο επερωτώμενος Υπουργός έχασαν και σήμερα μια σημαντική ευκαιρία την οποία είχαν και για να αποσαφηνίσουν τις θέσεις τους απέναντι στα μεγάλα προβλήματα που αντιμετωπίζει ο αγροτικός τομέας, αλλά κύρια να δώσουν συγκεκριμένες και σαφείς απαντήσεις στην πολιτική την οποία ακολουθούν, την οποία ο ελληνικός λαός και κύρια οι αγρότες δεν μπορούν να παρακολουθήσουν. 

Εκτιμώ ότι αυτή η ασάφεια ίσως είναι εκ προθέσεως. Αφήνουμε τα πράγματα να κινούνται σε ένα θολό τοπίο, διότι με αυτόν τον τρόπο πιστεύουμε ότι η κρίση που υπάρχει αυτήν τη στιγμή στον αγροτικό τομέα, αλλά και οι κινητοποιήσεις, υπάρχει ενδεχόμενο να εκτονωθούν. 

Επειδή, όμως, η συζήτηση αυτής της επερώτησης δεν γίνεται εν κενώ και επειδή αυτήν την ώρα γνωρίζουμε ότι για πολλοστή φορά γεωργοί και κτηνοτρόφοι βρίσκονται σε κινητοποιήσεις, όφειλε ο αρμόδιος Υπουργός να είναι περισσότερο σαφής και περισσότερο συγκεκριμένος. 

Γιατί βρίσκονται σε κινητοποίηση οι αγρότες; Οι αγρότες βρίσκονται σε κινητοποίηση πρώτον, για να αναδείξουν τα προβλήματα τα οποία αντιμετωπίζουν και ζουν, δεύτερον, να αναδείξουν την βαθιά κρίση που περνά ο αγροτικός τομέας και ταυτόχρονα να στρέψουν την προσοχή της κοινωνίας πάνω τους και ενδεχομένως το ενδιαφέρον της Κυβέρνησης για να αντιμετωπίσει αυτά τα προβλήματα. 

Αλλά συγχρόνως για την ίδια την Κυβέρνηση να τη βγάλουν από το κυβερνητικό λογιστήριο και από το γυάλινο πύργο στον οποίο ζει, αδιάφορη, απόμακρη για τα όσα συμβαίνουν γύρω της. Και ταυτόχρονα με αυτές τις κινητοποιήσεις να χτυπήσουν τις καμπάνες της οπισθοδρόμησης που φέρνει η κυβερνητική πολιτική, της φτώχειας στην οποία έχουν περιαχθεί και ταυτόχρονα την ύπαρξη φαινομένων μετανάστευσης από τον αγροτικό τομέα, όχι εσωτερικής μετανάστευσης στα αγροτικά κέντρα, αλλά ξανά προς τις χώρες της Ευρώπης για να μπορέσουν κύρια οι νέοι αγρότες να αντιμετωπίσουν υπαρκτά προβλήματα την ώρα που το γεωργικό εισόδημα δεν μπορεί να τους ζήσει. 

Την αναφορά την οποία έκανα για τις καμπάνες δεν την έκανα τυχαία. Την έκανα γιατί πρόσφατα ο Πρωθυπουργός βράβευσε στο Βιοτεχνικό Επιμελητήριο Πειραιώς έναν καμπανοποιό για τις πολύ καλές καμπάνες που κάνει. Αυτές τις καλές καμπάνες χτυπάνε οι αγρότες για να συγκινήσουν την Κυβέρνηση, αλλά φοβούμαι ότι είναι ξύλινα και τα μάτια της και τα αυτιά της και δεν πρόκειται να τις ακούσει. Το έδειξε άλλωστε και η σημερινή επερώτηση που κάνει το Κομμουνστικό Κόμμα Ελλάδας. 

Τα θέματα δε τα οποία έθιξε και η επερώτηση και οι ομιλητές από την πλευρά του Κομμουνιστικού Κόμματος, την Αξιωματική Αντιπολίτευση τα περισσότερα από αυτά δεν την βρίσκουν σύμφωνη, γιατί αποτελούν μία μαρξιστική θεώρηση του οικονομικού και κοινωνικού προβλήματος. 

Βεβαίως, δεν θέλω να αντιμετωπίσω τους πυροβολισμούς που ρίχνει εδώ και εκεί -άλλωστε είναι συνηθισμένος ο συνάδελφος- ο κ. Κόρακας. Τα προβλήματα είναι υπαρκτά και επί αυτών πρέπει να τοποθετηθούμε. 

Το πρώτο και το σημαντικό για μας είναι ότι η ελληνική περιφέρεια είναι σε εγκατάλειψη από αυτή την Κυβέρνηση. Και είναι σε εγκατάλειψη ιδιαίτερα εκεί που έπρεπε να είναι το μεγάλο ενδιαφέρον της Κυβέρνησης. Για μας περνάει τη σοβαρότερη κρίση και βρίσκεται στα πρόθυρα πλήρους κατάρρευσης. 

Η Αγροτική Τράπεζα, η οποία δημιουργήθηκε για να στηρίζει τους αγρότες -επιδοτείται με αρκετές μονάδες από τον κρατικό προϋπολογισμό το επιτόκιό της- παρατηρούμε ότι έχει σήμερα υψηλότερο επιτόκιο απ' ό,τι έχουν οι εμπορικές τράπεζες από τρεις έως και πέντε εκατοστιαίες μονάδες. Μετά μιλάμε για ανάπτυξη του αγροτικού τομέα, για στήριξη των Ελλήνων παραγωγών. 

Βασικοί κλάδοι της κτηνοτροφίας περνούν σοβαρότατη κρίση. Η κτηνοτροφία έχει αποδιοργανωθεί. Ο κλάδος της κτηνοτροφίας πνέει τα λοίσθια, κύριε Υπουργέ. Και παρά το γεγονός ότι οι επισημάνσεις αυτές είναι καθημερινές μέσα και έξω από τη Βουλή, η Κυβέρνηση κωφεύει και βεβαίως δεν αναφέρομαι στη δική σας θητεία, αλλά στη θητεία των προηγουμένων Υπουργών της Κυβέρνησης του ΠΑ.ΣΟ.Κ. Οι μάχες στην Ευρωπαϊκή 'Ενωση χάνονται η μία μετά την άλλη και ταυτόχρονα οι πειραματισμοί τους οποίους κάνατε με το να καταργήσετε οργανισμούς στο βαμβάκι, στον καπνό, σε άλλα ζητήματα που αφορούν το Υπουργείο Γεωργίας. Ο προηγούμενος Υπουργός είχε μάλιστα ρίξει στο πυρ το εξώτερο όλους τους υπαλλήλους του Υπουργείου Γεωργίας. Εσείς σωστά συμπεριφέρεστε και τους θέλετε ως συνεργάτες. Πώς μπορούν να πάνε τα πράγματα στο σωστό δρόμο και να λυθούν τα προβλήματα των αγροτών με τέτοιες πολιτικές; 

Φοβούμαι, όμως, ότι ενώ είχατε δημιουργήσει την αίσθηση ότι θα λύσετε κάποια από τα προβλήματα των αγροτών, σας φρενάρισε προχθές το Υπουργικό Συμβούλιο. Προχωρήσατε σε μία λύση, όπως αυτή που ανακοινώθηκε για τις ρυθμίσεις των χρεών. Παραμένουν όμως πολλά ερωτηματικά, τα οποία οφείλετε σήμερα εδώ στην Εθνική Αντιπροσωπεία να τα διευκρινίσετε: Πόσο θα κοστίσει αυτή η ρύθμιση στην ελληνική πολιτεία και στην Αγροτική Τράπεζα; Τι εννοείτε όταν λέτε τόκους ποινής; Και βεβαίως τα ερωτήματα τα οποία σας ετέθησαν αν θα περιλάβετε και εκείνους οι οποίοι έκαναν παλαιότερες ανεπιτυχείς ρυθμίσεις και ειδικά τα χρέη του 1997 και ταυτόχρονα τι θα κάνετε με το μεγάλο κλάδο της ελληνικής κτηνοτροφίας, που σας ανέφερα πριν ότι πνέει τα λοίσθια. 

Για τη Νέα Δημοκρατία η ρύθμιση την οποία κάνατε δεν αποτελεί στρατηγική ανάπτυξης, δεν αποτελεί στρατηγικό στόχο. Διότι οι ρυθμίσεις των χρεών αν δεν συνδυαστούν με όλα τα άλλα μέτρα τα οποία σας προτείνονται, του χρόνου θα ξαναβρισκόμαστε στην ίδια θέση και ενδεχομένως σε πολύ χειρότερη κατάσταση. 

Τι σας προτείνει και η Νέα Δημοκρατία, αλλά νομίζω και οι οργανώσεις των αγροτών και ολόκληρος ο αγροτικός κόσμος: Να πάρετε λύσεις που σχετίζονται με το κόστος της παραγωγής, αφού δεν μπορούν να επηρεαστούν οι τιμές. 

Οι λύσεις αυτές είναι εκείνες που αφορούν πραγματική μείωση της τιμής των καυσίμων και όχι αυτά τα ψιχία και με το γραφειοκρατικό τρόπο που τα δίνετε. Φέτος ο προϋπολογισμός περιλαμβάνει δώδεκα δισεκατομμύρια (12.000.000.000) δραχμές αντί των εννέα δισεκατομμυρίων (9.000.000.000) δραχμών που ήταν πέρυσι. Πραγματική, ουσιαστική μείωση. 

Ταυτόχρονα θα πρέπει να θέσετε σε ισχύ το Μητρώο των Αγροτών το οποίο έγινε μία σημαία η οποία έχει κατακουρελιαστεί. Κάθε τρεις και λίγο ακούμε ότι έχει τελειώσει και τελικά έχει γίνει σαν το γεφύρι της 'Αρτας. 

Επίσης θα πρέπει να πάρετε μέτρα που σχετίζονται με το Φ.Π.Α., όπως έχουν πάρει και οι άλλες χώρες στα γεωργικά μηχανήματα, να πάρετε μέτρα που σχετίζονται με την τιμή του ηλεκτρικού ρεύματος και βεβαίως να πάρετε μέτρα στα ζητήματα των υποδομών. 

Γιατί υποφέρει σήμερα η ελληνική γεωργία; Γιατί ο σημερινός Πρωθυπουργός, κύριε Υπουργέ, ως πρώτος Υπουργός Γεωργίας τη χρυσή περίοδο της ένταξης της πατρίδας μας στην Ευρωπαϊκή Οικονομική Κοινότητα, ακολούθησε μία εισοδηματική πολιτική που δημιουργούσε πρόσκαιρη ικανοποίηση στους αγρότες, δεν έλαβε κανένα μέτρο για τις υποδομές και την αναδιάρθρωση των καλλιεργειών. Είναι αυτός που οδήγησε το συνεταιριστικό κίνημα στην κατάσταση και στη χρεοκοπία που βρίσκεται σήμερα, με την περίφημη τροποποίηση του συνεταιριστικού νόμου, αν δεν κάνω λάθος, την περίοδο 1982-1983. Για να κάνει κοινωνική πολιτική το ΠΑ.ΣΟ.Κ. και οι κυβερνήσεις του μέσω των συνεταιρισμών, τους έφτασε στην εξάνλτηση, στο τελείωμα και στην χρεοκοπία. 

Είναι βαριές και οι σημερινές ευθύνες του ως Πρωθυπουργού, που δεν πήγε μία φορά στα όργανα της Ευρωπαϊκής 'Ενωσης να παρασταθεί στις μάχες που υποτίθεται ότι έδιναν οι Υπουργοί Γεωργίας, όπως εκείνη η περίφημη μάχη του 1995, που τίναξε στον αέρα την ελληνική παραγωγή βάμβακος, με το να πληρώνονται σε δύο δόσεις οι αγρότες και με όλα τα άλλα τα ζητήματα των ποινών στο πλαφόν και τόσα άλλα που σχετίζονται με τις ποινές που έχουν από τη μεγαλύτερη παραγωγή οι αγρότες. Ο Ιούνιος του 1995 ήταν μαύρη περίοδος με τον τότε Υπουργό Γεωργίας, σε ό,τι αφορά την ελληνική βαμβακοκαλλιέργεια. 

Ταυτόχρονα δείχνετε και αδιάλλακτοι. Βεβαίως, αυτή η αδιαλλαξία σας έχει βγει μέχρι σήμερα και έχει βγει στον Πρωθυπουργό το ότι "δεν κουβεντιάζω, δεν δίνω λύσεις". Αλλά οι επιτυχίες τις οποίες έχετε, όπως αυτή με τις μαθητικές κινητοποιήσεις, είναι επιτυχίες της συμφοράς, γιατί όλα τα προβλήματα, κύριε Υπουργέ, τα έχετε μπροστά σας. 

Εκείνο που θέλω να σας σημειώσω είναι ότι κωφεύετε σε πάρα πολλά ζητήματα, όπως για την υπόθεση των ποινικών διώξεων των αγροτών και την παραγραφή των αδικημάτων που έχει γίνει. Εδώ και δύο χρόνια ακούμε ότι έρχεται τροποποίηση από το Υπουργείο Δικαιοσύνης, αλλά τέτοια τροποποίηση μέχρι στιγής δεν έχει έλθει. Γιατί το κάνετε αυτό; Για να έχετε όμηρους τους αγρότες να μην κάνουν κινητοποιήσεις. Αλλά και αυτό δεν θα σας βγει. 

Πρέπει ακόμη δε να σας σημειώσω ότι το μεγαλύτερο πρόβλημα για όλο τον αγροτικό τομέα, δεν είναι μόνο στον τρόπο με τον οποίο λειτουργεί το Υπουργείο Γεωργίας, αλλά είναι και η πραγματική κατάσταση στην οποία βρίσκεται η Αγροτική Τράπεζα. Εκεί είναι το μεγάλο πρόβλημα, εκεί είναι η κατάσταση και η ουσία των προβλημάτων του αγροτικού κόσμου. 'Εφθασε σε αυτό το σημείο εξαιτίας του κομματισμού και του τρόπου με τον οποίο την διοικήσατε αυτά τα δεκαπέντε χρόνια που κυβερνάτε, με συνέπεια και η ίδια να βρίσκεται στα πρόθυρα της χρεοκοπίας, αλλά και ουσιαστικά να μην μπορεί να βοηθήσει τους αγρότες με πραγματικά επιδόσεις ανάπτυξης και αναδιάρθρωσης των καλλιεργειών και γενικότερα με μια πορεία που πραγματικά να δίνει προοπτική και ελπίδα στους 'Ελληνες αγρότες. 

Τι σημαίνει αυτό; 'Οτι πρέπει να μπει βαθιά το μαχαίρι, στην αμαρτωλή Αγροτική Τράπεζα και στη θητεία την οποία έχει μέχρι σήμερα, αν θέλετε πράγματι να υπάρξει πολιτική εξυγίανσης και εκλογίκευσης των πολιτικών που ασκείτε στον αγροτικό τομέα. 

Για μας, για τη Νέα Δημοκρατία, όλη η αγροτική πολιτική την οποία έχετε ακολουθήσει ήταν και σε λάθος βάση και βάθαινε ακόμα πιο πολύ την κρίση στον αγροτικό τομέα. 

Αν περιορισθείτε μόνο στα μέτρα που ανακοινώσατε για ρυθμίσεις χρεών, τις οποίες οφείλετε να διευκρινίσετε στην Εθνική Αντιπροσωπεία, τότε μετά από λίγο χρονικό διάστημα τα προβλήματα θα ξαναγυρίσουν. Και θα ξαναγυρίσουν πολύ πιο οδυνηρά από ό,τι είναι σήμερα. Και οι λύσεις τότε θα είναι ακόμα πιο δύσκολες, αν δεν συμπληρωθούν με σωστές πολιτικές, σαν αυτές που σας ανέφερα πριν από λίγο, οι οποίες θα δώσουν πράγματι ανάσα και προοπτική στον 'Ελληνα αγρότη. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Γεωργακόπουλος έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, από τη συζήτηση αναδεικνύεται ότι χρειάζεται πολύ μεγάλη νηφαλιότητα στο αγροτικό πρόβλημα. 

Γιατί πραγματικά και ο Υπουργός παρεδέχθη ότι υπάρχει πρόβλημα στην αγροτική οικονομία και χρειάζονται σημαντικές και διαρθρωτικές αλλαγές έτσι ώστε να μπορέσουν οι αγρότες να έχουν το εισόδημα το οποίο θα πλησιάζει το αστικό εισόδημα, να έχουν επίπεδο διαβίωσης το οποίο θα πλησιάζει το αστικό επίπεδο διαβίωσης έτσι ώστε να μείνουν στην ύπαιθρο, για να υπάρχει η αγροτική οικονομία. Γιατί αν φύγουν όλοι από την ύπαιθρο δεν θα έχουμε αγροτική εκμετάλλευση και αγροτική οικονομία. 

Και μιλάμε όλοι για διαρθρωτικές αλλαγές. Πράγματι, οι διαρθρωτικές αλλαγές είναι απαραίτητες. Στεκόμαστε όμως όλοι στις μακροχρόνιες διαρθρωτικές αλλαγές οι οποίες και χρόνο θέλουν για να πραγματοποιηθούν, αλλά και πολύ περισσότερο χρόνο για να αποδώσουν έτσι ώστε να βελτιώσουν το επίπεδο του αγρότη για να μπορέσει να δει καλύτερες μέρες. Ξεχνάμε, όμως, να πάρουμε ορισμένα μέτρα τα οποία θα έχουν άμεση επίπτωση στην αγροτική εκμετάλλευση και στο αγροτικό εισόδημα. 

Ποια είναι αυτά: Η διακίνηση των αγροτικών προϊόντων, κύριε Υπουργέ. Το θίξατε και μιλήσατε για δύο τρισεκατομμύρια (2.000.000.000.000) δραχμές, που διακινούνται εκτός φορολογικού συστήματος. Αυτά τα χρήματα από μόνα τους αν τα δει κανένας μόνο από την απώλεια του ΦΠΑ είναι από διακόσια δισεκατομμύρια (200.000.000.000) δραχμές έως τριακόσια εξήντα δισεκατομμύρια (360.000.000.000) δραχμές απώλεια εσόδων του δημοσίου. Πρέπει να δώσουμε να καταλάβουν οι αγρότες ότι εάν η διακίνηση γίνει νόμιμα θα κερδίσουμε αυτά τα χρήματα και αν τα διαθέσουμε αυτά τα έσοδα για λογαριασμό τους, θα αλλάξει η ζωή τους. Γιατί μιλάμε για τριακόσια πενήντα δισεκατομμύρια (350.000.000.000) δραχμές. 

Παρ' όλα αυτά, όμως, έχουμε αφήσει τους αγρότες να πιστεύουν ότι πρέπει να διακινούνται σε ένα ειδικό καθεστώς. Δεν τους έχουμε εξηγήσει παραδείγματος χάρη τι γίνεται με το Φ.Π.Α. Το άκουσα και από τον κ. Σιούφα, το άκουσα και από το Κομμουνιστικό Κόμμα. Λένε, να αυξηθούν οι επιστροφές από το Φ.Π.Α. Κύριε Μπούτα, να ενημερώσετε τους αγρότες εκεί που είστε ότι έχουν τη δυνατότητα να παίρνουν επιστροφή του Φ.Π.Α. στο ακέραιο μέσα σε δύο μήνες. Δεν κατάλαβα γιατί τους λέτε να αυξήσουμε τους συντελεστές επιστροφής του Φ.Π.Α., να μειώσουμε τους συντελεστές στα αγροτικά μηχανήματα και στα υπόλοιπα εφόδια, για τα οποία θα σας εξηγήσω ότι δεν είναι τόσο εύκολο ή και αν γίνει ακόμη θα έχει πάλι μειωτικά αποτελέσματα, αντί να τους πείτε ότι έχει τη δυνατότητα ο αγρότης σήμερα και ιδιαίτερα ο αγρότης της Θεσσαλίας -που δεν είναι ο μικρός ορεινός αγρότης ή ο αγρότης του νησιού ή ο αγρότης μιας μειονεκτικής περιοχής που δεν μπορεί να διατηρεί ένα βιβλίο εσόδων-εξόδων- να κρατάει βιβλία εσόδων εξόδων και να παίρνει στους δύο μήνες μέσα όσο Φ.Π.Α. έδωσε για το τρακτέρ των δέκα εκατομμυρίων (10.000.000) δραχμών ή δεκαπέντε εκατομμυρίων (15.000.000) δραχμών; Γιατί δεν του λέτε αυτό να κάνει, αλλά του λέτε το 3% να γίνει 7% όταν ξέρετε ότι δεν μπορεί να γίνει; Γιατί αν γίνει αυτό θα θεωρηθεί εθνική επιδότηση και ως εθνική επιδότηση θα πάμε στα ευρωπαϊκά δικαστήρια και θα μας πουν, κύριοι καταστρατηγείτε τους κανόνες ανταγωνισμού. 

Αντί, λοιπόν, να τους βάλετε σε μία λογική τέτοια, τους οδηγείτε στην αντίθετη λογική για να έχουν να διαμαρτύρονται. Να μειωθεί το Φ.Π.Α., λέει. Μα, ξέρετε ότι τα αγροτικά μηχανήματα με την 6η Κοινοτική Οδηγία πρέπει να είναι στον ανώτερο συντελεστή. Δεν την έχετε διαβάσει ποτέ; Την έχετε διαβάσει, το ξέρετε αυτό. Λέτε, όμως, να πάει στο 8%. Μα, αφού δεν μπορεί να πάει στο 8%. Η μεγίστη μείωση που μπορεί να γίνει είναι στο 12%. 

ΑΠΟΣΤΟΛΟΣ ΤΑΣΟΥΛΑΣ: Συνολικά διαφωνούμε με την Ευρωπαϊκή 'Ενωση. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εσείς διαφωνείτε γενικώς με την Ευρωπαϊκή 'Ενωση και γενικώς με αυτήν την πολιτική. Λέτε να αυξηθούν οι επιδοτήσεις, αλλά να μην είμαστε στην Ευρωπαϊκή 'Ενωση. Από πού θα υπάρξουν επιδοτήσεις; Ο κ. Κόρακας επετίμησε τον κύριο Υπουργό γιατί είπε ότι το 32% του αγροτικού εισοδήματος είναι από τις επιδοτήσεις. Από πού θα παρθούν αυτές οι επιδοτήσεις; Δεν μας λέτε ποιες θα είναι οι τιμές των αγροτικών προϊόντων όταν δεν θα υπάρχουν αυτές οι επιδοτήσεις και δεν θα υπάρχει η Κοινή Αγροτική Πολιτική; Ποιες θα είναι οι τιμές, κύριε Μπούτα; Πείτε, ποιες θα είναι οι τιμές του βαμβακιού; Θα είναι γύρω στις τριακόσιες πενήντα (350) δραχμές ή στις ενενήντα (90) δραχμές που είναι η διεθνής τιμή από τρίτες χώρες; Θα αυθηθεί η τιμή του βαμβακιού αν δεν είμαστε στην Ευρωπαϊκή 'Ενωση; Θα αυξηθεί η τιμή του σταριού; Θα αυξηθεί η τιμή του καλαμποκιού; 

Πείτε στους αγρότες, λοιπόν, ποια είναι τα αποτελέσματα αυτής της πολιτικής που λέτε εσείς ότι πρέπει να εφαρμόσετε, εκτός Ευρωπαϊκής 'Ενωσης. 

Λέτε ότι θα τα πληρώνει ο προϋπολογισμός μας. Ποιος προϋπολογισμός και από πού θα τα βρει ο προϋπολογισμός; Για να πληρώσει ο προϋπολογισμός θα πρέπει να πάρει. Πείτε μας, από που θα πάρει; Από την εργάτη, από τον μικρομεσαίο επιχειρηματία; 

Μας λέτε αφηρημένα "από το πολυεθνικό κεφάλαιο θα πάρει για να πληρώσει τις επιδοτήσεις στους αγρότες". Κάποιος άλλος θα σας απαντήσει αμέσως: "Γιατί να πληρώσει το πολυεθνικό κεφάλαιο τους αγρότες; Ας καλλιεργήσουν παραγωγικά, να βγάλουν λεφτά, όπως κάνω και εγώ". 

Αλλά αυτά τα αφήνουμε και λέμε ότι οι τιμές που εξασφαλίζονται δεν είναι οι τιμές εκείνες που πρέπει. 

Δεν γνωρίζετε ότι οι τιμές οι οποίες δίδονται για το βαμβάκι, για όλα τα προϊόντα, είναι για συγκεκριμένες ποσότητες; Δεν μπορεί ο καθένας να παράγει ό,τι ποσότητα θέλει, όπως θέλει και να ζητά από την Ευρωπαϊκή 'Ενωση να του επιδοτήσει αυτήν την ποσότητα. Κοινή Αγροτική Πολιτική σημαίνει ότι υπάρχει ένα οργανωμένο πλαίσιο της αγροτικής πολιτικής, σχετικά με το τι ποσότητες θα καλλιεργήσει η κάθε χώρα και τι ποσά θα διατεθούν για την επιδότηση αυτών των ποσοτήτων. 

Αν λοιπόν, παραδείγματος χάρη στο βαμβάκι, για λίγες ποσότητες που καλλιεργούμε παραπάνω πέφτει η επιδότηση, διαμαρτύρονται όλοι οι αγρότες, γιατί πέφτει σε όλους. Αν υπήρχε η παρέμβαση των συνεταιρισμών, τότε πραγματικά οι αγρότες θα καλλιεργούσαν τέτοιες εκτάσεις, ώστε με λιγότερο κόστος θα είχαν καλύτερη τιμή. 

Η απάντησή σας βέβαια είναι: "Τι να κάνουν; Τι να καλλιεργήσουν; Αρωματικά φυτά;" 'Ετσι μας είπε ο κ. Κόρακας. 

Δεν είναι δυνατόν να καλλιεργήσουν αρωματικά φυτά. Μπορούν να καλλιεργήσουν κάποια προϊόντα συνδυασμένα. 

ΕΥΑΓΓΕΛΟΣ ΜΠΟΥΤΑΣ: Πείτε τα. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα σας πω ένα προϊόν, που το ζούμε κάθε ημέρα εμείς στη δική μου περιοχή, την πατάτα. Καταρρέει η τιμή της πατάτας και ενώ έχουμε τη δυνατότητα να έχουμε πολύ καλές τιμές στην πατάτα, όταν έχουμε επτακόσιους χιλιάδες τόνους παραγωγή ή περίπου τόσο -μη με παρεξηγήσετε για λίγο πιο πάνω ή λιγο πιο κάτω- όταν η παραγωγή γίνεται επτακόσιες πενήντα χιλιάδες τόνοι από μερικές χιλιάδες στρέμματα παραπάνω, τότε καταρρέει η τιμή. 

Αυτό το επαναλαμβάνουν στους αγρότες, αλλά κανείς δεν κάθησε να τους εξηγήσει ότι είναι προς το δικό τους συμφέρον. Με μικρή ποσότητα παραγωγής δηλαδή που θα περιορίσουν -το μέγεθος της παραγωγής το οποίο θα περιορίσουν δεν θα είναι ούτε 5%- θα έχουν πολύ καλύτερη τιμή. Αυτό δεν γίνεται κατανοητό, οι συνεταιρισμοί δεν δίνουν στους αγρότες να καταλάβουν, το Κομμουνιστικό Κόμμα λέει "έπεσε η τιμή, δώστε τιμή παραπάνω, επιδοτείστε, δώστε παραπάνω τιμή στο λάδι". 

Βεβαίως και εμείς θέλουμε καλύτερη τιμή στο λάδι. Ποιος δεν θέλει καλύτερη στο λάδι; 'Ημασταν ικανοποιημένοι πρόπερσι, που το λάδι είχε 1.200 δραχμές. Αλλά αφού φέτος η παραγωγή του λαδιού διπλασιάστηκε στην Ισπανία και στην Ιταλία, μοιραίως η προσφορά και η ζήτηση έχει αυτά τα αποτελέσματα. 

Θέλω να σταματήσω, κύριε Υπουργέ, λιγάκι στη διακίνηση των αγροτικών προϊόντων. Αν δεν υποχρεώσουμε τον αγρότη -όχι τους μικρούς αγρότες, αλλά ιδιαίτερα το μεγάλο αγρότη και το μεσαίο αγρότη- να κρατά βιβλία εσόδων και να κόβει ο ίδιος τιμολόγια πώλησης, τότε θα τον φέρουμε σε σύγκρουση με τον έμπορο. Ακούστε το αυτό. Ο παραγωγός δεν θα έχει συμφέρον να κόψει μικρό τιμολόγιο για να κρύψει το εισόδημά του, γιατί αν κόψει μικρό τιμολόγιο δεν θα το παίρνει ο έμπορος, ο οποίος δεν θα μπορεί να πουλήσει βάζοντας μια συγκεκριμένη τιμή πάνω στο προϊόν που αγόρασε. Αν παραδείγματος χάρη αγοράσει το κιλό την τομάτα εκατό δραχμές, δεν μπορεί να βάλει ότι την αγόρασε πενήντα δραχμές, γιατί το κέρδος του εμπόρου θα πάει επί των πενήντα δραχμών. 'Αρα θα χρειαστεί να κόψει το πραγματικό περίπου τιμολόγιο. 

Θα πρέπει να σταματήσει αυτό το αίσχος του λεγόμενου παραγωγικού, με το οποίο ουσιαστικά διακινούνται τα 3/5 των αγροτικών προϊόντων έξω από το οικονομικό σύστημα της χώρας, έξω δηλαδή από το φορολογικό σύστημα γενικώς. 

Και αυτό δεν το λέω για να φορολογηθεί, δεν είναι εκεί το θέμα. Μπορούμε να αυξήσουμε και τις φοροαπαλλαγές, αν θέλετε, στο αγροτικό εισόδημα, να τις υπερδιπλασιάσουμε. Αλλά ουσιαστικά θα εισπράττουμε το ΦΠΑ, τον οποίο εισπράττει ο έμπορος, τον ρίχνει στην κατανάλωση, πηγαίνει στην τσέπη του και θα εισπράξουμε και τα κέρδη από τους φόρους, από το εισόδημα του παραγωγού. 

Εάν δεν υπάρξουν τέτοιες αλλαγές, οι οποίες μπορεί να είναι γρήγορες και αποτελεσματικές, τότε πραγματικά ο αγρότης θα είναι κάτω από την πίεση του έμπορα. Δεν μου δίνεις το παραγωγικό ή δεν μου δίνεις αυτό που σου ζητάω, το τιμολόγιο, στην τιμή αυτήν την οποία εγώ θέλω, την κατωτάτη τιμή -αφού εσύ δεν το κάνεις τίποτα το τιμολόγιο, χάνεις μόνο την επιστροφή του ΦΠΑ- σου δίνω και ένα 3% παραπάνω -πολλές φορές το κάνουν και αυτό οι έμποροι, πάρε δηλαδή και την επιστροφή του ΦΠΑ την οποία θα έπαιρνες και άντε στο καλό- κι άσε εμένα να κάνω τη δουλειά μου. 

Εάν δεν πάρουμε τέτοια μέτρα, ουσιαστικά δεν πρόκειται να λυθεί το αγροτικό. Ο αγρότης θα είναι κάτω από τον εκβιασμό του εμπόρου, θα διαμαρτύρονται γιατί δεν θα πληρώνονται οι επιταγές, θα διαμαρτύρονται γιατί οι τιμές θα είναι χαμηλές, θα διαμαρτύρονται γιατί η τιμή του σταριού θα φθάνει τριάντα πέντε και τριακόσιες πενήντα το ψωμί, για να θυμηθώ και το παράδειγμα του κ. Κόρακα. 

ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, κύριε Υπουργέ, είναι λογικό όταν μία τάξη συνανθρώπων μας βλέπει το εισόδημά της να μειώνεται να αντιδρά. Είναι χαρακτηριστικό, ότι με στοιχεία της Ευρωπαϊκής 'Ενωσης, στους 'Ελληνες αγρότες μειώθηκε το εισόδημα κατά 3,8% την περασμένη χρονιά. Επόμενο είναι να αντιδρούν. Και επόμενο είναι, αυτές τις αντιδράσεις και αυτές τις κινητοποιήσεις να προσπαθούν μια μερίδα κομμάτων να τις εκμεταλλευτούν. Αυτό δεν έχει καμιά σχέση με το πρόβλημα που όντως υπάρχει, με τη θέληση των αγροτών να βελτιώσουν το εισόδημά τους. Το ένα είναι αυτό. 

Το δεύτερο είναι ένα θέμα που θέλω να επαναφέρω. Δυστυχώς πάντα το Κομμουνιστικό Κόμμα επαναφέρει τέτοια θέματα στα πλαίσια της λογικής, του πέντε κόμματα, δύο πολιτικές. Θέλω να ξεκαθαρίσω και πάλι δύο πράγματα. Δεν μπορούμε να μιλάμε για ενισχύσεις, χωρίς ποσοστώσεις. Αυτό είναι ηλίου φαεινότερο. 

Από εκεί και πέρα, θα συμφωνήσουμε μαζί σας να εγκαλέσουμε την πολιτική ηγεσία του Υπουργείου Γεωργίας, ότι δεν διεκδικεί αύξηση των ποσοστώσεων και ειδικά σε προϊόντα για τα οποία υπάρχει τεράστιο περιθώριο και προς αυτήν την κατεύθυνση θα αγωνιστούμε. 

Πριν μπω στα θεσμικά μέτρα, εκείνο που θα ήθελα να συζητήσουμε λίγο, κύριε Υπουργέ, είναι σχετικά με τα τρέχοντα προβλήματα, επειδή από την πλευρά σας έχει υπάρξει αντιμετώπιση σε μερικά ζητήματα πρόσφατα. Θα ήθελα και εγώ να διευκρινίσουμε αυτά που ήδη έχετε ανακοινώσει. Αλλά κι επειδή, όμως, πρόκειται μετά από λίγο να υπάρξει συνάντηση με την Πανθεσσαλική, καλό είναι εδώ, η πολιτική ηγεσία, εσείς, να ενημερώσετε το Κοινοβούλιο, τον ελληνικό λαό για τις θέσεις, τις οποίες πρόκειται μετά από λίγο να ανακοινώσετε στην Πανθεσσαλική επιτροπή. 

Εμείς πιστεύουμε, ότι τα θέματα τα οποία τίθενται δεν είναι μόνο θέματα που αφορούν τους αγρότες που εκπροσωπεί η Πανθεσσαλική επιτροπή. Είναι θέματα που εκπροσωπούν όλους τους 'Ελληνες αγρότες. 

Αρχίζω, κύριε Υπουργέ, με τη ρύθμιση. 'Εχω μπροστά μου το δελτίο τύπου της Αγροτικής Τράπεζας. Βέβαια, έτσι όπως ανακοινώθηκαν οι ρυθμίσεις από τον κ. Παπαντωνίου, ήταν ασαφείς, γενικόλογες και πρόχειρες. 

Αυτό που εγώ πιστεύω, είναι ότι η συγκεκριμένη ρύθμιση παρ' ότι πρέπει να έχει ένα κόστος που ξεπερνάει τα τριακόσια δισεκατομμύρια, επειδή γίνεται με την ίδια λογική που έχουν γίνει οι προηγούμενες δεκαεννιά ρυθμίσεις από το 1993 μέχρι σήμερα -λίγο έως πολύ το ίδιο περιεχόμενο είχαν όλες οι ρυθμίσεις- δεν θα έχει ουσιαστικό αποτέλεσμα στο όντως πολύ σοβαρό πρόβλημα της υπερχρέωσης του αγροτικού τομέα. 

Αυτό που πρέπει να μας διευκρινίσετε είναι εάν η ρύθμιση σταματάει 31.12.96. Δηλαδή από κει και πέρα τα ληχθέντα δάνεια δεν τα αφορά; Από τη στιγμή που λέγει ότι αναπροσαρμόζονται τα υφιστάμενα μεσοπρόθεσμα δάνεια των αγροτών, αφορά και αυτά μετά την 31.12.96; Και το λέγω αυτό γιατί είναι γνωστό ότι 31.12.96, μέχρι αυτήν την ημερομηνία έχουν λογιστικοποιηθεί οι τόκοι στην ΑΤΕ, έχουν δηλαδή εγγραφεί. 

Και εδώ τώρα γεννάται το μεγάλο ερώτημα. 'Οταν από τη μια μεριά ο κ. Παπαντωνίου λέγει ότι η πολιτεία δεν θα επιβαρυνθεί μ' αυτήν τη ρύθμιση και από την άλλη πλευρά έχουν λογιστικοποιηθεί οι συγκεκριμένοι τόκοι μέχρι 31.12.96, καταλαβαίνετε ότι υπάρχει τεράστιο πρόβλημα για την ΑΤΕ, που όλοι γνωρίζουμε λίγο ως πολύ ότι δεν είναι και το χαρτοφυλάκιό της τέτοιο που να μπορεί να αντέξει αυτού του είδους τις ρυθμίσεις. 

'Ενα άλλο ερώτημα που θέλω να θέσω σχετικά με τη ρύθμιση είναι ότι με τις προηγούμενες ρυθμίσεις, στις περιπτώσεις που δεν υπήρχε ανταπόκριση, πολλές οφειλές πήγαιναν στο Δημόσιο Ταμείο. Τώρα τι θα γίνει; Αυτές θα επιστρέψουν στην ΑΤΕ και θα γίνει μια επαναρύθμιση όλων σε νέα βάση; Διότι, όπως σας είπα πριν από λίγο σε μεγάλο ποσοστό οι προηγούμενες ρυθμίσεις δεν εξυπηρετήθηκαν. Ειδικά η τελευταία ρύθμιση για τον κτηνοτροφικό τομέα σε μερικές περιοχές δεν είχε ανταπόκριση καμία, γιατί δεν υπήρχε δυνατότητα. 

Και ένα τελευταίο σχετικά με την ανακοίνωση είναι το εξής: Αφορά και τις επιχειρήσεις, ειδικά τις κτηνοτροφικές έντασης κεφαλαίου, η συγκεκριμένη ρύθμιση ή δεν τις αφορά; Λέγει μικρές επιχειρήσεις κλπ. Θα είναι οικογενειακού χαρακτήρα; Θα είναι επιχειρήσεις έντασης κεφαλαίου; Αυτό το πράγμα πρέπει οπωσδήποτε να διευκρινιστεί γιατί γνωρίζετε -και μιλάω ειδικότερα για την περιοχή μου την Εύβοια- πόσο μεγάλο είναι το πρόβλημα που υπάρχει στον κλάδο του λευκού κρέατος. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Τελειώνοντας με την ανακοίνωση θέλω να σας πω ότι αυτού του είδους οι ρυθμίσεις οι γενικές απλά μετατοπίζουν διογκώνοντας το πρόβλημα, γιατί εάν δεν υπάρξει επίλυση του προβλήματος που προκάλεσε την υπερχρέωση -και αυτό θα υπάρξει μόνο μέσα από κλαδικές πολιτικές- το πρόβλημα θα διαιωνίζεται. 'Ενα άλλο που θα πρέπει να λάβετε σοβαρά υπόψη είναι αν οι ρυθμίσεις είναι δίκαιες ή όχι, διότι αυτό που εδραιώνετε εδώ είναι η αντίληψη ότι και να μην πληρώσουμε αύριο πάλι θα ρυθμιστούν, ενώ υπάρχουν και πιστούχοι οι οποίοι έχουν ανταποκριθεί στις υποχρεώσεις τους, μετά μάλιστα και από εκποίηση των περιουσιακών των στοιχείων, διότι είναι γνωστό τι συνέβαινε μέχρι σήμερα με την προσπάθεια ρευστοποίησης, με την 192 εγκύκλιο που σας ανέφερα τελευταία. 

'Αρα, λοιπόν, υπάρχει πολύς κόσμος που ανταποκρίθηκε. Και αυτός αυτήν τη στιγμή αισθάνεται εν αδίκω. 

Και το τελευταίο. Θα υπάρξει από πλευράς τράπεζας, Υπουργείου Γεωργίας εξέταση των αιτημάτων, αν μπορούν οι πιστούχοι αγρότες να ανταποκριθούν στο υπόλοιπο των οφειλών; Διότι εάν η ρύθμιση γίνεται και δεν υπάρχει προοπτική ανταπόκρισης των πιστούχων στη ρύθμιση, τότε απλά όπως σας είπα, μετατοπίζουμε διογκώνοντας το πρόβλημα. 

Βεβαίως είναι πολλά τα θέματα, είναι λίγος ο χρόνος, αλλά ένα δεύτερο θέμα που έχει τεθεί από πλευράς αγροτών έχει σχέση με το κόστος παραγωγής, το οποίο εσείς έμμεσα το συνδέετε με το μητρώο αγροτών. 

Κύριε Υπουργέ, αυτή η ιστορία πρέπει να τελειώσει. Πριν ενάμιση χρόνο έγινε πανηγυρική γιορτή στο ΣΑΠ και παραδόθηκε από την ΠΑΣΕΓΕΣ στον τότε Υπουργό Γεωργίας το Μητρώο. 

Ακόμα περιμένουμε. Δεν έχει γίνει η επεξεργασία; Θα πρέπει να προσέξετε το Μητρώο Αγροτών. Αναφερθήκατε στην τοποθέτησή σας και είπατε για τις ορεινές μειονεκτικές περιοχές, για περιοχές που όντως έχουν πολύ σοβαρό πρόβλημα, αφού είναι γνωστό ότι το μέσο εισόδημά τους είναι κάτω από το 50% του εισοδήματος των κατοίκων των αστικών περιοχών. Θα πρέπει, λοιπόν, να δείτε ότι η αγροτική δραστηριότητα είναι και τρόπος ζωής. Και εκεί καλό είναι να μην αποκλείσουμε όλους αυτούς τους ανθρώπους που μένουν σ'αυτές τις περιοχές και ασχολούνται συμπληρωματικά με την αγροτική δραστηριότητα. 

Εξάλλου και στα πλαίσια των προσπαθειών -όπως είπατε και σεις- μέσω και της "Ατζέντα 2000" που θα γίνει μια επιδίωξη πολιτικής ανάπτυξης της υπαίθρου, είναι ένα θέμα το οποίο πρέπει να αντιμετωπίσετε λαμβάνοντάς το υπόψη. 

Κύριε Πρόεδρε, επειδή οι ερχόμενοι μήνες θα είναι ουσιαστικοί όσον αφορά το μέλλον της ευρωπαϊκής γεωργίας, εμείς, κύριε Υπουργέ, λέμε ότι δεν μπορεί να υπάρξει αγροτικός τομέας στην Ευρώπη και ειδικά στις περιοχές του Νότου, του Μεσογειακού, αν δεν υπάρξει στήριξη από την Ευρωπαϊκή 'Ενωση. Μόνο σε ορισμένα προϊόντα τα οποία μπορεί να είναι ποιότητας ή ορισμένα προϊόντα τα οποία έχουν σχέση με οικολογική παραγωγή μπορούν να ανταποκριθούν. Από κει και πέρα θα πρέπει να πιέσετε προς την κατεύθυνση να ληφθούν αποφάσεις τέτοιες, που όχι μόνο να μην υπάρξει μείωση του κοινοτικού προϋπολογισμού, που πράγματι απειλείται γιατί υπάρχει τέτοια προσπάθεια από μέρους της Γερμανίας, αλλά κι αυτή η προσπάθεια μερικής επανεθνικοποίησης της κοινής αγροτικής πολιτικής που θα σημάνει καταστροφή για μας να μην περάσει. Δεν μπορεί, ειδικά, όλος ο Νότος να αντιπαλέψει τον ισχυρό Βορρά, όταν θελήσει να επιδοτήσει, να ενισχύσει τα αγροτικά του προϊοντα. 

Και τελειώνοντας, κύριε Πρόεδρε, ήθελα να πω ότι είχαμε πάει μια αντιπροσωπεία πρόσφατα στην Ισπανία και σας μεταφέρω, κύριε Υπουργέ, ότι εκεί έγινε μια συζήτηση και όντως σ'αυτήν την προσπάθεια υπάρχει ταύτιση απόψεων με τους Ισπανούς συναδέλφους. Αυτό να το λάβετε υπόψη στις περαιτέρω προσπάθειές σας. 

ΠΡΟΕΔΡΕΥΩΝ (Παναγιώτης Σγουρίδης): Πάντως για το Μητρώο Αγροτών, να συμφωνήσουν πρώτα οι αγρότες να το εφαρμόσουν. Υπάρχει πρόβλημα. 

ΣΤΑΥΡΟΣ ΠΑΝΑΓΙΩΤΟΥ: Δεν έχουν λεφτά. 

ΠΡΟΕΔΡΕΥΩΝ (Παναγιώτης Σγουρίδης): Δεν θέλουν, κύριοι συνάδελφοι. Εκεί είναι το πρόβλημα το μεγάλο. 

Υπάρχει πρόβλημα γιατί δεν είναι καθαροί οι αγρότες. Το Μητρώο Αγροτών ευνοεί τους καθαρούς αγρότες. 

ΕΥΑΓΓΕΛΟΣ ΑΠΟΣΤΟΛΟΥ: Οι ενισχύσεις πρέπει να πηγαίνουν στο επάγγελμα και όχι στην παραγωγή. Πρέπει να το καταλάβουμε αυτό. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, έχω πει επανειλημμένως και θα το ξαναπώ, ότι την προσεχή δεκαετία το πρόβλημα που θα ταλανίζει την ελληνική οικονομία και την ελληνική κοινωνία, θα είναι το αγροτικό πρόβλημα. Και θα είναι το πρόβλημα αυτό το πρώτο, το μείζον πρόβλημα στην ελληνική κοινωνία και στην ελληνική πολιτική, διότι υπάρχει η τάση, η οποία όμως έχει γίνει και αποδεκτή από την ελληνική κυβέρνηση, να μειωθεί ο αγροτικός πληθυσμός. 

Σήμερα οι ασχολούμενοι με την αγροτική οικονομία φθάνουν στο 20% του ενεργού πληθυσμού. 

Προχθές, κύριε Υπουργέ, εμμέσως ομολόγησε και ο κύριος Πρωθυπουργός σε σχετική επίκαιρη ερώτηση, που του υπέβαλε ο Πρόεδρος του ΔΗ.Κ.ΚΙ. κ. Τσοβόλας, ότι πράγματι είναι υψηλό το ποσοστό του αγροτικού πληθυσμού στην Ελλάδα και ότι αναγκαστικά θα μειωθεί περίπου στο μέσο όρο του αγροτικού πληθυσμού των χωρών της Ευρωπαϊκής 'Ενωσης, δηλαδή γύρω στο 6% με 10%. 

Το ερώτημα, λοιπόν, που τίθεται είναι αυτό το υπόλοιπο 10%, πού θα απασχοληθεί; 

Γι'αυτόν το λόγο το αγροτικό πρόβλημα θα είναι στην Ελλάδα το κοινωνικό πρόβλημα. Διότι, αφ'ενός έχουμε φυσιολογική αύξηση της ανεργίας. Με τις επίσημες στατιστικές της Ελληνικής Στατιστικής Υπηρεσίας, φέτος, η ανεργία είναι γύρω στο 10%. Αν προσθέσουμε και την εισροή ανέργων από τη γεωργία, τότε το ποσοστό στην Ελλάδα θα φθάσει γύρω στο 15% με 18%, σύμφωνα πάντα με τα επίσημα στοιχεία. Αυτό είναι το μεγάλο πρόβλημα. Αλλά δεν βλέπω τρόπους αντιμετώπισής του, από τη σημερινή Κυβέρνηση. 

Γι'αυτό, κύριε Υπουργέ, τα προβλήματα στην ελληνική γεωργία είναι δύο, τα βραχυχρόνια που θέλουν άμεση παρέμβαση και τα μακροπρόθεσμα που θέλουν έναν προγραμματισμό σοβαρό και με προοπτική. 

Τα τρέχοντα προβλήματα που απαιτούν επίλυση είναι τα εξής: 

Πρώτον, έχουμε μείωση του αγροτικού εισοδήματος. Και αυτό οφείλεται στην αύξηση του κόστους παραγωγής. 

Αιτίες αύξησης του κόστους παραγωγής των αγροτικών προϊόντων και γι'αυτό καθίστανται και μη ανταγωνιστικά στις αγορές και της Ευρωπαϊκής 'Ενωσης και εκτός αυτής, είναι διότι έχουμε υψηλά επιτόκια. 'Εχουμε επίσης κατακερματισμένο κλήρο, έχουμε ακριβά λιπάσματα, έχουμε υψηλούς φόρους, διότι όλα αυτά εισάγονται και έχουμε και μια κερδοσκοπία του ελευθέρου εμπορίου που γίνεται εις βάρος των αγροτών και των αγροτικών προϊόντων, αλλά και εις βάρος της κατανάλωσης. 

Δηλαδή, πουλάνε φθηνότερα οι αγρότες τα αγροτικά προϊόντα και οι καταναλωτές τα καταναλίσκουν ακριβά στην Ελλάδα. 

Κύριοι συνάδελφοι, τι μπορεί να γίνει; 

Χρειάζεται άμεση επέμβαση του κράτους να μειώσει τα επιτόκια. Και μπορεί να το κάνει αυτό, διότι πρώτα απ' όλα -και εδώ έχει ευθύνες και η Νέα Δημοκρατία και το ΠΑ.ΣΟ.Κ. διότι συνεχίζει την ίδια τακτική- η Αγροτική Τράπεζα της Ελλάδος έχει μετατραπεί σε εμπορική τράπεζα. 

Αλλά δεν είναι μόνο αυτό. Επειδή και για λόγους ιστορικούς έχει αποκλειστικά πελάτες τους αγρότες -τους έχει δηλαδή μονοπώλιο, και μονοπωλιακά πουλά το χρήμα στους αγρότες- τους μεταχειρίζεται δυσμενέστερα απ'ό,τι οι εμπορικές άλλες τράπεζες τους πελάτες εμπόρους, βιομηχάνους κλπ. 

Επίσης, το εμπόριο είναι ασύδοτο, δεν τηρούνται οι κλασικοί κανόνες εμπορίας, διότι αγοράζονται αγροτικά προϊόντα και καταβάλλουν το τίμημα έως και ένα χρόνο μετά. Κι ενώ αυτό το χρέος προς τους αγρότες, δηλαδή η μεθύστερη καταβολή της τιμής των προϊόντων τους, είναι άτοκο, τα καλλιεργητικά χρέη των αγροτών, τα ετήσια καλλιεργητικά δάνεια στην τράπεζα είναι τοκοφόρα και πολλές φορές καθίστανται και υπερήμερα. 

Ζητάμε άμεση παρέμβαση μείωσης του κόστους παραγωγής. Ζητάμε την ρύθμιση χρεών. Και υπάρχουν τρία είδη χρεών. Είναι τα προσωπικά χρέη, είναι τα χρέη των αγροτών, που τα λαμβάνουν μέσω του συνεταιρισμού και στη ρύθμιση αυτής της κατηγορίας των χρεών η Αγροτική Τράπεζα φέρνει τρομερά εμπόδια. Επικαλείται εμπόδια και νομικά, διότι θα χάσει δήθεν την εγγύηση που προσφέρει ο συνεταιρισμός. Και αρνείται τη ρύθμιση κεχωρισμένα των προσωπικών δανείων, με εκείνα τα οποία έλαβαν μέσω των συνεταιρισμών και επομένως οι επιβαρύνσεις αυξάνουν. Και το τρίτο είναι αυτό που είπε ο κ. Αποστόλου, χρέη τα οποία ήδη έχουν περάσει στα δημόσια ταμεία. 

Θα περιμένουμε διευκρινίσεις από τον κύριο Υπουργό, να δούμε πώς θα γίνει η ρύθμιση, την οποία εξήγγειλαν προχθές με τα χρέη αυτά. Δεν θα πάρουμε εμείς θέση, εάν οι ρυθμίσεις που εξηγγέλθησαν είναι σωστές ή όχι, διότι δεν γνωρίζουμε τις λεπτομέρειες. 

Κυρίες και κύριοι συνάδελφοι, η ελληνική γεωργία είναι εγκαταλελειμμένη. Και για να έχουμε προοπτική και παραμονής των αγροτών στην ύπαιθρο, που αποψιλώνεται, υπάρχει ανάγκη προγράμματος και πρόγραμμα δεν υπάρχει. Η Κυβέρνηση το άφησε το θέμα το αγροτικό να το λύσει η αγορά. Και η αγορά δίνει λύση σε πολλά προβλήματα, οικονομικά και κοινωνικά, αλλά όλες αυτές οι λύσεις είναι απάνθρωπες. Είναι απάνθρωπες, αντιαγροτικές και αντιεργατικές καθίστανται έμμεσα, αλλά και αντεθνικές. Δημιουργούν κινδύνους για την ύπαρξη του έθνους-κράτους. 

Είναι γνωστό, όποιος διατρέξει τη μεθόριο και να νησιά, θα τα δει ερειπωμένα. Οι αγρότες ανειδίκευτοι κατακλύζουν τα μεγάλα αστικά κέντρα και είναι υποψήφιοι να περιέλθουν στο περιθώριο ή να γίνουν αντικείμενο μαύρης αγοράς. 

Μέτρα τα οποία θα μπορούσαν να δώσουν μία λύση στο αγροτικό πρόβλημα και στο δημογραφικό είναι ο αναδασμός: Πρέπει να γίνει πρώτα-πρώτα με μεγαλύτερο ρυθμό, διότι εδώ και δέκα χρόνια έχουν σταματήσει οι αναδασμοί. 

Δεύτερον, να γίνει η αναδιάρθρωση των καλλιεργειών. Είπε ο κ. Γεωργακόπουλος, Κοινοβουλευτικός Εκπρόσωπος του ΠΑΣΟΚ, ότι όταν θα γίνουν οι αναδιαρθρώσεις των καλλιεργειών, στο ενδιάμεσο αυτό διάστημα, τι θα κάνει ο αγρότης. Είναι πολύ απλό. 'Οταν κάνει τέτοια παρέμβαση το κράτος, θα λάβει πρόνοια. Στο ενδιάμεσο αυτό διάστημα της αναδιάρθρωσης των καλλιεργειών, να εξασφαλίσει εισόδημα στον αγρότη, για να μπορέσει να μπει στο πρόγραμμα. Εάν με αφήνεις στο έλεος του Θεού, βεβαίως θα καλλιεργώ προϊόντα που καλλιεργούσα ως άχρηστα -με την έννοια της απορρόφησης από την αγορά- και έτσι θα δημιουργώ πρόσθετα προβλήματα. 

Αλλά επειδή δεν με παίρνει ο χρόνος, θέλω να συμπληρώσω και την ολιγωρία της ελληνικής Κυβέρνησης και της Νέας Δημοκρατίας και του ΠΑΣΟΚ στο ότι και προϊόντα, στα οποία η Ευρώπη είναι ελλειμματική, όπως είναι το βαμβάκι, όπως είναι ο καπνός, όπως είναι το ελαιόλαδο, δεν έλαβε τις πρόνοιες εκείνες, στις διαπραγματεύσεις, να εξασφαλίσει τέτοιες ποσότητες, όπως εκείνες οι χώρες της Βόρειας Ευρώπης της Ευρωπαϊκής 'Ενωσης, που εξασφάλισαν τα βοοειδή και τα γαλακτοκομικά προϊόντα, που σε αυτά είναι επαρκέστατες. 

Γι' αυτό και το 80% της ΚΑΠ καταναλώνεται σε προϊόντα των βορείων χωρών της Ευρωπαϊκής 'Ενωσης. 

Κυρίες και κύριοι Βουλευτές, η Αγροτική Τράπεζα πρέπει να γίνει συνεταιριστική και έτσι θα μπορέσει να βοηθήσει, χωρίς να παραβιάζει έμμεσα πριμοδοτήσεις αγροτικών προϊόντων, την αγροτική οικονομία, όπως συμβαίνει με όλες τις χώρες της Ευρωπαϊκής 'Ενωσης και ιδίως στη Γερμανία, στη Γαλλία, στη Δανία, στις χώρες της Σκανδιναβίας. Γιατί εδώ σπεύσαμε να την κάνουμε εμπορική; Γιατί αν χορηγήσει χαμηλότοκα δάνεια και άλλες διευκολύνσεις στον αγρότη θα παραβιάσουμε κανόνες της Ευρωπαϊκής 'Ενωσης; 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Επειδή, κύριε Πρόεδρε, ήταν πάρα πολύ λίγος ο χρόνος, δεν μπόρεσα να κάνω μια ολοκληρωμένη και σε βάθος αναφορά και στα προβλήματα που υπάρχουν και στις προτάσεις μας. Σταματώ εδώ -και κατέρχομαι του Βήματος-με την εξής σημείωση: Δεν θα πρέπει η Κυβέρνηση να εξακολουθήσει να κινείται με σπασμωδικά και ευκαιριακά μέτρα. Ανακοίνωσε τα μέτρα αυτά μετά την κινητοποίηση των αγροτών της Θεσσαλίας. Και πράγματι οι Θεσσαλοί αγρότες είναι πλουσιότεροι από άλλους αγρότες άλλων περιοχών. 

ΠΡΟΕΔΡΕΥΩΝ (Παναγιώτης Σγουρίδης): Μην μπαίνετε, όμως, σε αυτές τις αναλύσεις, κύριε Ιντζέ. 

ΑΝΑΣΤΑΣΙΟΣ ΙΝΤΖΕΣ: Ευτυχώς οι αγώνες γίνονται από εκείνους που κατ' αρχάς έχουν περίπου εξασφαλίσει... 

ΠΡΟΕΔΡΕΥΩΝ (Παναγιώτης Σγουρίδης): Τώρα να μην πούμε ότι και ο κ. Μπούτας είναι καπιταλιστής. 

ΑΝΑΣΤΑΣΙΟΣ ΙΝΤΖΕΣ: ...το βιοτικό επίπεδο εκείνο για να κάνουν και αγώνες. Ο φτωχός στους αγώνες. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Ιντζέ. 

ΑΝΑΣΤΑΣΙΟΣ ΙΝΤΖΕΣ: Γι' αυτό συμπαραστεκόμεθα στους αγώνες των Θεσσαλών αγροτών που είναι οι πρωτοπόροι του αγροτικού κινήματος και θα παρασύρουν -και εκεί θα είμαστε συμπαραστάτες- όλους τους αγρότες για να μπορέσει να λυθεί και στο μέλλον το αγροτικό πρόβλημα. 

ΠΡΟΕΔΡΕΥΩΝ (Παναγιώτης Σγουρίδης): Κύριε Ιντζέ, τι θέλετε για να σταματήσετε; 

ΑΝΑΣΤΑΣΙΟΣ ΙΝΤΖΕΣ: Δεν χάλασε και ο κόσμος για ένα λεπτό, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Χάλασε. Πώς δεν χάλασε; Γιατί αν πάμε έτσι γιατί να μην πούμε δεκαπέντε, δεκαοκτώ λεπτά; Δεν σταματάει μετά. Παίζουμε την κολοκυθιά. Θα λέμε "άντε, έντεκα λεπτά, ας γίνουν δεκατρία". 

ΙΩΑΝΝΗΣ ΔΗΜΑΡΑΣ: Κύριε Πρόεδρε, έγινε και πριν με άλλους ομιλητές. 

ΠΡΟΕΔΡΕΥΩΝ (Παναγιώτης Σγουρίδης): 'Οχι, κύριε συνάδελφε, δεν νομίζω ότι συμβαίνει με όλους. 

ΙΩΑΝΝΗΣ ΔΗΜΑΡΑΣ: Συνέβη, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Σας λέω ότι δεν συνέβη. 

Ο κ. Μπούτας έχει το λόγο. 

EYAΓΓΕΛΟΣ ΜΠΟΥΤΑΣ: Κύριε Πρόεδρε, δεν είναι πρόβλημα για λίγα λεπτά παραπάνω. 'Αλλωστε, είναι θετικό το γεγονός ότι συμπαραστέκεται στους αγώνες. 

Θα ήθελα να πω -θα ξεκινήσω από αυτό- ότι οι αγρότες περιμένουν έμπρακτη συμπαράσταση, καταδίκη της τρομοκρατίας. Και βεβαίως εκτιμούμε τη θέση των κομμάτων εκείνων που έμπρακτα στηρίζουν τον αγώνα και όχι μόνο στα λόγια, γιατί καμιά φορά και στα λόγια υπονομεύεται. 

Κύριε Υπουργέ, διαπιστώσαμε μια διαφορετική τακτική από τον προκάτοχό σας. Παραδέχεσθε τα προβλήματα, παραδέχεσθε ότι δεν είναι σωστό αυτό που λέγεται ότι είναι μόνο δότες ορισμένες χώρες όπως η Γερμανία κλπ., γιατί παίρνουν κιόλας. 'Οσο υπάρχει το έλλειμμα το δικό μας τριπλάσια είναι τα κέρδη μέσα από το εμπόριο που κερδίζει και η Γερμανία και οι άλλες χώρες. Δεν χάνουν, δηλαδή, από αυτήν την ιστορία, άρα δεν μας δίνουν και τίποτα. Καταστρέφουν τα δικά μας. Και εδώ συμφωνούμε απόλυτα ότι η μεγαλύτερη ζημιά γίνεται από την εισαγωγή σε γαλακτοκομικά και κτηνοτροφικά προϊόντα γενικότερα. 

Εμείς ως Κομμουνιστικό Κόμμα και αν θέλετε και το αγροτικό κίνημα, ένα από τα αιτήματα που έχει είναι να αλλάξει η σχέση φυτικής και ζωικής παραγωγής. Θα συγκρουστούμε με τα θηρία εκεί ή θα είμαστε υποταγμένοι στη Γερμανία, στη Δανία, στην Αγγλία γιατί αυτοί έχουν την κτηνοτροφία που απορροφούν και τα μεγάλα κονδύλια; Για να σταματήσει να γίνεται η εισαγωγή σε γάλα, γιατί είμαστε ελλειμματικοί, σε κρέας, σε βούτυρα, τυριά κλπ. 

'Αρα, λοιπόν, μέσα απ'αυτήν τη σχέση θα είναι θετικό το ισοζύγιο και μπορούμε πραγματικά να ενισχύσουμε γενικά το αγροτικό εισόδημα, να σταθούν οι αγρότες στην ύπαιθρο, στα χωράφια και στα χωριά τους. 

Είπατε ότι θα ρίξετε ιδιαίτερο βάρος στα ορεινά και στα ημιορεινά, γιατί έχουν περισσότερα προβλήματα. 'Ετσι, έχουμε αυτήν την αντιδιαστολή μεταξύ ορεινών και καμπίσιων. 

Ο συνάδελφος Σιούφας είναι γνώστης ότι οι ορεινοί λένε ότι τα παίρνουν οι καμπίσιοι και οι καμπίσιοι λένε ότι τα παίρνουν οι ορεινοί. Αυτό γίνεται και σε επίπεδο νομαρχίας, σε επίπεδο προγραμμάτων κλπ. 

Πρόπερσι είχε μπει το θέμα και από τον κύριο Πρωθυπουργό που είχε πει "τι να πουν και οι αγρότες της Πίνδου". Το αγροτικό κίνημα έχει αιτήματα και γι'αυτούς. Δεν τα ικανοποιείτε όμως. Αφήστε τους καμπίσιους, αλλά τους ορεινούς ενισχύστε τους. Γιατί δεν αυξάνετε την εξισωτική αποζημίωση να παίρνει όσο παίρνει και ο Ευρωπαίος αγρότης; 

ΔΗΜΗΤΡΙΟΣ ΣΙΟΥΦΑΣ: Κύριε Μπούτα, να τα λες καλά, τους σκαλαπανίσιους και όχι μόνο τους ορεινούς. 

ΕΥΑΓΓΕΛΟΣ ΜΠΟΥΤΑΣ: Θα το πω αλλιώς, έτσι όπως το λέμε εμείς εκεί. 

Γιατί δεν καταργείται ο περιορισμός στην ανάπτυξη της κτηνοτροφίας, ιδιαίτερα στα γίδια και στα πρόβατα; 

Αλλά όμως το φαινόμενο που έχει παρατηρηθεί στα ορεινά, ήδη συμβαίνει στον κάμπο. Την ώρα που μιλούσα ένας από τους συναδέλφους που είπα πριν στην πρωτολογία μου ότι πήγε στη Γερμανία, άφησε μήνυμα στο κινητό και μου λέει τι γίνεται μ'αυτά τα χρέη; Αυτά ήταν που τον ανάγκασαν και πήγε στο Νταχάου. "Τι γίνεται; Προσέξτε μη σας κοροϊδέψουν". 

Θα πω κάτι που είπα και προχθές, κύριε Υπουργέ. Εμείς λέμε μια παροιμία εκεί στη Θεσσαλία: "Κάηκε η γριά στο κουρκούτι, φυσάει και το γιαούρτι". Γιατί πραγματικά την πατήσανε οι αγρότες με τις ρυθμίσεις που έγιναν. 

'Ερχομαι πάλι και λέω ότι οι ρυθμίσεις που έγιναν το 1997, θα επαναρρυθμιστούν; Γιατί αυτό είναι το πρόβλημα. Δεν μπορούν να ανταποκριθούν. Εκεί είναι το μεγάλο πρόβλημα. Γι' αυτό λέμε ότι θέλουμε την εγκύκλιο. Μέχρι να έλθει η εγκύκλιος, δεν ισχύει τίποτα. Δεν πιστεύει κανένας κανέναν. Δεν πάει να πείτε ό,τι θέλετε, λαγούς με πετραχήλια; 

ΠΡΟΕΔΡΕΥΩΝ (Παναγιώτης Σγουρίδης): 'Απιστοι Θωμάδες είσαστε. 

ΕΥΑΓΓΕΛΟΣ ΜΠΟΥΤΑΣ: Να έλθει η εγκύκλιος. 

ΔΗΜΗΤΡΙΟΣ ΣΙΟΥΦΑΣ: 'Οχι, κύριε Μπούτα, να δεσμευθεί ο Υπουργός. 

ΕΥΑΓΓΕΛΟΣ ΜΠΟΥΤΑΣ: Τι σημαίνει αυστηρά τραπεζικά κριτήρια; Θα ισχύει η βιωσιμότητα; Αυτοί που απορρίφθηκαν λόγω μη βιωσιμότητας της εκμετάλλευσης, θα ρυθμιστούν; Αυτοί που ρυθμίστηκαν θα ξαναρρυθμιστούν; Θα ισχύσει γι' αυτούς; Είναι βασικό αυτό το ερώτημα. 

Υπάρχει όντως το διαρθρωτικό πρόβλημα και εμείς το αναγνωρίζουμε. 'Ομως, όλα τα μέτρα, όλοι οι νόμοι που έγιναν μέχρι σήμερα και με την Τράπεζα Γης και με τους νέους αγρότες και αυτοί που ενισχύονται, είναι στην κατεύθυνση να γίνουν μεγάλα αγροτικά νοικοκυριά, να γίνουν τσιφλίκια. Μπορεί να λέτε εσείς ότι είναι καλά τα πράγματα εκεί που είναι σήμερα, αυτό το μέγεθος θέλουμε, αλλά όμως δεν μας πείθετε, κύριε Υπουργέ. Γιατί ο προκάτοχός σας ο κ. Τζουμάκας ευθέως και ευθαρσώς έλεγε ότι "με σαράντα στρέμματα δεν μπορείτε να ζήσετε, ότι πρέπει να φτιάξουμε μεγάλα νοικοκυριά για να είναι ανταγωνιστικά. Αυτό είναι το διεθνές στάνταρ, αυτό είναι το επίπεδο σήμερα, εκεί πρέπει να κινηθούμε για να είμαστε ανταγωνιστικοί". 'Η η Κυβέρνηση έχει άλλη πολιτική ή ο Τζουμάκας είχε άλλη πολιτική. Αλλά δεν πιστεύω ένας Yπουργός να εκφράζει διαφορετική πολιτική απ'αυτήν της Κυβέρνησης και μάλιστα, με τέτοιες απόψεις που πυροδοτούσαν εάν θέλετε κινητοποιήσεις, αγανάκτηση και πολιτικό κόστος. Θα τον είχατε συμμαζέψει. 

'Αρα λοιπόν, κάποιο λάκκο έχει η φάβα εδώ. Μάλλον εσείς προσπαθείτε να ωραιοποιήσετε την κατάσταση ότι δεν είναι έτσι, για να αποκοιμηθούμε, να πούμε "α, τι καλά που μας τα λένε τώρα εδώ, δεν θέλουν να μας ξεκληρίσουν, καλά είμαστε, θα μείνουν αυτοί οι μικρομεσαίοι αγρότες και δεν θα πάθουν τίποτα". Αλλά όμως οι νόμοι λειτουργούν, οι νόμοι εφαρμόζονται. Οι νόμοι της αγοράς με τους κανόνες που διαμορφώνονται -και διαμορφώνονται με αποφάσεις της Κυβέρνησης- λειτουργούν και πάει λέγοντας και ξεκληρίζονται ... 

ΠΡΟΕΔΡΕΥΩΝ (Παναγιώτης Σγουρίδης): Οι νόμοι είναι για να λειτουργούν, κύριε Μπούτα. 

ΕΥΑΓΓΕΛΟΣ ΜΠΟΥΤΑΣ: Βέβαια, αλλά εάν είναι αποδεκτοί από το λαό, αν εξυπηρετούν το λαό. 

'Οσον αφορά την ανασυγκρότηση της υπαίθρου και αυτό που λέτε, κύριε Υπουργέ, ότι θέλετε εισόδημα και δεν θέλετε τιμές, θέλω να σας πω ότι το να συμπληρώσει κάποιος το εισόδημα με ενισχύσεις, αυτό είναι πρόσκαιρο. Το ζήσαμε και με τα σιτάρια και με τις στρεμματικές ενισχύσεις. Εάν δεν υπάρξει τιμή στο προϊόν, δεν μπορεί να δοθεί λύση. Για παράδειγμα, για το βαμβάκι τι μας είπε ο κ. Γεωργακόπουλος;'Εχει διακόσιες εβδομήντα έξι (276) δραχμές. 'Ομως το 1980 είχε τριάντα έξι (36) δραχμές. Με βάση τον πληθωρισμό, σήμερα έπρεπε να είχε τετρακόσιες σαράντα έξι (446) δραχμές και έχει διακόσιες εβδομήντα πέντε (275) δραχμές. Αν πηγαίναμε με στρεμματική ενίσχυση του εισοδήματος από τότε, θα ήταν χαμηλότερη η τιμή και από αυτή που είναι σήμερα. 'Αρα, δεν είναι λέει τίποτα για τους αγρότες, ότι θα ενισχύσουμε γενικά το εισόδημα, αλλά οι τιμές θα μειωθούν γιατί είναι μεγάλες και πρέπει να είμαστε ανταγωνιστικοί. 

Επιπλέον, πρέπει να πούμε, κύριε Υπουργέ, ότι υπάρχουν ορισμένες περιοχές που μπορεί να συμπληρώσουν το εισόδημα. Στον κάμπο της Καρδίτσας, όμως, μπορείτε να μου πείτε ποια άλλη δουλειά θα κάνει ο αγρότης; Τουρισμό θα αναπτύξει; Πίτες και μπατζίνες θα φτιάξουν για να έρθουν οι τουρίστες να φάνε; Δεν γίνεται. Και εκεί που αναπτύσσεται ο τουρισμός, αναπτύσσεται σε τέτοια βάση που δεν μπορεί ούτε τον ντόπιο πληθυσμό να συγκρατήσει, πώς μάλλον και άλλον πληθυσμό που "ξηλώνεται" τώρα από τον κάμπο; 

Κύριε Σιούφα, είπατε ότι σαν Νέα Δημοκρατία συμφωνείτε στη μείωση του κόστους παραγωγής, αφού δεν μπορεί να γίνει με τις τιμές. Εμείς επιμένουμε και λέμε ότι και οι τιμές μπορεί να αυξηθούν και το κόστος παραγωγής μπορεί να μειωθεί. Πρέπει να συμβάλουν όλες οι πτέρυγες της Βουλής στο να υπάρξει αύξηση των τιμών. Δύο είναι, άλλωστε, τα βασικά αιτήματα, η αύξηση της τιμής του προϊόντος και η μείωση του κόστους παραγωγής. 

Ο κ. Γεωργακόπουλος είπε "Τι θα κάνουμε;'Εχουν ευθύνη οι αγρότες". Δεν τηρούν τα βιβλία, ευθύνονται οι αγρότες! Δεν γίνεται αναδιάρθρωση, ευθύνονται οι αγρότες! Μας είπε να βάλουμε πατάτες. Σπαράγγια είχε πει ο Πρωθυπουργός, καρπούζια είχε πει ο κ. Τζουμάκας, ροδάκινα τύπου Ιαπωνίας είπε ξανά ο κύριος Πρωθυπουργός. Γιατί δεν βγαίνει η Κυβέρνηση να τα προπαγανδίσει και να πει "βάλτε εκείνο το προϊόν" και να δώσει εγγυήσεις; 'Εβαλαν βατόμουρα, Καταστράφηκε ένας μεγάλος αριθμός παραγωγών. 

ΑΝΑΣΤΑΣΙΟΣ ΙΝΤΖΕΣ: 'Εβαλαν αμύγδαλα. Το ίδιο συνέβη. 

ΕΥΑΓΓΕΛΟΣ ΜΠΟΥΤΑΣ: Δεν πάρθηκε κανένα μέτρο για να ανακουφιστούν αυτοί οι άνθρωποι. 

Είπε ένας συνάδελφος ότι δεν μπορούμε να μιλάμε για ενισχύσεις χωρίς ποσοστώσεις. Γιατί; 'Οταν ένα προϊόν είναι ελλειμματικό και στη χώρα μας και στην Ευρωπαϊκή 'Ενωση πολύ περισσότερο, γιατί πρέπει να μπει πλαφόν; Εμείς υποστηρίζουμε την άποψη ότι πρέπει να απελευθερωθεί η καλλιέργεια, ιδιαίτερα στα προϊόντα που είναι ελλειμματικά και στη χώρα μας και στην Ευρωπαϊκή 'Ενωση και να υπάρξουν ανάλογες επιδοτήσεις για να μπορεί η τελική τιμή να καλύπτει το κόστος παραγωγής και να μπορεί ο παραγωγός να μένει. 

'Οσον αφορά τώρα τα βιβλία, πρέπει να σας πούμε, κύριε Υπουργέ και κύριοι της Κυβέρνησης, ότι άνοιξαν τα τεφτέρια ξανά. Γύρισε το τεφτέρι στον μπακάλη που χρεώνεται ο αγρότης, στο καφενείο, στο περίπτερο για τα τσιγάρα και δεν είναι σχήμα λόγου αυτό ή λαϊκισμός, είναι πραγματικότητα. Αυτός ο κόσμος αγωνίζεται, όχι γιατί "του πήρε ο Θεός το μυαλό", ή γιατί ακούει τον Μπούτα ή οποιονδήποτε Μπούτα. Βγαίνει στο δρόμο γιατί έχει προβλήματα. 

Θέλω να πω κάτι σχετικά με τον αγώνα. Θα τα πούμε και αργότερα, κύριε Υπουργέ, αλλά εδώ στην Εθνική Αντιπροσωπεία έχει μεγάλη σημασία να ακουστεί. Αυτοί που αγωνίζονται εκεί και όσοι ηγούνται των κινητοποιήσεων δεν έχουν στόχο να κάνουν ζημιά στα άλλα στρώματα, στις άλλες ομάδες, γενικότερα στο λαό της χώρας μας. 

Σκοπό έχουμε να λυθούν τα προβλήματά μας. Θα πιέσουμε για να λυθούν τα προβλήματά μας. 

Αυτά τα ΜΑΤ τι τα θέλετε εκεί; Γιατί αστυνομοκρατείται η Θεσσαλία; Πρέπει να τα αποσύρετε. Διαφορετικά θα δημιουργηθούν μεγαλύτερα προβλήματα. Ο λαός της Θεσσαλίας είναι ανάστατος και θα αντιδράσει. 

Χθες έγινε σύσκεψη όπου συμμετείχαν όλοι οι φορείς της Θεσσαλίας. Ξεχάσαμε να καλέσουμε το δεσπότη. Και ο δεσπότης θα ήταν. 

ΠΡΟΕΔΡΕΥΩΝ (Παναγιώτης Σγουρίδης): Τους δεσπότες θέλετε να πείτε. 

ΕΥΑΓΓΕΛΟΣ ΜΠΟΥΤΑΣ: Πήραν θέση κατά αυτής της αστυνομοκρατίας. 

Πέστε μια εβδομάδα που θα γίνει η σύσκεψη με όλους τους φορείς της Θεσσαλίας. Μα, όλοι θα μπουν μπροστά. 'Ε, λοιπόν, συγκρουστείτε με όλην τη Θεσσαλία. 

Καλούμε, λοιπόν, την Κυβέρνηση να δώσει λύση στα προβλήματα. 'Οσο δεν θα δίνει λύση στους δρόμους του αγώνα, είτε ανοιχτούς είτε κλειστούς, θα βρίσκει μπροστά της τους αγρότες. Και θα είναι μπροστά είτε κυβερνάτε σεις είτε κυβερνά κάποιο άλλο κόμμα. 

Ευχαριστώ, κύριε Πρόεδρε. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο παρακαλώ. 

ΠΡΟΕΔΡΕΥΩΝ (Παναγιώτης Σγουρίδης): Δεν μπορώ να σας δώσω το λόγο. 

ΔΗΜΗΤΡΙΟΣ ΣΙΟΥΦΑΣ: Μισό λεπτό μόνο, κύριε Πρόεδρε, λόγω αναφοράς στο κόμμα μου. 

ΠΡΟΕΔΡΕΥΩΝ (Παναγιώτης Σγουρίδης): Κύριε Σιούφα, δεν μπορείτε να πάρετε το λόγο. 

ΔΗΜΗΤΡΙΟΣ ΣΙΟΥΦΑΣ: Θα διευκολύνω τη συζήτηση. 

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει προσωπικό θέμα. Δεν μπορείτε να πάρετε το λόγο, διότι ανοίγουμε τους ασκούς του Αιόλου. 

ΔΗΜΗΤΡΙΟΣ ΣΙΟΥΦΑΣ: Το γνωρίζω αυτό, αλλά έγινε αναφορά στο πρόσωπό μου. 

ΠΡΟΕΔΡΕΥΩΝ (Παναγιώτης Σγουρίδης): Κύριε Σιούφα, ανοίγουμε τους ασκούς του Αιόλου, γιατί και κάποιος άλλος συνάδελφος θα ζητήσει μετά το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ! Είστε παλιός και έμπειρος κοινοβουλευτικός και ήδη μας παρακολουθούν τώρα αυριανοί σας ψηφοφόροι από τα Θεωρεία. 

Αυτήν τη στιγμή από τα δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", εβδομήντα δύο μαθητές και πέντε συνοδοί-καθηγητές από το 8ο Γυμνάσιο Τρικάλων. 

Η Βουλή τους καλωσορίζει. 

(Χειροκροτήματα) 

ΔΗΜΗΤΡΙΟΣ ΣΙΟΥΦΑΣ: Η ουσία πάντως, κύριε Υπουργέ, είναι ότι πρέπει να συστήσετε στον κ. Πάγκαλο να μη μιλά για πλούσιους, κόκκινους αγρότες. 

ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σταύρος Παναγιώτου. 

ΣΤΑΥΡΟΣ ΠΑΝΑΓΙΩΤΟΥ: Κύριε Υπουργέ, η αιτία που οι αγρότες βρίσκονται στους δρόμους, είναι γιατί αποτελούν αντικείμενο διπλής εκμετάλλευσης. Από τη μια πλευρά προμηθεύονται σε υψηλές τιμές όλα τα αγροτικά προϊόντα και εφόδια και από την άλλη τους αγοράζουν τα προϊόντα τους σε χαμηλές τιμές, συχνά κάτω από το κόστος παραγωγής, για να μην πούμε πως και τα τελευταία χρόνια σημειώνεται μια συνεχής απαξίωση της γεωργικής παραγωγής. 

Αν, δηλαδή, ένας παραγωγός πριν δύο, τρία χρόνια χρειάζονταν μία ποσότητα για να αγοράσει ένα εφόδιο, ένα φάρμακο, σήμερα χρειάζεται διπλάσια και τριπλάσια. 

Δεν μας είπατε τίποτε σχετικά με την ανάγκη της αναδιάρθρωσης της παραγωγής. Αντίθετα, εμφανιστήκατε σαν απολογητής της ΚΑΠ. Εκείνο που θέλουμε να σημειώσουμε είναι ότι ο ισχυρισμός πως είναι δυνατή η αναδιάρθρωση της αγροτικής παραγωγής της χώρας στα πλαίσια της ΚΑΠ, τουλάχιστον είναι κοροϊδία. 'Οσο θα υπάρχουν ποσοστώσεις και όσο θα εφαρμόζεται το σύστημα τιμών και επιδοτήσεων, που λειτουργεί σαν μοχλός πίεσης στην αγροτική παραγωγή, το πρόβλημα της αναδιάρθρωσης της αγροτικής παραγωγής δεν πρόκειται να αντιμετωπισθεί και να λυθεί. 

Λίγα λόγια για τα καπνά. Οι κανονισμοί που ψηφίστηκαν, σηματοδοτούν την κατάσταση για την καπνοκαλλιέργεια. Αποδεικνύεται ότι αποτελούν ένα ακόμα όπλο για τον εκβιασμό των παραγωγών και μοχλό για τη μείωσή τους. Το επιχείρημα της σύνδεσης της τιμής με την ποιότητα είναι ψευδεπίγραφο, γιατί σήμερα αντί η ποιότητα να διαμορφώνει την τιμή, η τιμή καθορίζει την ποιότητα. Προέρχομαι από καπνοπαραγωγική περιοχή και βλέπω τη συμπεριφορά των καπνεμπόρων απέναντι στους καπνοπαραγωγούς. 

Η κατάσταση θα χειροτερέψει με το συμπλήρωμα του κανονισμού, σύμφωνα με το οποίο προβλέπεται η κατάργηση δύο ακόμα ποικιλιών, τα μαύρα και τα τσεμπέλια, καθώς και η μεταφορά της ποικιλίας της Κατερίνης στην Ο λόγος κατάργησης αυτών των δύο ποικιλιών δεν είναι γιατί είναι χαμηλότερης ποιότητας, αλλά γιατί αυτές οι ποικιλίες είναι ανταγωνιστικές των αμερικάνικων καπνών στις πρώην αγορές της Σοβιετικής 'Ενωσης. 'Οσον αφορά την ποικιλία Κατερίνη, που μεταφέρεται στην Ιταλία, δεν είναι γιατί υπάρχει ενδιαφέρον από τους αγρότες της Ιταλίας να καλλιεργήσουν αυτήν την ποικιλία, αλλά για να εξυπηρετηθούν άνομα συμφέροντα, να μεταφέρονται καπνά από την Αλβανία και σε τελευταία ανάλυση να εισπράτουν την επιδότηση οι καπνέμποροι. 

Η συνέχιση αυτής της τακτικής θα έχει ως αποτέλεσμα να μειωθεί η καπνοκαλλιέργεια, που είναι ένα προϊόν που δεν έχει ανταγωνιστή στη διεθνή αγορά, τουλάχιστον η ποικιλία μπασμά. Αντί να λέτε στον κόσμο να καλλιεργήσει αρωματικά φυτά και ακακίες, θα έπρεπε να στηρίξετε αυτό το προϊόν που είναι εθνικής σημασίας. 

Θα ήθελα να πω λίγα πράγματα για το ρύζι, για τη βιομηχανική ντομάτα, επειδή υπάρχει ζήτηση γι'αυτή, αλλά ο χρόνος δεν με αφήνει. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Δεν αναφέρθηκε ο κύριος Υπουργός στην τοποθέτησή του στα συγκεκριμένα ζητήματα που βάλαμε. Και πάλι, περιμένοντας τη δευτερολογία του κυρίου Υπουργού, θέλουμε απάντηση σε συγκεκριμένα ζητήματα: Τι θα γίνει με τους βαμβακοπαραγωγούς, πέρα από αυτά που έχουμε θέσει, που έχουν πάθει καταστροφή στην παραγωγή τους; Υπάρχουν παραγωγοί και στα Τρίκαλα και σε άλλες περιοχές, που δεν πήραν ούτε πενήντα ούτε εξήντα κιλά. Τι θα γίνει με αυτούς; Βρίσκονται σε απόγνωση. 

Αναφέρθηκε ο κύριος Υπουργός στα λεγόμενα διαρθρωτικά μέτρα που πρέπει να παρθούν. Χρόνια τ' ακούμε αυτά αλλά και χρόνια βλέπουμε μέρα με τη μέρα, οι δημόσιες επενδύσεις για τη γεωργία να συρρικνώνονται. Πού είναι τα εγγειοβελτιωτικά έργα; Πού είναι τα αντιπλημμυρικά έργα; Βρέχει στα Τρίκαλα; Πλημμυρίζει η Φαρκαδώνα. Δεν μιλάμε για θεομηνίες, αλλά για απλές βροχές. Πού είναι εν πάση περιπτώσει τα μέτρα αυτά που θα συμβάλουν έστω στη δημιουργία κάποιας στοιχειώδους υποδομής; 

Αλλά -και από αυτά που ανέφερε ο κύριος Υπουργός, προδιαγράφοντας το μέλλον που προτίθεται να ακολουθήσει η Κυβέρνηση- είναι φανερό πού οδηγούνται τα πράγματα. Μίλησε για διεπαγγελματικές οργανώσεις μεταξύ των αγροτών. Δηλαδή να βάλουμε στο ίδιο τσουβάλι τους βιομήχανους και τους εμπόρους με τους αγρότες. Να συζητήσουν τι, κύριε Υπουργέ; Ο βιομήχανος και ο έμπορος θέλουν τσάμπα την αγροτική παραγωγή. Επιδιώκουν να την πάρουν τσάμπα. Τι να συζητήσουν; 

Είναι όμως φανερός ο στόχος σας, να οδηγήσετε τους αγρότες στην υποταγή και μέσα απ'αυτά τα μέτρα, να επιταχυνθεί το ξεκλήρισμα της μικρής και μεσαίας αγροτιάς. 

Είπατε το άλλο, ότι οι τιμές των ευρωπαϊκών αγροτικών προϊόντων είναι υψηλές σε σχέση με εκείνες που ισχύουν στη διεθνή αγορά. Μα, ποιον αλήθεια προσπαθεί να κοροϊδέψει η ελληνική Κυβέρνηση; Δεν γνωρίζει άραγε ότι οι Αμερικάνοι επιδοτούν την αγροτική τους παραγωγή με σαράντα πέντε δισεκατομμύρια δολάρια την τριετία; Για να μη μιλήσουμε για τις άλλες έμμεσες ενισχύσεις στα λιπάσματα, στα φάρμακα, στα γεωργικά μηχανήματα και στα άλλα έργα. Οι αγρότες της Ολλανδίας δεν έχουν έξοδα για τη χρήση της γης, δεν πληρώνουν ούτε ενοίκιο. Δεν είναι επιδότηση αυτή; 

Και μας καλεί ο κύριος Υπουργός να προσασρμοστούμε σε εκείνες τις διεθνείς συνθήκες, που διαμορφώθηκαν για να εξυπηρετηθούν τα συμφέροντα των μονοπωλίων και των πολυεθνικών επιχειρήσεων, που θέλουν να ρίξουν τις τιμές των αγροτικών προϊόντων, να προμηθευθούν φθηνές πρώτες ύλες, για να θησαυρίσουν σε βάρος των λαών, σε βάρος των χωρών της γης; Σε αυτήν την πολιτική μας καλείτε να προσαρμοστούμε; 

'Η μήπως θα επωφεληθούν οι καταναλωτές από τη μείωση των αγροτικών προϊόντων; 'Επεσε η τιμή του σιταριού πριν από τέσσερα, πέντε χρόνια. Μήπως αγόρασαν φθηνότερα το ψωμί, φθηνότερα τα προϊόντα που παράγονται από τα σιτηρά; Θα πέσει η τιμή των σιτηρών την επόμενη χρονιά με την απόφαση που συζητείται στην Ευρωπαϊκή 'Ενωση -αλλά αυτό δεν το λέτε στον κόσμο, το κρύβετε- στα πλαίσια των συζητήσεων για την "Ατζέντα 2000". Μήπως θα πάρουν φθηνότερα προϊόντα οι καταναλωτές; 

'Οσον αφορά τους διαχωρισμούς για τους κατοίκους των ορεινών περιοχών, εγώ σας παραπέμπω απλώς να διαβάσετε τις προτάσεις του προκατόχου σας για την επιδότηση στο αγελαδινό γάλα, όταν όλα τα λεφτά θα δίνονταν στις μεγάλες κτηνοτροφικές επιχειρήσεις, στη ΔΕΛΤΑ, στη ΦΑΓΕ και στις άλλες οργανωμένες, και για τους κατοίκους των ορεινών και των ημι-ορεινών περιοχών προορίζονταν τα ψίχουλα, στην ουσία δηλαδή το διώξιμό τους από αυτές τις περιοχές. 

ΠΡΟΕΔΡΕΥΩΝ (Παναγιώτης Σγουρίδης): Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Ακούσαμε σήμερα τον κύριο Υπουργό, να λέει ότι η Ελλάδα δεν είναι μόνο λήπτρια από την Ευρωπαϊκή 'Ενωση. Τα στοιχεία από το εμπορικό ισοζύγιο της χώρας δείχνουν ότι έχουμε δώσει πάρα πολλά. Τα ελλείμματα είναι μεγάλα. Πότε τελικά η Κυβέρνηση λέει αλήθεια στον ελληνικό λαό; 'Ολα τα προηγούμενα χρόνια χρησιμοποιούσε σαν βασικό επιχείρημα τις επιδοτήσεις που εισρέουν και τα μεγάλα κέρδη που έχει ο ελληνικός λαός απ'αυτές τις εισροές. 

Ο κύριος Υπουργός δεν αναφέρθηκε στο τι πρόκειται να γίνει με τις αποζημιώσεις του ΕΛΓΑ. Είπε ότι θα το κάνει στη δευτερολογία του. Πάντως είναι Φεβρουάριος μήνας και οι παραγωγοί στο τρίγωνο Ημαθίας-Πέλλας- Πιερίας δεν έχουν αποζημιωθεί ακόμα για τον παγετό της περσινής χρονιάς. Προβλέπονται μειωμένες τιμές σε σχέση με τα προηγούμενα χρόνια. Επί πλέον εξαιτίας αυτής της πολιτικής δανειοδότησης που επιβάλει η Κυβέρνηση στον ΕΛΓΑ ο ΕΛΓΑ χρησιμοποιεί και τακτική μείωσης των κιλών που δικαιούνται να πάρουν οι παραγωγοί. 

Ακόμα η Κυβέρνηση ειπε ότι θέλει οι συνεταιρισμοί να είναι μεγάλες μονάδες και ότι γι'αυτό θα προχωρήσει σε εθελοντικές συνενώσεις συνεταιρισμών. Αυτό μπορούσε να γίνει και στα προηγούμενα χρόνια. Δεν έγινε όμως γιατί υπάρχουν αντικειμενικοί λόγοι όπως τα περιουσιακά στοιχεία των συνεταιρισμών. Υπάρχουν συνεταιρισμοί σφραγίδες, αλλά υπάρχουν και συνεταιρισμοί με μεγάλα περιουσιακά στοιχεία. Είναι ακόμα η συνεισφορά των αγροτών μέσα στους συνεταιρισμούς. Αυτοί οι λόγοι δεν επέτρεψαν τη συγχώνευση των συνεταιρισμών. 

Δεν πιστεύουμε ότι έπιασε πόνος την Κυβέρνηση για τους μεγάλους συναιτερισμούς. Θέλει να υποταχθούν στους σκοπούς της Αγροτικής Τράπεζας η οποία θέλει να μεγαλώσουν οι υποθήκες προς την Αγροτική Τράπεζα. Γι' αυτό επιδιώκει τη συνένωση. 

Οσον αφορά τις διεπαγγελματικές οργανώσεις θα ήθελα να πω ότι στο Νομό Ημαθίας μέσω του κ. Χρυσοχοϊδη εξαγγέλθηκε η διεπαγγελματική οργάνωση. Το πρόβλημα του ροδακίνου δεν λύνεται με αυτόν τον τρόπο. Οι αγρότες έτσι θα περιέλθουν σε δυσμενέστερη θέση σε σχέση με τους βιομήχανους. 

'Οσον αφορά αυτό που είπε ο Κοινοβουλευτικός Εκπρόσωπος του ΠΑΣΟΚ για τα τιμολόγια λέγοντας ότι μέσω του βιβλίου εσόδων εξόδων θα διασφαλίζουν τις τιμές τους οι αγρότες παραγωγοί, θέλω να τον ρωτήσω το εξής: Δεν ξέρει τι συμβαίνει σήμερα με τους πορτοκαλοπαραγωγούς οι οποίοι εκδίδουν πλαστά στην κυριολεξία, τιμολόγια για να μπορέσουν να τύχουν απόσυρσης; Και αυτό δεν το κάνουν μόνο οι αγρότες, αλλά και οι συνεταιρισμοί. Και γιατί δεν προχώρησε η Κυβέρνηση τις περιφερειακές αγορές, ώστε να ελέγχονται τα αγροτικά προϊόντα μέσω αυτών, αλλά αφήνει να σαπίζουν εγκαταστάσεις δισεκατομμυρίων όπως αυτές στη Κουλούρα Ημαθίας; 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για να δευτερολογήσει. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Στη δευτερολογία μου θα κάνω κάποιες παρατηρήσεις στα όσα ανέπτυξαν οι κύριοι συνάδελφοι, αρχίζοντας από το εισόδημα των αγροτών. 

Είναι γεγονός ότι έχει διαμορφωθεί μια διαφορετική κατάσταση. Είτε το θέλουμε είτε όχι έχει αλλάξει η τεχνολογία. Κάποτε η ελληνική γεωργία ήταν εντάσεως εργασίας. Σας ανέφερα ποιο είναι το καθαρό αγροτικό εισόδημα. Να προσθέσω φυσικά και τις ενισχύσεις. Δεν είχα καμία σκοπιμότητα. 'ΗΘελα μόνο να παραθέσω τα ακριβή στοιχεία. 

'Ολοι γνωρίζουμε το δικό μας μέγεθος, αν θέλουμε να είμαστε ρεαλιστές. Και αυτό είναι το μεγάλο θέμα ή αν θέλετε και το μεγάλο πλεονέκτημα στα επόμενα χρόνια για το δικό μας αγροτικό χώρο, που είναι ένας χώρος για τον οποίο δεν έχουμε πρότυπα Ευρώπης ούτε πρότυπα Ηνωμένων Πολιτειών -και να τα είχαμε δεν θα μπορούσαμε να τα κάνουμε- αλλά έχουμε άλλα πρότυπα, γι'αυτό και δίνουμε προτεραιότητα στις πολιτικές ανάπτυξης. Και φυσικά πρέπει να ασκούμε πολιτικές απέναντι στα προβλήματα που έχουμε από κοινωνικές αιτίες για τον πολυτεμαχισμένο και μικρό κλήρο μέσα σίγουρα από αναδιαρθρώσεις. Και θα πρέπει να δίνουμε σ'αυτές τις πολιτικές συνεχή ώθηση. Εμάς, όμως, μας ενδιαφέρει το άριστο μέγεθος. Και είναι άλλο το άριστο μέγεθος μίας καλλιέργειας ή μίας μονάδας στη Θεσσαλία και άλλο σε κάποιες άλλες περιοχές. 

Εν πάση περιπτώσει, η μεγάλη στροφή και η μεγάλη δύναμη για εκείνον που θα την έχει, για εκείνον που θα κάνει αυτήν τη στροφή, είναι η στροφή από την ποσότητα στην ποιότητα. Και αυτή η στροφή γίνεται με τα άριστα μεγέθη και όχι με τα μεγάλα μεγέθη των γεννετικά τροποποιημένων σπόρων και των περίεργων εκείνων καταστάσεων. Γιατί μόνο μέσα από τέτοια άριστα μεγέθη μπορούμε να πάμε σε παραδοσιακά βιολογικά προϊόντα, μπορούμε να πάμε σε ποιοτικά προϊόντα. 

Θα ήθελα, όμως, για το εισόδημα να πω, ότι πράγματι έχει αλλάξει, τι να κάνουμε! Παλιά όταν μιλούσαμε για ένταση εργασίας, εννοούσαμε ότι το 50% του χρόνου ποτίζαμε. Σήμερα δεν ποτίζουμε τα εκατό στρέμματα ή τα πενήντα στρέμματα με τον κλασικό τρόπο, αλλά πατάμε ένα κουμπί, παίρνει μπρος η γεννήτρια και ποτίζουμε. Αλλάξανε οι χρόνοι. Να γιατί πρέπει να ενισχύσουμε την πολυαπασχόληση, αν θέλουμε να έχουμε πολίτες στην ύπαιθρο και πάνω από όλα αν θέλουμε να έχουμε αγρότες στην ύπαιθρο. 

Επομένως, εγώ δεν θα μείνω σε στοιχεία για το αγροτικό εισόδημα, για να μη σας ταλαιπωρήσω με αριθμούς, αλλά έχω αποκωδικοποιήσει ακριβώς το μέσο εισόδημα στις χώρες της Ευρωπαϊκής 'Ενωσης. 'Οσον αφορά τις αποπληθωρισμένες τιμές, τις ονομαστικές τιμές, καθώς επίσης και τις τιμές των αγροτικών εισροών, οι οποίες σε όλη την Ευρώπη μειώθηκαν, αν κοιτάξετε συγκριτικά κάποια στοιχεία, θα δείτε ότι αυτές οι αποπληθωρισμένες τιμές παραγωγού υπέστησαν στην Ελλάδα μείωση λιγότερο από 3,2% από εκείνη των λοιπών Ευρωπαίων αγροτών. Και αυτό θα το δείτε με προβολή στο χρόνο. Λειτουργεί, επειδή υπάρχει αυτό το άριστο μέγεθος που δεν έχει να κάνει με τα μεγάλα μεγέθη. 

'Οταν μιλάμε για χοιροτροφία -γιατί την άκουσα τη λέξη- η κρίση στην χοιροτροφία δεν είναι ελληνική, αλλά είναι ευρωπαϊκή. Κατέρρευσε η αγορά της Ρωσίας, υπήρξαν τα προβλήματα στην Ιαπωνία και τα κάλυψαν με τα λευκά κρέατα οι Αμερικάνοι, κατέρρευσαν κάποιες άλλες αγορές και κατέρρευσε και η ευρωπαϊκή αγορά. Αυτήν τη στιγμή κυρίως στη Γαλλία -που θέτουν το θέμα- που έχουν μεγάλες μονάδες, αυτές κατέρρευσαν πολλαπλάσια από τις δικές μας, που μπορούμε ακόμα με διάφορες πολιτικές να στηρίζουμε. 

Επομένως, εάν οι αποπληθωρισμένες τιμές παραγωγού υπέστησαν μικρότερη μείωση κατά 3,2% από εκείνες που υπέστησαν οι Ευρωπαίοι, αντίθετα, μάλλον συμπληρωματικά θα πρέπει να πω, ότι και οι αποπληθωρισμένες τιμές εισροών μειώθηκαν δύο φορές ταχύτερα από εκείνες του μέσου όρου κόστους της Ευρωπαϊκής 'Ενωσης. 'Αρα, ναι μεν υπάρχει μία υποχώρηση στις χώρες της Ευρωπαϊκής 'Ενωσης, αλλά σε μας είναι καλύτερα τα πράγματα και αυτό οφείλεται σε πάρα πολλούς λόγους, οφείλεται όμως και στο μέγεθος των ελληνικών εκμεταλλεύσεων. 

'Αρα, δεν είμαστε μιμητές, ούτε θέλουμε να αποκτήσουμε εκμεταλλεύσεις Ευρωπαίων -δεν μπορούμε κιόλας- ούτε φυσικά Αμερικάνων, αλλά, έχουμε συγκριτικά πλεονεκτήματα, τα οποία θα τα εκμεταλλευτούμε. 

Θα καταθέσω το σχετικό έγγραφο στη Γραμμματεία. 

(Στο σημείο αυτό ο Υπουργός Γεωργίας κ. Ανωμερίτης, καταθέτει για τα Πρακτικά το προαναφερθέν έγγραφο, το οποίο έχει ως εξής: 


Σελίδα 4375 
Η σελίδα σε PDF 


ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεύτερο μεγάλο σχόλιο. "Ατζέντα 2000". Δεν υπάρχουν λεονταρισμοί, αγαπητέ συνάδελφε. Υπάρχουν τα πρακτικά των επιτροπών της Ευρωπαϊκής 'Ενωσης. Μπορεί να πάει κανείς και να δει εκεί τις θέσεις μας. 

Εμείς είμαστε ξεκάθαροι. Θέλουμε μείωση δαπανών; Να πάνε εκεί που πρέπει να κάνουν τις μειώσεις. Και αυτά ξέρουμε ποια προϊόντα είναι και δεν είναι δικά μας προϊόντα, γιατί εμείς είμαστε ελλειμματικοί σε αυτά τα προϊόντα. Το είπαμε. Ποιος θα επιβαρυνθεί; Αυτά τα προϊόντα θα επιβαρυνθούν. 

Εμείς δεν θέλουμε τα μεσογειακά προϊόντα, δεν θέλουμε εκείνα τα προϊόντα τα οποία αποτελούν και τη μεγάλη πλειοψηφία των δικών μας προϊόντων να επιβαρυνθούν. Και θέτουμε θέματα, αλλά τα θέτουμε ρεαλιστικά. Γιατί αν δεν τα θέσουμε ρεαλιστικά, θα έχουμε προβλήματα. Και δεν θέλω να επεκταθώ για να σας πω τι προβλήματα θα έχουμε με το λάδι πέρα από τα θέματα εμπορίας λαδιού κλπ., τα οποία δεν θέλω να τα θίξω. 

Θέλω, όμως, να πω ότι σε αυτήν την υπόθεση της "Ατζέντα 2000" εμείς έχουμε χαράξει και έχουμε κάνει τουλάχιστον σαράντα-πενήντα διαφορετικά σενάρια για να φθάσουμε στο τέλος, γιατί πραγματικά σας το λέω ότι στις επόμενες δέκα ημέρες κρίνεται η επόμενη δεκαετία. Και μέσα από αυτά τα σενάρια εμείς θέλουμε σαν Κυβέρνηση -γιατί έτσι αισθανόμαστε την ευθύνη μας- να φθάσουμε σε ένα σημείο για να πούμε, όχι ότι οι άλλοι έχασαν εκατό και εμείς χάσαμε πενήντα, αλλά για να πούμε ότι μέσα από αυτήν τη συνολική διαπραγμάτευση, μέσα από αυτές τις ισορροπίες εμείς δεν χάσαμε. 

Και πρέπει να σας πω ότι ειδικά για το γάλα πήγα στο Βερολίνο. Συνάντησα το Γερμανό -που είναι και πρόεδρος- ομόλογό μου και κάθησα και του εξήγησα επί πενήντα λεπτά τα γενικά θέματα, αλλά και γιατί πρέπει να αυξήσουμε τις ποσοστώσεις γάλακτος. Και όταν του είπα ότι εμείς έχουμε ανάγκη από τόση ποσότητα φρέσκου γάλακτος και την έχουμε ανάγκη γιατί την έχει ανάγκη η αγορά -γιατί δεν ήθελε να δώσει τόσο μεγάλο ποσοστό δεκαπλάσιο αυτού που ζητάνε ή θα δώσουν για όλους τους άλλους- του εξήγησα ότι εμείς είμαστε μια ελλειμματική αγορά, η πλησιέστερη αγορά μας η Ιταλία είναι ελλειμματική, άρα φρέσκο γάλα από πού θα βρούμε; Λογικά επιχειρήματα τα οποία φυσικά τα αποδέχονται και για τα οποία προχωράμε. 

Δεν έχω πολύ χρόνο και θέλω μαζί με όλα τα άλλα θέματα και δεν θέλω να αποφύγω να τα πω και γι'αυτό δεν ξέρω αν θα έχω το χρόνο να απαντήσω και στα επιμέρους θέματα των προϊόντων στα οποία μπορώ να απαντήσω. Ούτε θα μπω σε αντιδικίες και ειδικά μάλιστα σε ορισμένα θέματα τα οποία λέγονται, χωρίς κανείς να έχει διαβάσει από τα κόμματα της Αντιπολίτευσης τους κοινοτικούς κανονισμούς. 

Ο κ. Γεωργακόπουλος έθεσε θέματα τα οποία τα έχουμε ανοίξει και τα συζητάμε και με τις οργανώσεις των αγροτών. Αποτελεί θέμα συζήτησης και με την ΠΑΣΕΓΕΣ, τη ΓΕΣΑΣΕ και τη ΣΥΔΑΣΕ. Αποτελεί θέμα ανοικτό συζήτησης το πώς θα οργανώσουμε καλύτερα αυτόν το χώρο, τον οποίο λυμαίνονται οι μεσάζοντες. Αλλά πρέπει να πάρουμε όλοι μια απόφαση και να τη στηρίξουμε όλοι. Από την άλλη πλευρά θέλω να μείνω στο θέμα των ρυθμίσεων που πήραμε για την ΑΤΕ. Σας είπα ότι στο συνολικό κόστος παραγωγής τα θέματα τα χρηματοοικονομικά συμμετέχουν με ένα 25% έως 30%. 'Αρα είναι το πιο σημαντικό θέμα του κόστους παραγωγής μαζί με την εργασία και σε ορισμένες περιοχές δημιουργούνται προβλήματα από την ενοικιαζόμενη γη ή από άλλα θέματα, τα οποία όμως δεν θα τα προσεγγίσω τώρα. 

Θέλω, όμως, πριν μπω στα γενικά θέματα της ΑΤΕ, τα οποία θα εξειδικευθούν με την εγκύκλιο της ΑΤΕ φυσικά, να ξεκαθαρίσω κάτι που νομίζω ότι δεν το έχουμε καταλάβει. 'Ισως φταίμε και εμείς επικοινωνιακά, γιατί μέσα στη ρύθμιση και σε τόσα πολλά θέματα ρύθμισης δεν πέρασε -γιατί αυτός είναι ο μεγάλος τίτλος που έπρεπε να είναι πρωτοσέλιδο, όχι η ρύθμιση μόνο των χρεών- ότι η ΑΤΕ μείωσε επιπλέον κατά τέσσερις μονάδες τα επιτόκιά της για τα μεσοπρόθεσμα δάνεια. Εάν αυτό το δούμε διαφορετικά θα δούμε ότι από το 1993 μέχρι σήμερα έχουμε μείωση κατά επτά μονάδες, συν τέσσερις τώρα για τα μεσοπρόθεσμα, γίνονται έντεκα. 'Ηταν είκοσι ένα, έχουμε, δηλαδή, μία μείωση του κόστους του χρήματος κατά 55%. 

'Οσον αφορά τη ρύθμιση σας, είπα ότι η Αγροτική Τράπεζα θα βγάλει τη σχετική της εγκύκλιο, αλλά είναι ξεκάθαρη. Γι' αυτό σας τα διάβασα ακριβώς προηγουμένως για να σας πω ότι αυτά όλα τα οποία εντάσσονται μέσα σε μία πορεία εξυγίανσης και ανασυγκρότησης της ΑΤΕ δεν είναι ξεκομμένα. Και είναι η πρώτη φορά που η ΑΤΕ κάνει τέτοιου είδους ρύθμιση. 'Ολες οι άλλες ρυθμίσεις, οι δεκαεννέα που ανέφερα είναι διαφορετικής λογικής ρυθμίσεις που καλύπτονταν με τον α' ή β' τρόπο από τον προϋπολογισμό ή γίνονταν ως επιπλέον πιστωτικές διευκολύνσεις κλπ. Θα καταθέσω σ' αυτό το σημείο και τον πίνακα των δεκαεννέα ρυθμίσεων της ΑΤΕ που έχουν γίνει από το 1993 μέχρι σήμερα για να σας πω ότι αυτή είναι μια διαφορετική ρύθμιση. 

(Στο σημείο αυτό ο Υπουργός κ. Γεώργιος Ανωμερίτης καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Και εν πάση περιπτώσει με τα παραδείγματα που έχουμε κάνει και τις αναλύσεις που έχουμε κάνει η ρύθμιση αυτή αφορά το σύνολο του αγροτικού κόσμου. Επιπλέον φθάνουμε και στη λεπτομέρεια να ενταχθούν σ' αυτήν τη ρύθμιση ακόμη και τα καταλογισμένα ποσά στα δημόσια ταμεία. Είναι όλα τα ποσά ανεξαρτήτως ρυθμίσεων. 'Ολα αυτά τα μέτρα που είπαμε εντάσσονται μέσα εκεί. Αναφέρθηκε για τους μικρούς και τους μεγάλους. Κοιτάξτε, η διάκριση γίνεται για ένα λόγο απλό γιατί για τους μεγάλους ήδη υπάρχει απόφαση για εξώδικους διακανονισμούς. Και αυτοί εντάσσονται μέσα στη γενική ρύθμιση, αλλά ήδη υπήρχε απόφαση για εξώδικους διακανονισμούς γι' αυτούς. Εδώ ήλθαμε να δούμε για τους μικρούς και μεσαίους και πραγματικά μια πρώτη εκτίμηση -αφού συμπεριλαμβάνει όλους- λέει ότι μέσα απ' αυτήν τη ρύθμιση θα έχουμε για τις μέσες περιπτώσεις τουλάχιστον μία μείωση των χρηματοοικονομικών βαρών κατά 55% και αυτό δεν είναι λίγο. 

ΑΝΑΣΤΑΣΙΟΣ ΙΝΤΖΕΣ: Κύριε Υπουργέ, σε πόσο χρόνο θα γίνει αυτή η ρύθμιση; Σε πέντε μήνες, σε ένα χρόνο; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ξεκινάει από τη μέρα της απόφασης για δέκα χρόνια. Και το κόστος το οποίο μπαίνει στην τράπεζα -και σωστά ειπώθηκε το αν θα επιβαρυνθεί με τριακόσια δισεκατομμύρια-κατανέμεται σε δέκα χρόνια αφού εξυπηρετείται αυτό το νέο δάνειο σε δέκα χρόνια. Και φυσικά μπορεί να το αντέξει η τράπεζα η οποία ούτως ή άλλως όμως μετά το 2000 οφείλει να αυξήσει και τα κεφάλαιά της με βάση τις οδηγίες και τις συμφωνίες που έχουν γίνει στο Ευρωπαϊκό... 

ΠΡΟΕΔΡΕΥΩΝ (Παναγιώτης Σγουρίδης): Αυτά που διαγράφονται τα καλύπτει το ελληνικό δημόσιο; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Οχι. Είπα ότι είναι τραπεζικό δάνειο, είναι εσωτερική υπόθεση της ΑΤΕ. Δεν έχει καμία σχέση... 

ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, όπως δίνουμε στην Ολυμπιακή, στις αστικές συγκοινωνίες, στην ΠΥΡΚΑΛ δισεκατομμύρια δικαιούται και το 22% του ελληνικού λαού μια μεταχείριση όμοια. Αυτό να αξιώσετε από τον Πρωθυπουργό. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Θα ήθελα να κλείσω λέγοντας ότι πραγματικά υπάρχουν προβλήματα στον αγροτικό τομέα, υπάρχουν όμως περιφερειακά και κλαδικά. Τα συνολικά προβλήματα θα λυθούν μέσα από βαθιές τομές στο θεσμικό πλαίσιο το οποίο όλοι πρέπει να στηρίξουμε. Μέσα από τα νέα δεδομένα τα οποία διαμορφώνονται λόγω της "Αντζέντα 2000 αγροτική πτυχή" και του ξεκινήματος των διαπραγματεύσεων για τα αγροτικά προϊόντα σε επίπεδο παγκοσμίου οργανισμού εμπορίου θα πρέπει να πω ότι πραγματικά αυτό αναπροσαρμόζει κάποιες στρατηγικές, αναπροσαρμόζει πολιτικές για τις οποίες μάλιστα την επόμενη εβδομάδα έχω πάλι καλέσει τις συνδικαλιστικές οργανώσεις. 

Και δεν βγαίνουμε με ανακοινώσεις τύπου να λέμε συνέχεια τις συνεργασίες μας γιατί θα έπρεπε ότι υπάρχει μια ευρύτατη συνεργασία και με την ΠΑΣΕΓΕΣ και με τη ΓΕΣΑΣΕ και με τη ΣΥΔΑΣΕ για να καταγράψουμε όχι απλώς τα προβλήματα αλλά για να καταγράψουμε τις θέσεις τις οποίες εμείς μέσα από νέα προγράμματα και μέσα σ' αυτήν την προσαρμογή της στρατηγικής θέλουμε να πάμε μπροστά. 

Οι κινητοποιήσεις αποτελούν -όπως και κάθε κλάδου εργαζομένων- και το έχω ξαναπεί συνταγματικό δικαίωμα όλων των εργαζομένων εφόσον κινούνται στα πλαίσια του νόμου. Οι διάλογοι είναι πάντα ανοιχτοί και θα παραμείνουν ανοιχτοί γιατί μόνο μέσα από το διάλογο μπορούμε να βρούμε λύσεις. Εμείς θέλουμε να πούμε ότι με συνέπεια και μέσα από τις αποφάσεις του Υπουργικού Συμβουλίου θα αντιμετωπίσουμε όλα τα θέματα. Και η συνέπεια φάνηκε σε όλα τα επιμέρους βήματα. Είπαμε ότι σε μία εβδομάδα θα αντιμετωπίσουμε το μεγαλύτερο θέμα που έχει ο αγροτικός κόσμος, τα χρέη, και το κάναμε. 

Είπαμε ότι μέσα σε ένα μήνα ή μέσα σ' αυτόν το χρόνο ή σε συγκεκριμένα χρονικά διαστήματα, αφού ολοκληρώσουμε το κύκλο των συζητήσεων με όλους τους εταίρους, θα καταλήξουμε και στα επί μέρους θέματα. 

Από εκεί και πέρα μπορούμε να έχουμε διαφωνίες και είναι θεμιτό να έχουμε διαφωνίες, γιατί έχουμε και άλλες πολιτικές. Για μας τα εθνικά συμβούλια προϊόντων, οι διεπαγγελματικές οργανώσεις κατά τον κοινοτικό κανονισμό -είναι κοινοτικός κανονισμός που δεν τον έχουμε εφαρμόσει από το 1980 τόσο ή το 1994, όταν βγήκε η τελική οδηγία και δίνονται και πόροι για να υπάρξουν αυτοί οι κανονισμοί- είναι χρέος μας να μην τις αφήσουμε να λειτουργήσουν υπέρ της α' ή της β' τάξεως, αλλά να λειτουργήσουν υπέρ του προϊόντος και γι' αυτό τις κάνουμε. 

Αγαπητές και αγαπητοί συνάδελφοι, θα ήθελα να κλείσω λέγοντας ότι στις επόμενες μέρες θα έχουμε καθοριστικής σημασίας γεγονότα, τα οποία σίγουρα θα μας δώσουν την ευκαιρία να τα ξανασυζητήσουμε και να συζητήσουμε ίσως και τα επιμέρους προϊόντα, που είμαι βέβαιος ότι απασχολούν πολλές περιφέρειες και πολλούς κλάδους της αγροτικής μας παραγωγής. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο για δέκα λεπτά για να δευτερολογήσει. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, εμείς καταλαβαίνουμε τη δύσκολη θέση του κυρίου Υπουργού να απαντήσει στα καυτά ερωτήματα που τέθηκαν. Καταλαβαίνουμε βεβαίως και την προσπάθειά του να διασκεδάσει την άσχημη κατάσταση και την εντύπωση που έχει δημιουργηθεί, ακόμη περισσότερο που ξέρει πολύ καλά ότι η συζήτηση που κάνουμε θα γίνει γνωστή στους αγρότες της Θεσσαλίας, αλλά και όλης της χώρας, αλλά βεβαίως δεν πρόκειται να τους καθησυχάσει. Η προσπάθειά του να τους παραπλανήσει θα πέσει στο κενό. 

Θα ήθελα να ξεκινήσω με τη ρύθμιση των χρεών και με όλα αυτά που μας είπατε για το θέμα, κύριε Υπουργέ. Εγώ δεν θα αναφερθώ στο γεγονός ότι ενώ από τη μία μεριά ζητάτε να είναι οι αγρότες μας ανταγωνιστικοί σε σχέση με τους Ευρωπαίους συναδέλφους τους, τα επιτόκια στην Ελλάδα είναι ακόμα διπλάσια, τριπλάσια από αυτά που πληρώνουν οι συνάδελφοί τους. Αυτό δεν σας απασχολεί, δεν το λέτε, δεν το θίγετε καθόλου. Για την περίπτωση αυτή είναι σαν να μην είμαστε στην Ευρωπαϊκή 'Ενωση και το ξεχνάτε. 

Επί πλέον ξεχάσατε να μας πείτε ότι αυτές οι ρυθμίσεις, με βάση την ανακοίνωση της Αγροτικής Τράπεζας που έχουμε, αναφέρονται μόνο σε πενήντα χιλιάδες αγρότες. 'Ετσι, λοιπόν, και εδώ είναι περιορισμένα τα ζητήματα. 

Μας είπατε ότι έχουμε το συγκριτικό πλεονέκτημα, ότι πρέπει να το εκμεταλλευτούμε κλπ. Πέρα από τα άλλα προβλήματα επιμένουμε και στο θέμα της διαφοράς των επιτοκίων, της τοκογλυφίας της Αγροτικής Τράπεζας. 

Με εντολή της Ευρωπαϊκής 'Ενωσης η Αγροτική Τράπεζα από τράπεζα αρωγός του αγρότη που ήταν, έγινε ο χειρότερος τοκογλύφος του. Είναι αλήθεια ότι αν πραγματικά έπρεπε να παρθεί ένα μέτρο -και πρέπει να παρθεί- ανακούφισης του αγρότη, είναι αυτό της διαγραφής των τόκων. Δεν θα λέγαμε και της επιστροφής όλων των τόκων που πλήρωσαν οι αγρότες μέχρι σήμερα, αλλά τουλάχιστον από εδώ και μπρος να σταματήσει αυτή η υπερεκμετάλλευση. 

Αναφερθήκαμε και στην "Αντζέντα 2000". Εγώ θα ήθελα να πω για άλλη μία φορά ότι αυτό που επιδιώκετε με την "Αντζέντα 2000" είναι να μετακυληθεί το κόστος παραγωγής ακόμα περισσότερο στην πλάτη του αγρότη. Με τη μείωση της στήριξης στην αγροτική παραγωγή κατά 30% περίπου μέσα στα επόμενα χρόνια θα φθάσουμε εκεί. 

'Οσον αφορά τη συγχρηματοδότηση, τη λεγόμενη "επανεθνικοποίηση" είναι ένα άλλο ζήτημα. Είναι μία απάτη που ο αγρότης θα καταλάβει στην πορεία τις επιπτώσεις της. 

Για τις τιμές παραγωγού ήθελα να επαναλάβω ότι αυτές είναι κάτω από το κόστος, προσθέτοντας και την επιδότηση που δίνετε. Βεβαίως, δεν μπορείτε να επικαλείστε τις διεθνείς τιμές γιατί και αυτές διαμορφώνονται μέσω επιδότησης. 

Θα σας θυμίσω μόνο ότι οι Ηνωμένες Πολιτείες για τα πέντε επόμενα χρόνια προβλέπουν σαράντα πέντε δισεκατομμύρια (45.000.000.000) δολάρια επιδότηση της αγροτικής τους παραγωγής. Θα έρθετε μετά και θα μας πείτε: Ναι, αλλά το αμερικάνικο βαμβάκι κάνει τόσο. Δεν λέτε όμως τι εισέπραξε ο ίδιος ο αγρότης. 

Τελικά, αυτό που ενδιαφέρει τον παραγωγό δεν είναι πόσο είναι η τιμή του προϊόντος του και πόσο η επιδότηση, αλλά τι εισόδημα θα βάλει στην τσέπη του, εάν το εισόδημα αυτό θα είναι βιώσιμο και εάν καλύπτει το κόστος παραγωγής και του δίνει και ένα ελάχιστο κέρδος για να μπορεί να συνεχίσει να παράγει. 

Κατά τ' άλλα, το πόση είναι η επιδότηση και πόση είναι η τιμή ενδιαφέρουν τις πολυεθνικές τις οποίες υπηρετείτε, γιατί αυτές καρπώνονται τα κέρδη. 

Δείτε τι γίνεται για παράδειγμα με το βαμβάκι. Θα ήθελα να δώσω μια απάντηση και στον Κοινοβουλευτικό Εκπρόσωπο του ΠΑΣΟΚ, κ. Γεωργακόπουλο, ο οποίος είπε: "Αν ήμασταν εκτός Κοινότητας, πώς θα μπορούσαμε να διεκδικήσουμε τέτοιες τιμές;". 

Αποδείξαμε με συγκεκριμένα παραδείγματα ότι πριν μπούμε στην Ευρωπαϊκή 'Ενωση η αγοραστική δύναμη του βαμβακιού, του λαδιού, ήταν πολύ μεγαλύτερη ή πολλαπλάσια, θα έλεγα, σε ό,τι αφορά το λάδι τουλάχιστον -είναι κάτι που το ξέρω πολύ καλά- απ'αυτή που είναι σήμερα. 

Γυρίστε στα χωριά μας να σας πουν ότι πριν το 1980 με τέσσερα-πέντε κιλά λάδι αγόραζες ένα καλό ζευγάρι παπούτσια. Σήμερα θέλεις είκοσι, είκοσι πέντε, τριάντα κιλά λάδι. Σήμερα θέλεις δέκα τόνους λάδι για να αγοράσεις ένα αυτοκίνητο. Και μας λέγατε ότι, άμα μπούμε στην ΕΟΚ θα φθηνήνουν τα αυτοκίνητα, τα τρακτέρ κλπ. 'Εχουμε, λοιπόν, ακριβώς το αντίθετο. Να μη λέτε λοιπόν πράγματα που ξέρετε πολύ καλά ότι δεν ευσταθούν. 

Επειδή μιλάω για το λάδι, θέλω να αναφερθώ στο ψήφισμα της προχθεσινής συγκέντρωσης των ελαιοπαραγωγών στη Μυτιλήνη που επανέλαβε τα ίδια αιτήματα με τη συγκέντρωση στις 23 του Γενάρη. Αφού καταγγέλλουν οι ελαιοπαραγωγοί την αντιλαϊκή, αντιελαϊκή πολιτική της Ευρωπαϊκής 'Ενωσης που με ιδιαίτερη επιμέλεια εφαρμόζει η Κυβέρνηση, λένε στο ψηφίσμά τους τα εξής: 

"Απαιτούμε να παρθούν άμεσα τα παρακάτω μέτρα για να προστατευθεί το εισόδημά μας και να μην πάει χαμένη μια ακόμα καλή ελαιοπαραγωγή. 

Το ελληνικό δημόσιο με την κατάργηση της κοινοτικής παρέμβασης" -έφυγε ο κ. Σιούφας, αλλά ήθελα να του πω ότι το να ζητάς να παραμείνει η παρέμβαση δεν είναι κανένα μαρξιστικό μέτρο, εν πάση περιπτώσει- "να αναλάβει το ίδιο την πραγματοποίηση της συγκέντρωσης του λαδιού, όπως γινόταν πριν την ένταξη της χώρας μας στην ΕΟΚ και η τιμή συγκέντρωσης να είναι χίλιες δραχμές για τον άσσο. 

Δεύτερον, να παρθούν άμεσα και αποφασιστικά μέτρα για το χτύπημα της νοθείας, της αισχροκέρδειας κλπ. 

Τρίτον, να σταματήσει η ληστρική για τον παραγωγό πολιτική της ΑΤΕ και να εφαρμόσει πολιτική χαμηλότοκου δανεισμού και χρηματοδότησής του. 

Τέταρτον, να πληρωθούν όλοι οι ελαιοπαραγωγοί που παρέδωσαν λάδια". Ακόμα δεν έχει τελειώσει αυτή η ιστορία. 

"Πέμπτον, να καταργηθεί το πλαφόν στην παραγωγή και να επιδοτηθεί ο παραγωγός στο σύνολο της πραγματικής παραγωγής". 

'Ηθελα να πω, σχετικά με τα πλαφόν ότι είναι καταστροφή. Δεχθήκατε εθνικό πλαφόν και τώρα το κάνετε και περιφερειακό. Θα βάλετε, λοιπόν, τον κόσμο να τσακώνεται ο ένας με τον άλλο κ.λπ. Εμείς ζητάμε να τα παρατήσετε αυτά τα κόλπα και αυτό είναι και η απάντησή μας στο Συνασπισμό. Είναι ντροπή να λένε εδώ ότι δεν νοούνται επιδοτήσεις, χωρίς ποσοστώσεις. Και μετά ζητάνε "έλεος", όταν λέμε ότι έχουν γίνει βασιλικότεροι του βασιλέως σε ό,τι αφορά την υπεράσπιση της ευρωενωσιακής πολιτικής. 

Θα πρέπει να επιδοτείται ο παραγωγός με βάση την πραγματική του παραγωγή. 'Εχει η Ευρωπαϊκή 'Ενωση και τα μέσα και τους τρόπους να διαπιστώσει, ποια ειναι αυτή η παραγωγή, αν θέλει να αποφύγει τις κομπίνες, όπως ισχυρίζεται. 

Τέλος, οι ελαιοπαραγωγοί της Λέσβου ζητούν να χρηματοδοτηθούν άμεσα και γενναία οι φορείς της Τοπικής Αυτοδιοίκησης, για να μπορούν να αντιμετωπίσουν την απαράδεκτη κατάσταση, στην οποία βρίσκεται το αγροτικό οδικό δίκτυο του νησιού μας. 

Σας πληροφορώ, κύριε Υπουργέ, ότι με τις μεγάλες βροχοπτώσεις που είχαμε φέτος έχουν γίνει οι περισσότεροι δρόμοι χείμαρροι. Δεν μπορεί να πάει ο άλλος και αυτό βεβαίως αυξάνει πάρα πολύ το κόστος παραγωγής. 

ΠΡΟΕΔΡΕΥΩΝ (Παναγιώτης Σγουρίδης): Είπα και εγώ, δεν θα αναφέρετε τη Λέσβο, κύριε Κόρακα; 

ΣΤΡΑΤΗΣ ΚΟΡΑΚΑΣ: Μα, δεν είναι δυνατόν, κύριε Πρόεδρε. Είναι μια μεγάλη αγροτική περιοχή και η Λέσβος και η Λήμνος και ο Αϊ-Στράτης. 

ΠΡΟΕΔΡΕΥΩΝ (Παναγιώτης Σγουρίδης): Αν είναι δυνατόν! Δεν θα αγιάσουμε τα γένια μας; Περίμενα ως Κοινοβουλευτικός Εκπρόσωπος να τα αναφέρετε. 

ΣΤΡΑΤΗΣ ΚΟΡΑΚΑΣ: Επειδή μίλησα για βροχές, ήθελα να πω επί τη ευκαιρία για τον Αϊ-Στράτη, ότι πριν από λίγες μέρες έπαθε πραγματική καταστροφή. Βεβαίως όλα αυτά αφήνουν αδιάφορη την Κυβέρνηση, την οποία το μόνο που την ενδιαφέρει είναι πώς θα μπορέσει να αποκτήσει μεγαλύτερα εύσημα, ώστε να μη στέρξει στη Νέα Δημοκρατία να ξαναπάρει την κουτάλα με τις ευλογίες των αφεντικών. 

Μας είπατε για διεπαγγελματικές οργανώσεις. Είπε ο κ. Κανταρτζής ότι βάζετε θύτες και θύματα μαζί και βεβαίως είναι γνωστό, ποιος θα βγει κερδισμένος. 

Επίσης, ως προς τις τιμές παραγωγού, επειδή διερωτήθηκε ο κ. Γεωργακόπουλος, δώσαμε μία απάντηση, αλλά θα λέγαμε επίσης ότι κάνει πως ξεχνάει ότι σήμερα το έλλειμμα του αγροτικού εμπορικού ισοζυγίου της χώρας μας σε σχέση με τις χώρες της Ευρωπαϊκής 'Ενωσης, ενώ πριν μπούμε μέσα ήταν θετικό υπέρ της Ελλάδας, σήμερα είναι ελλειμματικό κατά τριακόσια εβδομήντα δισεκατομμύρια δραχμές. 

Ε, λοιπόν, κύριε Γεωργακόπουλε, θα δώσουμε αυτά τα τριακόσια εβδομήντα δισεκατομμύρια (370.000.000.000) δραχμές, που δίνουμε σήμερα στις πολυεθνικές της Ευρωπαϊκής 'Ενωσης κάθε χρόνο. Και οι αγρότες μας και στα πόδια τους θα σταθούν και "ανταγωνιστικοί" θα γίνουν, όπως σας αρέσει να λέτε. 

Για τις αναδιαρθρώσεις. Ρωτήσαμε, ποια προϊόντα, τι να σταματήσουν και τι να ξεκινήσουν να καλλιεργούν οι αγρότες; Μας ανέφερε την πατάτα, για να μας πει, ότι πρέπει να μειώσουμε και την παραγωγή της πατάτας. Μας ανέφερε το βαμβάκι, για να μας πει ότι πρέπει να μειώσουμε και την παραγωγή του βαμβακιού. Το λάδι βεβαίως πρέπει κι αυτό να το μειώσουμε και μάλιστα όταν ξέρουμε πολύ καλά, ότι όλα αυτά τα προϊόντα, είναι προϊόντα που η παραγωγή τους είναι πολύ χαμηλότερη από τις πραγματικές ανάγκες και της Ελλάδας και της Ευρωπαϊκής 'Ενωσης. Και αν πάμε σε παγκόσμια κλίμακα -για το λάδι- είναι πολύ πιο κάτω από τις ανάγκες, παίρνοντας μάλιστα υπόψη, ότι το 80% του ελαιολάδου βγαίνει από την Ευρωπαϊκή 'Ενωση. Με μια άλλη πολιτική προβολής αυτού του προϊόντος που είναι φάρμακο, κατά την αναγνώριση όλων των γιατρών του κόσμου, θα μπορούσε να καταναλώνεται όχι στα σημερινά επίπεδα, αλλά σε πολύ μεγαλύτερα. 'Ετσι θα μπορούσε να ενθαρρυνθεί ο παραγωγός να παράγει περισσότερο. 

Επίσης, όπως μας είπε ο κ. Γεωργόπουλος, με τα βιβλία θα εξυγιανθεί η αγορά. Ο κ. Γεωργακόπουλος μιλάει και για τιμολόγια. Αλλά όπως είναι γνωστό, εκβιάζονται οι αγρότες και δίνουν ανεβασμένα τιμολόγια, ενώ εισπράττουν πολύ πιο χαμηλά ποσά από τα αναγραφόμενα. 

Βεβαίως, εδώ να θυμίσουμε, ότι εγκαταλείψατε το πρόγραμμα των περιφερειακών αγορών, ικανοποιώντας το αίτημα των μεγαλεμπόρων. 

Για το Συνασπισμό -έφυγε. Είπαμε για τις ποσοστώσεις. Ακόμη θέλουμε να πούμε, ότι δεν φθάνει μόνο να αναγνωρίζεις τα προβλήματα και εν πάση περιπτώσει κάνοντας και ένα σκόντο για το δίκιο των αγροτών, πρέπει και να βλέπεις πού βρίσκονται τα στελέχη σου, αν είναι στα μπλόκα, αν είναι στους αγώνες, αν είναι στην πρώτη γραμμή των αγώνων ή αν τραβάνε από πίσω τον κόσμο και προσπαθούν να απομαζικοποιήσουν αυτές τις κινητοποιήσεις. 

Μερικοί, μας είπε σήμερα ο εκπρόσωπος του Συνασπισμού, που είναι και συνδικαλιστές του Συνασπισμού πούλησαν και χωράφι, για να είναι συνεπείς στην ΑΤΕ, αλλά αυτό φυσικά δεν θα τους εμποδίσει να ζητήσουν τα λεφτά τους πίσω, εάν οι αγρότες με τον αγώνα τους καταφέρουν να πετύχουν κάποια καλύτερη ρύθμιση από την Αγροτική Τράπεζα. 

Και βεβαίως, δεν φθάνει να υποκρίνεται ο Συνασπισμός για το τι θα γίνει με την επανεθνικοποίηση, γιατί αναγνωρίζει ο ίδιος με τον τρόπο αυτό έμμεσα, ότι έχουμε να κάνουμε με λυκοσυμμαχία. 

Κύριε Πρόεδρε, αυτό που χρειάζεται -επαναλαμβάνουμε- είναι να καταργηθούν οι ποσοστώσεις, τα πρόστιμα συνυπευθυνότητας, να ανέβουν οι τιμές παραγωγού, να μειωθεί το κόστος παραγωγής, προστασία από ανεξέλεγκτη αύξηση των καλλιεργητικών μέσων, να μην πειθαρχούμε σε όποια ρύθμιση της Ευρωπαϊκής 'Ενωσης είναι αρνητική για την παραγωγή, για τα συμφέροντα της χώρας μας, να ανεβάσουμε τις κρατικές δαπάνες για έργα υποδομής, να προστατεύσουμε τους αγρότες μας από την τοκογλυφία της Αγροτικής Τράπεζας και να αλλάξει το σύστημα της κοινωνικής ασφάλισης και ασφάλισης παραγωγής του αγρότη. 

Με την ευκαιρία αυτή, θέλουμε να ρωτήσουμε, κύριε Υπουργέ, το εξής: Τι θα γίνει για εκείνους τους αγρότες, οι οποίοι δεν πλήρωσαν ή δεν είναι σε θέση να πληρώσουν τις ασφαλιστικές εισφορές; Αυτοί θα πεθάνουν σαν το σκυλί στ'αμπέλι; 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, από το θέμα των χρεών άλλοι εντυπωσιάζονται και άλλοι δεν εντυπωσιάζονται, επειδή αυτό οδηγεί σε μία ουσιαστική απαλλαγή από το συνολικό χρέος του ύψους του 55%-60%, όπως είπα. Εντυπωσιάζονται, όμως και από τους αριθμούς. 

Αλλά εγώ θέλω να πω κάτι το οποίο το γνωρίζω από την εμπειρία μου, αλλά το γνωρίζω και από τα πρόσφατα δείγματα που έδωσε το Σώμα Ορκωτών Λογιστών με στοιχεία σχετικά με τα συνολικά χρέη. Μην εντυπωσιάζεσθε από τους μικρούς αριθμούς, αν είναι πενήντα ή εκατό. 

Κατ'αρχήν η ρύθμιση αφορά όλους και ανεξαρτήτως ποσού. Οι αριθμοί όμως, μη σας εντυπωσιάζουν, γιατί οι αγρότες είναι οι πιο καλοπληρωτές και σωστοί πιστούχοι απ'όλο το τραπεζικό σύστημα. 

ΠΡΟΕΔΡΕΥΩΝ (Παναγιώτης Σγουρίδης): Χαίρομαι που το αναγνωρίζουμε αυτό και το αναγνωρίζουμε μέσα σ' αυτόν τον ιερό ναό της δημοκρατίας. Οι αγρότες πραγματικά είναι καλοπληρωτές. 

ΣΤΡΑΤΗΣ ΚΟΡΑΚΑΣ: Αλίμονό τους. 

ΠΡΟΕΔΡΕΥΩΝ (Παναγιώτης Σγουρίδης): Περιποιεί τιμή αυτό, γιατί μέχρι τώρα λέγαμε άλλα πράγματα. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Γι' αυτό και οι ρυθμίσεις, οι οποίες γίνονται, έχουν στόχο πρώτον, να βοηθήσουν το χρηματοοικονομικό κόστος. Οι μεγάλες ζημιές είναι από τις αγροτικές εκμεταλλεύσεις, από τις γεωργικές βιομηχανίες, από τις πιο μεγάλες μονάδες, οι οποίες όταν θα υποστούν μια ζημιά, αυτή θα είναι πολύ μεγάλη. 'Οταν, λοιπόν, υφίσταται ζημιά, δημιουργείται η μεγάλη ζημιά και λόγω των πολλών ετών με υψηλά επιτόκια, μέχρι την τωρινή αποκλιμάκωσή τους, αυτά συνεχώς μεγαλώνουν, παρ' ότι η ΑΤΕ, θυμίζω ότι λειτουργεί μέσα σε ειδικό καθεστώς επί χρόνια και με πολλά προνόμια, τα οποία μέχρι και σήμερα έχει. 

'Αρα, το κόστος του χρήματος, που είναι ένα από τα πιο σημαντικά στοιχεία, είναι αυτό που αντιμετωπίσαμε πρώτα απ' όλα στα πλαίσια των θεσμικών και λοιπών αλλαγών και μεταβολών, που υποσχεθήκαμε. Τηρούμε τις υποσχέσεις μας και αντιμετωπίζουμε ένα-ένα τα θέματα. 

Δεύτερον, είτε το θέλουμε είτε όχι -κι αυτό είναι ένα θέμα, που πρέπει να το λάβει κανείς σοβαρά υπόψη- υπάρχει μια εξάρτηση. Δεν μπορούμε να την παραγνωρίσουμε. Είναι η εξάρτηση από τις κοινοτικές ενισχύσεις, που κατευθύνονται σε προϊόντα ή εισοδήματα και που στη χώρα μας φθάνουν το εκπληκτικό ποσοστό του 45%. Δηλαδή, στο σημερινό εισόδημα εκατό (100) δραχμών του 'Ελληνα αγρότη, οι σαράντα πέντε (45) δραχμές είναι ενισχύσεις από κοινοτικές αποφάσεις και κανονισμούς. Αυτό πρέπει να το λάβουμε υπόψη μας, αν θέλουμε να σχεδιάσουμε στο μέλλον μια άλλη γεωργία και να μιλάμε για απεξάρτηση των δικών μας πολιτικών για προϊόντα και περιοχές. 

Τέλος, τα ακριβή μεγέθη του προϋπολογισμού είναι γνωστά. Ειδικά επειδή ειπώθηκε προηγουμένως για το θέμα του προγράμματος δημοσίων επενδύσεων, να θυμίσω ότι για το 1999 οι πόροι του προγράμματος δημοσίων επενδύσεων στη γεωργία είναι αυξημένοι κατά 19,5%. Και φυσικά αυξημένοι κατά 11,8% είναι και οι εθνικοί και κοινοτικοί πόροι. Επομένως, η Κυβέρνηση στα πλαίσια μιας πολιτικής ενίσχυσης του αγροτικού τομέα, του τομέα που παράγει τρόφιμα, του τομέα που προστατεύει το περιβάλλον, γιατί το περιβάλλον και το οικοσύστημα, παρά τις αλλοιώσεις από σπόρους, φυτοφάρμακα ή λιπάσματα και από την έκταση αυτών των φαινομένων, οι αγρότες και οι πολίτες της υπαίθρου είναι αυτοί που προστατεύουν το οικοσύστημα και το περιβάλλον και προς αυτήν την κατεύθυνση για τα χρόνια 2000-2006 θα κατευθύνουμε ακόμα περισσότερους πόρους, γιατί αν θα υπάρξει διαχείριση υδάτινου δυναμικού σωστή, αν θα υπάρξει του οικοσυστήματος σωστή, θα υπάρξει επειδή θα υπάρχουν άνθρωποι στην ύπαιθρο. 

Θα ήθελα να κλείσω με μία παρατήρηση, για κάτι που ανέφερε ο κ. Κόρακας, επειδή έχουμε κάποιες ευπάθειες σε ορισμένα πράγματα, κάποιες ιδιαίτερες συγκινήσεις. Τη μία μέρα συνέβη η καταιγίδα στον Αϊ Στράτη και την επόμενη μέρα διατάχθηκε ΠΣΕΑ για την κάλυψή του και στάλθηκε και θα σταλούν κάθε είδους ενισχύσεις, ώστε να μην υπάρχουν από φυσικές καταστροφές ακάλυπτοι, ειδικά στις περιοχές εκείνες, όπως είναι η 'Ηπειρος και το βόρειο Αιγαίο, που είναι οι φτωχότερες περιοχές της Ευρώπης. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Διάλογο κωφών έχουμε; Είπαμε, κύριε Υπουργέ, ότι το πρόβλημα των επιδοτήσεων εμείς δεν θέλουμε να το αγνοήσουμε. Ξέρουμε όμως πολύ καλά πού απευθύνεται και πού αποβλέπει. Εμείς θέλουμε ουσιαστική αύξηση στις τιμές παραγωγού. Θα σας δώσω ένα απλό παράδειγμα για το λάδι. Πάει τώρα η Ευρωπαϊκή 'Ενωση, και δεν ξέρω αν είσθε διατεθειμένοι να αντισταθείτε, να περάσει την επιδότηση του λαδιού απ' αυτό το αλχημικό σημερινό σύστημα, όχι στην επιδότηση με βάση την πραγματική παραγωγή, αλλά στην επιδότηση κατά δέντρο. Αυτό αντικειμενικά, νομοτελειακά, με μαθηματική ακρίβεια θα οδηγήσει στον αφανισμό των ελαιώνων και ειδικά στις προβληματικές και ημιπροβληματικές περιοχές, στις ημιορεινές, λοφώδεις κλπ. Ο καθένας θα μετράει ρίζες και δεν θα έχει κανένα ενδιαφέρον να καλλιεργεί. Αυτό θα δημιουργήσει τεράστια περιβαλλοντικά και άλλα προβλήματα, αλλά θα ρίξει και την παραγωγή. 

Και όπως ξέρετε, η ελιά αν μείνει ακαλλιέργητη για τέσσερα με έξι χρόνια, τελείωσε μετά. Για να ξανασυνέλθει θα χρειαστούν και τεράστιες δαπάνες και πολλά χρόνια για να αποδώσει. 

'Ετσι, λοιπόν, όταν θα αφανιστεί ένα μεγάλο μέρος του ελληνικού ελαιώνα, τότε θα έρθει η Ευρωπαϊκή 'Ενωση και θα πει "αλλάζει το σύστημα ενδεχόμενα, επιδότησης και πάμε πάλι σ' ένα άλλο αλχημικό σύστημα με βάση την παραγωγή". Τότε όμως θα είναι πολύ αργά, διότι θα έχει καταστραφεί ο ελαιώνας. 

Επίσης, αυτή η διαφορά, το μεγάλο κομμάτι της τιμής,. που είναι οι επιδοτήσεις, οφελεί τους βιομήχανους, τους αετονύχιδες κλπ. Σας είπαμε είκοσι δραχμές επιδότηση στα πορτοκάλια για χυμοποίηση και δυο με τέσσερις δραχμές η τιμή του παραγωγού. Ο βιομήχανος παίρνει τα πορτοκάλια από τον παραγωγό πέντε δραχμές το πολύ κατά κιλό στην καλύτερη περίπτωση. Καταλαβαίνετε, λοιπόν, πού βρισκόμαστε; 

Μην επικαλείσθε λοιπόν, κύριε Υπουργέ, αυτές τις επιδοτήσεις. Και σας απέδειξα ότι η επιδότηση συν η τιμή που δίνεται στον παραγωγό, είναι χαμηλότερη από το κόστος και πολύ χαμηλότερη, αν την τιμαριθμοποιήσουμε, απ' αυτήν που είχε πριν την ένταξή μας στην Ευρωπαϊκή 'Ενωση. 

Το βαμβάκι είχε τριάντα έξι δραχμές το 1980 και με τον πληθωρισμό θα έπρεπε να είναι τώρα τετρακόσιες δραχμές και όχι διακόσιες εβδομήντα πέντε που είναι σήμερα, μαζί με την επιδότηση. Σταματήστε επιτέλους αυτήν την ιστορία και αν έχετε διάθεση αγωνιστείτε. 

Επίσης, για τα υπόλοιπα, "Αντζέντα 2000" κλπ. αν θέλετε πραγματικά, αν έχετε διάθεση, να πάτε να κάνετε αυτήν τη σκληρή διαπραγμάτευση. Εμείς είμαστε βέβαιοι, μας δώσατε αποδείξεις ότι δεν την κάνετε, διότι, όταν πηγαίνετε εκεί, παζαρεύετε, βρίσκετε κάτι με το Αιγαίο ή με το όνομα της Μακεδονίας, μην τυχόν και το πούνε, για να βρείτε δικαιολογία στον ελληνικό λαό για την υποχώρησή σας. 

Πάρτε τα ΜΑΤ από τα μπλόκα, αφήστε τους αγρότες να κατεβούν στην Αθήνα και πηγαίνετε μ' αυτά τα κότσια στα αφεντικά των Βρυξελλών και πέστε τους "Ακούστε να δείτε η Ελλάδα είναι ξεσηκωμένη. Μέχρι εδώ και μη παρέκει. Το μαχαίρι έφθασε στο κόκκαλο". 

Αλλά για να το κάνετε αυτό χρειάζονται άλλα πνευμόνια, άλλα κότσια, που εσείς δυστυχώς δεν τα έχετε. 

Για το πρόγραμμα δημοσίων επενδύσεων θα ήθελα να πω το εξής. Και εδώ μπερδεύονται τα πράγματα και πάτε να παραπλανήσετε τον κόσμο. Ξέρετε πολυ καλά ότι όταν μιλάμε για το ποσοστό του προϋπολογισμού είναι από τον πραγματικό προϋπολογισμό και όχι και τα κοινοτικά κονδύλια μαζί. Διότι τότε αλλοιώνεται το ζήτημα και αυτό το ποσοστό του πραγματικού προϋπολογισμού μειώνεται συνεχώς. 

Για τον Αϊ-Στράτη δεν ξέρω τι έκαναν τα ΠΣΕΑ. Εγώ ξέρω ότι έπαθαν ζημιές ολόκληρες περιουσίες και θα περιμένω να δω, αν θα αποζημιωθούν. Διότι στη Λέσβο σε παρόμοιες περιπτώσεις που οι κάτοικοι έπαθαν καταστροφές, όχι μόνο δεν αποζημιώθηκαν οι άνθρωποι, αλλά αυτοί που επλήγησαν από τον παγετό, ενώ η Κυβέρνησή σας το 1988 τους έδωσε κάποιο ποσό με το δικαιολογητικό να κλαδέψουν τα δένδρα, ήρθε μετά από δέκα χρόνια πάλι η Κυβέρνησή σας να διαπιστώσει ότι ...δεν τα κλάδεψαν. Μα, είναι δυνατό μετά από δέκα χρόνια να διαπιστώσεις αν κλάδεψες την ελιά ή όχι; 'Ετσι τους ζητάει η Κυβέρνηση τα λεφτά αυτά πίσω. 

Στην 'Αργενο, σαράντα εκατομμύρια (40.000.000) δραχμές έχουν δοθεί στο δημόσιο ταμείο και τα κρατάνε από τις επιδοτήσεις για το λάδι. 

Τέτοια πράγματα κάνετε για τους ακρίτες, και γι' αυτό τους κάνετε την καρδιά περιβόλι -αν μου επιτρέπετε αυτήν την έκφραση- και γι' αυτό νιώθουν όχι μόνο, όπως είναι η πραγματικότητα, οι πιο φτωχοί της Ευρώπης, αλλά και οι πιο εγκαταλελειμμένοι και αδικημένοι στην Ελλάδα. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε συνάδελφε, έχουμε διαφορετικές πολιτικές απόψεις και ιδεολογικά και στρατηγικά. Αλλά, αυτά στις γενικές μας κατευθύνσεις. Υπάρχουν όμως και μερικές κατευθύνσεις. Και δεν μπορεί κανείς να μιλά χωρίς τα δεδομένα, δεν μπορεί κανείς να μιλά χωρίς να λαμβάνει υπόψη του μια συγκεκριμένη πραγματικότητα. 

'Οταν εμείς μιλάμε για θεσμικές μεταβολές, ο στόχος μας είναι αυτά τα προϊόντα που λέτε. Στα Χανιά που υπάρχουν δέκα συνεταιριστικές ενώσεις έχουμε παραγωγή σαράντα χιλιάδων τόνων λαδιού και οι τριάντα επτά χιλιάδες εξάγονται χύμα στην Ιταλία. 

Την τιμή ο Ιταλός θα την προσδιορίσει με τέτοια κατάσταση. 

ΣΤΡΑΤΗΣ ΚΟΡΑΚΑΣ: Μα κόβεται η επιδότηση στην τυποποίηση. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Επομένως, αγαπητοί συνάδελφοι, οι θεσμικές μεταβολές είναι εκείνες οι οποίες θα φέρουν αποτέλεσμα και στα επιμέρους προϊόντα. Μη μιλάμε για τα προϊόντα λες και είναι τυχαία, διάσπαρτα στον ελληνικό χώρο. Υπάρχουν θεσμοί μέσα από τους οποίους θα στηριχθούν στην παραγωγή, στη διακίνηση και στην εμπορία γιατί οι αγορές είναι ο χώρος που θα τοποθετήσεις τα προϊόντα, εκεί θα τα αγοράσουν οι καταναλωτές, εκεί θα διαμορφωθούν οι τιμές. 

Το ίδιο και για το βαμβάκι. Εγώ, δεν θα παραθέσω στοιχεία αν πήγε καλά ή καλύτερα, παρ'ό,τι τα έχω. Και δεν μπορούμε να συγκρίνουμε το 1993 μέχρι σήμερα, όταν έχουν διπλασιαστεί οι ποσότητες, όταν έχουν αυξηθεί οι όγκοι, όταν έχουν αυξηθεί οι αξίες. Και φυσικά φέτος, αν υπήρξε και κάποια Χ τιμή παραπάνω -γι'αυτό υπάρχουν οι αγορές και οι παραγωγές- αυτό οφείλεται γιατί στην Ισπανία, είχαμε χειρότερες συνθήκες. Τι να κάνουμε; Αυτή είναι η λειτουργία της παγκόσμιας αγοράς. 

Θα ήθελα όμως να πω ότι σ'αυτήν την αγορά και μέσα απ'αυτές τις συνθήκες, αυτούς που εμείς εδώ λέμε πολυεθνικές γάλακτος ή πολυεθνικές άλλων προϊόντων, είναι συνεταιριστικές πολυεθνικές. Γιγαντώθηκαν οι ιδιωτικές επιχειρήσεις και το ιδιωτικό κεφάλαιο; Γιγαντώθηκαν και οι συνεταιρισμοί. Και γι'αυτό, μπορεί η Δανία να είναι μια χώρα μικτής οικονομίας ή καπισταλιστική χώρα αν θέλετε, αλλά το 95% των βασικών της προϊόντων περνάει μέσα από τους συνεταιρισμούς. Και δεν είναι δυνατόν να λέμε ότι δεν θέλουμε τέτοιες θεσμικές τομές -δεν είπατε δεν θέλουμε- αλλά εν πάση περιπτώσει να μην τις χρησιμοποιούμε ή να μην τις επιβάλλουμε πια μέσα σ'αυτές τις νέες συνθήκες ή τις διεπαγγελματικές οργανώσεις. Μέσα από τις διεπαγγελματικές οργανώσεις, θα λύσουμε τα σημαντικότερα προβλήματα αγορών και φυσικά δεν θα αφήσει ο ένας τον άλλον να καταπιέζει, γιατί το κοινό συμφέρον για το προϊόν είναι αυτό που θα σπρώξει πραγματικά μπροστά την εφαρμογή αυτών των πολιτικών. 

Από τη δικιά μας την πλευρά δηλώνουμε ότι δεν χρειαζόμαστε ούτε πιέσεις ούτε κινητοποιήσεις, για να πάρουμε κάποιες αποφάσεις. Τις αποφάσεις τις έχουμε και τις συζητάμε μ'όλους τους εταίρους και τις θεσμικές τους οργανώσεις. Και έχουμε πραγματικά μπροστά μας μια μεγάλη μάχη, όπου είμαστε έτοιμοι να αντιμετωπίσουμε και την πιο τελευταία λεπτομέρειά της, μέσα από δεκάδες σεναρίων. Και είμαστε βέβαιοι ότι ακριβώς επειδή έχουμε κάνει αυτήν τη σωστή δουλειά, θα φθάσουμε στο τέλος αυτής της πορείας, που όπως είπα, θα καθορίσει την ελληνική γεωργία της επόμενης δεκαετίας μέσα από ισχυρές θέσεις. Και έχουμε πλήρη συνείδηση ότι άλλο οι βόρειες και άλλο οι νότιες χώρες, άλλο οι μεγάλες και άλλο οι μικρές αγορές, άλλο ο Ευρωπαίος αγρότης και άλλο ο 'Ελληνας αγρότης. Και ξέρουμε μέσα από δείκτες και μεγέθη πώς θα προστατεύσουμε τα συμφέροντά του. 

Τέλος, θα ήθελα να πω ότι από τη δικιά μας την πλευρά, η μεγάλη ευθύνη είναι να περάσουμε σε άμεση και γρήγορη εφαρμογή των αποφάσεων. Οι αποφάσεις που πήρε το Υπουργικό Συμβούλιο, θα εφαρμοστούν το ταχύτατο δυνατό και θα εφαρμοστούν -στο βαθμό που μπορούν να εφαρμοστούν- μέσα από υπουργικές αποφάσεις. Στο βαθμό δε που χρειάζεται νομοθετική παρέμβαση, θα έλθουν εδώ. Και τότε θα μας δοθεί η ευκαιρία να ξανασυζητήσουμε επί της ουσίας πάλι των θεμάτων μέσα σ'ένα νέο σίγουρα διαμορφωμένο περιβάλλον, το οποίο όμως, θα είναι ένα περιβάλλον το οποίο προοπτικά τουλάχιστον... 

ΣΤΡΑΤΗΣ ΚΟΡΑΚΑΣ: Με εισαγγελείς και ΜΑΤ! 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): ...για την περίοδο 2000-2006 θα είναι ένα περιβάλλον προοπτικής και όπως είπα, οικονομικού ρεαλισμού και κοινωνικής ευαισθησίας. 

Εμείς έχουμε τις θέσεις μας, έχουμε τις πολιτικές μας, έχουμε την ιστορία μας απέναντι στα όποια προβλήματα και στα όποια θέματα. 

Δεν δημιουργήσαμε εμείς την κρίση του 1992 και γιατί οι ποσοστώσεις γάλακτος είναι χαμηλές και γιατί η μεταρρύθμιση της ΚΑΠ του '92 έχει αυτά τα αποτελέσματα. Αυτά προσπαθούμε να διορθώσουμε και είμαστε βέβαιοι ότι μέσα από τη νέα διαπραγμάτευση εμείς θα βγάλουμε και θα δώσουμε στον αγροτικό τομέα, στον αγρότη, περισσότερα εισοδήματα και καλύτερους θεσμούς για να λειτουργήσει το επάγγελμά του. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της με αριθμό 24/26-1-99 επερώτησης των Βουλευτών του Κομμουνιστικού Κόμματος προς τον Υπουργό Γεωργίας, με αντικείμενο τα θέματα της πολιτικής της Κυβέρνησης πάνω στον αγροτικό τομέα. 

Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 15.16' λύεται η συνεδρίαση για τη προσεχή Δευτέρα 15 Φεβρουαρίου 1999 και ώρα 18.00' με αντικείμενο εργασιών του Σώματος, κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που έχει διανεμηθεί. 

Ο ΠΡΟΕΔΡΟΣ                                                                                  ΟΙ ΓΡΑΜΜΑΤΕΙΣ


















  




























