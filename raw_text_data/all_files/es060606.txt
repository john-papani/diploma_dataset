ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΝ΄

Τρίτη 6 Ιουνίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
2. ΄Αδεια απουσίας της Βουλευτή κ. Β. Παπανδρέου, σελ.
3. Επί Προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Συζήτηση αναφορών και ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων ΄Εργων σχετικά με την λειτουργία πυρηνελαιουργείου στη θέση «Γαζέπι Μύλος» στο Νομό Ηρακλείου, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί του συνόλου του σχεδίου νόμου του Υπουργείου Οικονομίας και Οικονομικών: «Εθνικό Συμβούλιο Εξαγωγών φορολογικές ρυθμίσεις και άλλες διατάξεις», σελ.
2. Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Ανάπτυξης: «Παραγωγή Ηλεκτρικής Ενέργειας από Ανανεώσιμες Πηγές Ενέργειας και Συμπαραγωγή Ηλεκτρισμού και Θερμότητας Υψηλής Απόδοσης και λοιπές διατάξεις», σελ.
3. Ψήφιση επί του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης, εκπαίδευσης και άλλες διατάξεις», σελ.
4. Κατάθεση σχεδίου νόμου:
Οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, κατέθεσαν σχέδιο νόμου: «Ρύθμιση θεμάτων αρμοδιότητας Υπουργείου Δικαιοσύνης και άλλες διατάξεις», σελ.

ΟΜΙΛΗΤΕΣ
Α. Επί Προσωπικού Θέματος:
ΣΑΛΑΓΚΟΥΔΗΣ Γ., σελ.

Β. Επί των αναφορών και ερωτήσεων:
ΚΑΛΟΓΙΑΝΝΗΣ Σ., σελ.
ΣΤΡΑΤΑΚΗΣ Ε., σελ.

Γ. Επί του σχεδίου νόμου του Υπουργείου Ανάπτυξης:
ΒΑΡΒΙΤΣΙΩΤΗΣ Μ., σελ.
ΒΕΡΓΙΝΗΣ Ξ., σελ.
ΓΕΩΡΓΙΑΔΗΣ Ν., σελ.
ΔΑΪΛΑΚΗΣ Σ., σελ.
ΔΕΙΚΤΑΚΗΣ Γ., σελ.
ΔΙΑΜΑΝΤΟΠΟΥΛΟΥ Α., σελ.
ΖΗΣΗ Ρ., σελ.
ΚΑΛΟΓΗΡΟΥ Χ., σελ.
ΚΑΝΕΛΛΟΠΟΥΛΟΥ Κ., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΓΙΑΝΝΗΣ Γ., σελ.
ΛΕΓΚΑΣ Ν., σελ.
ΜΑΝΟΣ Σ., σελ.
ΜΑΝΟΥΣΟΥ-ΜΠΙΝΟΠΟΥΛΟΥ Α., σελ.
ΜΗΤΣΟΤΑΚΗΣ Κ., σελ.
ΜΠΕΚΙΡΗΣ Μ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Α., σελ.
ΠΑΥΛΙΔΗΣ Α., σελ.
ΠΙΠΕΡΓΙΑΣ Δ., σελ.
ΠΛΑΚΙΩΤΑΚΗΣ Ι., σελ.
ΠΡΩΤΟΠΑΠΑΣ Χ., σελ.
ΣΑΛΑΓΚΟΥΔΗΣ Γ., σελ.
ΣΑΜΠΑΖΙΩΤΗΣ Δ., σελ.
ΣΓΟΥΡΙΔΗΣ Π., σελ.
ΣΙΟΥΦΑΣ Δ., σελ.
ΤΖΕΚΗΣ Α., σελ.
ΤΣΙΟΓΚΑΣ Δ., σελ.
ΤΣΟΧΑΤΖΟΠΟΥΛΟΣ Α., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΝ΄
      Τρίτη 6 Ιουνίου 2006
      Αθήνα, σήμερα στις 6 Ιουνίου 2006, ημέρα Τρίτη και ώρα 18.18΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Εμμανουήλ Στρατάκη, Βουλευτή    Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής B΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η Πανελλήνια Ομοσπονδία Σωματείων των Ελληνοποντίων Παλιννοστούντων από την πρώην Σοβιετική Ένωση ζητεί να δοθεί η Ελληνική Ιθαγένεια σε όλους τους Ομογενείς.
      2) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Δήμαρχος Ηρακλείου ζητεί τη χρηματοδότηση των έργων αναβάθμισης της Παλιάς Πόλης του Ηρακλείου Κρήτης.
      3) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα εφημερίδας το οποίο αναφέρεται στα κυκλοφοριακά προβλήματα από τις «γουρούνες» στα Μάλια Ηρακλείου Κρήτης.
      4) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε δημοσίευμα στο οποίο ζητείται η απόδοση της Ελληνικής Ιθαγένειας στους Βορειοηπειρώτες.
      5) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Εξωραϊστικός Σύλλογος Νέου Βουτζά «Η Πρόοδος» καταγγέλλει καταπάτηση δασικής περιοχής και αυθαίρετη κοπή δασικών δέντρων στη Θέση Προβάλινθος μεταξύ των οδών Καλαντζάκη και Καρπενησίου σε γήπεδο που γειτνιάζει με τη Λεωφόρο Μαραθώνος στη Νέα Μάκρη από επιχειρηματία μάνδρας υλικών για οικοδομές, η οποία επιπροσθέτως είναι αυθαίρετη και στερείται σχετικής αδείας.
      6) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία η Ένωση Αγροτικών Συνεταιρισμών Ελασσόνας ζητεί την οικονομική υποστήριξη των καπνοπαραγωγών της περιοχής της.
      7) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμαρχος Σπάρτης ζητεί επιχορήγηση για τη μονιμοποίηση σχολικών φυλάκων.
      8) Οι Βουλευτές Λακωνίας, Μεσσηνίας, Αργολίδας, Κορινθίας, Αρκαδίας, Κορινθίας κύριοι ΛΕΩΝΙΔΑΣ ΓΡΗΓΟΡΑΚΟΣ, ΠΕΤΡΟΣ ΚΑΤΣΙΛΙΕΡΗΣ, ΔΗΜΗΤΡΙΟΣ ΚΟΥΣΕΛΑΣ, ΙΩΑΝΝΗΣ ΜΑΝΙΑΤΗΣ, ΑΓΓΕΛΟΣ ΜΑΝΩΛΑΚΗΣ, ΔΗΜΗΤΡΙΟΣ ΡΕΠΠΑΣ και ΑΝΑΣΤΑΣΙΟΣ ΧΩΡΕΜΗΣ αντίστοιχα, κατέθεσαν αναφορά με την οποία ο Σύλλογος Εργοδηγών Σχεδιαστών Δημοσίου Ν.Π.Δ.Δ. και Ο.Τ.Α. Περιφέρειας Πελοποννήσου ζητεί την ένταξη των υπαλλήλων πτυχιούχων εργοδηγών κατηγορίας Δ.Ε. στην κατηγορία Τ.Ε.Ο..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10263/3-05-06 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. Β13-273/24-5-06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Δ. Κουσελάς με θέμα «Δημιουργία πιστοποιημένου εργαστηρίου ελαιολάδου στη Μεσσηνία», σας γνωστοποιούμε τα ακόλουθα:
      Στα πλαίσια των ετών Ανταγωνιστικότητας 2005-2010, ορίσαμε το 2006 ως έτος «Ελαιολάδου και Ελιάς». Στόχος μας είναι να προωθήσουμε το ελληνικό ελαιόλαδο, το καλύτερο ίσως του κόσμου, στις διεθνείς αγορές, δημιουργώντας παράλληλα τις απαραίτητες υποδομές για τη σύγχρονη παραγωγή του, την πιστοποίηση και την τυποποίησή του
      Από το Πρόγραμμα Δράσης που έχει εκπονηθεί για το «Έτος Ελαιολάδου και Ελιάς» (2006), στον άξονα 4 «Δράσεις ενίσχυσης της ποιότητας, από τη μεταποίηση μέχρι την κατανάλωση, και ενημέρωση του καταναλωτή» προβλέπεται να διατεθεί το ποσό των 1.150.00 ευρώ από εθνικούς πόρους, με πρόσθετη χρηματοδότηση από κοινοτικούς πόρους και έχει ήδη ενταχθεί στο Γ΄ ΚΠΣ του Υπουργείου Ανάπτυξης για την οργάνωση τριών εργαστηρίων ανάλυσης ελαιολάδου. Ένα από τα εργαστήρια αυτά θα ιδρυθεί στη Μεσσηνία σε συνεργασία με το ΕΘ.Ι.ΑΓ.Ε..
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΊΟΥ»
      2. Στην με αριθμό 10290/3-05-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 45/2006/22-5-06 έγγραφο από την Υπουργό Τουριστικής Ανάπτυξης η ακόλουθη απάντηση:
      «Είναι προφανές το ενδιαφέρον του Υπουργείου Τουριστικής Ανάπτυξης για όλα τα μνημεία της χώρας. τα οποία εκτός της πολιτιστικής τους αξίας αποτελούν και πόλο τουριστικής έλξης, μεταξύ αυτών και το αναφερόμενο στην εν λόγω ερώτηση.
      Όπως γνωρίζετε, μεταξύ των νέων μορφών τουρισμού που προωθούνται από το Υπουργείο Τουριστικής Ανάπτυξης είναι και ο θρησκευτικός. Ήδη Επιτροπή επεξεργάζεται το σχετικό νομικό πλαίσιο βάσει του οποίου θα υπάρξει εκτεταμένη συντήρηση και ανάδειξη των μνημείων προκειμένου να αποτελέσουν βασικούς προορισμούς και πόλους ανάπτυξης των ευρύτερων περιοχών.
      Εν τω μεταξύ, μια πλειάδα τουριστικών προορισμών θρησκευτικού περιεχομένου (μοναστήρια, βυζαντινές εκκλησίες, προσκυνήματα) βρίσκονται ενταγμένα στα προγράμματα του Υπουργείου Τουριστικής Ανάπτυξης και του Ε.Ο.Τ. και ενισχύονται οικονομικά τόσο από το Εθνικό Πρόγραμμα Δημοσίων Επενδύσεων, όσο και από το Γ΄ Κοινοτικό Πλαίσιο Στήριξης, ενώ μια σειρά άλλων βρίσκονται υπό ένταξη.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 10242/2-05-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 41/2006/22-5-06 έγγραφο από την Υπουργό Τουριστικής Ανάπτυξης η ακόλουθη απάντηση:
      «Απαντώντας στην ανωτέρω ερώτηση, σας διαβιβάζουμε ως απάντηση το υπ. αριθ.341/17-5-2006 έγγραφο της Δ/νσης Τουριστικής Πολιτικής και Συντονισμού - Τμήμα Τουριστικής Πολιτικής του Υπουργείου Τουριστικής Ανάπτυξης καθώς και το υπ. αριθ. Πρωτ.5815/16-5-2006 έγγραφο του Οργανισμού Τουριστικής Εκπαίδευσης και Κατάρτισης.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 10190/28-04-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 44/2006/22-5-06 έγγραφο από την Υπουργό Τουριστικής Ανάπτυξης η ακόλουθη απάντηση:
      «Απαντώντας στην ανωτέρω ερώτηση, σας διαβιβάζουμε ως απάντηση το υπ. αριθ. πρωτ.509408/22-5-2006 έγγραφο της Γενικής Δ/νσης Προβολής - Δ/νσης Έρευνας Αγοράς και Διαφήμισης του Ελληνικού Οργανισμού τουρισμού (Φορέας που εποπτεύεται από το Υπουργείο Τουριστικής Ανάπτυξης).
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 10293/3-05-06 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. Β13-253/25-5-06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Χρ. Πρωτόπαπας με θέμα «Αρνητική πορεία ασφαλιστικής εταιρίας “Φοίνιξ”» και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου- Γ.Γ.Καταναλωτή του Υπ. Ανάπτυξης, σας γνωστοποιούμε τα ακόλουθα:
      Η Διεύθυνση Ασφαλιστικών Επιχειρήσεων και Αναλογιστικής, ως Εποπτική Αρχή των επιχειρήσεων ιδιωτικής ασφάλισης και έχοντας υπόψη τους διαρκώς πραγματοποιούμενους ελέγχους στις ασφαλιστικές εταιρίες, γνωστοποιεί ότι σε απάντηση σχετικού της εγγράφου, η ασφαλιστική εταιρία «ΦΟΙΝΙΞ ΜΕΤΡΟΛΑΪΦ ΕΜΠΟΡΙΚΗ Α.Ε.Α.Ε.» ενημέρωσε την Διεύθυνση ότι το Διοικητικό της Συμβούλιο εξετάζει λεπτομερώς τα προβλήματα που έχουν δημιουργηθεί προκειμένου για την αντιμετώπισή τους να διατυπώσει σχετική εισήγηση στην επερχόμενη Τακτική Γενική Συνέλευση των Μετόχων και ότι σε κάθε περίπτωση υπάρχει πρόθεση από τον κύριο μέτοχο της Εμπορικής Τράπεζας να παράσχει στην εταιρία την υποστήριξη που τυχόν θα απαιτηθεί.
      Η Διεύθυνση Ασφαλιστικών Επιχειρήσεων και Αναλογιστικής, ως Εποπτική Αρχή των επιχειρήσεων ιδιωτικής ασφάλισης παρακολουθεί την εξέλιξη της εν λόγω υπόθεσης και ειδικότερα την υποχρέωση της εταιρίας για αύξηση του μετοχικού της κεφαλαίου. καθόσον συντρέχουν οι προϋποθέσεις εφαρμογής του άρθρου 47 του Κ.Ν. 2190/20, όπως ισχύει.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      6. Στην με αριθμό 9757/10-4-06 ερώτηση της Βουλευτού κ. Ευαγγελίας Σχοιναράκη - Ηλιάκη δόθηκε με το υπ’ αριθμ. 37245/ΙΗ/2-5-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 9757/10-4-06, που κατέθεσε η Βουλευτής κα Ευαγγελία Σχοιναράκη-Ηλιάκη και αφορά στην επιμόρφωση των εκπαιδευτικών στα νέα βιβλία, σας γνωρίζουμε τ' ακόλουθα:
      Από το ΥΠ.Ε.Π.Θ. υπάρχει συγκεκριμένος προγραμματισμός για επιμόρφωση στελεχών και εκπαιδευτικών στα νέα βιβλία, ο οποίος θα υλοποιηθεί σε τρεις φάσεις.
      Ήδη έχουν πραγματοποιηθεί τριήμερα επιμορφωτικά σεμινάρια, τα οποία και αποτελούν την Α' φάση της επιμόρφωσης και απευθύνονται σε Στελέχη της Εκπαίδευσης (Περιφερειακούς Διευθυντές Εκπαίδευσης, Προϊσταμένους Επιστημονικής και Παιδαγωγικής Καθοδήγησης, Σχολικούς Συμβούλους Α/θμιας και Β/θμιας Εκπ/σης και επιλεγμένους εκπ/κούς των κλάδων ΠΕ04, ΠΕ07 και ΠΕ19-20). Η επιμόρφωση των ανωτέρω Στελεχών της Εκπ/σης στηρίχτηκε σε δειγματικό υλικό από τα νέα βιβλία, σχέδια εργασίας και ανάλυση της διαθεματικότητας σε κάθε γνωστικό αντικείμενο. Επίσης στους Σχολικούς Συμβούλους Α/θμιας Εκπ/σης δόθηκε επιμορφωτικό υλικό 250 σελίδων για το Δημοτικό και 50 σελίδων για το .Νηπιαγωγείο, ενω στους Σχολικούς Συμβούλους Β/θμιας Εκπαίδευσης δόθηκε επιμορφωτικό υλικό 200 σελίδων με συγκεκριμένα σχέδια μαθήματος και δραστηριότητες που μπορούν να χρησιμοποιηθούν στη διδακτική πράξη.
      Σε Β' φάση, η οποία έχει ήδη ξεκινήσει, οι Προϊστάμενοι Επιστημονικής και Παιδαγωγικής Καθοδήγησης, οι Σχολικοί Σύμβουλοι Α/θμιας και Β/θμιας Εκπ/σης καθώς και οι επιλεγμένοι Εκπ/κοί των κλάδων ΠΕ04, ΠΕ07 και ΠΕ19-20, που συμμετείχαν στο τριήμερο επιμορφωτικό σεμινάριο, λειτουργούν ως επιμορφωτές των εκπαιδευτικών των αντίστοιχων ειδικοτήτων που υπηρετούν στο Δημοτικό και το Γυμνάσιο. Η Β' φάση της επιμόρφωσης υλοποιείται με επιμορφωτικές ημερίδες σε περιφερειακό επίπεδο (κατά Νομό) και αναμένεται να ολοκληρωθεί μέχρι το τέλος lουνίου 2006.Το περιεχόμενο αυτών των επιμορφωτικών ημερίδων είναι σχετικό με τη φιλοσοφία, τις αρχές, τους στόχους και το περιεχόμενο του ΔΕΠΠΣ, των ΑΠΣ για το Δημοτικό και το Γυμνάσιο, το νέο διδακτικό υλικό, τη διαθεματική/ διεπιστημονική προσέγγιση της γνώσης και τη διδακτική μεθοδολογία κατά αντικείμενο.
      Ως συνέχεια της παραπάνω στρατηγικής, το ΥΠ.Ε.Π.Θ. με την έναρξη της νέας σχολικής χρονιάς 2006-2007 έχει σχεδιάσει, σε Γ φάση, την επιμόρφωση όλων των εκπαιδευτικών της Πρωτοβάθμιας και Δευτεροβάθμιας εκπαίδευσης (Δημόσιου και Ιδιωτικού τομέα) στα νέα βιβλία.
      Έχει ήδη κατατεθεί πλήρης μελέτη εφαρμογής επιμορφωτικού προγράμματος των Εκπαιδευτικών της Υποχρεωτικής Εκπαίδευσης στο νέο διδακτικό υλικό (έντυπο και ψηφιακό), το οποίο θα υλοποιηθεί επίσης σε δύο φάσεις Σε α' φάση οι εκπ/κοί θα επιμορφωθούν στα νέα βιβλία, τα οποία θα διδαχθούν κατά το σχολικό έτος 2006-2007, και κατά τη β' φάση θα γίνει επιμόρφωση στα υπόλοιπα νέα βιβλία, τα οποία θα διδαχθούν κατά το 2007-2008.
      Μέχρι αρχές Ιουλίου 2006 θα έχουν επιμορφωθεί 1750 Επιμορφωτικές (Πολλαπλασιαστές), οι οποίοι κατά το α' δεκαπενθήμερο του Σεπτεμβρίου 2006 θα επιμορφώσουν 84.068 Εκπαιδευτικούς της Υποχρεωτικής Εκπαίδευσης (Δημόσιου και Ιδιωτικού τομέα).
      Για το σχολικό έτος 2007-2008 θα επιμορφωθούν, από τον Ιούνιο του 2007, 1725 Επιμορφωτές, οι οποίοι στη συνέχεια, κατά το α' δεκαπενθήμερο του Σεπτεμβρίου 2007, θα επιμορφώσουν 92.733 Εκπαιδευτικούς Δημόσιου και Ιδιωτικού τομέα.
      Η θεματολογία των ανωτέρω επιμορφωτικών προγραμμάτων σχετικά με τα νέα βιβλία περιλαμβάνει:
      - Τη Διδακτική μεθοδολογία
      - Τις Παιδαγωγικές προσεγγίσεις και 
      - Τις Μεθόδους αξιολόγησης.
      Ο Υφυπουργός
      ΓΕΩΡΓΙΟΣ ΚΑΛΟΣ»
      7. Στην με αριθμό 9713/7-4-06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 1041262/942/28-4-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      « Σε απάντηση της με αριθμ. 9713/7.4.06 ερώτησης, που κατέθεσε ο Βουλευτής κ. Ιωάννης Μαγκριώτης, σχετικά με το ανωτέρω θέμα, σας γνωρίζουμε τα εξής:
      1. Στη χώρα μας, η εγκατάσταση και λειτουργία τυχερών παιγνίων με ηλεκτρικά, ηλεκτρομηχανικά και ηλεκτρονικά μηχανήματα ανέκαθεν απαγορευόταν σε χώρους εκτός καζίνο. Ειδικότερα, με τις διατάξεις του Ν. 3037/2002 απαγορεύτηκε η διεξαγωγή και εγκατάσταση ηλεκτρικών, ηλεκτρομηχανικών και ηλεκτρονικών παιγνίων σε δημόσιους και ιδιωτικούς χώρους, με εξαίρεση τους χώρους των καζίνο, ανεξάρτητα από τον τρόπο διενέργειας αυτών. Με τις άνω διατάξεις, η απαγόρευση επεκτάθηκε και στα τεχνικά παίγνια, για να αντιμετωπισθεί το τεράστιο κοινωνικό πρόβλημα που είχε δημιουργηθεί, κυρίως με τη γενίκευση μετατροπής των παιγνιομηχανημάτων σε τυχερά. Ορίστηκε, όμως, ότι δεν εμπίπτει στην απαγόρευση η εγκατάσταση και λειτουργία ηλεκτρονικών υπολογιστών, σε καταστήματα που λειτουργούν ως επιχειρήσεις προσφοράς υπηρεσιών διαδικτύου. Στους υπολογιστές, όμως, αυτούς απαγορεύεται η διενέργεια παιγνίου, ανεξάρτητα από τον τρόπο διενέργειάς του.
      Η εφαρμογή και ερμηνεία των ανωτέρω διατάξεων, όπως προκύπτει και από την εισηγητική έκθεση του νόμου, ανήκει αποκλειστικά στην αρμοδιότητα του Υπουργείου Δημόσιας Τάξης. Εξάλλου, όπως προβλέπεται και από τις διατάξεις του άρθρου 6 του ανωτέρω νόμου, η εφαρμογή των διατάξεων αυτού ανήκει κατά βάση στις Αστυνομικές Αρχές. Στα πλοία γραμμών εσωτερικού, στα αγκυροβολημένα πλοία και στους χερσαίους χώρους των λιμενικών ζωνών, αρμόδια είναι η Λιμενική Αρχή. Τέλος, εάν τα όργανα της Υπηρεσίας Ειδικών Ελέγχων, κατά τον έλεγχο υποθέσεων των αρμοδιοτήτων τους, διαπιστώνουν παραβάσεις του νόμου για τα παίγνια, επιβάλλουν τις κυρώσεις και προβαίνουν στις ενέργειες που προβλέπονται.
      Επισημαίνεται ότι η ΥΠΕΕ από την έναρξη λειτουργίας της, έχει αυξήσει σημαντικά τόσο τους στοχευμένους ελέγχους, όσο και τους ελέγχους διακίνησης και λοιπούς ειδικούς ελέγχους και στις περιπτώσεις παραβάσεων επιβάλλει τις προβλεπόμενες κυρώσεις, σύμφωνα με τις κείμενες διατάξεις.
      Επίσης, σύμφωνα με το άρθρο 5 της 1107414/1491/26.11.2003 Κοινής Υπουργικής Απόφασης των Υπουργών Οικονομίας & Οικονομικών, Εσωτερικών, Δημόσιας Διοίκησης και Αποκέντρωσης, Δημόσιας Τάξης και Εμπορικής Ναυτιλίας, εάν διαπιστωθεί από τις ελεγκτικές αρχές η εγκατάσταση απαγορευμένου παιγνίου, συντάσσεται από τα ανωτέρω ελεγκτικά όργανα έκθεση βεβαίωσης παράβασης. Για την επιβολή του προστίμου εκδίδεται απόφαση του Προϊσταμένου της αρμόδιας αρχής που διαπιστώνει την παράβαση. Η ίδια αρχή συντάσσει τους τίτλους είσπραξης του προστίμου αυτού, κατά τις διατάξεις του ΠΔ 16/1989 τους οποίους στέλνει για βεβαίωση στις αρμόδιες ΔΟΥ των υπόχρεων.
      Τέλος, η επιδίωξη της είσπραξης των εν λόγω προστίμων γίνεται με βάση τις διατάξεις του Κώδικα Είσπραξης Δημοσίων Εσόδων (ΚΕΔΕ), δηλαδή με τις ίδιες διατάξεις που ισχύουν για όλα τα δημόσια έσοδα και έχουν θεσπιστεί για την κατοχύρωση των συμφερόντων του Δημοσίου.
      Ο Υφυπουργός
      ΑΝΤ. ΜΠΕΖΑΣ»
      8. Στην με αριθμό 4741/18-11-05 ερώτηση της Βουλευτού κ. Κρινιώς Κανελλοπούλου δόθηκε με το υπ’ αριθμ. Φ 900α/4864/8322/9-12-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 4741/18-11-2005 ερώτησης, που κατέθεσε η Βουλευτής κα Κρινιώ Αθ. Κανελλοπούλου με θέμα την συγκέντρωση στοιχείων με τα έργα Αεροδρομίου Ανδραβίδας, σας γνωρίζουμε ότι:
      Τον Ιούλιο του 2004 με το από 20-7-04 έγγραφο υπό στοιχεία Φ.550/690800/ΓEA/Γ5/4, το ΓΕΑ απέστειλε στο ΣτΕ τα στοιχεία για την εκδίκαση της προσφυγής, που αναφέρεται στην Ερώτηση, κατά την 25-10-2004 και αφορούσαν στην κήρυξη και την συντέλεση της απαλλοτρίωσης. Επιπλέον, γνωστοποιήθηκε στο ΣτΕ ότι η επίδικη έκταση απαλλοτριώθηκε για ανάγκες της Υ.Π.Α. και ότι επρόκειτο να χρησιμοποιηθεί άμεσα για τη δημιουργία Πολιτικού Αερολιμένα από την Υ.Π.Α.
      Έκτοτε, ουδέποτε το ΣτΕ απέστειλε στο ΓΕΑ έγγραφο που να αφορά την παραπάνω προσφυγή, παρά μόνον τα υπ' αριθμ. πρωτ. 7228/10-10-2005 και αρ. πρωτ. 7228/10-10-2005 έγγραφα, τα οποία φέρουν ημερομηνία αποστολής την 27-10-2005 και παρελήφθησαν από το ΓΕΑ την 1-11-05 και με τα οποία το ΣτΕ θέτει στο ΓΕΑ τόσα και τέτοια ερωτήματα που δεν ήταν δυνατόν να απαντηθούν εντός του εξαιρετικά μικρού χρονικού διαστήματος που απέμενε μέχρι την 14-11-2005, ημέρα εκδίκασης στο ΣτΕ της παραπάνω προσφυγής. Τούτο δε γνωστοποιήθηκε τηλεφωνικώς στην αρμόδια εισηγήτρια της υποθέσεως στο ΣτΕ, κα Χαραλαμπίδου.
      Ήδη το ΓΕΑ έχει σχεδόν ολοκληρώσει την συγκέντρωση των στοιχείων που απαιτούνται για την απάντηση των υπό του ΣτΕ τεθέντων ερωτημάτων και  εκτιμάται ότι εντός των αμέσως προσεχών ημερών θα αποσταλεί στο ΣτΕ το σχετικό έγγραφο.
      Όσον αφορά στα θέματα της ερώτησης που αναφέρονται στις μελλοντικές διαδικασίες για την συντόμευση της κατασκευής του Πολιτικού Αερολιμένα στο Αεροδρόμιο Ανδραβίδας, στην προώθηση των διαδικασιών δημοπράτησης του έργου και στο χρονοδιάγραμμα ολοκλήρωσης αυτού, σημειώνεται ότι αρμόδια αρχή προς τούτο είναι τα συνερωτώμενα Υπουργείο Μεταφορών & Επικοινωνιών και το ΥΠ.Ε.ΧΩ.ΔΕ.
      Τέλος, σας διαβεβαιώνουμε ότι το ΥΠΕΘΑ και το ΓΕΑ, στο μέτρο των δυνατοτήτων και αρμοδιοτήτων τους, θα καταβάλουν κάθε δυνατή προσπάθεια για τη διευκόλυνση της υλοποίησης του Πολιτικού Αερολιμένα στο αεροδρόμιο Ανδραβίδας.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»
      9. Στις με αριθμό 4515/14.11.05, 4752/8.11.05 ερωτήσεις της Βουλευτού κ. Ροδούλας Ζήση, δόθηκε με το υπ’ αριθμ. 252/9.12.05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις με αριθμό 4515/2005 και 4752/2005 ερωτήσεις, που κατατέθηκαν στη Βουλή από τη Βουλευτή κ. Ρ. Ζήση, σχετικά με το πρόγραμμα Κοινωνικού Τουρισμού του ΟΕΕ στο Νομό Μαγνησίας, σας πληροφορούμε τα εξής:
      Ο Οργανισμός Εργατικής Εστίας (ΟΕΕ) εφαρμόζει επί σειρά ετών προγράμματα κοινωνικού τουρισμού, με σκοπό να δώσει στους δικαιούχους του τη δυνατότητα οκταήμερων διακοπών με μικρή οικονομική συμμετοχή, ενώ παράλληλα επιδοτεί ημερησίως τον κάθε δικαιούχο-κοινωνικό τουρίστα με ποσό που κλιμακώνεται ανάλογα με την κατηγορία του τουριστικού καταλύματος και τις υπηρεσίες που παρέχει.
      Επιδίωξη εξάλλου του ΟΕΕ αποτελεί και η ποιότητα στις προσφερόμενες υπηρεσίες προς τους δικαιούχους του, εκτιμώντας ότι αυτό επιτυγχάνεται σε μεγαλύτερο βαθμό από τα ανώτερης τάξης τουριστικά καταλύματα και ότι και σ' αυτό προβλέπει και η κατάταξή τους από τον Ε.Ο.Τ., σύμφωνα με την ισχύουσα τουριστική νομοθεσία.
      Στα υλοποιούμενα προγράμματα - μέχρι και του έτους 2004 - υπήρχε διακριτή κατηγοριοποίηση των ξενοδοχείων και κυρίως μεταξύ των Δ' και Ε 'τάξης, οπότε και γίνονταν δεκτές στα προγράμματα του ΟΕΕ μονάδες μέχρι και Δ' τάξης.
      Με το σύστημα όμως της νέας κατάταξης των ξενοδοχειακών μονάδων σε αστέρες, τα ξενοδοχεία πρώην Δ΄και Ε΄ τάξης κατατάχθηκαν στην ενιαία κατηγορία του ενός αστέρος (και στο πρόγραμμα του ΟΕΕ έτους 2005 λόγω της ισχύουσας συμβατικής περιόδου 9-1-2001 έως 8-1-2006 έγιναν δεκτά τα Ξενοδοχεία 1* πρώην Δ΄, αφού είχαν υπογράψει την ως άνω πενταετή σύμβαση).
      Ως εκ τούτου, η από τον Ε.Ο.Τ. ένταξη των πρώην Δ΄και Ε΄τάξης Ξενοδοχείων στην κατηγορία του 1* (αστέρος) εκτιμούμε ότι δεν συνηγορεί με τα αναφερόμενα στην Ερώτηση περί αναβάθμισης-εκσυγχρονισμού των μονάδων (και ειδικότερα του Νομού Μαγνησίας), στοιχείο που θεωρούμε ότι ο Ε.Ο.Τ. θα το ελάμβανε υπόψη για την κατηγοριοποίησή τους.
      Η ένταξη μονάδων πρώην Δ΄ τάξης στα προγράμματά το ΟΕΕ, θα αποτελούσε άνιση αντιμετώπιση απέναντι στις μονάδες πρώην Ε' τάξης, αφού για τον αποκλεισμό αυτών και για άνιση μεταχείριση μεταξύ των Δ΄και Ε΄τάξης μονάδων είχαν υποβληθεί διαμαρτυρίες, από την Ένωση Ξενοδόχων Νομού Μαγνησίας, καθώς και οι προσωπικές Αναφορές των Βουλευτών κ. Γ. Σούρλα (αρ. ΠΑΒ 2725/1-11-2004) και της Ροδούλας Ζήση (αρ. ΠΑΒ 2775/1-11-2004).
      Επιπλέον αναφέρουμε ότι στο πρόγραμμα κοινωνικού τουρισμού έτους 2005 συμμετείχαν από το Νομό Μαγνησίας τριάντα εννέα (39) ξενοδοχειακές μονάδες των 2* και οκτώ (8) μονάδες του 1*, καθώς και μεγάλος αριθμός (83) ενοικιαζομένων δωματίων. Αναφέρουμε δε, ότι ο Νομός Μαγνησίας είναι μεταξύ των πλέον ευνοημένων, αφού σε τουριστικά καταλύματα του Νομού παρέμεναν εκδρομείς-δικαιούχοι του ΟΕΕ στα πλαίσια του χειμερινού, του εαρινού και του θερινού εκδρομικού προγράμματος έτους 2005.
      Σε συνέχεια των ως άνω είναι προφανές ότι, μεγάλος αριθμός ξενοδοχείων μπορεί να συμμετέχει στο πρόγραμμα κοινωνικού τουρισμού του ΟΕΕ, παρά τον προαναφερόμενο αποκλεισμό, που μοναδικό σκοπό έχει την καλύτερη εξυπηρέτηση των δικαιούχων του και που αυτονόητα είναι θεμιτός, εύλογος και συμβάλλει στην αναβάθμιση του θεσμού, μέσω του οποίου αναμφισβήτητα και επί σειρά ετών τονώνεται η τουριστική κίνηση σε όλη την Ελλάδα και ενισχύεται σημαντικά η τοπική οικονομία κάθε περιοχής.
      Κατά τα λοιπά, αρμόδιο να απαντήσει είναι το συνερωτώμενο Υπουργείο Τουριστικής Ανάπτυξης.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      10. Στην με αριθμό 4599/16.11.05 ερώτηση του Βουλευτή κ. Ιωάννου Δριβελέγκα δόθηκε με το υπ’ αριθμ. 271/9.12.05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 4599/2005 ερώτηση, που κατατέθηκε στη Βουλή από το Βουλευτή κ. Ι. Δριβελέγκα, σχετικά με τη λειτουργία Υπηρεσιών του Υπουργείου μας (ΟΑΕΔ-ΙΚΑ) στο Δήμο Κασσάνδρας, σας πληροφορούμε τα εξής:
      Α. Στο Νομό Χαλκιδικής λειτουργούν επί του παρόντος τρεις (3) Υπηρεσίες του Οργανισμού Απασχόλησης Εργατικού Δυναμικού (Ο.Α.Ε.Δ.) στις πόλεις του Πολύγυρου, των Νέων Μουδανιών και της Αρναίας και 1 Γραφείο Ανταποκριτή στο Δήμο Σταγείρων-Ακάνθου. Η κάλυψη του Νομού Χαλκιδικής σε Υπηρεσίες είναι από τις πλέον ικανοποιητικές σε όλη την επικράτεια. Επιπλέον, οι Υπηρεσίες που προσφέρουν τα Κέντρα Προώθησης Απασχόλησης (ΚΠΑ) είναι προσανατολισμένες στις σύγχρονες αντιλήψεις για την αγορά εργασίας, που επικρατούν στην Ευρωπαϊκή Ένωση.
      Στο Δήμο Κασσάνδρας, είχε λειτουργήσει στο παρελθόν Γραφείο Ανταποκριτή Ο.Α.Ε.Δ., το οποίο όμως σύμφωνα με τα στοιχεία της αρμόδιας Περιφερειακής Διεύθυνσης Μακεδονίας του Ο.Α.Ε.Δ., δεν προσέφερε ουσιαστικό έργο.
      Σημειώνεται ότι στο Δήμο Κασσάνδρας λειτουργεί Παράρτημα του ΙΚΑ, το οποίο πραγματοποιούσε τις παροχές του Ο.Α.Ε.Δ. μέχρι την 11 η Φεβρουαρίου 2002, όταν με το αριθμ.275/11-2-2002 έγγραφό του προς την Τοπική Υπηρεσία Ο.Α.Ε.Δ. Νέων Μουδανιών, δήλωσε ότι αδυνατεί να συνεχίσει την διεκπεραίωση των αντικειμένων του Ο.Α.Ε.Δ.
      Σύμφωνα με την παράγραφο 1 εδάφιο β της αριθμ. Β1/21/6/1547/28-8-1981 Κοινής Υπουργικής Απόφασης των Υπουργών Απασχόλησης και Κοινωνικής Προστασίας(ΦΕΚ 561/16-9-1981) «Περί αναπροσαρμογής ποσοστών αποζημιώσεως του ΙΚΑ για τη βεβαίωση και την είσπραξη των εισφορών υπέρ του Ο.Α.Ε.Δ.», μέχρι την ολοκλήρωση της ανάπτυξης των Υπηρεσιών του Ο.Α.Ε.Δ. και τη σύσταση Υπηρεσιών Ασφαλίσεως και στις υπόλοιπες περιοχές που έχει επεκταθεί η ασφάλιση του ΟΑΕΔ, το ΙΚΑ θα εξακολουθήσει να πραγματοποιεί τις παροχές του Ο.Α.Ε.Δ. των κλάδων Ανεργίας - Στράτευσης, καθώς και του ΔΛΟΕΜ δια των αντιστοίχων Υπηρεσιών του, χωρίς καμιά επιβάρυνση του Ο.Α.Ε.Δ.
      Β. Σχετικά με τις ελλείψεις διοικητικού και ιατρικού προσωπικού στο Παράρτημα ΙΚΑ-ΕΤΑΜ Κασσάνδρας, καθώς και την αναβάθμισή του σε Υποκατάστημα σας γνωρίζουμε τα ακόλουθα:
      1) Το Παράρτημα ΙΚΑ-ΕΤΑΜ Κασσάνδρας έχει ήδη αναβαθμισθεί σε Τοπικό Υποκατάστημα βάσει των οικείων οργανικών διατάξεων, όμως μέχρι σήμερα λειτουργεί ως Παράρτημα.
      Η Διοίκηση του ΙΚΑ σκοπεύει να επανεξετάσει τη λειτουργία όλων των μονάδων, σε σχέση με τα πληθυσμιακά στοιχεία ανά γεωγραφική περιοχή, το φόρτο εργασιών και συναλλαγής των μονάδων, το χρόνο εξυπηρέτησης των σφαλισμένων και εργοδοτών, καθώς και τα αιτήματα των μονάδων/φορέων για σύσταση/αναβάθμιση των μονάδων του lΚΑ, με άμεση συνέπεια τον ανασχεδιασμό του οργανισμού του ΙΚΑ-ΕΤΑΜ και για τον λόγο αυτό έχει συσταθεί Συντονιστική Επιτροπή και Ομάδες Εργασίας.
      2) Όσον αφορά τη στελέχωση του Παραρτήματος Κασσάνδρας με διοικητικό προσωπικό σας γνωρίζουμε τα εξής:
      Η Διοίκηση του Ι ΚΑ αναγνωρίζοντας ότι, για την εύρυθμη και αποτελεσματική λειτουργία κάθε μονάδας απαραίτητη προϋπόθεση αποτελεί η ικανοποιητική στελέχωση και έχοντας πλήρη γνώση των ελλείψεων σε προσωπικό που παρατηρούνται στις μονάδες του, έχει προβεί στις απαραίτητες ενέργειες για την πρόσληψη διοικητικού προσωπικού.
      Μετά από έγκριση από τους αρμόδιους φορείς για προσλήψεις μονίμου προσωπικού, εκδόθηκε από τον ΑΣΕΠ προκήρυξη (2/1Γ/2004) για την κάλυψη μέρους των θέσεων του διοικητικού προσωπικού του Ιδρύματος ανά την επικράτεια. Από αυτές πέντε (5) θέσεις ΠΕ κατηγορίας και μία (1) θέση ΤΕ κατηγορίας έχουν προκηρυχθεί για πρόσληψη διοικητικών υπαλλήλων στο Νομό Χαλκιδικής, στον οποίο υπάγεται το Παράρτημα Κασσάνδρας. Ο γραπτός διαγωνισμός για την πλήρωση των προκηρυχθεισών θέσεων διενεργήθηκε το καλοκαίρι του παρελθόντος έτους, έχει γίνει η διάθεση των επιτυχόντων και η διαδικασία διορισμού και τοποθέτησής τους βρίσκεται αυτή την στιγμή σε εξέλιξη.
      Με τη ΔΙΠΠ/Φ.ΕΓΚΡ.7/389/0ίΚ.18587/26-09-2005 απόφαση της Επιτροπής του άρθρου 2 παρ. 1 της αριθμ. 55/98 ΠΥΣ, εγκρίθηκε η πλήρωση 639 κενών οργανικών θέσεων διοικητικού προσωπικού και 537 κενών θέσεων διαφόρων ειδικοτήτων στο ΙΚΑ-ΕΤΑΜ και το Ίδρυμα θα προβεί άμεσα στις απαραίτητες ενέργειες για την κάλυψη των αναγκών του.
      Επίσης, σας γνωρίζουμε ότι ο ΟΑΕΔ έχει διαθέσει στα πλαίσια προγραμμάτων δεκαοκτάμηνης διάρκειας για την εργασιακή εμπειρία ανέργων, δύο (2) υπαλλήλους στο εν λόγω Παράρτημα, των οποίων αναμένεται η ανάληψη.
      Με δεδομένα τα ανωτέρω, η στελέχωση του ΙΚΑ με διοικητικό προσωπικό , θα υποβοηθήσει τους υπαλλήλους στο έργο τους, προκειμένου να συμβάλλουν στις αυξημένες προσδοκίες και τα νέα πρότυπα διοίκησης που έχει θέσει σαν στόχους η Διοίκηση του Ιδρύματος και που απορρέουν από την απαίτηση της κοινωνίας να λειτουργεί το ΙΚΑ-ΕΤΑΜ άμεσα, ουσιαστικά, αξιόπιστα και αποτελεσματικά, παρέχοντας αναβαθμισμένης ποιότητας υπηρεσίες.
      Τέλος σας γνωρίζουμε ότι στο Παράρτημα ΙΚΑ-ΕΤΑΜ Κασσάνδρας προβλέπονται και υπηρετούν αντίστοιχα οι παρακάτω ειδικότητες γιατρών:
      ΠΡΟΒΛΕΠΟΝΤΑΙ                                    ΥΠΗΡΕΤΟΥΝ
      Οδοντίατρος 			1						1
      Παθολόγος			1						2
      Παιδίατρος			0						-
      Η Διοίκηση του ΙΚΑ για την καλύτερη εξυπηρέτηση των ασφαλισμένων και συνταξιούχων της περιοχής, κατά τη διάρκεια της θερινής περιόδου, όπου αυξάνεται ο πληθυσμός λόγω τουρισμού, προκειμένου να αντιμετωπίσει τις αυξημένες ανάγκες του εν λόγω Παραρτήματος, μετακινεί συνεχώς ιατρούς ειδικοτήτων, όπως καρδιολόγου, παιδίατρου και παθολόγου από τη Νομαρχιακή Μονάδα Υγείας ΙΚΑ-ΕΤΑΜ Θεσσαλονίκης.
      Επίσης, σας γνωρίζουμε ότι, προς το παρόν, δεν υπάρχει δυνατότητα για επιπλέον στελέχωση του ανωτέρω Παραρτήματος με ιατρικό προσωπικό. Παρόλα αυτά, όμως, η Διοίκηση για την καλύτερη εξυπηρέτηση των ασφαλισμένων και συνταξιούχων του ΙΚΑ, θα εξετάσει τη δυνατότητα πρόσληψης επί πλέον γιατρών ειδικοτήτων, σύμφωνα με τις ανάγκες των ασφαλισμένων του και τις τυχόν ελλείψεις του εν λόγω Παραρτήματος.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      11. Στην με αριθμό 3008/5.10.05 ερώτηση των Βουλευτών κυρίων Ευάγγελου Παπαχρήστου, Αικατερίνης Περλεπέ, Χρήστου Αηδόνη, Αγγελικής Γκερέκου, Εμμανουήλ Όθωνα, Εύης Χριστοφιλοπούλου και Απόστολου Κατσιφάρα, δόθηκε με το υπ’ αριθμ. Φ.90022/25308/5094/26.10.05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ' αριθμ. 3008/05-10-2005 ερώτηση που κατατέθηκε στη Βουλή από τους Βουλευτές κ.κ. Β. Παπαχρήστο, Κ. Περλεπέ, Χ. Αηδόνη, Α.Γκερέκου, Μ. Όθωνα, Εύη Χριστοφιλοπούλου και Απ. Κατσιφάρα και η οποία αφορά τη διαδικασία ανάθεσης έργου από το ΙΚΑ-ΕΤΑΜ σε 621 ιατρούς και οδοντιάτρους βάσει του Ν.3302/2004, σας πληροφορούμε τα ακόλουθα:
      Σύμφωνα με το άρθρο 10 του Ν. 3302/04 (ΦΕΚ 267/28-12-04) ορίζεται ότι: «Το ΙΚΑ-ΕΤΑΜ δύναται σε εξαιρετικές περιπτώσεις για την κάλυψη αναγκών παροχής ιατρικών υπηρεσιών σε όποια γεωγραφική περιοχή διαπιστώνεται έλλειψη, αλλά και για ευαίσθητες κοινωνικά ομάδες ασθενών να συνεργάζεται με ιατρούς και οδοντιάτρους με σύμβαση μίσθωσης έργου» .
      Όπως μας γνώρισε το Ίδρυμα, ύστερα από την ΔΙΠΠ/Φ.ΕΓΚΡ.7/55/2005/15-03-2005 εγκριτική απόφαση της Επιτροπής του άρθρου 2 παρ. 1 της αριθμ. 55/98 ΠΥΣ για σύναψη συμβάσεων του ΙΚΑ-ΕΤΑΜ με εξακόσιους είκοσι έναν (621) ιατρούς και οδοντιάτρους πανελλαδικά για χρονικό διάστημα είκοσι τεσσάρων (24) μηνών, η Διοίκηση του Ιδρύματος προέβη σε πρόσκληση εκδήλωσης ενδιαφέροντος για κάλυψη αυτών των θέσεων.
      Η περίληψη πρόσκλησης εκδήλωσης ενδιαφέροντος, δημοσιεύτηκε με δελτίο Τύπου σε όλο τον ημερήσιο Αθηναϊκό Τύπο, στον ημερήσιο Τύπο της Θεσσαλονίκης καθώς και στον επαρχιακό ημερήσιο Τύπο. Επίσης όλες οι θέσεις ανά ειδικότητα και νομό, είναι καταχωρημένες αναλυτικά στην ηλεκτρονική διεύθυνση του ΙΚΑ (www.ika.gr).
      Στη συνέχεια, οι ενδιαφερόμενοι κατέθεσαν αιτήσεις - Υπεύθυνες Δηλώσεις, όπου αναγράφεται η οικογενειακή κατάσταση, η εκπλήρωση της στρατιωτικής θητείας και η υποχρεωτική Υπηρεσία Υπαίθρου, το πανεπιστήμιο και χρόνος αποφοίτησης, ειδικότητα - αριθμός και χρόνος έκδοσης απόφασης, δεύτερη απασχόληση - φορέας - σχέση εργασίας, υπηρεσία κατά το παρελθόν στο ΙΚΑ (Υποκ/μα, χρονική διάρκεια και λόγοι αποχώρησης).
      Σε ότι αφορά τα δικαιολογητικά, θα προσκομισθούν μετά την έκδοση απόφασης σύναψης έργου από το Διοικητή και πριν από την υπογραφή της σύμβασης, εφόσον πρώτα ελεγχθούν. Σε κάθε περίπτωση πάντως, καμία σύμβαση έργου ιατρού δεν θα υπογραφεί πριν τον πλήρη και ενδελεχή έλεγχο των δικαιολογητικών που θα έχουν κατά τα ανωτέρω προσκομιστεί.
      Ειδικότερα οι οδοντίατροι με εξειδίκευση στην παιδοδοντία οφείλουν να καταθέσουν πιστοποιητικό εξειδίκευσης.
      Με την αρ πρωτ 024/36/3-6-05 απόφαση του Διοικητή ΙΚΑ-ΕΤΑΜ συγκροτήθηκε 5μελής Έκτακτη Ειδική Επιτροπή Αξιολόγησης των ιατρών -οδοντιάτρων, η οποία απαρτίζεται από ένα μέλος του Δ.Σ. του ΙΚΑ - ΕΤΑΜ και επίτιμο Σύμβουλο του Ελεγκτικού Συνεδρίου, από δύο μέλη του Δ.Σ. του ΙΚΑ - ΕΤΑΜ γιατρούς, ένα μέλος του Δ.Σ. του ΙΚΑ - ΕΤΑΜ οδοντίατρο και ένα μέλος του Β' Υπηρεσιακού Συμβουλίου του ΙΚΑ - ΕΤΑΜ γιατρό, προκειμένου να γνωμοδοτήσει για τη σύναψη των ανωτέρω συμβάσεων μίσθωσης έργου για 621 θέσεις, η οποία δεν έχει ολοκληρώσει ακόμη το έργο της.
      Πέραν των ανωτέρω, όπως μας γνώρισε το Ίδρυμα, θα ληφθούν υπόψη για την πρόσληψη των ιατρών όλα τα κριτήρια που θα διασφαλίσουν την καλύτερη δυνατή παροχή υπηρεσιών υγείας του Ιδρύματος προς τους ασφαλισμένους.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      12. Στην με αριθμό 10024/17.4.2006 ερώτηση του Βουλευτή κ. Χρίστου Βερελή δόθηκε με το υπ’ αριθμ. 2199/26-5-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών μας, σας ενημερώνουμε για τα εξής:
      1. Αρμόδιος φορέας για την παρακολούθηση της σεισμικής δραστηριότητας της χώρας είναι το Γεωδυναμικό Ινστιτούτο του Αστεροσκοπείου Αθηνών που ανήκει στο Υπουργείο Ανάπτυξης. Τα Πανεπιστημιακά Σεισμολογικά Εργαστήρια Αθήνας, Θεσσαλονίκης και Πάτρας χρηματοδοτούνται από το Υπουργείο Εθν. Παιδείας και Θρησκευμάτων, έχουν ερευνητικό-εκπαιδευτικό χαρακτήρα και επικουρικά υποστηρίζουν το Εθνικό Δίκτυο Σεισμογράφων.
      Το ΥΠΕΧΩΔΕ δεν διαθέτει και δεν διαχειρίζεται κονδύλια για την ενίσχυση των Πανεπιστημιακών Σεισμολογικών Εργαστηρίων.
      2. Αναγνωρίζοντας την αναγκαιότητα της ενίσχυσης του δικτύου παρακολούθησης της σεισμικής δραστηριότητας, από το τέλος του 2004 με χρηματοδότηση της Γενικής Γραμματείας Έρευνας & Τεχνολογίας, ύψους 2.600.000 € άρχισε η υλοποίηση της ενοποίησης του Δικτύου Σεισμογράφων σε πανελλαδική κλίμακα ώστε σε περίπτωση σεισμού σε σύντομο χρονικό διάστημα να εκδίδεται από την Επιτροπή διαχείρισης του  δικτύου κοινό ανακοινωθέν. Συντονιστής του δικτύου θα είναι το Γεωδυναμικό Ινστιτούτο του Αστεροσκοπείου Αθηνών με χρηματοδότηση 1.600.000 €. Οι δε συμμετέχοντες φορείς είναι τα σεισμολογικά εργαστήρια των Πανεπιστημίων Αθηνών, Θεσσαλονίκης και Πατρών, με χρηματοδοτήσεις από 330.000 € το κάθε ένα.
      3. Στα πλαίσια της απαιτούμενης ενίσχυσης των Σεισμολογικών φορέων, ο ΟΑΣΠ ενέκρινε κατά τη διετία 2004-2005, τη χορήγηση 180.000 € με σκοπό την αναβάθμιση των σεισμολογικών δικτύων. Συγκεκριμένα εγκρίθηκαν για το Γεωδυναμικό Ινστιτούτο Αθηνών 80.000 € (έχει λάβει 67.000 €), για το Σεισμολογικό του Πανεπιστημίου Θεσσαλονίκης 65.000 € (έχει λάβει 53.000€) και για το Σεισμολογικό του Πανεπιστημίου Πατρών 36.000 € (έχει λάβει 28.000 €).
      Ο Υφυπουργός
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ»
      13. Στην με αριθμό 9986/14.4.06 ερώτηση των Βουλευτών κυρίων Ευάγγελου Παπαχρήστου και Αγγελικής Γκερέκου δόθηκε με το υπ’ αριθμ. 2192/26.5.06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας της Περιφέρειας Ηπείρου (ΔΕΣΕ), σας ενημερώνουμε ότι στις 19.4.2006 διενεργήθηκε διαγωνισμός για την προσωρινή αποκατάσταση του επιχώματος στη χ.θ. 28+800 της Εθνικής οδού Πρέβεζας-Ηγουμενίτσας.
      Η διαδικασία ήδη βρίσκεται στο στάδιο ελέγχου των δικαιολογητικών. Παράλληλα εξετάσθηκε το θέμα επί τόπου από έμπειρους Συμβούλους και προβλέπεται η σύνταξη τεχνικής μελέτης για την οριστική αντιμετώπιση του προβλήματος.
      Ο Υφυπουργός
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ»
      
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, εισερχόμεθα στη συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Θα συζητηθεί η με αριθμό 7852/17-2-2006 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λειτουργία πυρηνελαιουργείου στη θέση «Γαζέπι Μύλος» στο Νομό Ηρακλείου. 
      Η ερώτηση του κυρίου συναδέλφου έχει ως εξής: 
      «Μετά τις αστήρικτες και ατεκμηρίωτες αιτιάσεις, αλλά και τις διοικητικές παρεμβάσεις της Περιφέρειας Κρήτης άρχισε η λειτουργία του πυρηνελαιουργείου στη  θέση «Γαζέπι-Μύλος», παρά το ότι έχει γίνει προσφυγή στο Συμβούλιο της Επικρατείας από το Δήμο Αρκαλοχωρίου κατά της απόφασης του περιφερειάρχη. 
      Ακόμα, αν και κατά τη συζήτηση επίκαιρης ερώτησής μου στη Βουλή στις 12-1-2006 ο Υφυπουργός κ. Καλογιάννης δεσμεύτηκε ότι το Υπουργείο θα λάβει υπ' όψιν του την προσφυγή στο Συμβούλιο της Επικρατείας και τις περιβαλλοντικές επιπτώσεις που προξενεί η λειτουργία του πυρηνελαιουργείου στην περιοχή, εντούτοις ο Υπουργός δεν άσκησε το εκ του νόμου δικαίωμά του να μην επιτρέψει τη λειτουργία του πυρηνελαιουργείου μέχρι την εκδίκαση της υπόθεσης. 
      Ερωτάται ο κύριος Υπουργός: 
      Εάν προτίθεται να τηρήσει τα όσα δηλώθηκαν στη Βουλή και να σταματήσει τη λειτουργία του πυρηνελαιουργείου μέχρι την εκδίκαση της υπόθεσης από το Συμβούλιο της Επικρατείας. 
      Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
      Είναι η δεύτερη φορά που συζητάμε στη Βουλή το συγκεκριμένο θέμα και εκτιμώ ότι δεν χρειάζεται να αναφερθούμε σε όλες τις λεπτομέρειές του. Άλλωστε, υπάρχουν καταγεγραμμένα τα πάντα στα Πρακτικά της Βουλής από τη συζήτηση του περασμένου Ιανουαρίου. Επαναλαμβάνω απλώς ότι το ΥΠΕΧΩΔΕ δεν είχε καμία αρμοδιότητα και επομένως δεν ενεπλάκη σε καμία περίπτωση στην αδειοδότηση λειτουργίας του συγκεκριμένου πυρηνελαιουργείου. 
      Επιτρέψτε μου όμως να τονίσω, κύριε συνάδελφε, ότι το κείμενο της ερώτησής σας είναι ανακριβές. Στα Πρακτικά της Βουλής της συζήτησης της 12ης Ιανουαρίου 2006 –τα έχω μπροστά μου και, βεβαίως, και εσείς μπορείτε να τα αναζητήσετε- πουθενά δεν αναφέρεται ότι δεσμεύθηκα προσωπικά ότι το ΥΠΕΧΩΔΕ θα λάβει υπ' όψιν του την προσφυγή του Δήμου Αρκαλοχωρίου στο Συμβούλιο της Επικρατείας. 
      Ανεξαρτήτως όμως αυτών, θέλω να ενημερώσω τόσο εσάς όσο και το Σώμα ότι, μετά από αυτοψία που έγινε στις 22 Μαρτίου του 2006 από επιτροπή ελέγχου την οποία όρισε η Νομαρχιακή Αυτοδιοίκηση Ηρακλείου και σχετική εισήγηση περί μη τήρησης των περιβαλλοντικών όρων, απερρίφθη η αίτηση ανανέωσης της άδειας λειτουργίας του πυρηνελαιουργείου και αποφασίστηκε η διακοπή της λειτουργίας του. 
      Η διακοπή λειτουργίας της μονάδας γίνεται  σύμφωνα με το άρθρο 24 του ν. 3325/2005 όπου αναφέρονται τα περί διακοπής ηλεκτροδότησης, σφράγισης των παραγωγικών μηχανημάτων κ.ο.κ.. Οι ενδιαφερόμενοι, όπως είχαν δικαίωμα από το νόμο, έχουν ασκήσει προσφυγή κατά της απόφασης του νομάρχη, η οποία δεν έχει ακόμα κριθεί. 
      Σε ό,τι αφορά στο Συμβούλιο της Επικρατείας, θέλω να σας ενημερώσω ότι αυτό δεν έχει γνωμοδοτήσει μέχρι σήμερα επί της προσφυγής του δήμου. Το θέμα θα συζητηθεί από το Ε΄ Τμήμα του Συμβουλίου της Επικρατείας και έχει οριστεί δικάσιμος για το Μάιο του 2007. 
      Κατά συνέπεια δεν ήταν δυνατόν ο Υπουργός ΠΕ.ΧΩ.ΔΕ. να προλάβει να υποκαταστήσει το ανώτατο δικαστικό όργανο, πόσο μάλλον που έχει εκδοθεί και η απόφαση του Νομάρχη Ηρακλείου, την οποία μόλις προανέφερα.
      Ευχαριστώ πολύ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
      Καταρχήν, με κατηγορείτε, κύριε Υφυπουργέ, ότι είπα ανακρίβειες, ή μάλλον καλύτερα ότι έγραψα ανακρίβειες και χρησιμοποιείτε και τη λέξη «αναρμόδιο» για το Υπουργείο ΠΕ.ΧΩ.ΔΕ. και Ανάπτυξης ενδεχομένως. 
      Εγώ θέλω να σας πω, ότι ο συγκεκριμένος ν. 3325/2005 αναφέρει ότι ο Υπουργός ΠΕ.ΧΩ.ΔΕ., μπορεί να σταματήσει τη διαδικασία και τη λειτουργία, όταν έχει γίνει προσφυγή  στο Συμβούλιο της Επικρατείας, κάτι που δεν κάνατε, παρά το ότι σας το ζητήσαμε. Και όχι μόνο σας το ζητήσαμε, αλλά ήρθατε εδώ και στη συζήτηση που κάναμε στη Βουλή, αλλά και κατ’ ιδίαν, μου είπατε, κύριε Υφυπουργέ, εσείς ο ίδιος, ότι θα λάβετε υπ΄ όψιν σας όλες αυτές τις ενέργειες, αλλά και τις παρακλήσεις μας. 
      Έπρεπε να γίνει αυτό το τραγικό δυστύχημα, αυτό το τραγικό συμβάν, να είναι ετοιμοθάνατοι τέσσερις άνθρωποι, να είναι ακόμη στα νοσοκομεία με βαριάς μορφής εγκαύματα, για να συγκινηθεί η Κυβέρνηση; Δηλαδή μόνο μετά από τέτοια περιστατικά συγκινείται η Κυβέρνηση, για να έρθει να διατάξει στις 22 Μαρτίου, όπως λέτε, τον επανέλεγχο; Διότι έτσι έγινε, κύριε Υφυπουργέ. 
      Και βέβαια, πρέπει να σας πω, ότι οι άνθρωποι αυτοί ακόμη χαροπαλεύουν και όμως εσείς δεν ακούσατε τις αιτιάσεις μας, ότι υπήρχε ένα πυρηνελαιουργείο, το οποίο είχε διακόψει τη λειτουργία του για πάνω από δώδεκα χρόνια και ο περιφερειάρχης, παρά την αντίθετη γνώμη της Νομαρχιακής Αυτοδιοίκησης που δίνει την άδεια, έδωσε άδεια να  λειτουργήσει και έγινε το ατύχημα. Σας είχαμε τονίσει απ’ την αρχή, ότι τα μηχανήματα είναι κατεστραμμένα, ότι οι εγκαταστάσεις είναι πεπαλαιωμένες, μετά από δεκαπέντε χρόνια επαναλειτουργίας τους. Λες και είμαστε μάντεις κακών που δεν θέλαμε να είμαστε. Έγινε, όμως, αυτό.
       Κύριε Υφυπουργέ, θέλουμε να σας πούμε, ότι έχετε και τώρα την ευκαιρία, να μη δοθεί ξανά η δυνατότητα λειτουργίας στο πυρηνελαιουργείο, διότι εκείνα που ενδεχομένως μπορούν να συμβούν, θα είναι πολύ τραγικότερα των πρώτων. Και δεν είναι μόνο η αγανάκτηση των κατοίκων –που αυτή είναι γνωστή και έχει εκδηλωθεί πολλές φορές- και του συνόλου των φορέων της περιοχής, αλλά είναι και το πρόβλημα που υπάρχει με την παράβαση και την καταπάτηση του ίδιου του νόμου. Διότι ο νόμος προβλέπει και λέει –τουλάχιστον έτσι λένε οι έγκριτοι νομικοί- ότι αν δεν υπάρχει έγκριση των περιβαλλοντικών όρων σε μία επιχείρηση, σε μία εκμετάλλευση, σε ένα εργοστάσιο, δεν μπορούν να δοθούν οι σχετικές άδειες. Σ΄ αυτήν λοιπόν, την περίπτωση δεν υπήρχε έγκριση περιβαλλοντικών όρων, γιατί ακριβώς δεν ζητήθηκε, επειδή από την πλευρά των Υπουργείων και της περιφέρειας υπήρχε μία λογική, ότι το εργοστάσιο συνέχιζε να λειτουργεί, αν και είχε σταματήσει τη λειτουργία του πάνω από δώδεκα χρόνια. 
      Αντιλαμβάνεστε, λοιπόν, κύριε Υφυπουργέ, ότι η ευθύνη είναι της Κυβέρνησης αποκλειστικά, η οποία ενήργησε κατ’ αυτόν τον τρόπο. Και θα έλεγα ότι δεν είναι ακόμη αργά να το δείτε με την πρέπουσα προσοχή, γιατί αν το δείτε με την πρέπουσα προσοχή, όχι μόνο θα λειτουργήσουμε, σύμφωνα με το νόμο που είναι υποχρέωση όλων μας, αλλά, κυρίως, θα λειτουργήσουμε προς την κατεύθυνση προστασίας και των κατοίκων της περιοχής, αλλά και της υγείας όσων εργάζονται εκεί, για να μην πάμε ξανά σε ατύχημα, όπως συνέβη, να έχουμε ακόμη με βαριά εγκαύματα και πιθανόν και κινδύνους για τη ζωή, όλων αυτών που εργάστηκαν και υπέστησαν τις συνέπειες αυτής της σφοδρής έκρηξης που έγινε, όταν άρχισε να λειτουργεί το συγκεκριμένο πυρηνελαιουργείο. 
      Θέλω να σας παρακαλέσω, κύριε Υφυπουργέ, να δείτε τις δυνατότητες που σας δίνει ο νόμος, να τις αξιοποιήσετε, γιατί είναι προς το συμφέρον και των κατοίκων της περιοχής, αλλά και της νομιμότητας σε τελευταία ανάλυση.
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υφυπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Κατ’ αρχήν, κύριε συνάδελφε, δεν σας κατηγόρησα. Απλώς, είπα τα αυτονόητα. Αυτά, δηλαδή, τα οποία αναφέρονται στα Πρακτικά της Βουλής, της συζήτησης που κάναμε τον περασμένο Ιανουάριο. Ξέρετε ότι έχουμε απαντήσει και γραπτώς επανειλημμένα στην ερώτησή σας.
      Αυτό το οποίο θέλω για μία ακόμη φορά να τονίσω είναι ότι για το θέμα δεν υπάρχει ευθύνη της Κυβέρνησης. Οι αδειοδοτήσεις, ξέρετε πολύ καλά -ίσως καλύτερα από εμένα, διότι παρακολουθείτε αυτό το θέμα από πολύ κοντά- ότι δίνονται σε τοπικό επίπεδο. Και υπήρχαν διαφορετικές απόψεις, μεταξύ των υπηρεσιών της Αυτοδιοίκησης και της Περιφέρειας.
      Για να κλείσουμε το θέμα, θα πω ότι η χορήγηση αναστολής εκτέλεσης της προσβληθείσας, με αίτηση ακύρωσης ενώπιον του Συμβουλίου της Επικρατείας, διοικητικής πράξης εναπόκειται στην ευχέρεια του Υπουργού ΠΕ.ΧΩ.ΔΕ.. Είναι, όμως, πάγια τακτική στις περιπτώσεις αυτές, όταν εκκρεμεί μία αίτηση ακύρωσης στο Συμβούλιο της Επικρατείας, να μην κρίνεται σκόπιμη η χορήγηση αναστολής της εκτέλεσης.
      Καταθέτω στα Πρακτικά την απόφαση του Νομάρχη Ηρακλείου, η οποία είναι σε ισχύ. Είναι κλειστή η μονάδα, δεν λειτουργεί. Από εκεί και πέρα, ως Υ.ΠΕ.ΧΩ.Δ.Ε., με τους ελεγκτικούς μηχανισμούς τους οποίους διαθέτουμε, θα προβούμε σε  περαιτέρω ελέγχους σε ό,τι αφορά τη συγκεκριμένη μονάδα. 
      Ευχαριστώ πολύ.
      (Στο σημείο αυτό ο Υφυπουργός Ανάπτυξης κ. Σταύρος Καλογιάννης καταθέτει για τα Πρακτικά την προαναφερθείσα απόφαση,  η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε και εμείς.
      Αναφορές και ερωτήσεις δεύτερου κύκλου:
      Η επόμενη με αριθμό 7201/1195/1.2.2006 ερώτηση και αίτηση κατάθεσης εγγράφων του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, διαγράφεται λόγω κωλύματος του κυρίου Υπουργού. 
      Κηρύσσεται περαιωμένη η συζήτηση των αναφορών και ερωτήσεων. 
      Κύριοι συνάδελφοι, η κ. Βάσω Παπανδρέου ζητεί ολιγοήμερη άδεια απουσίας της στο εξωτερικό.
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα):  Η Βουλή ενέκρινε τη ζητηθείσα άδεια.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Εθνικής Παιδείας και Θρησκευμάτων
      Ψήφιση στο σύνολο του σχεδίου νόμου: «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Οικονομίας και Οικονομικών
      Ψήφιση στο σύνολο του σχεδίου νόμου: «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Ανάπτυξης 
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Παραγωγή Ηλεκτρικής Ενέργειας από Ανανεώσιμες Πηγές Ενέργειας και Συμπαραγωγή Ηλεκτρισμού και Θερμότητας Υψηλής Απόδοσης και λοιπές διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Το νομοσχέδιο θα συζητηθεί κατά την αποψινή συνεδρίαση. 
      Υπουργείου Εθνικής Άμυνας 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις / ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Επανερχόμαστε στην ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ:  Κατά πλειοψηφία. 
      ΠΡΟΕΔΡΟΣ (Άννα Μπενάκη-Ψαρούδα):  Το νομοσχέδιο έγινε δεκτό κατά πλειοψηφία και στο σύνολο.
      Συνεπώς το νομοσχέδιο του Υπουργείου Οικονομίας και Οικονομικών: «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      Να μπει το νομοσχέδιο (σελ. 13α)
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’  ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
      Επανερχόμαστε στη συζήτηση και ψήφιση ενιαία επί της αρχής των άρθρων και του συνόλου του σχεδίου νόμου του Υπουργείου Ανάπτυξης: «Παραγωγή Ηλεκτρικής Ενέργειας από Ανανεώσιμες Πηγές Ενέργειας και Συμπαραγωγή Ηλεκτρισμού και Θερμότητας Υψηλής Απόδοσης και λοιπές διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή, σε εφαρμογή της διάταξης του άρθρου 70 παράγραφος 2 του Συντάγματος.
      Θα συζητηθεί σε μια συνεδρίαση ενιαία, όπως ορίζουν το Σύνταγμα και ο Κανονισμός της Βουλής στις προαναφερθείσες διατάξεις τους, μαζί με τις δυο υπουργικές τροπολογίες υπ’ αριθμόν 622/47/1.6.2006 και 623/48/2.6.2006, που έχουν κατατεθεί.
      Η Διάσκεψη των Προέδρων αποφάσισε να διατεθεί συνολικός χρόνος έξι ωρών, τεσσάρων ωρών για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών  και δυο ωρών για τις αγορεύσεις των Υπουργών και των Κοινοβουλευτικών Εκπροσώπων.
      Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή, από την έναρξη της συζήτησης έως το τέλος της ομιλίας των εισηγητών. 
      Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής.
      Πριν δώσω το λόγο στον εισηγητή θέλω να γνωρίσω στο Σώμα ότι ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου, ορίζει ως Κοινοβουλευτικό Εκπρόσωπο για τη συζήτηση αυτή, το Βουλευτή κ. Μιλτιάδη Βαρβιτσιώτη. 
      Ο Γραμματέας της Κοινοβουλευτικής Ομάδας του ΠΑ.ΣΟ.Κ. κ. Ρέππας, ορίζει ως Κοινοβουλευτικό Εκπρόσωπο του ΠΑ.ΣΟ.Κ. τον κ. Πιπεργιά. 
      Ο Κοινοβουλευτικός Εκπρόσωπος του Κ.Κ.Ε. κ. Κολοζώφ, ορίζει ως Κοινοβουλευτικό Εκπρόσωπο του Κ.Κ.Ε. τον κ. Τσιόγκα. 
      Ο Πρόεδρος του Συνασπισμού κ. Αλαβάνος, ορίζει ως ειδική αγορήτρια τη Βουλευτή κ. Ασημίνα Ξηροτύρη-Αικατερινάρη. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, θα ήθελα το λόγο.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι, κατά τη διάρκεια της συζήτησης στη Διαρκή Επιτροπή και της δέσμευσης που είχα αναλάβει για να απαντήσω σε μια σειρά από προτάσεις των συναδέλφων Βουλευτών, κάνω γνωστό και δίνω την επαναδιατύπωση του άρθρου 11 όπως είχε ζητήσει τόσο ο εισηγητής της Πλειοψηφίας όσο και ο εισηγητής της Αξιωματικής Αντιπολίτευσης αλλά νομίζω και αρκετοί από τους συναδέλφους. 
      Σε ό,τι αφορά στην πρόταση την οποία είχε κάνει ο εισηγητής του ΠΑ.ΣΟ.Κ. στο άρθρο 13 στη σελίδα 5 και αφορούσε ζητήματα πώλησης και τιμολόγησης ηλεκτρικής ενέργειας που παράγεται από υβριδικούς σταθμούς, ύστερα από την αναλυτική επεξεργασία της ρύθμισης διαπιστώνεται ότι η ρύθμιση είναι και σαφής και ασφαλής και κατόπιν τούτου δεν γίνεται δεκτή η πρόταση την οποία έκανε ο εισηγητής του ΠΑ.ΣΟ.Κ. 
      Επίσης η εισηγήτρια του Συνασπισμού είχε κάνει μια πρόταση, σχετικά με τον ορισμό των υβριδικών σταθμών. Και εδώ, από την επικοινωνία την οποία κάναμε, ο ορισμός είναι επαρκής, δεν δημιουργεί κανένα απολύτως θέμα και συνεπώς δεν χρειάζεται να προστεθεί κάτι διαφορετικό. 
      Επίσης η πρόταση του εισηγητή του ΠΑ.ΣΟ.Κ. ήταν να διενεργείται δημόσιος διαγωνισμός για περιοχές υψηλού αιολικού δυναμικού. Επιμένω στην αρχική άποψη την οποία είχα διατυπώσει, κυρία Πρόεδρε, ότι μια διαγωνισματική διαδικασία θα δημιουργήσει περισσότερα ζητήματα από όσα επρόκειτο να επιλύσει. Νομίζω ότι η πρακτική την οποία ακολουθεί η Ρυθμιστική Αρχή Ενέργειας μέχρι στιγμής έχει αποδειχθεί εξαιρετικά επιτυχής. Καμία χώρα στην Ευρωπαϊκή Ένωση δεν ακολουθεί το σύστημα των διαγωνισμών μεταξύ των εταιρειών για να αξιοποιούν αιολικά πάρκα διότι τότε θα βρισκόμασταν μπροστά στο φαινόμενο οι πλέον ισχυροί να έρχονται και να κάνουν οικονομικές προτάσεις τέτοιας μορφής και συνεπώς να μην μπορεί κανένας άλλος που συγκεντρώνει τις προϋποθέσεις να ανταγωνιστεί με την…
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, αυτά θα τα πείτε στην ομιλία σας. Αρκεί να πείτε τώρα τι δέχεστε και τι δεν δέχεστε.  
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν γίνεται συνεπώς δεκτή προσθήκη στο άρθρο 13 στην κατεύθυνση του να έχουμε διαγωνισματική διαδικασία. 
      Κάνω επίσης γνωστό ότι η πρόταση την οποία έκαναν συνάδελφοι Βουλευτές όπως ο κ. Δεικτάκης ο εισηγητής της Πλειοψηφίας και ο Βουλευτής Κέρκυρας κ. Γεωργιάδης και συνάδελφοι από τα άλλα κόμματα για την αύξηση από την αρχή του τέλους υπέρ των Οργανισμών Τοπικής Αυτοδιοίκησης αντί σε δυο στάδια 2,5% και 3% μετά παρέλευση πενταετίας, για να ενισχύσουμε ακόμη περισσότερο τις τοπικές κοινωνίες, το 3% θα είναι για τις νέες άδειες από τον εφεξής χρόνο. Κατόπιν τούτου καταθέτω αυτήΝ την προσθήκη. 
      Καταθέτω και δυο άλλες προσθήκες οι οποίες ρυθμίζουν τεχνικά ζητήματα. 
      Είναι μία προσθήκη που εξομοιώνει τα Β.Ι.Π.Α. και τα Β.Ι.Ο.Π.Α., δηλαδή, τα βιομηχανικά και βιοτεχνικά πάρκα και τις τεχνοπόλεις, για να μπορέσουμε να προχωρήσουμε γρήγορα στην ανάπτυξη των τεχνουπόλεων και μέχρι την έκδοση του κώδικα διαχείρισης να υπάρχει η δυνατότητα με σύμφωνη γνώμη της Ρ.Α.Ε. να εκδίδονται όροι οι οποίοι να ρυθμίζουν τα θέματα των συμφωνιών που πρέπει να συνάπτει η Δ.ΕΠ.Α.. 
      Ευχαριστώ. 
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (να φωτογραφηθούν οι σελίδες 20-24)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ. 
      Το λόγο έχει ο κ. Παυλίδης για κάποιες διορθώσεις στην τροπολογία με αριθμό 623, αν δεν κάνω λάθος. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Είναι η τροπολογία 623, όπως είπατε, επί της οποίας έχουν επέλθει ορισμένες φραστικές τροποποιήσεις. Γι’ αυτό θα παρακαλούσα να διανεμηθούν στους συναδέλφους και, όταν έρθει η ώρα της συζητήσεως, τότε αναλυτικότερα θα πω δυο λόγια. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, να δοθούν τώρα, για να διανεμηθούν και να κατατεθούν στα Πρακτικά. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Βεβαίως, κυρία Πρόεδρε.
      (Στο σημείο αυτό ο Υπουργός Αιγαίου και Νησιωτικής Πολιτικής κ.  Αριστοτέλης Παυλίδης καταθέτει για τα Πρακτικά τις προαναφερθείσες φραστικές τροποποιήσεις οι οποίες έχουν ως εξής:
      (να φωτογραφηθούν οι σελίδες 26-28)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο εισηγητής της Πλειοψηφίας κ. Γεώργιος Δεικτάκης. 
      ΓΕΩΡΓΙΟΣ ΔΕΙΚΤΑΚΗΣ: Κυρία Πρόεδρε, κυρίες και κύριοι συνάδελφοι, το σχέδιο νόμου, που σήμερα θα συζητήσουμε στην Ολομέλεια της Βουλής, έχει ήδη περάσει από την αρμόδια επιτροπή και έχει γίνει ήδη η ακρόαση των φορέων. Αφορά την παραγωγή ηλεκτρικής ενέργειας από ανανεώσιμες πηγές ενέργειας και μονάδες συμπαραγωγής ηλεκτρισμού και θερμότητας. 
      Το νομοσχέδιο αυτό που ο Υπουργός Ανάπτυξης με τόση επιμέλεια αλλά και σπουδή έφερε σε συζήτηση, καταδεικνύει το ενδιαφέρον αλλά και την αγωνία του ιδίου και των συνεργατών του για τις τεράστιες αυξήσεις του πετρελαίου και την ανάγκη ευθυγράμμισης με το Πρωτόκολλο του Κιότο για τη μείωση των ρύπων της ατμόσφαιρας. Οι μεταρρυθμίσεις αυτές και η ενσωμάτωση των οδηγιών της Ευρωπαϊκής Ένωσης γίνονται σε πρωτόγνωρους ρυθμούς για τα ελληνικά δεδομένα. Αυτό οφείλεται στη διαρκή εγρήγορση που διακρίνει τον αρμόδιο Υπουργό κ. Σιούφα και τους συνεργάτες του, τους οποίους θα πρέπει να συγχαρούμε για την προσπάθεια που καταβάλλουν, που φέρνει θετικά αποτελέσματα προς όφελος της οικονομίας της χώρας και του κοινωνικού συνόλου. Το γεγονός και μόνο ότι μέσα σ’ αυτά τα δύο χρόνια έχουν τεθεί οι βάσεις, ώστε η χώρα μας να καταστεί ενεργειακό κέντρο της Νοτιοανατολικής Ευρώπης επιβεβαιώνει την αλήθεια των λεγομένων. 
      Κυρίες και κύριοι συνάδελφοι, μετά την πετρελαϊκή κρίση, η οποία συνεχίζεται ακόμη, καθίσταται επιτακτικά αναγκαίο να επιταχυνθούν οι ρυθμοί μας, ώστε να πετύχουμε σημαντική αύξηση του ποσοστού παραγωγής ενέργειας από ανανεώσιμες πηγές για λόγους οικονομικούς αλλά και πολιτικούς, καθ’ όσον τελευταία όλοι έχουμε γίνει μάρτυρες των  προβλημάτων που εκδηλώνονται εξαιτίας αυτού του λόγου στηΝ οικονομία μας αλλά και ευρύτερα στην οικονομία της Ευρωπαϊκής Ένωσης. Όλοι έχουμε διαπιστώσει τις αδυναμίες της Ευρωπαϊκής Ένωσης όσον αφορά τη διαμόρφωση ενιαίας πολιτικής εξαιτίας των αναγκών της σε ενέργεια. Η χώρα μας διαθέτει τις καλύτερες προϋποθέσεις λόγω των φυσικών της δυνατοτήτων -ισχυρούς ανέμους και μεγάλης διάρκειας ηλιοφάνεια- που μπορεί και πρέπει όχι μόνο να πετύχει τους στόχους που έχουν τεθεί από τη λευκή βίβλο και τις αποφάσεις της Ευρωπαϊκής Ένωσης, αλλά και να τους ξεπεράσει ακόμα.
      Αυτό το νομοσχέδιο παρέχει όλες τις απαραίτητες προϋποθέσεις, ώστε αυτοί οι στόχοι να επιτευχθούν με διαφανείς διαδικασίες. Τίθενται έτσι οι βάσεις για ένα ελκυστικό και απλοποιημένο περιβάλλον με σκοπό την ενίσχυση των επενδύσεων στον τομέα αυτό. Στόχος δε, είναι η διείσδυση των πηγών αυτών στο ενεργειακό ισοζύγιο της χώρας με πλήρη αξιοποίηση του διαθέσιμου δυναμικού στην πατρίδα μας. 
      Η απλοποίηση και συντόμευση των διαδικασιών αδειοδότησης, καθώς και τα αυξημένα κίνητρα αναμένεται να προσελκύσουν τους επενδυτές.
      Επιδίωξή μας ακόμα είναι η ικανοποίηση του εθνικού στόχου, σύμφωνα και με την κοινοτική οδηγία 77/2001, του 20,1% που αφορά την παραγωγή ηλεκτρικής ενέργειας από Ανανεώσιμες Πηγές Ενέργειας επί της συνολικής ηλεκτροπαραγωγής μέχρι το 2010 και του 29% μέχρι το 2020, η αξιοποίηση του τεράστιου δυναμικού της χώρας σε Α.Π.Ε. και ιδιαίτερα της αιολικής και ηλιακής ενέργειας, η προσέλκυση μεγάλης κλίμακας επενδύσεων με ευεργετική επίδραση επί της ανεργίας και η ικανοποίηση των υψηλών περιβαλλοντικών στόχων που τίθενται, σύμφωνα με το Πρωτόκολλο του Κιότο. 
      Με τις ρυθμίσεις αυτές καθίσταται σαφές το σύνολο του θεσμικού πλαισίου για την αδειοδότηση, καθίσταται ευχερής ο έλεγχος της διοίκησης, απλουστεύονται οι διαδικασίες και μειώνεται ο χρόνος για τη χορήγηση της άδειας εγκατάστασης σε λιγότερο του ενός έτους. Με τις νέες ρυθμίσεις του σχεδίου νόμου εισάγεται για πρώτη φορά η παροχή αυξημένων οικονομικών κινήτρων για την ενίσχυση των επενδύσεων σε Α.Π.Ε. και ιδιαίτερα για την ανάπτυξη των ηλιακών και των φωτοβολταϊκών συστημάτων, όπου οι τιμές πώλησης στο σύστημα ή στο δίκτυο αυξάνονται μέχρι το 600%, η θέσπιση και οργάνωση προθεσμιών για τη χορήγηση της άδειας παραγωγής, καθώς και εγκατάστασης και λειτουργίας των σταθμών Α.Π.Ε. και Σ.Η.Θ.Υ.Α. κατά τρόπο που να μειώνεται δραστικά ο χρόνος απόκτησης των απαιτουμένων εγκρίσεων και αδειών. Η ενσωμάτωση της γνωμοδότησης για την προκαταρκτική περιβαλλοντική εκτίμηση και αξιολόγηση στην άδεια παραγωγής, με αποτέλεσμα να εξασφαλίζεται για τον επενδυτή ένα σαφές τοπίο περιβαλλοντικής αδειοδότησης και να επιταχύνεται η συνολική διαδικασία, ο καθορισμός νέων, σαφώς  υψηλότερων, ορίων ισχύος  έργων Α.Π.Ε. για τα  οποία προβλέπεται εξαίρεση από τη λήψη άδειας παραγωγής. 
      Έχουμε αύξηση, λοιπόν, και εξαίρεση του ορίου της εγκατεστημένης ισχύος μικρών υδροηλεκτρικών σταθμών από 10 MW σε 15 MW τ και περιορισμό των περιπτώσεων τροποποίησης της άδειας στις απολύτως αναγκαίες. Ο καθαρισμός και η καταβολή δίκαιων τιμών για την παραγόμενη ηλεκτρική ενέργεια από Α.Π.Ε. ή Σ.Η.Θ.Υ.Α. δεν εξαρτώνται πλέον από καθεστώς τιμολογίων της Δ.Ε.Η. και διαφοροποιούνται ανάλογα με τη χρησιμοποιούμενη τεχνολογία. Έχουμε πρόβλεψη για επέκταση της διάρκειας της σύμβασης πώλησης ηλεκτρικής ενέργειας από Α.Π.Ε. ή Σ.Η.Θ.Υ.Α. από δέκα σε δώδεκα χρόνια με δυνατότητα μονομερούς ανανέωσης για άλλα οκτώ χρόνια, καθορισμό συστηματικής αδειοδοτικής διαδικασίας για την κατασκευή και λειτουργία γεωθερμικών και υβριδικών σταθμών, σύσταση ειδικών επιτροπών με σκοπό την απεμπλοκή μεγάλων επενδύσεων Α.Π.Ε. ή Σ.Η.Θ.Υ.Α. από γραφειοκρατικές διαδικασίες και άμεση επίλυση των σχετικών προβλημάτων, εξομοίωση της αμοιβής των παραγωγών του πλεονάσματος της παραγόμενης ενέργειας από σταθμούς Α.Π.Ε. μ’ αυτήν των ανεξάρτητων παραγωγών, άρση του ορίου των 50 MW που ίσχυε με το ν. 2773/1999, που αφορά την προτεραιότητα της ηλεκτρικής ενέργειας η οποία προέρχεται από συστήματα Α.Π.Ε. κατά την κατανομή του φορτίου, θέσπιση συστήματος εκδόσεως πιστοποιητικών εγγυήσεως προέλευσης της παραγόμενης ηλεκτρικής ενέργειας από Α.Π.Ε., με την παράλληλη δημιουργία του απαραίτητου μηχανισμού διασφάλισης, πρόβλεψη υποχρεωτικής υποβολής μετρήσεως του δυναμικού Α.Π.Ε. από πιστοποιημένο φορέα και ευνοϊκή αντιμετώπιση της αξιολόγησης των αιτήσεων για έκδοση άδειας παραγωγής ενέργειας που υποβάλλονται από πολυσυμμετοχικές επιχειρήσεις λαϊκής βάσης και με συμμετοχή των φορέων της Τοπικής Αυτοδιοίκησης.
      Επισημαίνεται επί πλέον ότι με τις διατάξεις του προτεινόμενου σχεδίου νόμου, σε συνδυασμό με τις κανονιστικές πράξεις, κοινές υπουργικές αποφάσεις των Υπουργών Εσωτερικών, Δημόσιας Διοίκησης και Αποκέντρωσης, Ανάπτυξης και Περιβάλλοντος, Χωροταξίας και Δημοσίων Έργων που εκδίδονται τις επόμενες μέρες, η έκδοση της άδειας εγκατάστασης θα επιτυγχάνεται σε διάστημα μικρότερο του ενός έτους από την υποβολή της σχετικής αίτησης για άδεια παραγωγής, ενώ σήμερα ο χρόνος αυτός έφτανε μέχρι και τα τρία χρόνια.
      Με τον περιορισμό των περιπτώσεων τροποποιήσεων των αδειών απαλλάσσονται οι επενδυτές και οι αρμόδιες αρχές από περιττό βάρος χρόνου και άχρηστων διαδικασιών. Απελευθερώνεται η σχετική αγορά με τις εισαγόμενες εξαιρέσεις και απαλλαγές. Μειώνεται η γραφειοκρατία και αίρονται οι ενδεχόμενες αυθαιρεσίες εκ μέρους φορέων που εμπλέκονται στην περιβαλλοντική αδειοδότηση, αφού πλέον καθορίζονται οι συγκεκριμένες υπηρεσίες και οι φορείς -το πολύ έντεκα κατά περίπτωση- που γνωμοδοτούν και λαμβάνουν γνώση του περιεχομένου των μελετών και φακέλων που υποβάλλονται και των γνωμοδοτήσεων που χορηγούνται στο πλαίσιο των περιβαλλοντικών αδειών για σταθμούς Α.Π.Ε. και Σ.Η.Θ.Υ.Α.. 
      Επιπλέον, όμως, είχε ανακοινωθεί τον περασμένο Απρίλιο, ύστερα από συνεννόηση με τον Υπουργό Οικονομίας και Οικονομικών κ. Γιώργο Αλογοσκούφη, ότι θα δοθούν νέα φορολογικά κίνητρα για τη χρήση Α.Π.Ε. από φυσικά πρόσωπα τα οποία θα περιληφθούν στο φορολογικό νομοσχέδιο και θα ισχύσουν από 1.1.2007. 
      Τα μέτρα αυτά που αφορούν τα φυσικά πρόσωπα θα έχουν τα εξής κίνητρα: Η έκπτωση δαπάνης μέχρι ποσοστού 20% για την αγορά ηλιακών συλλεκτών και για την εγκατάσταση κεντρικού κλιματισμού με χρήση φυσικού αερίου ή ηλιακής ενέργειας. Η έκπτωση δαπάνης μέχρι ποσοστού 20% για την αγορά αποκεντρωμένων συστημάτων ηλεκτρικής ενέργειας που βασίζονται σε Α.Π.Ε.. Εννοώ τα φωτοβολταϊκά, μικρές ανεμογεννήτριες, καθώς επίσης και για τη συμπαραγωγή ηλεκτρισμού και ψύξης-θέρμανσης, με χρήση φυσικού αερίου ή ανανεώσιμων πηγών καθώς και για τη θερμομόνωση σε υφιστάμενα κτήρια.
      Και τέλος, η επέκταση του ανώτατου ποσού εκπιπτόμενης δαπάνης, που θεσπίστηκε με τον τελευταίο φορολογικό νόμο, τον ν.3296/2004, είτε για την αλλαγή εγκατάστασης χρήσης καυσίμου από πετρέλαιο σε φυσικό αέριο είτε για νέα εγκατάσταση φυσικού αερίου από 500 σε 700 ευρώ. 
      Θεσπίζεται καθεστώς συγκεκριμένης τιμολόγησης που αφορά αποκλειστικά την παραγωγή ηλεκτρικής ενέργειας από Α.Π.Ε. και συμπαραγωγή ηλεκτρισμού και θερμότητας υψηλής απόδοσης, ανεξάρτητη από το καθεστώς τιμολογίων της Δ.Ε.Η. και διαφοροποιημένη ανάλογα με την τεχνολογία. 
      Η θέσπιση αυτή συμβάλλει στη δημιουργία ευνοϊκού κλίματος για την πραγματοποίηση επενδύσεων, αφού για παράδειγμα, στην παραγωγή ενέργειας από φωτοβολταϊκούς σταθμούς, η αύξηση των τιμολογίων φτάνει μέχρι το 600%. 
      Με το προτεινόμενο νομοσχέδιο και σε συνδυασμό με την εφαρμογή κανονιστικών πράξεων που εκδίδονται με βάση το υφιστάμενο καθεστώς της περιβαλλοντικής νομοθεσίας, θεσπίζεται ένα ολοκληρωμένο, συστηματικό και ορθολογικό θεσμικό πλαίσιο για τη ρύθμιση της αδειοδότησης και της λειτουργίας των σταθμών παραγωγής ηλεκτρικής ενέργειας από Α.Π.Ε. και Σ.Η.Θ.Υ.Α.. Αυτό εκτός των άλλων καλύπτει κενά και ανάγκες που δεν προβλέπονταν στο μέχρι σήμερα ισχύον πλαίσιο. 
      Το νέο σχέδιο νόμου σε συνδυασμό με το χωροταξικό σχεδιασμό που σύντομα ολοκληρώνεται από το Υπουργείο Περιβάλλοντος, Χωροταξίας και Δημοσίων Έργων, θα συμβάλλει ευεργετικά στην αειφόρο ανάπτυξη και θα γίνει αποφασιστικά η υλοποίηση των επενδύσεων στον τομέα των Α.Π.Ε., με σημαντικά οφέλη στην περαιτέρω αύξηση του εθνικού εισοδήματος.
      Οι κύριοι άξονες περί τους οποίους κινείται το υπό ψήφιση νομοσχέδιο είναι: Η απλοποίηση και επιτάχυνση της διαδικασίας αδειοδότησης των έργων Α.Π.Ε. και Σ.Η.Θ.Υ.Α., η δημιουργία ασφαλούς περιβάλλοντος για την προώθηση και σχετικών επενδύσεων χωρίς να επιβαρύνεται ο καταναλωτής. Οργάνωση και συστηματοποίηση του νομοθετικού πλαισίου αδειοδότησης των σταθμών παραγωγής ηλεκτρικής ενέργειας από Α.Π.Ε. και Σ.Η.Θ.Υ.Α. με παράλληλη επίλυση και διευθέτηση των προβλημάτων κανονιστικού χαρακτήρα. Προώθηση κατά προτεραιότητα των Α.Π.Ε. σε σχέση με τις τοπικές επιπτώσεις, με σκοπό την προστασία του κλίματος και της ατμόσφαιρας και το βιώσιμο ενεργειακό εφοδιασμό της Χώρας.
      Η ακρόαση των φορέων ήταν άκρως ικανοποιητική και η πλειοψηφία τους ήταν υπέρ του νομοσχεδίου. Ελάχιστοι είναι αυτοί που προέβαλαν κάποιες αντιρρήσεις. 
      Θα ήθελα μόνο να αναφερθώ στην περίπτωση της Κ.Ε.Δ.Κ.Ε. η οποία βέβαια δεν βρήκε τίποτε το θετικό. Δεν ξέρω όμως τώρα, μετά τη νέα τροποποίηση που παρουσίασε ο Υπουργός και την ευθύς εξ αρχής τήρηση του 3%, αν θα έχει και εδώ αντιρρήσεις. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο εισηγητής του ΠΑ.ΣΟ.Κ., συνάδελφος κ. Αθανάσιος Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρία Πρόεδρε, κυρίες και κύριοι συνάδελφοι, η συζήτηση που πραγματοποιείται σήμερα γίνεται σε μια περίοδο όπου η κρίση και η αστάθεια των ενεργειακών αγορών είναι στην ημερήσια διάταξη. Γίνεται σε ένα έντονα ανταγωνιστικό περιβάλλον για τον έλεγχο των πηγών ενέργειας καθώς και των οδών διέλευσης της ενέργειας. 
      Δυστυχώς σ’ αυτές τις δύσκολες συνθήκες η Κυβέρνηση παρακολουθεί αμήχανη και πορεύεται χωρίς σχέδιο και δράση, χωρίς στρατηγική. Αποδεικνύεται για ακόμα μια φορά ότι η Κυβέρνηση δεν έχει μακροχρόνιο σχεδιασμό για την ενέργεια της χώρας. Αυτό μας οδήγησε στο να καθορίζουν τις συνθήκες της αγοράς των ενεργειακών προϊόντων οι δυνάμεις της αγοράς, ενώ η Κυβέρνηση έχει εγκαταλείψει τους μηχανισμούς ελέγχου της αγοράς. Προφανώς, η πολιτική αυτή στο τέλος-τέλος μας οδήγησε σε ακρίβεια, αισχροκέρδεια και λαθρεμπόριο. Το μόνο που κάνει, κατά τη γνώμη μας, η Κυβέρνηση είναι να επιδίδεται σε μία επικοινωνιακή και προπαγανδιστική διαχείριση των μεγάλων προβλημάτων. Δεν διαχειρίζεται, επίσης αποτελεσματικά την απελευθέρωση των αγορών που δρομολόγησε το ΠΑ.ΣΟ.Κ., ούτε διαχειρίζεται με σύγχρονο τρόπο το θεσμικό πλαίσιο που δημιουργήσαμε την προηγούμενη περίοδο. 
      Στον τομέα των Ανανεώσιμων Πηγών Ενέργειας στην ουσία, πέραν ολίγων πραγμάτων, δεν έκανε τίποτα. Όμως, διαπιστώνουμε ότι προσπαθεί να παρουσιάσει έργο, ισχυριζόμενη μάλιστα ότι το 50% των εν ισχύ μονάδων ετούτη την περίοδο εγκαταστάθηκαν τα δύο τελευταία χρόνια. Η ίδια όμως σ’ έναν πίνακα που μας ενεχείρισε, ισχυρίζεται, για παράδειγμα, ότι τον τελευταίο χρόνο, δηλαδή, πριν ένα χρόνο, λειτουργούσαν ή ήταν εν ισχύϊ περίπου εκατόν ενενήντα έξι μονάδες Α.Π.Ε. με ισχύ 588 MW και μέσα σ΄ ένα χρόνο έφτασε τον αριθμό των εν ισχύϊ τις διακόσιες πέντε μονάδες με ισχύ 622 MW. 
      Ξεχνάει, επίσης, ότι αυτές οι μονάδες που μπήκαν τα δύο τελευταία χρόνια σε λειτουργία ήταν μονάδες για τις οποίες ετοιμάστηκαν οι περιβαλλοντικές μελέτες και η έγκριση των αδειών την περίοδο που κυβερνούσε το ΠΑ.ΣΟ.Κ. Αποδίδεται και σ’ αυτόν τον τομέα η Κυβέρνηση στην προσφιλή της μέθοδο να κόβει κορδέλες έργων, τα οποία δρομολόγησε η προηγούμενη κυβέρνηση. Δεν έκανε τίποτα στην ουσία για να ξεμπλοκάρει τη λειτουργία σταθμών από το Συμβούλιο της Επικρατείας. Είπαμε και στην επιτροπή ότι δεν μπορούσε να επιβάλει την άποψή της στο Συμβούλιο της Επικρατείας, αλλά μπορούσε να δημιουργήσει συνθήκες να ξεκινήσει ο χωροταξικός σχεδιασμός της χώρας μας. Έτσι σήμερα παραμένουν πάρα πολλές άδειες ανενεργές, εξαγγέλλονται νέα επενδυτικά σχέδια που παραμένουν στα χαρτιά, δεν υπάρχουν και δεν κατασκευάζονται νέα δίκτυα μεταφοράς. Κλασικό παράδειγμα, τα βιοκαύσιμα, τα οποία μπήκαν στο ενεργειακό ισοζύγιο της χώρας, ψηφίστηκε ο Κανονισμός της Ευρωπαϊκής Ένωσης για την προσαρμογή, ωστόσο όμως, από τότε δεν κυκλοφόρησε, δεν μπήκε σε ισχύ καμία υπουργική απόφαση και δεν εξεδόθη κανένα προεδρικό διάταγμα. Κανένας δεν έχει φροντίσει να ενημερώσει σχετικά τους αγρότες μας αναφορικά με τη δυνατότητα παραγωγής βιοκαυσίμων. 
      Κυρίες και κύριοι συνάδελφοι, στις Ανανεώσιμες Πηγές Ενέργειας η έλλειψη μακροχρόνιου σχεδιασμού δημιουργεί τεράστιους κινδύνους, αλλά και μεγάλα προβλήματα. Θα ήθελα να ξεκινήσω από το πρώτο πρόβλημα, το οποίο προφανώς ξαφνιάζει όταν το θίγουμε, αλλά είναι υπαρκτό και κρίσιμο. Και είναι ο κίνδυνος των υπερεπενδύσεων. Υπάρχουν σήμερα πάρα πολλές άδειες, εκκρεμούν πολλές άδειες, οι οποίες ξεπερνούν στην ουσία τα όρια του συστήματος για απορρόφηση ισχύος. Ο Πρόεδρος της Ρ.Α.Ε., σε μια αγωνιώδη προσπάθεια να κρούσει τον κώδωνα του κινδύνου και να μας επισημάνει αυτό το πρόβλημα, μας είπε πριν από λίγες ημέρες ότι μόνο οι τρεις μεγάλες επενδύσεις, οι οποίες είναι ισχύος 2.800 MW καλύπτουν το 30-40% της εγκατεστημένης ισχύος και στην ουσία αγγίζουν τα όρια του συστήματος.
      Οι αιτήσεις πάλι με στοιχεία και πίνακες της Κυβέρνησης, στις 25-5-2006 λίγες μέρες πριν δηλαδή, οι αιτήσεις για αδειοδότηση αγγίζουν τον αριθμό των 27.956 MW. Η Ρ.Α.Ε. έχει γνωμοδοτήσει για περίπου 6.000 MW και έχουν δοθεί άδειες για 5.000 MW. Κατά τις διαβεβαιώσεις του Υπουργού αλλά και άλλων στελεχών, φαίνεται ότι η δυνατότητα απορρόφησης ισχύος είναι περίπου 3.000 MW, 4.000 MW, 5.000 MW. Άλλοι λένε 3.500 MW, άλλοι λένε 5.000 MW. Είναι προφανές ότι η έγκριση αιτήσεων μόνο για την αιολική ενέργεια –και να επισημάνω ότι αυτές οι αιτήσεις αφορούν την αιολική ενέργεια- θα δημιουργούσε πρόβλημα πλεονάζουσας ισχύος. 
      Άρα εκ των πραγμάτων υπάρχει πρόβλημα υπερεπένδυσης άμεσα και στο μέλλον. Υπάρχει κίνδυνος κατασπατάλησης πολλών πόρων, διότι πολλές επενδύσεις φαίνεται ότι αν δρομολογηθούν θα μείνουν άχρηστες, με αποτέλεσμα να έχουμε και σοβαρές επιπτώσεις στο περιβάλλον.
      Φαίνεται ότι η Κυβέρνηση πορεύεται χωρίς πυξίδα. Αυτό φαίνεται και από ένα δεύτερο μεγάλο πρόβλημα: την έλλειψη χωροταξικού σχεδιασμού και την έλλειψη ειδικών χωροταξικών σχεδίων. Το τελευταίο χρονικό διάστημα ο κύριος Πρωθυπουργός τρείς φορές εξήγγειλε τη δρομολόγηση της λύσης του εθνικού χωροταξικού και των ειδικών χωροταξικών σχεδίων. Εν τω μεταξύ το Συμβούλιο της Επικρατείας ακυρώνει καθημερινά προτάσεις λόγω της μη ύπαρξης ειδικού περιβαλλοντικού σχεδιασμού. 
      Η προηγούμενη κυβέρνηση είχε δρομολογήσει λύση, το 2004, για ολοκλήρωση των διαδικασιών για τον περιβαλλοντικό σχεδιασμό. Ωστόσο, όμως, η σημερινή Κυβέρνηση τα πάγωσε όλα αυτά και τώρα ισχυρίζεται ότι τον Οκτώβριο θα βρεθούμε στο τέλος αυτής της μεγάλης πορείας του περιβαλλοντικού σχεδίου, του γενικού και των ειδικών. 
      Απειλούνται κάτω από αυτές τις συνθήκες πολλές επενδύσεις. Δεν έγινε, όπως είπα, τίποτα. Πολλές επενδύσεις βρίσκονται σε αναστολή. Κινδυνεύουν άμεσα να ακυρωθούν άλλες ώριμες επενδύσεις. Κινδυνεύουν να χαθούν εκατοντάδες εκατομμύρια ευρώ από εθνικούς και κοινοτικούς πόρους. Και φυσικά κινδυνεύουν να αποχωρήσουν πάρα πολύ μεγάλες επιχειρήσεις, μεγάλοι επενδυτές. 
      Κύριε Υπουργέ, οι σχεδιασμοί που κάνετε είναι στο κενό. Δεν υπάρχει στην ουσία σχεδιασμός στη χώρα μας. Όλα τα πράγματα εξελίσσονται σ’ αυτήν τη νέα αγορά, στην αναδυόμενη αγορά, χωρίς σχέδιο. Η αγορά κινείται άναρχα. 
      Το νομοσχέδιο επιβεβαιώνει αυτούς τους ισχυρισμούς μας και επιπρόσθετα δημιουργεί και άλλα προβλήματα πολύ σοβαρά. Προβλήματα που εμπεδώνουν την αίσθηση και το κλίμα της γραφειοκρατίας και του συγκεντρωτισμού. Φυσικά αυτές οι συνθήκες δημιουργούν και περιοχές ή εν δυνάμει δυνατότητες αδιαφανούς λειτουργίας. 
      Κύριοι της Κυβέρνησης, νομοθετείτε για τους λίγους και τους ισχυρούς -αυτό καταδεικνύεται από το νομοσχέδιο- σε βάρος των πολλών, των καταναλωτών οι οποίοι θα κληθούν να πληρώσουν ένα πιο ακριβό σύστημα ενέργειας στη χώρα μας. Φυσικά λέτε και επικαλείστε συνέχεια με τη σημερινή σας νομοθετική πρωτοβουλία ότι δεν κάνετε τίποτε άλλο παρά να προσαρμόζεστε στην επιταγή της Ευρωπαϊκής Ένωσης, έρχεστε δηλαδή με την πρωτοβουλία να επικυρώσετε την οδηγία της Ευρωπαϊκής Ένωσης. Στην πράξη, όμως, κρύβεστε πίσω από αυτήν την οδηγία και δημιουργείτε ένα σύστημα, κατά τη γνώμη μας, αδιαφάνειας, ένα σύστημα σε βάρος των καταναλωτών.
      Το νομοσχέδιο είναι ασαφές, είναι αόριστο και επαμφοτερίζον, κείμενο που δεν ξέρει που οδηγεί τα πράγματα. Είναι αποκομμένο από τις ανάγκες των πολιτών και της κοινωνίας. Πρόβλημα είναι επίσης η έλλειψη ενός πλαισίου φορολογικών κινήτρων για τις επενδύσεις. Δεύτερον είναι οι ασαφείς και αόριστες διατάξεις για τις εγκρίσεις των επενδύσεων. Οι δηλώσεις  του Υπουργού ότι θα επισπευσθεί η διαδικασία, κατά τη γνώμη μας είναι άνευ ουσίας. Η έλλειψη αναφοράς στο χωροταξικό, επίσης συμπαρασύρει όλες τις ευεργετικές διατάξεις υπέρ των Α.Π.Ε., όλες τις ευεργετικές περιβαλλοντικές διατάξεις.
      Ενισχύεται κατά τρόπο προκλητικό η ΡΑΕ όπως και ο ρόλος του Υπουργού, δεδομένου ότι στην ουσία αυτοί θα εγκρίνουν, θα γνωμοδοτούν, θα επικυρώνουν, θα παραχωρούν περιοχές-ενεργειακά πεδία χωρίς να λαμβάνεται υπ΄όψιν ο κοινωνικός παράγοντας, χωρίς το λαϊκό παράγοντα σ’ αυτήν τη διαδικασία ως συντελεστή. Περιθωριοποιείται στην ουσία ο Κ.Α.Π.Ε. και φυσικά εκεί που υπάρχει μεγάλη διαφωνία και δημιουργείται τεράστιο πρόβλημα, είναι στον τρόπο που επιχειρείται η ανάκληση πολλών αδειών παραγωγής. Θεωρούμε ότι η διαδικασία της έγκρισης παράλληλα με τη διαδικασία ανάκλησης αδειών συνδυαστικά με τη δυνατότητα που δίδεται στον Υπουργό ή στη Ρ.Α.Ε. να γνωμοδοτούν για την παραχώρηση πεδίων, δημιουργούν προϋποθέσεις συγκεντρωτισμού, γραφειοκρατίας και προφανώς προϋποθέσεις να ευνοηθούν υμέτεροι και να αδικηθούν επενδυτές οι οποίοι βρέθηκαν στη δίνη της μη έγκρισης για λόγους που αφορούν αντιδράσεις τοπικών κοινωνικών ή παρέμβαση του Συμβουλίου Επικρατείας.
      Κατά τη γνώμη μας η ενέργεια πρέπει να αντιμετωπίζεται σαν εθνικός πόρος. Γι’ αυτό και δεν υπάρχει καμία μνεία διαγωνιστικής διαδικασίας για μεγάλα ενεργειακά πεδία. Για παράδειγμα, είπαμε νωρίτερα ότι τρεις μόνο επενδύσεις γνωστών εταιριών είναι της τάξεως μεγέθους των 2.800 MW. Θα μπορούσαν αυτά τα ενεργειακά πεδία αφού οριοθετηθούν σαν εθνικοί ενεργειακοί πόροι να μπουν σε μια διαγωνιστική διαδικασία. Φυσικά η Κυβέρνηση λέει ότι αυτό δεν έφερε αποτελέσματα σε άλλες χώρες και επικαλείται την Αγγλία, η οποία επεχείρησε να εγκαθιδρύσει διαγωνιστικές διαδικασίες. Όμως, αυτό εμάς δεν μας καλύπτει. Θεωρούμε ότι για μεγάλα ενεργειακά πεδία αφού τα ορίσουμε σ΄ ένα επίπεδο ύψους επένδυσης σε MW θα μπορούσε να υπάρξει διαγωνιστική διαδικασία.
      Υπάρχουν σοβαρά προβλήματα με τις εγκρίσεις των αδειών χωρίς τη λήψη κοινωνικών κριτηρίων. Επίσης ανανεώνονται οι άδειες για οκτώ χρόνια με μονομερή τρόπο. Δίνεται, δηλαδή, στην επένδυση άδεια λειτουργίας και δώδεκα χρόνια μετά έρχεται με μια μονομερή δήλωση ο επενδυτής να συνεχίσει τη λειτουργία για οκτώ χρόνια. Θεωρούμε ότι μετά από δώδεκα χρόνια θα πρέπει να υπάρχει μια διαδικασία τουλάχιστον συζήτησης και επανεξέτασης της λειτουργίας των αδειών. Δεν είμαστε κατά της μακροχρόνιας ισχύος των αδειών. Πιστεύουμε ότι οι επενδυτές για να αποσβέσουν τις επενδύσεις πρέπει να έχουν μεγάλο ορίζοντα και σταθερό και βέβαιο περιβάλλον. Ωστόσο, αυτό δεν αφαιρεί τη δυνατότητα από τους επενδυτές, για σταθερό περιβάλλον εάν δηλαδή δώσουμε στο δημόσιο τη δυνατότητα στα δώδεκα χρόνια να επαναξιολογεί τον επενδυτή. 
      Στο νόμο καθιερώνονται διαδικασίες τιμολόγησης των ενεργειακών προϊόντων. Είναι δυνατόν σε αγορές τέτοιου μεγέθους να έρχεστε δια νόμου, κύριε Υπουργέ, εσείς οι νεοφιλελεύθεροι ή φιλελεύθεροι –δεν ξέρω ποια εκδοχή θα πάρετε- και να λέτε ότι στο νόμο θα νομοθετούμε τιμές για τα ενεργειακά προϊόντα; Γιατί δεν παίρνετε μια εξουσιοδότηση ως Υπουργείο με μια επιτροπή να προσαρμόζετε κάθε φορά τις τιμές των ενεργειακών προϊόντων στις συνθήκες; Εάν για παράδειγμα ανεβεί το πετρέλαιο παρασύρει και ένα σωρό άλλες τιμές στα ενεργειακά. Τότε πρέπει κάθε φορά να έρχεστε δια νόμου και να νομοθετείτε για τις τιμές των ενεργειακών προϊόντων. 
      Πρόβλημα αποτελούν οι χρόνοι και οι ημερομηνίες για την αδειοδότηση. Είναι σφιχτές και δεν μπορούν οι επενδυτές να χειριστούν τις επενδύσεις τους με τρόπο αποτελεσματικό. Θεωρούμε ότι οι διατάξεις του ν. 1516 για τη δήθεν καθαρή ενέργεια αποτελούν μια καθαρή κοροϊδία. Σας είπαμε γιατί. Γιατί όταν τα ενεργειακά προϊόντα πέφτουν στην κοινή δεξαμενή δεν μπορεί ο χρήστης να μιλάει για «πράσινη» ενέργεια. Βέβαια αφ΄ εαυτής όταν παράγεται μια ενέργεια, ένας ηλεκτρισμός με οικολογικό τρόπο δημιουργείς συνθήκες σωστές και θετικές για το περιβάλλον. Ωστόσο δεν μπορούμε να λέμε ότι αυτές είναι χρήσιμες για τους χρήστες-καταναλωτές.
      Όλα αυτά, σε συνδυασμό με τους υβριδικούς σταθμούς, με τα προβλήματα που υπάρχουν στις διατάξεις που εμποδίζουν την ανάπτυξη των υβριδικών σταθμών, στα δίκτυα σύνδεσης, στον ορισμό και στη διαχείριση ιδιαίτερα των υβριδικών σταθμών στα μη συνδεδεμένα από το Δ.Ε.Σ.Μ.Η.Ε. και όχι από τους επί μέρους διαχειριστές στην κωδικοποίηση με προεδρικό διάταγμα στην ουσία κατάργηση των κινήτρων για τους αυτοπαραγωγούς.
      Σας είπαμε, κύριε Υπουργέ, ότι η κωδικοποίηση του νομικού καθεστώτος σε αυτόν το χώρο των Ανανεώσιμων Πηγών Ενέργειας πρέπει να γίνει δια νόμου διότι είναι μια σοβαρή νομοθετική εργασία. Και όταν ψηφίζεται ένας νόμος στην Ολομέλεια της Βουλής θα πρέπει να κωδικοποιείται με νόμο και όχι με προεδρικό διάταγμα. 
      Επίσης δεν υπάρχουν σοβαρές ανταποδοτικότητες. Βεβαίως υπήρχε η σημερινή τροπολογία και την είχε εξαγγείλει λίγο-πολύ ο κύριος Υπουργός, στην επιτροπή, όπου από το 2,5% πήγε στο 3% επί του κύκλου εργασιών απόδοση τον πρώτο χρόνο και 5% στη συνέχεια στην Τοπική Αυτοδιοίκηση, ωστόσο όμως κατά την αξιολόγηση δεν παίρνονται υπ΄ όψιν προτάσεις άλλων επενδυτών οι οποίοι μπορεί να δίδουν κοινωνικά ανταποδόσεις μεγάλες.
      Συμπερασματικά: Εμείς, κύριε Υπουργέ, είχαμε δημιουργήσει πάρα πολύ σοβαρές προϋποθέσεις για την ανάπτυξη των Α.Π.Ε. Είχαμε ταυτίσει τη διαδρομή μας με τις Ανανεώσιμες Πηγές Ενέργειας. Ψηφίσαμε τρία νομοσχέδια, το 1986, το 1996 και το 1999 για να αναπτυχθεί αυτή η αγορά, μια αγορά που βρισκόταν σε νηπιακή κατάσταση, σε μια μονοπωλιακή περίοδο επί κυριαρχίας της αγοράς από τη Δ.Ε.Η.. Ωστόσο όμως, θεωρούμε ότι δεν λύσαμε όλα τα προβλήματα. Η αγορά από μια νηπιακή κατάσταση τώρα βρίσκεται σε μια ώριμη εξέλιξη, είναι μια αναδυόμενη αγορά και εξελίσσεται σε μια μεγάλη αγορά. Τώρα η αγορά χρειάζεται κανόνες.
      Με το νομοσχέδιο που φέρατε για συζήτηση και ψήφιση σήμερα, δεν θέτετε προϋποθέσεις για τη σωστή και υγιή λειτουργία. Δεν υπάρχει χωροταξικό, δεν αποφεύγουμε την υπερεπένδυση, δεν έχουμε φορολογικά κίνητρα, δεν έχουμε υγιές καθεστώς εγκρίσεων, ανακλήσεων αδειών και φυσικά παραχωρήσεων. 
      Κύριε Υπουργέ, η ενίσχυση της Ρ.Α.Ε. και η ενίσχυση του ρόλου του Υπουργού στην αδειοδότηση και ανάκληση των αδειών δεν μας βρίσκει σύμφωνους. Γι’ αυτό σας είπαμε από την αρχή ότι αυτό το νομοσχέδιο δεν θα βοηθήσει στην ανάπτυξη της αγοράς των Α.Π.Ε., δεν βρίσκεται σε θετική κατεύθυνση, δεν άρει τα προβλήματα που έχει αυτή η αγορά σ’ αυτήν την πορεία της εξέλιξής της, γι’ αυτό και το καταψηφίζουμε στο σύνολό του, εκτός από συγκεκριμένα άρθρα τα οποία θα αναφέρουμε στη συνέχεια.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, αν μου επιτρέπετε για μια μικρή παρέμβαση.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρηκολούθησα με προσοχή τον συνάδελφο εισηγητή της Αξιωματικής Αντιπολίτευσης, αλλά και σήμερα υπέπεσε στο ίδιο λάθος που υπέπεσε και τις τρεις προηγούμενες φορές. Επιθετικοί προσδιορισμοί, αοριστολογίες, χαρακτηρισμοί οι οποίοι δεν εδράζονται σε κανένα απολύτως επιχείρημα. 
      Κύριε συνάδελφε, βρίσκεστε στην Εθνική Αντιπροσωπεία, έχετε την ευθύνη της εισήγησης από το Κόμμα της Αξιωματικής Αντιπολίτευσης..
      (Θόρυβος από την πτέρυγα του ΠΑ.ΣΟ.Κ.)
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τι είναι αυτά που λέτε! Λογοκρισία θα κάνετε; 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι. Ο κύριος Υπουργός μπορεί να πει ό,τι θέλει. Λογοκρισία θα κάνετε στον Υπουργό; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι, όταν ακούγατε τους χαρακτηρισμούς δεν αντιδράσατε. Έχετε την εντύπωση ότι εδώ θα ομιλείτε κάνοντας χρησιμοποίηση όρων, χαρακτηρισμών, βάζοντας ταμπέλες χωρίς κανένα περιεχόμενο και δεν θα πάρετε απάντηση;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα την πάρετε την απάντηση.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν μπορείτε να κάνετε λογοκρισία. 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ. 
      Συνεχίστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, εάν επιθυμεί να κάνει κριτική -και δεν το αποδίδω σε όλη την Αξιωματική Αντιπολίτευση, αλλά στον εισηγητή- να έχει συγκεκριμένες αναφορές. Πού είναι ασαφές το νομοσχέδιο; Πού είναι τα σημεία εκείνα τα οποία δημιουργούν προβλήματα στις επενδύσεις; 
      Και αν υπερηφανεύεστε ότι νομοθετείτε από το 1986 μέχρι και το 2004 και εγκαταστήσατε λιγότερα από 250 MW, να ποια είναι η διαφορά γιατί έρχεται αυτό το νομοσχέδιο για να κινήσει τις διαδικασίες, όταν επί είκοσι χρόνια η επιτυχία σας ήταν η εγκατάσταση 300 MW! Γι’ αυτό να είστε υπερήφανος!
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, θα παρακαλέσω στο σημείο αυτό να ψηφίσουμε στο σύνολο το νομοσχέδιο του Υπουργείου Εθνικής Παιδείας και Θρησκευμάτων: «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις».
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία. 
      Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης της εκπαίδευσης, και άλλες διατάξεις», έγινε δεκτό κατ’ αρχήν, κατ’ άρθρον και στο σύνολο κατά πλειοψηφία και έχει ως εξής:
      (Να μπει το νομοσχέδιο σελ. 51α)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση αυτού του νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση. 
      Επανερχόμαστε στη συζήτηση του νομοσχεδίου του Υπουργείου Ανάπτυξης.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος  κ. Τσιόγκας.
      ΔΗΜΗΤΡΙΟΣ ΠΙΠΕΡΓΙΑΣ: Κυρία Πρόεδρε, σας παρακαλώ το λόγο. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Τσιόγκα, μου επιτρέπετε, γιατί πρέπει να απαντήσει ο Κοινοβουλευτικός Εκπρόσωπος του ΠΑ.ΣΟ.Κ.
      ΔΗΜΗΤΡΙΟΣ ΤΣΙΟΓΚΑΣ: Ναι, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Πιπεργιά, έχετε το λόγο. 
      ΔΗΜΗΤΡΙΟΣ ΠΙΠΕΡΓΙΑΣ: Κυρία Πρόεδρε, πραγματικά δεν κατανοώ τον τρόπο και το ύφος του κυρίου Υπουργού, που ουσιαστικά ούτε λίγο ούτε πολύ υπαγορεύει το τι θα κάνουν τα κόμματα της Αντιπολίτευσης. Νομίζω ότι έχουμε το δικαίωμα σύμφωνα με τον Κανονισμό και την εντολή του λαού να ασκούμε κριτική. Πράγματι είναι ασαφές, το πλαίσιο με το οποίο γίνονται οι αδειοδοτήσεις. Έγινε εκτενέστατη κριτική κατά τη διάρκεια των συνεδριάσεων στην επιτροπή. Είναι ασαφές διότι τα πάντα εναπόκεινται στην υποκειμενική κρίση έστω και συλλογικού οργάνου. Δεν υπάρχουν αντικειμενικά κριτήρια μέσα από τα οποία να δίδονται οι αδειοδοτήσεις. Υπάρχει, λοιπόν, ασαφές πλαίσιο των αδειοδοτήσεων. Ακόμα περισσότερο είναι  ασαφές το πλαίσιο της ανάκλησης των αδειοδοτήσεων που προβλέπονται επίσης οι σχετικές διατάξεις. Έτσι όπως είναι το νομοσχέδιο, οι επενδύσεις θα έχουν προβλήματα, αφού δεν υπάρχει ούτε χωροταξικός σχεδιασμός, ούτε γενικότερο πρόγραμμα μακροχρόνιου ενεργειακού σχεδιασμού. Υπάρχει κίνδυνος να πάμε ουσιαστικά σε υπερεπενδύσεις, πράγμα το οποίο θα επιβαρύνει το σύστημα. Εξάλλου στο κάτω-κάτω όλα αυτά τα οποία προβλέπει το νομοσχέδιο έχουν αποτιμηθεί με λογαριασμούς. Σημαίνει κόστος για το σύστημα, σε τελευταία ανάλυση για τον καταναλωτή. Πάνω από 10% έχουμε υπολογίσει αυτές τις επιπτώσεις, κυρία Πρόεδρε. Δεν μπορεί, λοιπόν, να μας ψέγει ο κύριος Υπουργός. Ας έλθει εδώ να απαντήσει επί συγκεκριμένων ζητημάτων που έχουν τεθεί και από τον εισηγητή και που θα τεθούν και από τους ομιλητές μας και ας μην προσπαθεί με το ύφος του να προκαταλάβει το Σώμα. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρία Πρόεδρε, μου επιτρέπετε; 
      ΠΡΟΕΔΡΟΣ (Άννα Μπενάκη-Ψαρούδα): Κύριε Βαρβιτσιώτη, θέλετε οπωσδήποτε να παρέμβετε; Γιατί το σημείο αυτό διακόπτει την ροή των εισηγήσεων. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Ένα λεπτό, κυρία Πρόεδρε. 
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Βαρβιτσιώτη, έχετε το λόγο. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρία Πρόεδρε, νομίζω ότι είναι σαφές ότι το νομοσχέδιο δίνει τα περιθώρια της πολιτικής ευθύνης στην εκάστοτε ηγεσία του Υπουργείου Ανάπτυξης για να ορίσει αυτή το μετασχηματισμό της ενεργειακής πολιτικής. Αυτό που δεν είναι σαφές μέχρι τώρα είναι η αντιπολιτευτική τακτική του ΠΑ.ΣΟ.Κ. Και δεν είναι σαφές. γιατί μέχρι τώρα δεν έχουν καταστήσει γνωστό ούτε σε εμάς τα  μέλη τα επιτροπής ούτε στον ελληνικό λαό πού εδράζονται οι αντιρρήσεις τους. Και αυτό φαίνεται στο πόσο ασαφής είναι όλη η αντιπολιτευτική τους τακτική, η οποία χρησιμοποιεί συνήθως κορώνες και γι’ αυτό ο λαός σήμερα αποδοκιμάζει συντριπτικά την αντιπολιτευτική τους τακτική. Μέχρις ότου να αποκτήσουν ένα λόγο με σαφήνεια και προοπτική για τη χώρα, δε νομίζω ότι το ΠΑ.ΣΟ.Κ θα μπορέσει να πείσει κανέναν από τους Έλληνες ψηφοφόρους. 
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, συνεχίζουμε τις εισηγήσεις. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Τσιόγκας έχει το λόγο. 
      ΔΗΜΗΤΡΙΟΣ ΤΣΙΟΓΚΑΣ: Βλέπουμε ότι άνοιξε η όρεξη για ψιλοκαυγάδες. Επειδή δεν υπάρχουν ουσιαστικές διαφορές στο νομοσχέδιο, αρχίσατε και τσακωνόσαστε στα δευτερεύοντα. Έτσι θα συνεχίσετε και στη συζήτηση που θα ακολουθήσει; Θα έχουμε δηλαδή έναν καυγά σε επιμέρους ζητήματα χωρίς να θίγεται η ουσία, η φιλοσοφία του νομοσχεδίου;  
      ΚΩΝΣΤΑΝΤΙΝΟΣ ΓΕΙΤΟΝΑΣ: Ενοχληθήκατε, κύριοι συνάδελφοι, του Κ.Κ.Ε. επειδή κάνουμε περισσότερη κριτική στη Νέα Δημοκρατία; 
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Γείτονα!
      ΔΗΜΗΤΡΙΟΣ ΤΣΙΟΓΚΑΣ: Δεν ενοχλείστε εσείς, επειδή δεν έχετε απολύτως καμία διαφορά επί της ουσίας με το νομοσχέδιο. Και η αντιπαράθεση από την Κυβέρνηση είναι στο ύφος και στους χαρακτηρισμούς, όχι στο νομοσχέδιο και ούτε στην ουσία.  Δεν έχετε διαφορές στο πρόγραμμα, στις θέσεις, στην αντίληψη. Αυτή είναι η ουσία. 
      Κυρίες και κύριοι Βουλευτές, η όξυνση του ανταγωνισμού ανάμεσα στις ιμπεριαλιστικές δυνάμεις για τον έλεγχο των ενεργειακών πηγών και των δρόμων μεταφοράς γίνεται όλο και πιο ορατή το τελευταίο διάστημα. Η εξήγηση είναι απλή, τα αποθέματα πετρελαίου και φυσικού αερίου, φθάνουν με τα σημερινά στοιχεία που έχουμε για τις ανάγκες της παγκόσμιας κατανάλωσης άλλα πενήντα χρόνια. 
      Αυτές οι αντιθέσεις δεν σταματάνε μόνο στον έλεγχο, στην εκμετάλλευση των κοιτασμάτων του πετρελαίου και φυσικού αερίου, αλλά και στους δρόμους μεταφοράς του πετρελαίου και του φυσικού αερίου. Βέβαια οι αντιθέσεις ανάμεσα στις ιμπεριαλιστικές δυνάμεις δεν θα κριθούν μόνο από το στόχο για τον έλεγχο των πηγών και των δρόμων μεταφοράς, αλλά και από τη γενικότερη κρίση του καπιταλισμού και του συσχετισμού δυνάμεων γενικότερα. Αυτά μαρτυρούν οι ιμπεριαλιστικές επεμβάσεις στο Αφγανιστάν και στο Ιράκ και τώρα ετοιμάζονται να χτυπήσουν και την Περσία. Το κάνουν αυτό, ακριβώς, γιατί θέλουν να ελέγξουν τις ενεργειακές πηγές, το φυσικό αέριο και το πετρέλαιο. Να περικυκλώσουν την περιοχή της Ευρασίας, έτσι όπως λέγεται, για να μπορέσουν να βάλουν πόδι στις ενεργειακές πηγές, να έχουν τον έλεγχο της ενέργειας για να κάνουν κουμάντο τα επόμενα χρόνια. 
      Αυτή είναι η ουσία για τις ενδοιμπεριαλιστικές αντιθέσεις που υπάρχουν σήμερα για τον έλεγχο των πετρελαίων και το δρόμο περάσματος προς τη Δύση. Ταυτόχρονα κανένας δεν μπορεί να αμφισβητήσει την αρνητική επίδραση στο περιβάλλον αλλά και στην υγεία των ανθρώπων από τη χρήση ορυκτών καυσίμων, πετρελαίου, λιγνίτη για την παραγωγή ηλεκτρικής ενέργειας. 
      Οι προβλέψεις του Εθνικού Αστεροσκοπείου Αθηνών λένε πως μέχρι το 2010 θα αυξηθούν οι εκπομπές αερίων θερμοκηπίου κατά 35%, τονίζοντας το μέγεθος του προβλήματος. Επίσης είναι παραδεκτό από όλους ότι η αξιοποίηση των ανανεώσιμων πηγών ενέργειας μπορεί να συμβάλει αποφασιστικά στη μείωση των επικίνδυνων εκπομπών διοξειδίου του άνθρακα, τέφρας και διοξειδίου του θείου, του φαινομένου του θερμοκηπίου. 
      Εμείς πιστεύουμε πως η αξιοποίηση των ανανεώσιμων πηγών ενέργειας πρέπει να γίνει από το δημόσιο αποκλειστικά και όχι από τους επιχειρηματίες. Θεωρούμε υποκριτικό το ενδιαφέρον της Ευρωπαϊκής Ένωσης των κυβερνήσεων της σημερινής και της προηγούμενης, αλλά και ορισμένων μη κυβερνητικών οργανώσεων που ξεκοκαλίζουν δισεκατομμύρια προγραμμάτων για να έρχονται και να συμφωνούν με τα νομοσχέδια για την προστασία του περιβάλλοντος. Αυτό γιατί συγκαλύπτονται οι πραγματικοί στόχοι της πολιτικής της Ευρωπαϊκής Ένωσης και των κυβερνήσεων. Μάλιστα η σημερινή Κυβέρνηση την ίδια στιγμή, που φέρνει νομοσχέδιο για τις ανανεώσιμες πηγές ενέργειας, παραχωρεί άδειες σε βιομηχανίες και πιλοτικά ξεκίνησε από τα κεραμοποιεία της Λάρισας και τώρα σε όλη τη χώρα παραχωρεί άδειες καύσης πετ-κοκ, το οποίο είναι απόβλητο επεξεργασίας αργού πετρελαίου και είναι ιδιαίτερα επιβαρυμένο σε θείο και βαριά μέταλλα, σε καρκινογόνο νικέλιο, σε τέφρα, σε καρκινογόνους υδρογονάνθρακες. Στην Ελλάδα του 21ου αιώνα οι άνθρωποι με την καύση αυτού του αποβλήτου χρησιμοποιούνται ως πειραματόζωα για την αύξηση των κερδών των βιομηχάνων, αδιαφορώντας η Κυβέρνηση για την υγεία και την προστασία των κατοίκων και του περιβάλλοντος. 
      Η Ευρωπαϊκή Ένωση προωθεί την παραγωγή ηλεκτρικής ενέργειας με ανανεώσιμες πηγές ενέργειας με πολύ συγκεκριμένους στόχους. Πρώτον, την επιτάχυνση της απελευθέρωσης του ενεργειακού τομέα των κρατών-μελών και της ραγδαίας εισόδου του ιδιωτικού κεφαλαίου μέσα από τη χρηματοδότηση ιδιωτικών επιχειρηματικών επενδύσεων. Δεύτερον, τον περιορισμό της εξάρτησης της Ευρωπαϊκής Ένωσης από εισαγόμενα καύσιμα ώστε να μειωθούν οι επιπτώσεις από την γεωπολιτική υπεροχή των Ηνωμένων Πολιτειών στη μάχη του πετρελαίου και του φυσικού αερίου. Τρίτον, την προώθηση της σχετικής κοινοτικής τεχνολογίας και των αντίστοιχων προϊόντων στην ευρωπαϊκή και παγκόσμια αγορά. 
      Στην Ευρωπαϊκή Ένωση υπάρχει ήδη μια σταθερή βιομηχανική δραστηριότητα στο συγκεκριμένο τομέα. Τα τελευταία χρόνια γίνεται πολύ μεγάλη προπαγάνδα από την Ευρωπαϊκή Ένωση, τη Νέα Δημοκρατία, το ΠΑ.ΣΟ.Κ. , τα Μέσα Μαζικής Ενημέρωσης, με στόχο να πειστεί ο ελληνικός λαός ότι με τις ιδιωτικοποιήσεις θα υπάρξει ανταγωνισμός και θα πέσουν οι τιμές. 
      Το ίδιο παραμύθι πουλήσατε και για την ιδιωτικοποίηση της Δ.Ε.Η. Όμως, τόσο στη Δ.Ε.Η. όσο και στις άλλες δημόσιες επιχειρήσεις που ιδιωτικοποιήσατε και το ΠΑ.ΣΟ.Κ. και η Νέα Δημοκρατία οι τιμές, αντί να πέσουν, ανεβαίνουν και την πληρώνει ο ελληνικός λαός. Οι λογαριασμοί φθάνουν στα νοικοκυριά φουσκωμένοι. Αυτή είναι η ουσία.
      Μάλιστα επειδή έχετε σκοπό να αυξήσετε και άλλο τους λογαριασμούς της Δ.Ε.Η., λέτε κάθε μέρα στον ελληνικό λαό πόσο φθηνά είναι τα τιμολόγια της Δ.Ε.Η. στην Ελλάδα και πόσο ακριβά είναι σε άλλες χώρες. Έχετε σκοπό γρήγορα να φουσκώσετε τους λογαριασμούς. 
      Στο δε νομοσχέδιο που φέρατε, το ρεύμα των επιχειρηματιών φθάνετε στο σημείο να το πληρώνετε 84 ευρώ ανά μεγαβατώρα στον ιδιώτη, τη στιγμή που η Δ.Ε.Η. πουλάει το ρεύμα ενός λιγνιτικού σταθμού από 19 ευρώ έως 29 ευρώ ανά μεγαβατώρα στο Δ.Ε.Σ.Μ.Η.Ε.. Εδώ μιλάμε για χορό δισεκατομμυρίων που χαρίζετε στο ιδιωτικό κεφάλαιο. Ταΐζετε τους επιχειρηματίες! Όχι μόνο τους χρηματοδοτείτε με πάνω από 50%, όπως λέτε, επιχορήγηση, αλλά και με την τιμή που πουλάνε το ρεύμα στο Δ.Ε.Σ.Μ.Η.Ε. θα τους χορτάσετε κυριολεκτικά, θα τους γεμίσετε τα ταμεία. 
      Για το Κομμουνιστικό Κόμμα Ελλάδας έχει μεγάλη σημασία η αύξηση της παραγωγής ηλεκτρικής ενέργειας από ανανεώσιμες πηγές ενέργειας, με στόχο τη μείωση της εξάρτησης της χώρας μας στην ενέργεια, αλλά και την προστασία του περιβάλλοντος. 
      Ταυτόχρονα θέλουμε να τονίσουμε την πλήρη αντίθεσή μας στην εμπορευματοποίηση της ενέργειας, την οποία από κοινωνικό αγαθό την κάνετε εμπόρευμα για περισσότερα κέρδη στους επιχειρηματίες. Στα πλαίσια της απελευθέρωσης της αγοράς ηλεκτρικής ενέργειας, με βάση τις κατευθύνσεις της Ευρωπαϊκής Ένωσης, το σχέδιο νόμου της Κυβέρνησης προχωρεί την ιδιωτικοποίηση και εμπορευματοποίηση της ηλεκτρικής ενέργειας και γι’ αυτό το Κομμουνιστικό Κόμμα Ελλάδας απορρίπτει και καταψηφίζει στο σύνολό του το σχέδιο νόμου της Κυβέρνησης.
      Για το Κομμουνιστικό Κόμμα Ελλάδας η λύση αυτού του προβλήματος και η διέξοδος βρίσκεται στην αντίθετη κατεύθυνση από την πολιτική της Κυβέρνησης. Το Κ.Κ.Ε. προτείνει αποκλειστικά ένα ενιαίο κρατικό φορέα ενέργειας που θα είναι λαϊκή περιουσία και θα δίνει φθηνό ρεύμα στο λαό. Φυσικά, στην ίδια κατεύθυνση κινείται και το ΠΑ.ΣΟ.Κ. Φαίνεται και από τους νόμους που ψήφισε στο παρελθόν. Φαίνεται και από τη στάση που κρατάει σήμερα. 
      Η δική μας πολιτική πρόταση είναι να αξιοποιηθούν όλες οι πηγές ενέργειας που θα κατοχυρώνουν την ενέργεια ως κοινωνικό αγαθό και όχι ως εμπόρευμα, που θα προστατεύουν το περιβάλλον και την ασφάλεια, την υγεία και την κατοικία των πολιτών. 
      Ωστόσο, η σημερινή Κυβέρνηση της Νέας Δημοκρατίας όσο και η προηγούμενη του ΠΑ.ΣΟ.Κ. προώθησαν και προωθούν  την απελευθέρωση της ενέργειας, ενός στρατηγικού τομέα της οικονομίας, θυσιάζοντας τις ανάγκες του ελληνικού λαού στο βωμό της ιδιωτικής κερδοφορίας, σύμφωνα με τις οδηγίες της Ευρωπαϊκής Ένωσης. 
      Με την πολιτική που εφαρμόζετε, στηρίζετε το ιδιωτικό κεφάλαιο πολύμορφα: Όχι μόνο με τις κοινοτικές και κρατικές επιχορηγήσεις, που ξεπερνούν το 50% της επένδυσης των ιδιωτών -στην πραγματικότητα είναι πολύ περισσότερες με τις υπερτιμολογήσεις που θα διαμορφώσουν οι επιχειρηματίες που θα φτιάξουν τις επιχειρήσεις- αλλά και με τη διασφάλιση της κερδοφορίας μέσα από την τιμολογιακή πολιτική που διαμορφώνεται και μέσα στο ίδιο το νομοσχέδιο. Έχετε τις τιμές. Είπα πριν ότι εδώ πρόκειται για ένα χορό δισεκατομμυρίων, με τον οποίο ταΐζετε κυριολεκτικά τους επιχειρηματίες. 
      Επίσης, το κράτος, με βάση το νομοσχέδιο, απορροφά  υποχρεωτικά το ρεύμα από τους ιδιώτες και μάλιστα κατά προτεραιότητα -πρώτα θα παίρνει το ρεύμα από τους ιδιώτες και μετά από τη Δ.Ε.Η.- σε πανάκριβη τιμή για να εξασφαλιστεί η κερδοφορία του ιδιωτικού κεφαλαίου. 
      Ακόμη δίνει προτεραιότητα στους επιχειρηματίες να πουλούν ηλεκτρική ενέργεια μέσα από το δίκτυο της Δ.Ε.Η..
      Δείτε τώρα: θα φτιάξει μια επιχείρηση ένας επιχειρηματίας και από τον ιδιωτικό σταθμό μέχρι το δίκτυο της Δ.Ε.Η. θα ιδιωτικοποιηθεί αυτό το κομμάτι γης. Αν φτιάξει τη μονάδα μέσα στο δάσος, θα του δώσει και το δάσος. Αυτή είναι η ουσία. Δηλαδή, από τους υποσταθμούς παραγωγής μέχρι τους υποσταθμούς ανύψωσης υψηλής τάσης, ήδη παραχωρείται και η γη. Ανοίγει, δηλαδή, ένα παράθυρο και αύριο θα ανοίξει η πόρτα για να ιδιωτικοποιηθεί ολόκληρο το δίκτυο της Δ.Ε.Η.,
      Όσο γι’ αυτά που λέτε για τις ανανεώσιμες πηγές ενέργειας και την προστασία του περιβάλλοντος, το ενδιαφέρον σας είναι υποκριτικό. Στην πραγματικότητα θέλετε να συγκαλύψετε τους στόχους της Ευρωπαϊκής Ένωσης και των επιχειρηματιών για τις ανανεώσιμες πηγές ενέργειας, οι οποίοι είναι η απελευθέρωση της αγοράς ενέργειας.
      Αυτό αποδεικνύεται από το γεγονός ότι δεν χρηματοδοτείτε μεγάλα υδροηλεκτρικά έργα, τα οποία είναι πολλαπλής κοινωνικής ωφέλειας, αναβαθμίζουν το περιβάλλον, κρατάνε τεράστιες ποσότητες νερού, ιδιαίτερα το χειμώνα, το οποίο είναι πολύτιμο τους καλοκαιρινούς μήνες για τους αγρότες και τώρα το αφήνουμε και φεύγει στη θάλασσα και το καλοκαίρι δεν μπορούν οι αγρότες να ποτίσουν τα χωράφια. Και βέβαια είναι πολύτιμο όχι μόνο για την αγροτική παραγωγή και την άρδευση, αλλά και για τις ανάγκες ολόκληρων πόλεων και περιοχών, για την ύδρευση. Σήμερα στη χώρα μας αξιοποιείται μόνο το ένα τρίτο των δυνατοτήτων κατασκευής μεγάλων υδροηλεκτρικών έργων, ξεχωριστά τα μικρά υδροηλεκτρικά έργα.
      Την ίδια στιγμή δίνετε τη δυνατότητα στους επιχειρηματίες να παρακάμπτουν τα ρυθμιστικά πολεοδομικά σχέδια και να λειτουργούν αιολικά πάρκα ακόμα και μέσα στα δάση. Το μεγάλο επενδυτικό ενδιαφέρον Ελλήνων και ξένων επιχειρηματιών για τις ανανεώσιμες πηγές ενέργειας είναι η καλύτερη απόδειξη για τον ταξικό προσανατολισμό της κυβερνητικής πολιτικής, η οποία παραχωρεί την ενέργεια στο ιδιωτικό κεφάλαιο.
      Για το Κομμουνιστικό Κόμμα Ελλάδας κάθε λύση που προτείνεται πρέπει να έχει στόχο πώς θα αντιμετωπιστεί το σύνολο των λαϊκών αναγκών. Γι’ αυτό πρέπει να αξιοποιήσουμε όλες τις εγχώριες πηγές ενέργειας, να μειωθεί η ενεργειακή εξάρτηση της χώρας, να εξοικονομηθεί ενέργεια, να κατοχυρώσουμε το ενεργειακό προϊόν ως κοινωνικό αγαθό φτηνό για το λαό, για την ανάπτυξη συγκεκριμένων περιοχών και εγχώριων βιομηχανικών κλάδων. Επίσης, παλεύουμε για την ανατροπή αυτής της πολιτικής, η οποία εξασφαλίζει κέρδη στο κεφάλαιο σε βάρος των λαϊκών εισοδημάτων. Οι ίδιοι οι καταναλωτές θα πληρώνουν με τους φουσκωμένους λογαριασμούς τα κέρδη των βιομηχάνων.
      Αυτή η πολιτική οδήγησε στην ανατροπή και κατάργηση των δικαιωμάτων των εργαζομένων, ιδιαίτερα μετά το νέο νόμο για τις Δ.Ε.Κ.Ο. που ψήφισε η Κυβέρνηση, μειώνοντας το προσωπικό με την εντατικοποίηση της εργασίας, με προσλήψεις νέου προσωπικού, με εργαζόμενους χωρίς δικαιώματα. Και βέβαια πρέπει να πούμε ότι τόσο το ΠΑ.ΣΟ.Κ. όσο και ο Συνασπισμός στηρίζουν την Κυβέρνηση και κάνουν κριτική για μεγαλύτερες διευκολύνσεις στο κεφάλαιο. Συμφωνούν, δηλαδή, επί της ουσίας να δοθούν αυτά τα έργα στους ιδιώτες.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: … (Δεν ακούστηκε).
      ΔΗΜΗΤΡΙΟΣ ΤΣΙΟΓΚΑΣ: Αυτό δεν λέτε; Συμφωνείτε να δοθούν αυτά τα έργα στους ιδιώτες, τα αιολικά πάρκα κ.λπ. Αυτό, λοιπόν, είναι στήριξη της κυβερνητικής πολιτικής.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αγορά δεν υπάρχει;
      ΔΗΜΗΤΡΙΟΣ ΤΣΙΟΓΚΑΣ: Βεβαίως και υπάρχει αγορά, αλλά την αγορά θα την πληρώσει ο ελληνικός λαός. Εσάς δεν σας ενδιαφέρει αν θα πληρώσουν τους λογαριασμούς φουσκωμένους οι Έλληνες πολίτες. Σας ενδιαφέρει να κερδοφορήσουν οι επιχειρηματίες. Γι’ αυτό με την πολιτική σας στηρίζετε την κυβερνητική πολιτική, η οποία είναι αντιλαϊκή, μια πολιτική η οποία στηρίζει τα κέρδη των βιομηχάνων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κυρία Πρόεδρε.
      Επίσης, θεωρούμε ότι ο τεμαχισμός του ενεργειακού τομέα από πολλούς επιχειρηματίες θα έχει αρνητικές συνέπειες σε ένα μακροπρόθεσμο σχεδιασμό – προγραμματισμό, σε συνδυασμό με την προτεραιότητα που τους δίνετε να μπαίνουν στο δίκτυο της Δ.Ε.Η. Και βεβαίως, να τονίσουμε τι αναρχία θα υπάρχει, όταν ο κάθε ιδιώτης θα διοχετεύει το ρεύμα που θα παράγει στο δίκτυο της Δ.Ε.Η.. Μέχρι και μπλακ-άουτ μπορεί να έχουμε. Και το ρεύμα της Δ.Ε.Η. θα περιμένει τη σειρά να μπει στο δίκτυο και την κατανάλωση.
      Αυτή η ιστορία ξεκινάει πριν από κάμποσα χρόνια, από το ΠΑ.ΣΟ.Κ., με τον παλιό αναπτυξιακό νόμο, τον 2601/1998.
      Συνεχίστηκε με τον αναπτυξιακό νόμο της Νέας Δημοκρατίας 3299/2004 και συνεχίζεται για να ολοκληρωθεί με το σημερινό νομοσχέδιο, γιατί όλοι οι νόμοι είναι ο ένας χειρότερος από τον άλλον, ο ένας προσπαθεί να καλύψει τα κενά του άλλου, ο ένας χειρότερος, πιο αντιλαϊκός σε βάρος των καταναλωτών, γιατί τελικά αυτούς τους νόμους και αυτή την πολιτική θα την πληρώσει ξανά ο ελληνικός λαός με τους φουσκωμένους λογαριασμούς που θα έρθουν στα σπίτια. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κύριο Τσιόγκα.
      Το λόγο έχει η ειδική αγορήτρια του Συνασπισμού της Ριζοσπαστικής Αριστεράς κ. Ασημίνα Ξηροτύρη-Αικατερινάρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κυρία Πρόεδρε.
      Κυρίες και κύριοι συνάδελφοι, η παραγωγή, η κατανάλωση και η διαχείριση των ενεργειακών πόρων σε εθνικό, ευρωπαϊκό και παγκόσμιο επίπεδο έχει γίνει ένα από τα κυρίαρχα θέματα της εποχής μας. Έχει γίνει τελευταία η αιτία των λεγόμενων ειρηνικών πολέμων και οποιαδήποτε χάραξη οικονομικής πολιτικής από πλευράς επενδύσεων, απασχόλησης, αλλά και κατανάλωσης, είναι πλέον ξεκάθαρο ότι σχετίζεται με το πώς λειτουργούν οι ενεργειακές αγορές.  
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Και αυτό έχει πολύ μεγάλη σημασία να το κατανοήσουμε και εμείς εδώ. Η χώρα μας, άλλωστε τα τελευταία δύο χρόνια, το έχει κατανοήσει πάρα πολύ καλά. Η άνοδος των τιμών του πετρελαίου ασκεί μεγάλες πιέσεις στην οικονομία μας και από την άλλη πλευρά οι επενδυτές οι οποίοι θέλουν να μπουν στην απελευθερωμένη αγορά ενέργειας πιέζουν προς όλες τις κατευθύνσεις και εκβιάζουν, προκειμένου να κάνουν τις επενδύσεις τους, για την άνοδο των τιμών και από την άλλη πλευρά κρατούν τον εθνικό μας ενεργειακό φορέα, τη Δ.Ε.Η., περιορισμένο από πλευράς ανάπτυξης και τη χώρα βέβαια σε μία διαρκή αγωνία και σε συχνά black outs στις περιόδους αιχμής. 
      Από την άλλη πλευρά, όμως, έχει επανεκτιμηθεί ο ρόλος της ενέργειας, ιδιαίτερα στον τομέα της παραγωγής, εφόσον αυτή συμβάλλει στη δημιουργία του φαινομένου του θερμοκηπίου. Και πραγματικά η παγκόσμια κοινότητα έχει δει τα θέματα της ενέργειας συνδεδεμένα με τα θέματα της προστασίας του περιβάλλοντος. Για το λόγο αυτό έχει δοθεί μία ώθηση στην ανάπτυξη και στην εκμετάλλευση των ανανεώσιμων πηγών ενέργειας, οι οποίες υποκαθιστούν τις καθιερωμένες συμβατικές ενεργειακές πηγές, πολλές από τις οποίες εξαντλούνται ταχύτατα και αποτελούν σήμερα ένα βασικό εργαλείο των τεχνολογικά αναπτυγμένων χωρών. Παρά το γεγονός ότι η Ελλάδα είναι πλούσια σε όλες τις μορφές ανανεώσιμων πηγών ενέργειας, εν τούτοις η αξιοποίησή τους, με λίγες εξαιρέσεις μόνο, παραμένει ακόμα σε εμβρυακό στάδιο, συγκρινόμενη με άλλες χώρες και βέβαια συγκρινόμενη με αυτές τις ίδιες τις δυνατότητες της χώρας. 
      Χωρίς υπερβολή, η ανάπτυξη των ανανεώσιμων πηγών ενέργειας μέσα στα επόμενα χρόνια πρέπει να θεωρηθεί ως μία υπ’ αριθμόν ένα πρόκληση στον τομέα της ενέργειας, τόσο για το κράτος όσο και για τους ιδιώτες. Γι’ αυτό είχαμε προτείνει την ενίσχυση του  ορισμού του άρθρου 1. 
      Βρίσκω δύο χρόνια, μετά την ενεργοποίηση του Πρωτοκόλλου του Κιότο (16/2/2005) και έπειτα από είκοσι έξι μήνες διακυβέρνησης της Νέας Δημοκρατίας, η Κυβέρνηση δείχνει αδύναμη να χαράξει μία προσαρμοσμένη στις ανάγκες αυτές ενεργειακή πολιτική, όταν γνωρίζει τα μέτρα που λαμβάνονται σε άλλες χώρες και το σημαντικότερο, όταν από τα πιο πρόσφατα στοιχεία προκύπτει ότι η Ελλάδα έχει ήδη αυξήσει τις εκπομπές αερίων του θερμοκηπίου κατά 25% σε σχέση με τα επίπεδα του 1990 και αναμένεται να αγγίξει το 39% μέχρι το 2010.
      Μέχρι σήμερα η αιχμή των Α.Π.Ε. στην Ελλάδα ήταν η υδραυλική ενέργεια. Τα τελευταία χρόνια προωθείται ιδιαίτερα η αιολική, που τελεί βέβαια, όπως και οι λοιπές ανανεώσιμες μορφές, υπό ειδικό προστατευτικό και επιδοτούμενο καθεστώς και δεν εντάσσεται στο ανταγωνιστικό τμήμα της απελευθερωμένης αγοράς ηλεκτρικής ενέργειας.
      Όπως εκτιμά το Κέντρο Ανανεώσιμων Πηγών Ενέργειας, το 15% των αναγκών σε ηλεκτρισμό της χώρας μας μπορεί να παραχθεί από αιολικά πάρκα. Ας δούμε όμως από αναλυτικά την κατάσταση στη χώρα μας. Η ανάπτυξη, όπως είπα, των ΑΠΕ είναι υπαρκτή στην Ελλάδα, αλλά προχωρά με πολύ αργούς ρυθμούς. Η αιχμή ήταν η υδραυλική ενέργεια, ενώ από εδώ και μπρος προωθείται η αιολική με τους ευνοϊκούς όρους που ανέφερα. 
      Η σημερινή εγκατεστημένη ισχύς από ανανεώσιμες πηγές σε MW, (στοιχεία του 2004 της Δ.Ε.Η.), είναι: Για το διασυνδεδεμένο σύστημα 3.600 MW από υδροηλεκτρικούς σταθμούς και μόλις 7 MW από τις υπόλοιπες ανανεώσιμες πηγές ενέργειας. Στα νησιά 1 MW από υδροηλεκτρικά και 30 MW από τις υπόλοιπες μορφές ενέργειας.
      Ακόμη, η αξιοποίηση των Α.Π.Ε., επειδή τελεί υπό το ειδικό αυτό προστατευτικό και επιδοτούμενο καθεστώς και δεν εντάσσεται στον ανταγωνιστικό τομέα, έχει τα γνωστά προβλήματα των ιδιωτών επενδυτών. Από τη μια πλευρά όλη τη διαδικασία εμπορίας των αδειών και των ψευτοεπενδυτών και από την άλλη πλευρά τις συνεχείς πιέσεις προς την πολιτεία, προκειμένου να αυξηθούν τα τιμολόγια, ώστε επιτέλους να επενδύσουν σε αυτή τη διαδικασία.
      Παρ’ όλο που στην Ελλάδα η ηλιακή ενέργεια σημείωσε σημαντική πρόοδο και το 20% των ελληνικών νοικοκυριών έχει εγκατεστημένο ηλιακό θερμοσίφωνο, εντούτοις το παρόν νομοσχέδιο ούτε στους ορισμούς του δεν έχει συμπεριλάβει τα θέματα της υποκατάστασης της ενέργειας από την ηλιακή ενέργεια κ.ο.κ. 
      Το υφιστάμενο πλαίσιο αξιοποίησης των Α.Π.Ε. κατηγορήθηκε ως πολύπλοκο, χρονοβόρο και πελατειακό. Τα περισσότερα προβλήματα εντοπίστηκαν στις μελέτες αυτών που ζητούσαν την άδεια, στην ανυπαρξία του χωροταξικού σχεδιασμού, στις περιβαλλοντικές και διοικητικές ελλείψεις, στα προβλήματα ανεπάρκειας έργων επέκτασης και ενίσχυσης των δικτύων, στις τοπικές αντιδράσεις για τη διάθεση των απαιτούμενων εκτάσεων κατασκευής έργων Α.Π.Ε., στις καθυστερήσεις διαδικασιών ανάκλησης των αδειών, με αποτέλεσμα την δέσμευση αιολικού δυναμικού και των αντίστοιχων εκτάσεων για μεγάλο χρονικό διάστημα.
      Το αρχικό σχέδιο νόμου, που είχε αποσταλεί στους φορείς τον Απρίλιο του 2005, φάνηκε να κάνει ένα πρώτο βήμα για την προώθηση των Α.Π.Ε.. Ακολούθησε το δεύτερο προσχέδιο που δόθηκε για δημόσια διαβούλευση, το οποίο ήταν ανεπαρκές και προκάλεσε απογοήτευση και αντιρρήσεις από όλους τους εμπλεκόμενους φορείς. 
      Οι παραπάνω αδυναμίες και οι παλινδρομήσεις δείχνουν ότι η χώρα μας στο δύσκολο και ανταγωνιστικό περιβάλλον της απελευθερωμένης αγοράς ενέργειας, προχωρά χωρίς εθνική ενεργειακή στρατηγική και σχεδιασμό και ότι υποτιμούνται οι δυνατότητές της από το φυσικό περιβάλλον που έχει για την εξοικονόμηση της ενέργειας, για τη μείωση της εξάρτησής της από το πετρέλαιο, για την αξιοποίηση των ανανεώσιμων πηγών, για την καθαρή –αλλά εδώ σημειώνω- και φθηνή ενέργεια.
      Οι κυβερνήσεις του ΠΑ.ΣΟ.Κ. και της Νέας Δημοκρατίας διαρκώς πανικοβάλλονται και υπαναχωρούν από τις πιέσεις των περίφημων ιδιωτών παραγωγών ενέργειας, οι οποίοι σε ένα προστατευόμενο και επιδοτούμενο τελικά καθεστώς δεν αποφασίζουν να επενδύσουν, αν δεν επιτύχουν και την αύξηση των τιμολογίων ρεύματος. 
      Επομένως, αυτή τη -θα έλεγα- η δογματική προσήλωση των δυο μεγάλων κομμάτων στην άρον- άρον απελευθέρωση της αγοράς ενέργειας και στη σημαντική, θα έλεγα, παροχή επιδοτήσεων και άλλων προνομίων στους ιδιώτες, θα πρέπει να την αναθεωρήσουν επιτέλους.
      Ακόμη και η ίδια η Ευρωπαϊκή Ένωση με τις πρόσφατες οδηγίες της έχει αναθεωρήσει πάρα πολλά πράγματα και έβαλε ορισμένες ουσιαστικές δικλίδες ασφαλείας τουλάχιστον για τις χώρες, όπως η δική μας, που έχουν μια πολυμορφία –νησιά κ.λπ.- και σημαντικές ανάγκες για φθηνή ενέργεια και από την άλλη πλευρά για τους βασικούς εθνικούς φορείς παραγωγής ηλεκτρικής ενέργειας, όπως είναι η Δ.Ε.Η. και όπως έχουν και τα άλλα κράτη.
      Παρ’ όλα αυτά, θεωρούμε κατ΄αρχήν ότι αυτό το νομοσχέδιο είναι ένα πρώτο βήμα για την προώθηση των ανανεώσιμων πηγών και για την προσαρμογή της χώρας στις δεσμεύσεις του Κιότο. Έρχεται όμως με μεγάλη καθυστέρηση, έχει κενά και ελλείψεις και δεν έχει προϋποθέσεις και δεσμεύσεις και έτσι φαίνεται εξωπραγματική η επίτευξη των υποχρεώσεων που έχει η Ελλάδα για παραγωγή ηλεκτρικής ενέργειας από ανανεώσιμες πηγές κατά 20,1% μέχρι το 2010 –οδηγία 2001/77- και κατά 29% έως το 2020, σύμφωνα με το Πρωτόκολλο του Κιότο. Πολύ περισσότερο που και σ’ αυτό το νομοσχέδιο, όπως και στα νομοσχέδια που προηγήθηκαν για την ηλεκτρική ενέργεια, το φυσικό αέριο κ.λπ., δεν περιλαμβάνονται διατάξεις, δεν υπάρχει η λογική της ορθολογικής χρήσης και της εξοικονόμησης της ενέργειας. 
      Πολλοί από μας έχουμε υποστηρίξει ότι η εξοικονόμηση ενέργειας αποτελεί μία ξεχωριστή και ανεκμετάλλευτη πηγή ενέργειας και αυτό διότι είναι τεράστια τα περιθώρια στη χώρα μας για την εξοικονόμηση ενέργειας απ’ όλες τις ενεργοβόρες δραστηριότητες.  Παρ’ όλα αυτά, η χώρα μας είναι το πιο ενεργοβόρο και το πιο ρυπογόνο κράτος απ’ όλα τα άλλα μικρά κράτη της Ευρωπαϊκής Ένωσης. 
      	Ειδικότερα επί του νομοσχεδίου: Το παρόν νομοσχέδιο, παρ’ όλο που στο τέλος, ευτυχώς, το θυμήθηκε να αναφέρει, στο ακροτελεύτιο άρθρο, τις δεσμεύσεις που έχει η Ελλάδα από το Πρωτόκολλο του Κιότο, όπως είπαμε είναι μεν ένα πρώτο βήμα, αλλά ο στόχος που εμείς θέλουμε και που είναι η προώθηση των Α.Π.Ε. να γίνει με το μεγαλύτερο κοινωνικό όφελος και την όσο το δυνατόν μικρότερη επιβάρυνση του καταναλωτή ηλεκτρικής ενέργειας σε καμία περίπτωση δεν επιτυγχάνεται. Δεν επιτυγχάνεται αυτός ο στόχος. Από τη μία μεριά δεν υπάρχουν οι προϋποθέσεις και οι δεσμεύσεις για την επίτευξη των περιβαλλοντικών στόχων, αλλά και από την άλλη πλευρά ο κοινωνικός στόχος του να έχουμε καθαρή και φθηνή ενέργεια δεν επιτυγχάνεται με αυτό το νομοσχέδιο. Ευνοούνται οι μεγάλοι επενδυτές. Δεν απλουστεύονται οι διαδικασίες. Απλώς τίθενται μικρότερα χρονικά όρια. Παραμένει η γραφειοκρατία, η οποία θίγει κυρίως τους μικρούς επενδυτές. Είναι χαρακτηριστικό ότι στο κείμενο του νομοσχεδίου αναφέρονται περί τις έντεκα υπουργικές αποφάσεις, μεταξύ των οποίων και ο σχετικός κανονισμός για τις αδειοδοτήσεις κ.λπ. 
      Εμείς προβληματιζόμαστε για την ανάγκη –τα είπα και στην επιτροπή- διατήρησης της άδειας παραγωγής. Θα μπορούσε να υπάρξει μία άδεια εγκατάστασης και λειτουργίας, η οποία να έχει ολοκληρωμένη την έγκριση περιβαλλοντικών επιπτώσεων. Διότι η ανακάλυψη τώρα της προκαταρκτικής περιβαλλοντολογικής εκτίμησης και αξιολόγησης για μας είναι μία πρόσθετη ασάφεια και ούτε θα αποτρέψει την κατάσταση της εμπορίας των αδειών και όλων αυτών των ψευτοεπενδυτών, μέχρι να οριστικοποιηθεί τελικά η επιλογή του χώρου της επένδυσης. Είναι γνωστό ότι σημαντικές επενδύσεις δεν προχώρησαν λόγω της έλλειψης του ειδικού χωροταξικού σχεδιασμού. Τι προσπαθεί τώρα να κάνει το νομοσχέδιο; Με την ομιχλώδη αυτή έννοια της προκαταρκτικής περιβαλλοντικής αξιολόγησης θα ξεπεράσει το μεγάλο πρόβλημα που έχει και η Κυβέρνηση της Νέας Δημοκρατίας και που είχε και το ΠΑ.ΣΟ.Κ. στη μη εκπόνηση -και δεν το θέτει καθόλου εδώ στο νομοσχέδιο- αυτού του λεγόμενου ειδικού σχεδιασμού που θα εντάσσεται σ’ έναν εθνικό χωροταξικό σχεδιασμό;
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θέλω λίγο περισσότερο χρόνο, κύριε Πρόεδρε.
      Από την άλλη πλευρά δεν υπάρχουν σαφή και ορθολογικά κριτήρια γι’ αυτό. Δεν υπάρχει θεσμοθέτηση και αναφορά στον ειδικό χωροταξικό σχεδιασμό. Δεν αντιμετωπίζεται και είναι κρίσιμο αυτό. Το είπε και ο εισηγητής της Αξιωματικής Αντιπολίτευσης. Είναι το μεγάλο πρόβλημα της έλλειψης έργων υποδομής για την μεταφορά της ηλεκτρικής ενέργειας από έργα Α.Π.Ε. Ο κορεσμός των δικτύων σε ορισμένες περιοχές είναι δεδομένος. Υπάρχει και πρόσφατη αναφορά του Προέδρου της Ρ.Α.Ε. που αναφέρεται στα έργα των τριών μεγάλων επενδυτών και που λέει ότι η ισχύς τους αγγίζει τα όρια του συστήματος. 
      Τελικά τι καταφέραμε; Ν΄ αυξήσουμε τις τιμές, μειοδοτικούς διαγωνισμούς να μην κάνουμε και προϋποθέσεις να μην υπήρχαν. Τελικά τα δίκτυα παραμένουν ανεπαρκή, ίσα-ίσα γι’ αυτούς τους τρεις μεγάλους επενδυτές. Είναι σαφή τα πράγματα. 
      Από την άλλη πλευρά, εμείς επιμένουμε στην ανάγκη καθορισμού μέσα απ’ αυτό το νομοσχέδιο, συγκεκριμένων κριτηρίων και δεσμευτικών στόχων για κάθε μορφή Α.Π.Ε. για τη συμμετοχή στο ενεργειακό ισοζύγιο της χώρας, ούτως ώστε να επιτύχουμε τους στόχους 20,1% για το 2010 και 29% για το 2020. 
      Θέλουμε τη διενέργεια δημόσιων ανοικτών μειοδοτικών διαγωνισμών τουλάχιστον για μεγάλα έργα Α.Π.Ε. πάνω από 1.000 έως 1.500 MW. Θέλουμε να τονίσουμε ιδιαίτερα ότι πρέπει να ενισχυθούν ακόμη περισσότερο η Τοπική Αυτοδιοίκηση και οι μικρές εταιρείες στις περιοχές αυτές, όπως και ο εξοπλισμός ο οποίος παράγεται για τη λειτουργία των εργοστασίων ανανεώσιμων πηγών ενέργειας. 
      Για τα θέματα τιμολόγησης θα τα πω και στη δευτερολογία μου. Δεν συμφωνούμε με τις δύο μεθόδους αναπροσαρμογής. Εμείς θέλουμε τη δεύτερη μέθοδο που είναι πιο λογική και κοντά στην πραγματικότητα. Έχουμε πολύ σημαντικές αντιρρήσεις με την επιδότηση κόστους. Και αύξηση τιμών και επιδότηση. Πού θα πάει αυτό; 
      Κοιτάξτε, κυρίες και κύριοι συνάδελφοι. Εδώ αυτό το σύστημα της απελευθερωμένης αγοράς, όπως προάγεται, έχει δημιουργήσει ένα ψευτοδίλημμα. Και η χώρα μας και η Ευρωπαϊκή Ένωση έχουν δύο τομείς παραγωγής ενέργειας, τον επιδοτούμενο και τον ανταγωνιστικό. Ο επιδοτούμενος στην προκειμένη περίπτωση ευνοεί την ανάπτυξη των Α.Π.Ε., άρα μπορεί -και αυτό προωθείται- να προωθήσει τη βιώσιμη ανάπτυξη …
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία συνάδελφε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνω, κύριε Πρόεδρε.
      Μπαίνει το δίλημμα στον καταναλωτή: Θέλουμε καθαρή ενέργεια, θέλουμε βιώσιμη ανάπτυξη; Άρα θα πάμε στην επιδοτούμενη ενέργεια η οποία όμως αναφέρεται στους ιδιώτες παραγωγούς και γίνεται ακριβή ενέργεια. 
      Έτσι δεν μπορεί να προχωρήσει το σύστημα και πρέπει όλοι μαζί να σκεφθούμε πάλι αυτές τις προτάσεις. Θα πρέπει να δημιουργηθούν όλες αυτές οι ασφαλιστικές δικλίδες, ούτως ώστε να μην συνδεθεί το θέμα της καθαρής ενέργειας, με τον επιδοτούμενο και μόνο τομέα των παραγωγών. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία συνάδελφε, σας παρακαλώ.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Το τελευταίο και τελειώνω, κύριε Πρόεδρε: Τα θέματα του ειδικού χωροταξικού σχεδιασμού και τα θέματα της ασάφειας ως προς τη χρήση δασικών εκτάσεων, ακόμη και της ασάφειας ως προς τη χρήση προστατευόμενων περιοχών πρέπει επιτέλους να λήξουν και να δεσμευτεί και αυτή η Κυβέρνηση για τον ειδικό χωροταξικό σχεδιασμό.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία συνάδελφε.
      Κυρίες και κύριοι συνάδελφοι, εισερχόμαστε στον κατάλογο των ομιλητών.
      Παρακαλώ πολύ να τηρούμε το χρόνο ομιλίας. Είναι πολλοί οι εγγεγραμμένοι, ο χρόνος είναι συγκεκριμένος και πεπερασμένος και επομένως θα πρέπει μέσα σ’ αυτό το χρονικό διάστημα να μιλήσουν όλοι.
      ΑΓΓΕΛΟΣ ΤΖΕΚΗΣ: Είναι πολύ στενά τα όρια, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Τι να κάνουμε; Αυτά λέει ο Κανονισμός, κύριε συνάδελφε. Δεν έβαλα εγώ αυτά τα όρια.
      ΑΓΓΕΛΟΣ ΤΖΕΚΗΣ: Αυτά λέει ο Κανονισμός; Κάποιος τον ψήφισε και κάποιος έχει την ευθύνη.
      ΠΡΟΕΔΡΕΥΩΝ (Σωτήρης Χατζηγάκης): Οι Βουλευτές ψηφίζουν τον Κανονισμό, δεν τον ψηφίζω εγώ μόνος μου. Εμείς τον εφαρμόζουμε.
      ΑΓΓΕΛΟΣ ΤΖΕΚΗΣ: Τότε κακώς έχουμε στη διάθεσή μας έξι ώρες, ας κάνουμε τη συζήτηση σε τρεις ώρες για να ψηφίσουμε και να τελειώνουμε.
      ΠΡΟΕΔΡΕΥΩΝ (Σωτήρης Χατζηγάκης): Αυτά πρέπει να τα πείτε σε άλλη στιγμή, όταν ψηφίζετε. Τώρα εγώ τι να κάνω; 
      ΑΓΓΕΛΟΣ ΤΖΕΚΗΣ: Τα έχουμε πει και εκεί. 
      ΠΡΟΕΔΡΕΥΩΝ (Σωτήρης Χατζηγάκης): Να διορθώσω μόνος μου τον Κανονισμό; 
      ΑΓΓΕΛΟΣ ΤΖΕΚΗΣ: Όχι, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Γεωργιάδης έχει το λόγο.
      ΝΙΚΟΛΑΟΣ ΓΕΩΡΓΙΑΔΗΣ: Πόσο χρόνο έχω, κύριε Πρόεδρε; 
      ΠΡΟΕΔΡΕΥΩΝ (Σωτήρης Χατζηγάκης): Οκτώ λεπτά, αλλά προσπαθήστε πολύ να τηρήσετε το χρόνο, για να μιλήσουν όλοι οι συνάδελφοι.
      ΝΙΚΟΛΑΟΣ ΓΕΩΡΓΙΑΔΗΣ: Θα προσπαθήσω, κύριε Πρόεδρε.
      Κύριοι συνάδελφοι, εγώ είμαι πραγματικά έκπληκτος βλέποντας τη μίζερη αντιμετώπιση της Αντιπολίτευσης σε μια τέτοια πρόκληση και ένα τέτοιο νομοσχέδιο. Εγώ πραγματικά δεν περίμενα ότι το ΠΑ.ΣΟ.Κ. σήμερα θα ερχόταν επί της αρχής να μην ψηφίσει το νομοσχέδιο για τις Α.Π.Ε.. Μάλιστα, είδα λίγο και τα πρακτικά της επιτροπής. Ψηφίσατε τα δεκαπέντε από τα είκοσι εννέα άρθρα! Επί της αρχής, κύριε Παπαγεωργίου, δεν καταψηφίζει κανείς ένα τέτοιο νομοσχέδιο. Μπείτε στα άρθρα, δείτε ποιες ασάφειες υπάρχουν και κοιτάξτε να τις διορθώσουμε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: … (Δεν ακούστηκε)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Παπαγεωργίου, όχι διακοπές.
      ΝΙΚΟΛΑΟΣ ΓΕΩΡΓΙΑΔΗΣ: Εγώ πιστεύω ότι δίκαια εξανίστασθε, διότι θεωρώ ότι το έχετε ήδη μετανιώσει. Και υπάρχει εδώ η διαδικασία μέχρι το βράδυ να ανακρούσετε πρύμνα, κύριε Υπουργέ. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: … (Δεν ακούστηκε)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Τσοχατζόπουλε. Αφήστε το νεαρό συνάδελφο να μιλήσει. 
      ΝΙΚΟΛΑΟΣ ΓΕΩΡΓΙΑΔΗΣ: Ευχαριστώ, κύριε Πρόεδρε.
      Η κριτική σας ήταν για ζητήματα δομικά και για αδυναμίες δομικές, για τις οποίες –επιτρέψτε μου να πω, παρ’ ότι είναι μόνιμη επωδός πλέον- μάλλον έχετε κι εσείς ένα μερίδιο ευθύνης. Δηλαδή, αν υποθέσουμε ότι το δίκτυο δεν είναι επαρκές, δεν φαντάζομαι ότι περίμενε κανείς πως σε δυο χρόνια το δίκτυο θα γινόταν επαρκές, όταν επί είκοσι χρόνια παρέμενε ανεπαρκές.
      Επιπλέον, μιλάτε για ειδικό χωροταξικό, το οποίο μας λέει το Υ.ΠΕ.ΧΩ.Δ.Ε. ότι θα είναι έτοιμο το 2006 -ήδη έχει δρομολογηθεί- ενώ επί τόσα χρόνια δυστυχώς τα χωροταξικά δεν προχώρησαν. Οπότε και μια φειδώ ως προς την αναφορά σε τέτοιου είδους δομικές αδυναμίες, που τις έχουμε πράγματι σ’ αυτή τη χώρα, θα μπορούσε να σας διακρίνει ιδιαίτερα σε τέτοιο νομοσχέδιο. 
      Μιλήσατε για ασαφείς διαδικασίες. Προφανώς, πιστεύω, ότι είναι σαφέστατες οι διαδικασίες. Παραδέχομαι ότι είναι ευέλικτος ο τρόπος της αδειοδότησης. Όμως στην Αγγλία που πήγαν με διαγωνισμούς, όπως είπε και ο Συνασπισμός, δεν κατάφεραν να προχωρήσουν πραγματικά στο να εφαρμόσουν τις ανανεώσιμες πηγές ενέργειας όσο θα επιθυμούσαν, ακριβώς διότι έδεσαν τα χέρια τους με διαδικασίες. Οι Γερμανοί που ήταν διαφανείς, αλλά πολύ πιο ευέλικτοι –και είναι, αν θέλετε, ένα γερμανικό μοντέλο αυτό που το νομοσχέδιο ακολουθεί- είχαν τεράστια επιτυχία.
      Άρα, λοιπόν, πιστεύω πραγματικά ότι είναι άστοχη η κριτική και στα δυο ζητήματα τα οποία θέσατε. Θα συμφωνήσω με την κ. Ξηροτύρη ότι αξίζει τον κόπο έστω και τώρα, κύριε Υπουργέ, να σκεφθούμε αν μπορούμε να ενισχύσουμε τον ορισμό του άρθρου 1 και να προτάξουμε τους στόχους που θέτει η Κυβέρνηση, δηλαδή 20,1% ανανεώσιμες πηγές ενέργειας μέχρι το 2010. Ωραία, αυτή είναι συμβατική μας υποχρέωση από το Πρωτόκολλο του Κιότο. Όμως εδώ έρχεται η Κυβέρνηση με μεγάλη γενναιότητα και χωρίς να την υποχρεώνει κανείς να θέτει το στόχο του 29% μέχρι το 2020. Εγώ πιστεύω ότι αυτό πρέπει να προταχθεί σε επίπεδο άρθρου 1 και να αποτελεί, αν θέλετε, μια πυξίδα που θα οδηγεί αυτό το νομοσχέδιο. 
      Ο στόχος είναι προφανής και είναι να αυξηθεί το ποσοστό των Α.Π.Ε. στο ενεργειακό μας ισοζύγιο. Επ’ αυτού του στόχου δεν πιστεύω ότι κανείς πραγματικά μπορεί να έχει αντίρρηση, αν δούμε τι γίνεται στον υπόλοιπο κόσμο και πώς έχουν προχωρήσει όλοι. Ακόμα και οι Ηνωμένες Πολιτείες που δεν υπέγραψαν το Πρωτόκολλο του Κιότο έχουν Πολιτείες που σήμερα παράγουν πάνω από 20,1% της ενέργειάς τους από ανανεώσιμες πηγές ενέργειας.
      Έχουμε και παραδείγματα, όπως –δεν ξέρω αν διαβάσατε το «ΒΗΜΑ», στο ένθετο Science χθες στη Σουηδία, υπάρχει τρενάκι το οποίο συνδέει το Λισέπιγκ με το Βέστρεβικ στη Νότια Σουηδία, το οποίο κινείται μόνο με μεθάνιο, που παράγεται από κοπριές αγελάδων! Έχουμε λοιπόν στη Σουηδία τρένο το οποίο κινείται μόνο από μεθάνιο, που παράγεται από κοπριά αγελάδων.
      Άρα, μιλάμε για άλματα τεχνολογίας στην εφαρμογή των ανανεώσιμων πηγών ενέργειας και νομίζω ότι είναι προφανές πως ο στόχος του νομοσχεδίου, παρ’ ότι έχουμε καθυστερήσει πάρα πολύ, είναι να βαδίσουμε και εμείς προς τέτοιες κατευθύνσεις. 
      Αυτό δεν γίνεται για λόγους συναισθηματικούς ή δεοντολογικούς. Εδώ υπάρχουν πραγματικοί  λόγοι. Το κόστος των ορυκτών καυσίμων αυξάνεται. Τα 100 δολάρια το βαρέλι ενδεχομένως να είναι και μια πραγματικότητα, απευκτέα μεν, αλλά μπορεί και να τη ζήσουμε. Γνωρίζουμε πόσο αυτό επιβαρύνει τον πληθωρισμό και την ακρίβεια. 
      Η ρύπανση του περιβάλλοντος είναι προφανής. Γνωρίζουμε ότι από την εξόρυξη, την άντληση, τη μεταφορά, την αποθήκευση, την καύση των ορυκτών καυσίμων, δημιουργούμε το φαινόμενο του θερμοκηπίου και τα προβλήματα στο κλίμα μας. Άρα, εννοείται ότι πρέπει να τα περιορίσουμε.
      Προφανώς, γνωρίζουμε τα τεράστια ποσά τα οποία πληρώνουμε αγοράζοντας δικαιώματα ρύπων. Η Δ.Ε.Η. πλήρωσε πέρυσι 75.000.000 ευρώ αγοράζοντας δικαιώματα ρύπων. Προφανώς, καταλαβαίνουμε ότι πρέπει να συμμορφωθούμε στις οδηγίες και στις διεθνείς επιταγές και υποχρεώσεις και προφανώς αντιλαμβανόμαστε ότι έχουμε αυξανόμενες ανάγκες ενέργειας, τις οποίες δεν μπορούμε να καλύψουμε. Έχουμε όμως φως, έχουμε ήλιο, έχουμε αέρα και μπορούμε πραγματικά να παράγουμε ενέργεια, για να καλύψουμε τις αυξανόμενες δικές μας ανάγκες.
      Είναι, λοιπόν, προφανής η ανάγκη να κινηθούμε προς την κατεύθυνση των ανανεώσιμων πηγών Ενέργειας. Και δυστυχώς, η Ελλάδα με τους σταθερούς ανέμους, με την τεράστια ηλιοφάνεια, έχει μείνει τελευταία στην Ευρωπαϊκή Ένωση με ένα ποσοστό κάπου 6% με 7% Α.Π.Ε. στο σύνολο της παραγωγής ενέργειας, παρότι το πρώτο νομοσχέδιο ήρθε εδώ και δώδεκα χρόνια. 
      Άρα, πιστεύω ότι η καθυστέρηση είναι τεράστια και σαφέστατα υπάρχουν ευθύνες για το γεγονός ότι σήμερα η Ελλάδα είναι τελευταία. Όμως, αυτά τα αλλάζουμε. Έρχεται το νομοσχέδιο, το οποίο αλλάζει ριζικά όλη αυτή τη συμπεριφορά και βέβαια αλλάζει και τις αντιλήψεις της κοινωνίας γύρω από την ενέργεια. 
      Εδώ θα δώσω ένα παράδειγμα: Φωτοβολταϊκά. Κάθε Έλληνας πολίτης, κάθε νοικοκύρης, κάθε συνταξιούχος, ο οποίος έχει τριάντα τετραγωνικά στην ταράτσα του μπορεί να εγκαταστήσει, χωρίς καμία άδεια, ένα φωτοβολταϊκό το οποίο θα του στοιχίσει περίπου 20.000 ευρώ ή και λιγότερο –για το οποίο θα έχει φοροαπαλλαγή και άλλα κίνητρα- και το οποίο θα του δίνει κάθε χρόνο 3.000 ευρώ επί είκοσι χρόνια. Δηλαδή, κάθε Ελληνίδα και κάθε Έλληνας που έχει τριάντα τετραγωνικά στην ταράτσα του, στο μπαλκόνι του ή στο χωράφι του, μπορεί να βάλει ένα φωτοβολταϊκό και να πετυχαίνει τα εξής: 
      Πρώτον, να παράγει ηλεκτρικό ρεύμα με οικολογικό τρόπο. Δεύτερον, να βγάζει χρήματα, διότι η απόδοση στο κεφάλαιο είναι μεγάλη. Και τρίτον, να συνδράμει σ’ έναν εθνικό στόχο, ο οποίος είναι της υποκατάστασης του πετρελαίου στην παραγωγή ενέργειας. 
      Και αυτό είναι ένα παράδειγμα, το οποίο θέλω να το ακούσει ο κόσμος για να το ξέρει. Να ξέρει, δηλαδή, ότι αυτό το νομοσχέδιο δεν αφορά μόνον είκοσι επτά χιλιάδες επιχειρηματίες, που ορθώς στέργουν να συμμετάσχουν σ’ αυτή τη διαδικασία, αλλά αφορά κάθε Ελληνίδα και κάθε Έλληνα.
      Στη Γερμανία που δεν έχει μεγάλη ηλιοφάνεια φως, ένα εκατομμύριο νοικοκυριά έχουν σήμερα αυτό το οποίο σας εισηγούμαι: το φωτοβολταϊκό. Και παροτρύνω κάθε Ελληνίδα και κάθε Έλληνα να το κάνει αυτό. Η Γερμανία έχει πέντε φορές μεγαλύτερο πληθυσμό από την Ελλάδα, αλλά εκατόν πενήντα φορές μεγαλύτερη ισχύ ανανεώσιμων πηγών ενέργειας από ό,τι εμείς. 
      Κλείνω, λέγοντας ότι το νομοσχέδιο πετυχαίνει τα εξής: Πρώτον, μας ωθεί στο να εκσυγχρονιστούμε και να χρησιμοποιήσουμε νέες τεχνολογίες στη ζωή μας. Δεύτερον, προστατεύει το περιβάλλον. Τρίτον, μας ωθεί στο να εξοικονομήσουμε ενέργεια. Και τέταρτον, προωθεί οικονομικότερες λύσεις. 
      Εδώ να εκθειάσω την πρωτοβουλία του Υπουργού να δεχθεί το 3% του ειδικού τέλους υπέρ των Ο.Τ.Α. συμβάλλοντας, αν θέλετε, και στην ανάπτυξη της περιφέρειας. Χαίρομαι που έγινε 3%, γιατί ήταν 2,5%.
      Τηρούμε τις διεθνείς δεσμεύσεις. Δίνουμε κίνητρα για ευρεία συμμετοχή των πολιτών σ’ αυτή την προσπάθεια και διαμορφώνουμε συνειδήσεις κοινωνικής συνέπειας και σεβασμού προς το περιβάλλον.
      Κλείνοντας, κύριε Πρόεδρε, επιτρέψτε μου να κάνω για μισό λεπτό μία αναφορά στην τροπολογία την οποία φέρνει το Υπουργείο Αιγαίου και Νησιωτικής Πολιτικής. Μία τροπολογία, η οποία είναι απόλυτα συμβατή με τους στόχους για μία ολοκληρωμένη νησιωτική πολιτική στην Ελλάδα. Μία τροπολογία, η οποία μας δίνει μία συγκεκριμένη διαδικασία για να μπορέσουμε να εφαρμόσουμε στο δίκαιό μας αυτό το οποίο ονομάζεται «συνολική επιχορήγηση». Με λίγα λόγια πολλά μικρά νησιά μεταξύ των οποίων ορισμένα τα οποία εκπροσωπώ και εγώ, όπως οι Παξοί και οι Αντίπαξοι, αλλά και όλα τα μικρά νησιά του Ιονίου και του Αιγαίου που έχουν κάτω από τρεις χιλιάδες εκατό κατοίκους, θα απορροφήσουν 1.000.000 ευρώ τουλάχιστον μέχρι το τέλος του Γ’ Κοινοτικού Πλαισίου Στήριξης με ταχείες διαδικασίες. 
      Οπότε, συγχαίρω το Υπουργείο γι’ αυτή την πρωτοβουλία και προφανώς θα ψηφίσουμε και την τροπολογία.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γεωργιάδη.
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θα ήθελα να πληροφορήσω τον αγαπητό συνάδελφο, τον κ. Γεωργιάδη που μόλις κατέβηκε από το Βήμα, ότι εμείς δεν πρόκειται να μετανιώσουμε που καταψηφίζουμε το νομοσχέδιο. Οι επενδυτές που θα μπλέξουν για να επενδύσουν στις ανανεώσιμες πηγές ενέργειας, αυτοί θα μετανιώσουν με τον τρόπο με τον οποίο έχετε στήσει το νομοσχέδιο.
      Θα ήθελα να πω στον αγαπητό συνάδελφο, τον μόλις κατελθόντα του Βήματος, ότι είναι εύκολο να λες σε κάθε νοικοκυριό να έχει 20.000 ευρώ για να στήσει ένα φωτοβολταϊκό στην ταράτσα του με απόδοση 3.000 ευρώ το χρόνο, αλλά θα του πω: Πρώτον, που θα βρει το ελληνικό νοικοκυριό τα 20.000 ευρώ; Δεύτερον, στο τρίμηνο πόσο ρεύμα καταναλώνει η οικογένεια και τρίτον, κατά πόσο μπορεί να εντάξει το ρεύμα αυτό στο κεντρικό δίκτυο; 
      ΝΙΚΟΛΑΟΣ ΓΕΩΡΓΙΑΔΗΣ: Εύκολα.
      ΠΑΝΑΓΙΩΤΗΣ ΣΓΟΥΡΙΔΗΣ: Άρα, λοιπόν, μην λέμε φληναφήματα από του Βήματος αυτού, γιατί άμα βάλουμε τα ελληνικά νοικοκυριά να στήσουν φωτοβολταϊκά πάνω στις ταράτσες και στα χωράφια, όπως είπατε, δεν θα ξέρουν τι να το κάνουν ...
      ΝΙΚΟΛΑΟΣ ΓΕΩΡΓΙΑΔΗΣ: Το έκαναν οι Γερμανοί.
      ΠΑΝΑΓΙΩΤΗΣ ΣΓΟΥΡΙΔΗΣ: ... και πως θα αποπληρώσουν τα 20.000 ευρώ με τον τόκο, χωρίς να υπάρχουν κίνητρα.
      Αλλά θα μιλήσω και για ένα τέταρτο σημείο. Εκτός από τις νέες τεχνολογίες που υπάρχουν για να μπορούμε να έχουμε φτηνή ενέργεια και να έχουμε και, ας πούμε, ανανεώσιμες πηγές, ας κοιτάξουμε να κάνουμε και οικονομία. 
      Και χθες γιορτάσαμε την ημέρα του περιβάλλοντος εν πλήρει αδιαφορία του κόσμου, αγαπητοί κύριοι συνάδελφοι –θα πω μάλλον ότι κάναμε το μνημόσυνο της ημέρας περιβάλλοντος, γιατί ο κόσμος ποσώς ενδιαφέρθηκε- και η διαπίστωση και το συμπέρασμά μου είναι ότι η ρύπανση πια έχει γίνει ένα με την καθημερινότητά μας, δεν μας ενοχλεί. Δεν αντιλαμβανόμαστε, κύριοι συνάδελφοι, ότι ο πλανήτης γη δεν έχει έξοδο κινδύνου. Μέσα σε αυτόν τον πλανήτη δεν πρόκειται να βρούμε καμία πόρτα για να φύγουμε και να γλιτώσει κανένας. Κανένας δεν πρόκειται να γλιτώσει.
      Άρα, λοιπόν οι Ηνωμένες Πολιτείες ευθύνονται κατά 60% για τη ρύπανση του περιβάλλοντος και για την τρύπα του όζοντος. Οι Ηνωμένες Πολιτείες και η Ναμίμπια, το ίδιο θα πληρώσουν. Και ο κάτοικος της Καμπούλ το ίδιο θα πληρώσει, δυστυχώς, με τον κάτοικο του Μανχάταν της Νέας Υόρκης. Ο ένας ρυπαίνει μηδέν και ο άλλος ρυπαίνει πολλαπλάσια από το εκατό. 
      Χωρίς να απενοχοποιώ, αγαπητοί κύριοι συνάδελφοι, τις πολιτικές ισχύος που ασκούν χώρες όπως οι Ηνωμένες Πολιτείες της Αμερικής, αλλά και άλλες χώρες, πάνω στην ενέργεια και στους δρόμους του πετρελαίου –βλέπετε Ιράν, Ιράκ, Κασπία Θάλασσα, Βολιβία και τα παιχνίδια που παίζονται με τις εκεί δημοκρατίες- αλλά χωρίς να απενοχοποιώ επίσης και τις μετοχές που παίζονται στο χρηματιστήριο από τις εταιρείες πετρελαίου, θα τολμήσω να πω ότι στη μάχη του θερμοκηπίου και στην προστασία του περιβάλλοντος θα πρέπει να δούμε τι μπορούμε να κάνουμε και εμείς. Αυτή η μάχη ξεκινά και από το σπίτι μας. Το σύνολο των ευρωπαϊκών νοικοκυριών καταναλώνουν το ένα τρίτο της ενέργειας που παράγεται στην Ευρωπαϊκή Ένωση. Συνεπώς, μολύνουν την ατμόσφαιρα με το 16% των ρύπων της Ευρωπαϊκής Ένωσης, όπου είμαστε οι δεύτεροι στον κόσμο.
      Παράλληλα, θέλω να πω ότι αν μειώναμε τη θερμοκρασία του καλοριφέρ το χειμώνα κατά ένα βαθμό και αυξάναμε τη θερμοκρασία του κλιματιστικού κατά ένα βαθμό το Καλοκαίρι, σας πληροφορώ ότι θα εξοικονομούσαμε το 20% προς όφελος της τσέπης μας και παράλληλα θα έλεγα –για κάποιον συνάδελφο που διαμαρτύρεται εκεί- ότι θα γλιτώναμε την ατμόσφαιρα από έναν τόνο αέρια διοξειδίου του άνθρακος. 
      Επίσης, θα σας πω και κάτι άλλο που ίσως σας κάνει εντύπωση. Αυτό είναι το εξής: Το λαμπάκι της τηλεόρασης που μένει αναμμένο όλη τη νύκτα καταναλώνει το 40% της ενέργειας που καταναλώνει η τηλεόραση όταν τη χρησιμοποιούμε και την έχουμε ανοικτή. Παράλληλα, ο φορτιστής που τον έχουμε όλη την ημέρα στην πρίζα, καταναλώνει το 95% της ενέργειας που χρειαζόμαστε για να φορτίσουμε το κινητό μας.
      Αυτά, λοιπόν, πρέπει να τα λάβουμε υπ’ όψιν μας, γιατί η ηλεκτρική ενέργεια που καταναλώνουμε παράγεται σχεδόν στο σύνολό της από βρώμικες πηγές, οι οποίες ρυπαίνουν την ατμόσφαιρα. 
      Γιατί τα υπογραμμίζω αυτά; Αυτά τα υπογραμμίζω για να επισημάνω ότι πολύ σωστά η Ευρωπαϊκή Ένωση με την οδηγία 2001/1977 όρισε για την Ελλάδα –γιατί για άλλες χώρες είναι διαφορετικό και πρέπει να το τονίσουμε- ότι μέχρι το 2010  το 20,1% της ηλεκτρικής ενέργειας που καταναλώνουμε πρέπει να είναι από ανανεώσιμες πηγές. 
      Σήμερα, αυτήν την οδηγία προσπαθούμε να ενσωματώσουμε στην εθνική μας νομοθεσία. Όμως, παρά το ότι κυοφορείται το νομοσχέδιο εδώ και τέσσερα χρόνια –δύο χρόνια από εμάς και δεν πρέπει να μας κατηγορείτε γι’ αυτό και δύο χρόνια από εσάς, γιατί το ίδιο ευθύνεστε- είναι κατώτερο των προσδοκιών και μάλλον προσθέτει, παρά λύνει προβλήματα. 
      Θα ήθελα να κάνω έναν σχολιασμό γιατί μας κατηγορήσατε ότι εμείς καθυστερήσαμε να φέρουμε την κύρωση αυτής της οδηγίας στο Ελληνικό Κοινοβούλιο. Θα σας πω όμως το εξής: Εμείς συνδιαμορφώσαμε την οδηγία το 2001. Το 2002-2003 είχαμε μία αδράνεια, είχαμε και άλλες προτεραιότητες. Από το 2004 και μετά, γιατί φτάσαμε σήμερα Ιούνιο του 2006 για να φέρετε το νομοσχέδιο για τις ανανεώσιμες πηγές; 
      Έρχομαι τώρα σε κάποιους σχολιασμούς. Πρώτον, λέτε ότι το νομοσχέδιο αυτό θα λύσει προβλήματα. Σας λέμε ότι είναι πολύπλοκο, δημιουργεί ασάφειες και κατά συνέπειες γραφειοκρατία. 
      Η γραφειοκρατία φέρνει την αδιαφάνεια. Πείτε μου, ποια είναι τα μετρήσιμα κριτήρια με τα οποία οποιαδήποτε επιτροπή -όσο αντικειμενική και αν θέλει να είναι- θα κρίνει ότι θα πρέπει να αδειοδοτήσει την τάδε επιχείρηση; Ποια είναι τα μετρήσιμα κριτήρια; Δεν υπάρχει ούτε ένα μετρήσιμο κριτήριο. Απλώς περνάει μέσα από την επιτροπή και η επιτροπή θα κρίνει.
      Έρχομαι στη δεύτερη παρατήρησή μου. Κινητροδότηση στην τιμή λειτουργίας των μονάδων αυτών. Δηλαδή, κινητροδοτείτε τη μονάδα ηλεκτρικής ενέργειας που παράγεται από τις ανανεώσιμες πηγές και αυτό είναι το δόλωμα. Δημιουργεί προσδοκίες κερδών, οπότε έχουμε υπερπροσφορά επενδύσεων. Σήμερα, με τις αιτήσεις τις οποίες έχετε στα χέρια σας, αυτή η ενέργεια η οποία θα παραχθεί είναι 27.000 MW. Χρειαζόμαστε στο δίκτυο 3.500 MW. Αυτό είναι περίπου το 10%, διότι το υπόλοιπο 10% από το 20,1% παράγεται ήδη από υδροηλεκτρικά φράγματα, τα οποία θα σας θυμίσω για να μην το ξεχνάτε, ότι κατασκευάστηκαν από το ΠΑ.ΣΟ.Κ.. Άρα, το μισό του 20%, που είναι ο στόχος τον οποίο εμείς πρέπει να επιτύχουμε μέχρι το 2010, ήδη παράγεται από τα υδροηλεκτρικά φράγματα, τα οποία κατασκευάστηκαν επί ΠΑ.ΣΟ.Κ..
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και σας ρωτώ: Αυτή την υπερπροσφορά η οποία υπάρχει, ποιος θα την κρίνει; Με ποια υποκειμενικά κριτήρια οι επιτροπές θα εισηγηθούν στον Υπουργό, ο οποίος πρέπει να αποφασίσει; Πώς εξασφαλίζεται η διαφάνεια σε ομοειδείς περιπτώσεις; 
      Έρχομαι τέλος στην τρίτη παρατήρηση. Πίσω από όλα αυτά κρύβεται και το δόλωμα, κρύβεται και η φάκα. Ποια είναι η φάκα; Είναι ότι αφαιρέθηκε το κεφάλαιο για το χωροταξικό από το νομοσχέδιο αυτό. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ποιο είναι το δόλωμα;
      ΠΑΝΑΓΙΩΤΗΣ ΣΓΟΥΡΙΔΗΣ: Το δόλωμα είναι για να υπάρχει η προσφορά.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Άλλο δόλωμα, άλλο φάκα. Μην τα μπερδεύετε. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Υπουργέ, μη διακόπτετε. Ο χρόνος είναι πολύτιμος απόψε. 
      Συνεχίστε, κύριε συνάδελφε και τελειώστε.
      ΠΑΝΑΓΙΩΤΗΣ ΣΓΟΥΡΙΔΗΣ: Πρέπει να ξέρετε ότι το τσάμπα τυρί κρύβεται στη φάκα. Εσείς δίνεται τσάμπα τυρί, γι’ αυτό υπάρχει φάκα. Και η φάκα ποια είναι; Η φάκα είναι ότι όλοι αυτοί θα μπλέξουνε στο χωροταξικό. Και ξέρετε ότι υπάρχει η γνωμοδότηση του Συμβουλίου Επικρατείας, η 2569, που ακύρωσε έγκριση περιβαλλοντικών όρων, γιατί δεν υπήρχε χωροταξικό, ούτε εθνικό ούτε περιφερειακό. Όσο δε για την ευαισθητοποίηση των τοπικών κοινωνιών για διαβούλευση με αυτές, το βλέπω «χλωμό» στο νομοσχέδιο. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ: Για όλους αυτούς τους λόγους, εμείς καταψηφίζουμε –και πολύ σωστά- το νομοσχέδιο αυτό και καλούμε και εσάς, κύριοι συνάδελφοι, έστω και στο τέλος, να το καταψηφίσετε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Σγουρίδη.
      Ο κύριος Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, είναι πράγματι σημαντικό το σημερινό νομοσχέδιο για τις ανανεώσιμες πηγές ενέργειας. Αλλά και αυτό, όμως, το νομοσχέδιο πρέπει να το δούμε εντασσόμενο στη συνολική πολιτική ενέργειας που υπάρχει από την Κυβέρνηση και στο πλαίσιο βέβαια των αποφάσεων της Ευρωπαϊκής Ένωσης. Δεν μπορεί να το αντιμετωπίσεις ως ξεχωριστό θέμα. Συνολικά, λοιπόν, πρέπει να το δεις για να βγάλεις και τα συμπεράσματά σου, αν αυτό το νομοσχέδιο γίνεται προς όφελος βέβαια του λαού ή γίνεται προς όφελος και πάλι των επιχειρηματικών συμφερόντων.
      Έτσι, λοιπόν, μέσα από το περιεχόμενό του σε όλα τα σημεία βλέπεις ότι οι επιχειρηματικοί όμιλοι έχουν επιβάλλει τη θέλησή τους και στις ανανεώσιμες πηγές ενέργειας, όπως επέβαλλαν και στις προηγούμενες κυβερνήσεις του ΠΑ.ΣΟ.Κ. αλλά και σήμερα στην Κυβέρνηση της Νέας Δημοκρατίας, τους όρους του παιχνιδιού συνολικά για την πολιτική ενέργειας. 
      Τι σημαίνει αυτό; Σημαίνει ότι νομοθετούμε, παίρνοντας υπ’ όψιν τα συμφέροντα των γνωστών επιχειρηματικών ομίλων και όχι τα συμφέροντα             -μεσοπρόθεσμα και μακροπρόθεσμα- της χώρας. Γιατί μιλάμε για έναν στρατηγικής άποψης τομέα που είναι η ενέργεια. Έτσι, λοιπόν, τις ανανεώσιμες πηγές ενέργειας, όπως και άλλες πηγές παραγωγής ενέργειας, τις παραδίδετε στα χέρια των μεγάλων επιχειρηματικών ομίλων. Και δεν θα μπορούσατε να κάνετε διαφορετικά και εσείς, όπως και οι προηγούμενοι, γιατί έχετε αποδεχθεί την πλήρη απελευθέρωση της αγοράς ενέργειας μέσα στο πλαίσιο της Ευρωπαϊκής Ένωσης. 
      Υπάρχει, λοιπόν, συσσώρευση κερδών. Αυτά πρέπει να επενδυθούν και επενδύονται στους άμεσα κερδοφόρους τομείς και ένας απ’ αυτούς είναι και η ενέργεια. 
      Βέβαια, στο παρελθόν είδαμε ότι οι επιχειρηματικοί όμιλοι δεν έμπαιναν στην παραγωγή της ηλεκτρικής ενέργειας. Γιατί; Γιατί ήταν μεγάλο το κόστος τότε και πλήρωνε ο ελληνικός λαός από το υστέρημά του, με μεγάλα δάνεια, για να έχει την πλήρη ηλεκτροδότηση της χώρας, για να ωφεληθεί πραγματικά ο λαός και μέσα στο πλαίσιο του συστήματος, όπως λειτουργούσε. Όμως, από κοινωνικό αγαθό έχει γίνει εμπόρευμα, εμπόρευμα που φαίνεται και μέσα από τις τιμές που προσδιορίζετε μέσα από το νομοσχέδιο. Αυτές τις τιμές ήθελαν οι επιχειρηματικοί όμιλοι, αυτές μας φέρνετε να νομοθετήσουμε μέσα στη Βουλή. Ας ακούει, λοιπόν, ο εργαζόμενος, ο μικρομεσαίος, ο αγρότης, ο επαγγελματίας, αυτοί που χρυσοπληρώνουν το ηλεκτρικό ρεύμα πόσο θα το χρυσοπληρώσουν και από τις ανανεώσιμες πηγές ενέργειας. 
      Μάλιστα, οι ιδιώτες θα έχουν πρόσβαση προς το δίκτυο της Δ.Ε.Η και από εκεί θα διοχετεύεται στην κατανάλωση. Όλα είναι μεθοδευμένα, για να ενισχύσετε δήθεν τις επενδύσεις. Μα, και οι επενδύσεις κατά 50% είναι εξασφαλισμένες. Μέσα από τις υπερτιμολογήσεις που γνωρίζουμε ότι κάνουν οι ιδιώτες τους έρχεται με μηδέν έξοδα και τους δίνετε και τιμές που πραγματικά υπερκαλύπτουν το κόστος παραγωγής. Εδώ ακριβώς είναι το ζήτημα, ότι νομοθετείτε και εσείς, όπως και οι προηγούμενοι, έχοντας ως κύριο στόχο την εξυπηρέτηση των συμφερόντων των επιχειρηματικών ομίλων. Γιατί πολύ σωστά ανέφερε ο εισηγητής μας ότι εμείς θεωρούμε πως η ενέργεια είναι ένα κοινωνικό αγαθό, ότι δεν μπορεί να δοθεί και για λόγους στρατηγικής σημασίας στα χέρια των επιχειρηματιών. Πρέπει να μείνει κάτω από τον απόλυτο δημόσιο έλεγχο και μάλιστα στο πλαίσιο μιας διαφορετικής οικονομικής ανάπτυξης αποτελεί λαϊκή περιουσία. 
      Σας είπε για τα υδροηλεκτρικά έργα. Γιατί τα σταματήσατε; Γιατί μέσα από τον κρατικό προϋπολογισμό, μέσα από το Πρόγραμμα Δημοσίων Επενδύσεων, δεν χρηματοδοτήσατε τη Δ.Ε.Η., για να αναπτύξει τα υδροηλεκτρικά έργα που έχουν πολύμορφες κοινωνικές χρήσεις τόσο προς τους αγρότες, αλλά και για την ύδρευση μεγάλων αστικών κέντρων που θα μπορούσε πραγματικά να είναι και σε πιο μειωμένες τιμές, ενώ βλέπουμε μεγάλες ποσότητες νερού να χάνονται μέσα στη θάλασσα; 
      Άρα, υπάρχει ένα πρόβλημα πολιτικής και από τη σημερινή Κυβέρνηση, όπως και από τις προηγούμενες, ότι πρέπει εδώ να βάλουμε το πλαίσιο που θα ευνοήσουν τους επιχειρηματίες. Αυτό κάνετε και με τις ανανεώσιμες πηγές ενέργειας. Είναι, όμως, και μια πολιτική υποκρισία, όταν λέτε και εσείς και οι προηγούμενοι ότι η χρήση του λιγνίτη για την παραγωγή ηλεκτρικής ενέργειας από τη Δ.Ε.Η. είναι επιζήμια για το περιβάλλον και για τον άνθρωπο, αλλά την ίδια ώρα και εσείς και οι προηγούμενοι δίνετε την άδεια σε ιδιωτικούς επιχειρηματικούς ομίλους να παράγουν ηλεκτρική ενέργεια από το λιγνίτη. Δεν είναι πολιτική υποκρισία και των δύο σας; Αυτά πρέπει να τα ακούει ο ελληνικός λαός, για να βγάζει κύρια συμπεράσματα για το πώς εσείς σχεδιάζετε, πατώντας στους προηγούμενους νόμους του ΠΑ.ΣΟ.Κ.
      Έτσι, λοιπόν, βλέπουμε μέσα από το νομοσχέδιο να δίνονται δάση, παραλίες, αιγιαλός, η γη, η θάλασσα βορά στα κερδοσκοπικά επιχειρηματικά σχέδια μεγάλων ομίλων. Μάλιστα, δεν μπήκατε στον κόπο –και πρέπει να μπούμε στον κόπο- να δείτε την αναφορά που κάνει το τμήμα Νομοτεχνικής Επεξεργασίας της Βουλής. Εκεί, για το άρθρο 7 έχει πραγματικά πολύ σπουδαία πράγματα. Χρειάζεται να τα διαβάσουμε. Λέει το Συμβούλιο της Επικρατείας με αποφάσεις του ότι πρέπει να δίδονται με φειδώ οι άδειες και για αιολικά πάρκα μέσα στα δάση και στις δασικές εκτάσεις. Γιατί είναι γνωστό ότι ο επιχειρηματίας, που προσδοκά στο άμεσο όφελος και κέρδος, δεν θα υπολογίσει ούτε δάσος ούτε δασική έκταση. Άρα, λοιπόν, για ποια προστασία του περιβάλλοντος μιλάτε;
      Μάλιστα, σ' αυτό το σημείο έχετε συνεργούς διάφορους φορείς που λένε ότι «ναι, τα αιολικά πάρκα πρέπει να γίνουν και μέσα σε δάση κ.λπ.», αλλά να έχουμε, λέει, τους περιβαλλοντικούς όρους. Η αρμόδια επιτροπή αναφέρει μέσα ότι πρέπει να προσέξετε πάρα πολύ, ότι δεν μπορεί να δίνεται η άδεια στα επιμέρους ζητήματα, δηλαδή στα στάδια που μεσολαβούν για να στηθεί ένα αιολικό πάρκο, αλλά πρέπει να είναι για το σύνολό του, γιατί μπορεί το ένα στάδιο να είναι ευνοϊκό, αλλά να είναι αρνητικό το επόμενο. Αυτά δεν τα παίρνετε υπ' όψιν σας. Εμείς, όμως, σας τα λέμε και ξέρετε πώς το συνδυάζουμε, κύριε Πρόεδρε; Μίλησε ο κύριος Πρωθυπουργός για την αναθεώρηση του άρθρου 24 και για την αειφόρο ανάπτυξη. Εδώ είναι ακριβώς το επίφοβο σημείο. Θα δοθεί βορά με την αναθεώρηση του άρθρου 24 το δάσος και η δασική έκταση στα επιχειρηματικά σχέδια και ακριβώς για τις ανανεώσιμες πηγές ενέργειας και όχι μόνο, αλλά και για οικιστική ανάπτυξη.
      Γι’ αυτό λέμε προς τον ελληνικό λαό ότι πρέπει πραγματικά να βγάλει σημαντικά συμπεράσματα. Και ο ενιαίος φορέας που εμείς λέμε να είναι λαϊκή περιουσία, μπορεί να εξασφαλίσει φθηνό ρεύμα. Μπορεί πραγματικά να προστατεύσει το περιβάλλον, μπορεί να προστατεύσει και άλλα ζητήματα, ακόμη και εθνικά ζητήματα. Και η εμπειρία, αν θέλετε, από το ευρωπαϊκό αλλά και διεθνές περιβάλλον είναι αρνητική, γιατί εκεί που δόθηκε η παραγωγή ενέργειας στους ιδιώτες, όχι μόνο φθήνυνε το ρεύμα, αλλά τριπλασιάστηκε και είχαμε και τα γνωστά black out στην Καλιφόρνια, Enron, πτώχευση κ.λπ., αλλά και μέσα στην Ευρωπαϊκή Ένωση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Στο άρθρο 25 στη γ’ περίπτωση προβλέπει αδειοδότηση για λειτουργία πολυκαταστημάτων και εμπορικών κέντρων και μέσα εκεί περιλαμβάνει και τη Χαλκιδική. Δεν είμαστε αντίθετοι. Αλλά αυτό εμείς λέμε να γίνει σε όλη τη χώρα. Γιατί αν πάρετε τα επίσημα στοιχεία της Εθνικής Στατιστικής Υπηρεσίας του τριμήνου, θα δείτε ότι τα κέρδη των μεγάλων καταστημάτων αυξήθηκαν, κατά 11,1%, αλλά την ίδια ώρα στα μικρά εμπορικά καταστήματα -στα μικρά μαγαζιά- είχαμε μείωση 2,4% και 5,6%. Που σημαίνει δηλαδή ότι η συγκεντροποίηση μέσα στο περιβάλλον αυτό γίνεται. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ, κύριε συνάδελφε.
      ΑΓΓΕΛΟΣ ΤΖΕΚΗΣ: Ναι, κύριε Πρόεδρε, ολοκληρώνω με το εξής.
      Υπάρχει μια τροπολογία συναδέλφων που αφορά το Νομό Χαλκιδικής και αναφέρομαι στα χαράτσια που επέβαλε η Δ.Ε.Η., στους αγρότες, επειδή έχουν αλλάξει τα δεδομένα της άρδευσής τους, μέχρι 50.000 ευρώ, κύριε Πρόεδρε. Είναι  σημαντικό αυτό.
      Εμείς συμφωνούμε ότι πρέπει να κάνει αποδεκτή αυτήν την τροπολογία, να δει η Κυβέρνηση τα νέα δεδομένα και να μπορέσει πραγματικά ο αγρότης να μείνει στον τόπο του με φθηνό αγροτικό ρεύμα. Διότι πρέπει να ξέρουμε ότι η Κοινή Αγροτική Πολιτική μειώνει το εισόδημά του, αλλά με αυτά και με αυτά τα χαράτσια, θα έρθει το τέλος της μικρομεσαίας αγροτιάς.
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τζέκη.
      Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κυρίες και κύριοι συνάδελφοι, εκ πρώτης όψεως, το νομοσχέδιο υποδηλώνει, ότι επιτέλους η Κυβέρνηση κατανόησε τη σημασία των ανανεώσιμων πηγών ενέργειας και δημιουργεί ένα πιο σύγχρονο και ελκυστικό περιβάλλον για την ενίσχυση των επενδύσεων στον τομέα αυτό.
      Θετικό είναι, κατά τη γνώμη μου, ότι υπάρχει πρόβλεψη για την εγκατάσταση σταθμών στη θάλασσα. Και θετικές επίσης είναι οι προβλέψεις του άρθρου 4 που απλοποιούν σημαντικά την εγκατάσταση μικρών σταθμών ανανεώσιμων πηγών ενέργειας, μέχρι κατά περίπτωση 150 κιλοβάτ.
      Κατά τη γνώμη μου, οι διατάξεις του άρθρου 4 –αυτό που αφορά τις μικρές μονάδες- μπορεί να αποδειχθούν και οι σπουδαιότερες. Μολονότι η εγκατάσταση μικρών μονάδων είναι θεωρητικά αντιοικονομική, η παραγωγή ηλεκτρικής ενέργειας από Α.Π.Ε. χαρακτηρίζεται από την ικανότητά της, να διασκορπίζεται σε πολλές μικρές μονάδες που είναι επενδυτικά προσιτές σε πολλά στρώματα της κοινωνίας. 
      Με άλλα λόγια, αν πράγματι καταργηθούν οι απίστευτες γραφειοκρατικές διατυπώσεις για τις μικρές μονάδες, προεξοφλώ ότι θα γίνουν πολλές μονάδες που όλες μαζί θα παίξουν σημαντικό ρόλο, όπως έγινε κατ’ αναλογία όταν περάσαμε από τους θηριώδεις υπολογιστές του χθες, στους προσωπικούς υπολογιστές του σήμερα. 
      Αυτά τα θετικά δικαιολογούν μια κατ’ αρχήν θετική ψήφο. Μια δεύτερη ματιά όμως αποκαλύπτει, ότι από το νομοσχέδιο απουσιάζουν τελείως, εκείνα που μέχρι σήμερα καταταλαιπωρούν τον κόσμο. Απουσιάζουν εκείνα που έχουν εμποδίσει την Ελλάδα, η οποία διαθέτει περισσότερο ήλιο από οποιαδήποτε άλλη χώρα στην Ευρώπη, να είναι στην πρωτοπορία της παραγωγής ενέργειας από Α.Π.Ε.
       Δεν υπάρχει τίποτα στο νομοσχέδιο που να επιλύει το χωροταξικό και πολεοδομικό περιβαλλοντικό αλαλούμ, που ισχύει σε ό,τι αφορά τις εγκαταστάσεις ανανεώσιμων πηγών ενέργειας. Η άδεια παραγωγής ηλεκτρικής ενέργειας χορηγείται με κριτήριο, μεταξύ άλλων -σύμφωνα με το νομοσχέδιο- την προστασία του περιβάλλοντος. Σύμφωνα –λέει- με την κείμενη νομοθεσία και το ειδικό πλαίσιο χωροταξικού και αειφόρου ανάπτυξης για τις Α.Π.Ε.
      Βαρύγδουπος, βέβαια, τίτλος, αλλά πού είναι το χωροταξικό σχέδιο; Θα μου πείτε ότι ένα τέτοιο σχέδιο θέλει χρόνο. Σύμφωνοι. Αλλά πόσος χρόνος χρειάζεται για να εκπονηθεί ένα τέτοιο σχέδιο για πέντε-έξι νησιά των Κυκλάδων, που στην πραγματικότητα είναι θηριώδη εργοστάσια παραγωγής αέρα. 
      Πριν από δέκα μέρες, προφανώς λόγο της συζήτησης του νομοσχεδίου, εκδόθηκαν δύο υπουργικές αποφάσεις που μπήκαν στο ΦΕΚ Β΄ 663/26-5-2006, από τις οποίες παραδόξως απουσιάζει η υπογραφή του Υπουργού Ανάπτυξης, μολονότι αφορά τις περιβαλλοντικές μελέτες που απαιτούνται για έργα ΑΠΕ. Αυτές οι δύο αποφάσεις καταλαμβάνουν δεκαπέντε σελίδες της Εφημερίδας της Κυβέρνησης, όσες απαιτούνται για όλο το νομοσχέδιο. 
      ΑΠΟΣΤΟΛΟΣ ΚΑΚΛΑΜΑΝΗΣ: Θα «πέσουν» στο Συμβούλιο της Επικρατείας, εάν δεν προσφύγουν...
      ΣΤΕΦΑΝΟΣ ΜΑΝΟΣ: Σας βεβαιώνω, κυρίες και κύριοι συνάδελφοι, ότι αυτές οι υπουργικές αποφάσεις αποτελούν μνημείο «γραφειοκρατικού σαδισμού». Ποιος μικροπαραγωγός του άρθρου 4, από εκείνους που δεν χρειάζονται άδεια, θα μπει στον κόπο και τη δαπάνη και τον εξευτελισμό του απαιτούμενου λαδώματος, για να εκπληρώσει τις υποχρεώσεις που επιβάλλει η κοινή υπουργική απόφαση των κ.κ. Παυλόπουλου και Σουφλιά; Η απάντησή μου είναι, κανείς. Διότι, πιο πολύ θα κοστίζουν οι μελέτες που επιβάλλουν οι κοινές υπουργικές αποφάσεις απ’ ότι η ίδια η επένδυση. 
      Η δεύτερη, λοιπόν, ανάγνωση του νομοσχεδίου με αναγκάζει να καταψηφίσω. Είναι φανερό ότι έχουμε δύο τάσεις στην Κυβέρνηση που δεν ακολουθούν κοινή πορεία. Αλλού πάει ο κ. Σιούφας και αλλού ο κ. Σουφλιάς. Δεν φαίνεται να υπάρχει συντονισμός. 
      Η σημαντικότερη κατά τη γνώμη μου, οργανωτική κίνηση, είναι να αποφασίσει ο Πρωθυπουργός να χωρίσει το Υπουργείο Περιβάλλοντος από το Υπουργείο Δημοσίων Έργων, όπως ήταν όταν συστήθηκε το Υπουργείο Περιβάλλοντος στην τελευταία κυβέρνηση του Κωνσταντίνου Καραμανλή. Το Υπουργείο Περιβάλλοντος πρέπει να έχει Υπουργό που να ασχολείται το 100% του χρόνου του με το περιβάλλον. Είμαι βέβαιος ότι εάν ο κ. Σουφλιάς είχε το χρόνο να ασχοληθεί προσωπικά με τις υπουργικές αποφάσεις που δυστυχώς υπέγραψε, δεν θα είχαν δημοσιευτεί αυτά τα γραφειοκρατικά εκτρώματα. 
      Αρνητική, κύριοι συνάδελφοι, είναι και η ασάφεια σε ό,τι αφορά την υποχρέωση του αρμόδιου διαχειριστή να συνδέει τις μικρομονάδες του άρθρου 4 με το δίκτυο. Για παράδειγμα, θα μπορούσε στο νομοσχέδιο να προβλέπεται ότι όταν η μονάδα ΑΠΕ εγκαθίσταται σε χώρο όπου υπάρχει δίκτυο, ρολόι της Δ.Ε.Η. δηλαδή, τότε η σύνδεση όχι μόνο είναι υποχρεωτική, αλλά πρέπει να συντελεστεί εντός διμήνου από της υποβολής της σχετικής αίτησης. 
      Είναι προφανές, κύριοι συνάδελφοι, ότι οι μικρομονάδες των 10 ή 20 KW δεν μπορούν να προκαλέσουν τεχνικά προβλήματα στο δίκτυο. Για να γίνει κατανοητό το τι λέω, θα ήθελα να παρακαλέσω τον αρμόδιο Υπουργό να μπει στον κόπο να εξηγήσει στο Σώμα ποιες ακριβώς διαδικασίες πρέπει να ακολουθήσει ένας αγρότης, ιδιοκτήτης είκοσι στρεμμάτων εκτός σχεδίου πόλης, σε ένα νησί, παραδείγματος χάρη τη Σύρο, για να εγκαταστήσει μια μικρή ανεμογεννήτρια 20 KW, αξίας 35.000 ευρώ περίπου. Πόσο χρόνο εκτιμά ο Υπουργός ότι θα διαρκέσει η λήψη της αδείας, από τα συναρμόδια Υπουργεία; Τι θα πληρώσει για τις επιβαλλόμενες από το ΥΠΕΧΩΔΕ μελέτες και τι θα χρειαστεί να πληρώσει κάτω από το τραπέζι για τη διεκπεραίωση των όσων προβλέπονται από τη νομοθεσία; 
      Μία τελευταία μικροπαρατήρηση. Η παράγραφος 4 δ΄, παραπέμπει στον ορισμό του άρθρου 2 του ν. 2773/1999 για απομονωμένα μικροδίκτυα. Τέτοιος ορισμός στο νόμο δεν υπάρχει. Έψαξα το νόμο στον οποίο παραπέμπει η παράγραφος αυτή και δεν υπάρχει τέτοιος ορισμός. 
      Χρειάζεται λοιπόν κάποια διόρθωση. Έγιναν κάποια βιαστικά πράγματα. Το νομοσχέδιο του κ. Σιούφα έχει σαφώς την πρόθεση να διευκολύνει τις ΑΠΕ. Ορθώς κατά τη γνώμη μου. 
      Δυστυχώς, δεν φαίνεται να έχει την ίδια άποψη το Υπουργείο Περιβάλλοντος, μολονότι οι ανανεώσιμες πηγές ενέργειας θα συμβάλλουν αποφασιστικά στην βελτίωση του περιβάλλοντος. Θα περίμενε κανείς, δηλαδή, ότι το ίδιο το Υπουργείο Περιβάλλοντος θα ενδιαφερόταν ιδιαίτερα για τέτοιες μονάδες. Με τις  ρυθμίσεις που έχουν γίνει, όπως σας είπα, δεν πιστεύω ότι θα γίνει καμία μικρή μονάδα. Και για του λόγου το αληθές και για την ενότητα όσων θέλουν να διαβάσουν αυτά τα κείμενα, καταθέτω τις δύο κυβερνητικές αποφάσεις και παρακαλώ όλους τους ενδιαφερόμενους να τις κοιτάξουν για να συνειδητοποιήσουν το «γραφειοκρατικό σαδισμό» των συντακτών τους.
      Ευχαριστώ πολύ.
      (Στο σημείο αυτό ο Βουλευτής κ. Στέφανος Μάνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μάνο. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, κατέθεσαν σχέδιο νόμου: «Ρύθμιση θεμάτων αρμοδιότητας Υπουργείου Δικαιοσύνης και άλλες διατάξεις». 
      Παραπέμπεται στην αρμόδια Διαρκή Επιτροπή.
      Το λόγο έχει η κ. Χριστιάνα Καλογήρου.
      ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε. 
      Πραγματικά εκπλήσσομαι και λέω ότι συνεχίζω να εκπλήσσομαι πώς είναι δυνατόν η Αντιπολίτευση να είναι εναντίον αυτού του νομοσχεδίου. Και κυρίως η Αξιωματική Αντιπολίτευση να μην ψηφίζει ένα νομοσχέδιο επί της αρχής του οποίου τα 15 από τα 29 άρθρα, τα έχει ψηφίσει στην επί των άρθρων, συζήτηση στην επιτροπή. 
      Είστε, κύριοι συνάδελφοι, της Αξιωματικής Αντιπολίτευσης εναντίον της προστασίας του περιβάλλοντος; Είστε, κύριοι συνάδελφοι, εναντίον της άποψης ότι θα πρέπει να στραφούμε προς την παραγωγή ενέργειας με χρήση ανανεώσιμων πηγών; Γιατί δεν συμβαίνει κάτι τέτοιο, πραγματικά εκφράζω την απορία μου για ποιο λόγο καταψηφίζετε επί της αρχής. 
      Όλοι κατανοούμε πόσο  μεγάλη και πόσο στρατηγική είναι η σημασία που έχει μια επιλογή για τη βαθμιαία δημιουργία εκείνων των προϋποθέσεων με τις οποίες καθίσταται δυνατή η αυτονόμηση της οικονομικής και της κοινωνικής δραστηριότητας της χώρας από τις ενεργειακές εξαρτήσεις. Και ειδικά αυτή την εποχή που οι τιμές του πετρελαίου ακολουθούν μια καθαρά ανοδική πορεία. 
      Η ολοένα και περιοριζόμενη εξάρτηση από τις ενεργοπαραγωγικές χώρες του πλανήτη διευρύνει τόσο την πολιτική όσο  και τη διπλωματική μας ανεξαρτησία. Και γι’ αυτό το λόγο υποστηρίζω ότι στροφή προς την παραγωγή ενέργειας με μορφές Α.Π.Ε. είναι πρώτα απ’ όλα και κατά κύριο λόγο μια απόφαση εθνικής και στρατηγικής σημασίας. 
      Και έχουμε στα χέρια μας ένα νομοσχέδιο το οποίο είναι ολοκληρωμένο, είναι συστηματικό και παρέχει ένα ορθολογικό θεσμικό πλαίσιο για τη ρύθμιση της αδειοδότησης και της λειτουργίας των σταθμών παραγωγής από Α.Π.Ε. και μονάδες συμπαραγωγής ηλεκτρισμού και θερμότητας. Ένα νομοσχέδιο το οποίο δεν περιορίζεται σε μια τρέχουσα διαχείριση, δηλαδή σε μια αποκλειστική δραστηριότητα για την κάλυψη των τρεχουσών αναγκών αλλά είναι ένα νομοσχέδιο το οποίο έχει το βλέμμα στραμμένο στο μέλλον. Έχει στραμμένο το βλέμμα στις επόμενες γενιές. 
      Και εδώ θα ήθελα να υπογραμμίσω  την ιδιαίτερη σημασία της γενικότερα υπεύθυνης ενεργειακής πολιτικής που ασκεί η Κυβέρνηση, μιας ενεργειακή πολιτικής η οποία κάνει βήμα προς βήμα την Ελλάδα να μετατρέπεται σε ένα ενεργειακό κόμβο διασύνδεσης της Δύσης με την Ανατολή. 
      Κατά κύριο λόγο το σημερινό νομοσχέδιο που συζητούμε το  υπαγορεύουν οι παρούσες συνθήκες στην Ελλάδα. Η Ελλάδα έχει μείνει πραγματικά, κυρίες και κύριοι συνάδελφοι, πολύ πίσω. Έχουμε 630 MW εγκατεστημένης ισχύος αιολικά  πάρκα στην Ελλάδα το 2006 ενώ ήμασταν οι πρώτοι που το 1983 εγκαταστήσαμε αιολικό πάρκο στην Κύθνο. Και μέσα σ’ αυτά τα 23 χρόνια εμείς φθάσαμε στα 630 MW ενώ η Ισπανία η οποία ξεκίνησε πριν από έξι-επτά χρόνια την προσπάθειά της στον τομέα αυτό έχει σήμερα εγκατεστημένη ισχύ περίπου 8.500 MW και έρχεται δεύτερη στην Ευρώπη μετά την Γερμανία που έχει σχεδόν 16.500. Η Πορτογαλία δε η οποία ξεκίνησε το 2003, δηλαδή μόλις πριν από 2,5 χρόνια έχει ήδη φθάσει τα 500 ΜW. Δηλαδή ότι εμείς κάναμε σε είκοσι – είκοσι δύο χρόνια η Πορτογαλία το έκανε σε δύο - τρία χρόνια. 
      Κυρίες και κύριοι συνάδελφοι, έχουμε μείνει πίσω και πρέπει να πάμε μπροστά. Και αυτό είναι βέβαιο. Και πρέπει να πάμε μπροστά γιατί το οφείλουμε κυρίως στις  επόμενες γενιές. Και το οφείλουμε στις επόμενες γενιές, γιατί πρώτα απ΄όλα και κατά κύριο λόγο, το συγκεκριμένο νομοσχέδιο έχει να κάνει με θέματα προστασίας του περιβάλλοντος. Είναι ένα νομοσχέδιο το οποίο είναι εις όφελος του περιβάλλοντος, έχει αναπτυξιακές προοπτικές και ειδικά για τις τοπικές κοινωνίες, δημιουργεί θέσεις εργασίας, ειδικά για απομακρυσμένες περιοχές, όπου εκεί μπορούμε να παράγουμε ενέργεια με χρήση ΑΠΕ και στοχεύει κατά  κύριο λόγο στην ανεξαρτησία και στην αυτονομία της χώρας μας στον τομέα της ενέργειας. 
      Οι κύριοι άξονες αυτού του νομοσχεδίου, μπορώ να πω ότι είναι τέσσερις. Πρώτα απ’ όλα απλοποιεί και επιταχύνει τη διαδικασία αδειοδότησης των έργων ΑΠΕ και της συμπαραγωγής ενέργειας. Δημιουργεί ένα ασφαλές περιβάλλον για την προώθηση αυτών των επενδύσεων και όλοι γνωρίζουμε πάρα πολύ καλά πόσο σημαντικό είναι να υπάρχει ένα ασφαλές επενδυτικό περιβάλλον οργανώνει και συστηματοποιεί το νομοθετικό πλαίσιο για την αδειοδότηση των σταθμών παραγωγής ενέργειας από ΑΠΕ και προωθεί κατά προτεραιότητα τις Α.Π.Ε. σε σχέση με τις τοπικές επιπτώσεις, με σκοπό την προστασία του κλίματος της ατμόσφαιρας, το βιώσιμο ενεργειακό εφοδιασμό της χώρας μας, την επίτευξη τελικά της αειφόρου ανάπτυξης και τη βιώσιμη αξιοποίηση των πηγών του εθνικού μας πλούτου. Και είναι εθνικός μας πλούτος, κυρίες και κύριοι συνάδελφοι, το νερό, ο άνεμος, η γεωθερμία, όλα αυτά που πλουσιοπάροχα έχει η Ελλάδα. Η Ελλάδα του ανέμου δεν έχει καταφέρει να πάει μπροστά στον τομέα ούτε καν της αιολικής ενέργειας. 
      Αυτό το νομοσχέδιο κάνει την προοπτική πράξη. Είναι ένα νομοσχέδιο για τις επόμενες γενιές. Βρίσκεται μέσα στο γενικότερο πλαίσιο εφαρμογής της αξιόπιστης ενεργειακής πολιτικής που ασκεί η παρούσα Κυβέρνηση. Είναι μια επένδυση για τη χώρα. Είναι μια επένδυση για το μέλλον και για λόγους εθνικούς, αναπτυξιακούς, οικονομικούς και κοινωνικούς θα πρέπει να ψηφιστεί και να γίνει νόμος του κράτους. 
      Θα έλεγα τελικά –και νομίζω ότι δικαιούμαι να το πω αυτό, ως καταγόμενη από νησί του Αιόλου- ότι αυτό εδώ το νομοσχέδιο πηγαίνει «όπου φυσάει ο άνεμος». Και ο άνεμος φυσάει προς την αξιοποίηση των ανανεώσιμων πηγών ενέργειας γιατί αυτό επιτάσσουν λόγοι περιβαλλοντικοί, οικονομικοί, αλλά και εθνικοί. 
      Θα έλθω τώρα, κυρίες και κύριοι συνάδελφοι, στο θέμα το οποίο αφορά την τροπολογία που έχει κατατεθεί με γενικό αριθμό 623 και ειδικό 48. Και δεν είναι άλλο από την προώθηση μιας ειδικής ρύθμισης για τα μικρά νησιά και για τις απομακρυσμένες νησιωτικές περιοχές. Όλοι γνωρίζουμε πάρα πολύ καλά πόσο μεγάλη σημασία έχει για τη χώρα μας η άσκηση ολοκληρωμένης νησιωτικής πολιτικής, που έχει ως στόχο την άρση της απομόνωσης, την ενίσχυση των τοπικών οικονομιών στα νησιά μας, την αναβάθμιση του περιβάλλοντος στα νησιά και τελικά τη βιώσιμη ανάπτυξη των νησιωτικών περιοχών. 
      Είναι αυτό στοίχημα για το μέλλον, είναι στοίχημα για τον καθένα από εμάς. Απετέλεσε δέσμευση αυτής της Κυβέρνησης. Έρχεται βήμα προς βήμα, με την άσκηση της νησιωτικής πολιτικής μέσα από το Υπουργείο Αιγαίου και γίνεται πράξη. 
      Με τη συγκεκριμένη τροπολογία, με τη συγκεκριμένη προτεινόμενη ρύθμιση επιδιώκεται ο καθορισμός, στο εσωτερικό δίκαιο των όρων και των προϋποθέσεων εφαρμογής για τα μικρά νησιά και τις απομακρυσμένες νησιωτικές περιοχές, ώστε με «συνολική επιχορήγηση» (Global Grant) να μπορούν να χρηματοδοτούνται έργα υποδομής, όπως είναι λιμάνια, έργα οδοποιίας, αλλά και γενικότερα δράσεις αναπτυξιακές. 
      Θα ήθελα, κύριε Υπουργέ, να κάνω μια πρόταση πάνω στη συγκεκριμένη τροπολογία. Και συγκεκριμένα η πρότασή μου αφορά το άρθρο 4, που  καθορίζει επιτροπή συντονισμού για τη διαχείριση της συνολικής αυτής επιχορήγησης.
      Σ' αυτό λοιπόν, το άρθρο ορίζεται το ποιος μετέχει στη συγκεκριμένη επιτροπή, αλλά δεν προβλέπει  πρόεδρο για την επιτροπή. Θα ήθελα, λοιπόν, να προτείνω, κύριε Υπουργέ, ως πρόεδρο αυτής της επιτροπής τον εκάστοτε Υπουργό Αιγαίου και Νησιωτικής Πολιτικής. 
      Θεωρώ ότι η τροπολογία αυτή είναι εξαιρετικά σημαντική για τα νησιά μας. Θεωρώ ότι η τροπολογία αυτή δίνει έναν αέρα ανάπτυξης για τις μικρές νησιωτικές περιοχές, για τις περιοχές που έχουν λιγότερους από τρεις χιλιάδες εκατό κατοίκους και για τις απομακρυσμένες νησιωτικές περιοχές. Είναι αυτό το οποίο οφείλουμε να κάνουμε, για να υλοποιηθεί κάτι το οποίο έχει επιτευχθεί με την καλή και συστηματική προσπάθεια του Υπουργείου Αιγαίου, ώστε να πάρουμε την έγκριση από την Ευρωπαϊκή Ένωση, για να μπορέσουμε να διαχειριστούμε αυτά τα χρήματα για τα μικρά νησιά. 
      Προτείνω, λοιπόν, την υπερψήφιση αυτής της τροπολογίας. Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Καλογήρου.
      Το λόγο έχει ο κ. Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, επιτρέψτε μου στην αρχή, επειδή ως γνωστόν δεν υπάρχει η διαδικασία της συζήτησης των τροπολογιών, να θέσω ένα ζήτημα για την τροπολογία την οποία την Παρασκευή -αν δεν κάνω λάθος- κατέθεσε ο παριστάμενος Υπουργός Αιγαίου και Νησιωτικής Πολιτικής. Κατ’ αρχάς, οφείλουμε να διαμαρτυρηθούμε για μια ακόμα φορά γι’ αυτήν την πρακτική. Όταν συζητούμε νομοσχέδιο με το άρθρο 70 παράγραφος 2, όπως συνηθίζει ο κ. Σιούφας –μόνο αυτός, αν δεν κάνω λάθος- θα πρέπει σ’ αυτήν την περίπτωση οι τροπολογίες να έχουν συζητηθεί μέσα στην επιτροπή, η οποία σ’ αυτή την περίπτωση κάνει νομοθετική εργασία. Ως γνωστόν από εκεί και πέρα δεν υπάρχει ουσιαστική δυνατότητα συζήτησης τροπολογιών, διότι πρώτον δεν προβλέπεται ειδική διαδικασία και δεύτερον υπάρχει ιδιαίτερα περιορισμένος χρόνος για τη συζήτησή τους, σύμφωνα με την πρακτική την οποία ακολουθούμε και σήμερα. 
      Δεν καταλαβαίνω, λοιπόν, γιατί επιλέγετε αυτό το νομοσχέδιο, για να καταθέσετε αιφνιδιαστικά μία τροπολογία. Παρότι έγινε την Παρασκευή, τυπικά είναι σύμφωνη με τον Κανονισμό. Περί αυτού δεν υπάρχει αμφιβολία. Δεν είναι όμως σύμφωνη με τη δεοντολογία. Έπρεπε να είχε κατατεθεί στην επιτροπή, εάν επρόκειτο να μπει σ’ αυτό το νομοσχέδιο, να είχε συζητηθεί εξαντλητικά σύμφωνα με τον Κανονισμό και να μπορούμε σήμερα να εκφραστούμε ενιαία στην ψηφοφορία. Θέλω να παρακαλέσω να μην επαναληφθούν τέτοιες πρακτικές. Αυτό είναι το πρώτο. 
      Το δεύτερο. Στην τροπολογία σας, κύριε Παυλίδη, έχουμε κάποια προβλήματα. Τα συζήτησα τώρα με κάποιους συναδέλφους. Εσείς λέτε: Εγώ θέλω να διορθώσω κάποιες καταστάσεις για  τα μικρά νησιά και θέλω γι’ αυτόν το λόγο να έχω μια ειδική διαδικασία σε σχέση με το Κοινοτικό Πλαίσιο Στήριξης, αν δεν κάνω λάθος. Βεβαίως, με τη διαδικασία αυτή ξεπερνάτε τον κανόνα ν+2, αλλά αυτό δεν είναι κατ’ ανάγκη κακό. Εκείνο που είναι κακό είναι το με ποια κριτήρια θα κάνετε αυτές τις αναθέσεις, με ποια κριτήρια θα πάρετε αυτές τις αποφάσεις, ποια είναι αυτά τα νησιά τα μικρά και απομονωμένα, ποιοι θα είναι αυτοί οι φορείς στους οποίους θα αναθέσετε προγράμματα και κάτω από ποιες διαδικασίες και με ποια κριτήρια. Σ’ αυτά τα ζητήματα πρέπει να δοθούν συγκεκριμένες απαντήσεις. 
      Και επειδή δε νομίζω ότι υπάρχει βιασύνη –και μιλώ για διάστημα μερικών ημερών- για να γίνει αυτός ο διάλογος, που κατά τη γνώμη μου θα βοηθήσει όλους μας εδώ και πάνω απ’ όλα τα νησιά, θέλω να σας ζητήσω, κύριε Υπουργέ, και να σας ζητήσουμε εκ μέρους του ΠΑ.ΣΟ.Κ. να αποσύρετε σήμερα τη σχετική τροπολογία και να τη φέρετε σε ένα νομοσχέδιο που συζητείται με την κανονική διαδικασία, οπότε θα υπάρχει η δυνατότης της αναλυτικής συζητήσεώς της, της έκφρασης των συναδέλφων που χειρίζονται τα θέματα αυτά και βεβαίως -γιατί όχι;-αν μας πείσετε καλόπιστα, της τελικής ψηφοφορίας της απ’ όλους. Γιατί αν επιμείνετε σήμερα, πάρα πολλοί συνάδελφοι δεν έχουν προλάβει να γραφτούν λόγω του αιφνιδιαστικού, δεν υπάρχει η δυνατότης μιας ουσιαστικής συζήτησης και τελικώς, επειδή καταψηφίζουμε το νομοσχέδιο και η ψηφοφορία είναι ενιαία, θα καταψηφίσουμε, αναγκαστικά, και την τροπολογία χωρίς να έχουμε τη δυνατότητα να τη συζητήσουμε ουσιαστικά. Χώρια που έχουν εγερθεί συγκεκριμένες αμφιβολίες και αμφισβητήσεις, τις οποίες δεν γνωρίζω με ποια διαδικασία θα συζητήσουμε και θα πάρουμε απαντήσεις.
      Δεν γίνεται έτσι η κοινοβουλευτική διαδικασία, αγαπητοί συνάδελφοι. Λογικό είναι να διαμαρτυρόμαστε και λογικό είναι να ζητούμε να μπει μια συγκεκριμένη τάξη. Χώρια που δεν καταλαβαίνω γιατί πρέπει, κάθε φορά που φέρνει νομοσχέδιο το Υπουργείο Ανάπτυξης, να το φέρνει με την ίδια διαδικασία.
      Πάμε τώρα στα ζητήματα της ουσίας και έχετε την ευκαιρία, κύριε Υπουργέ, στη συνέχεια να πάρετε το λόγο και να μου απαντήσετε αναλυτικά και θα σας ακούσω με προσοχή. Είναι σαφές, όπως είπε ο εισηγητής μας κ. Παπαγεωργίου πριν, ότι καταψηφίζουμε αυτό το νομοσχέδιο. Δεν κατάλαβα πραγματικά και την παρέμβαση και τον τόνο του Υπουργού Ανάπτυξης κ. Σιούφα, ο οποίος πήρε το λόγο αμέσως μετά τον εισηγητή μας, για να μας ψέξει, να μας «μαλώσει» –εντός εισαγωγικών- γιατί καταψηφίζουμε το νομοσχέδιο. Άλλη φορά να μας λέτε και τι να κάνουμε, δηλαδή. Ε, δεν είναι δυνατόν! Πρέπει να υπάρχει ένας συγκεκριμένος σεβασμός προς την Αξιωματική Αντιπολίτευση και το ρόλο της και το σεβασμό αυτόν τον απαιτούμε και φυσικά, συγχωρέστε με, αλλά είμαστε διατεθειμένοι -και θα το κάνουμε- να τον επιβάλλουμε και στην πράξη. 
      Έρχομαι τώρα σε ορισμένα ζητήματα, να αναλύσουμε και πάλι πολύ σύντομα –γιατί έγινε αναλυτικά από τον εισηγητή μας- γιατί καταψηφίζουμε το νομοσχέδιο, για όσους δεν το κατάλαβαν. Διότι διατυπώθηκαν και τέτοια ερωτήματα από απόντα συνάδελφο στη διαδικασία. Δεν επέρχομαι στα ονόματα.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κατά την εισήγηση!
      ΧΡΗΣΤΟΣ ΠΡΩΤΟΠΑΠΑΣ: Ναι, κατά την εισήγηση. Και δεν έρχομαι στα ονόματα.
      Προχωρούμε μία διαδικασία απελευθέρωσης για τρίτη φορά, η οποία δεν εγγυάται τίποτα. Κάνουμε απελευθέρωση -με τον τρόπο που την κάνει ο κ. Σιούφας βέβαια- της αγοράς της ηλεκτρικής ενέργειας και οδηγούμε σε περιβάλλον αύξησης της τιμής του ηλεκτρικού ρεύματος. 
      Μα, η απελευθέρωση γίνεται για να βελτιωθεί ο ανταγωνισμός και να πέσουν οι τιμές, κύριε Γεωργιάδη. Δεν γίνεται για να αυξηθούν οι τιμές. 
      Εδώ έχουμε περιβάλλον αύξησης των τιμών, το οποίο μάλιστα σπρώχνουμε για να πάει ακόμα πιο ψηλά κατά τη διάρκεια της απελευθέρωσης με τον τρόπο που γίνεται.
      Εν συνεχεία προχωράμε σε απελευθέρωση της αγοράς φυσικού αερίου. Και δεν εξυπηρετείται ο κόσμος στην Αττική με το φυσικό αέριο, με τον τρόπο που λειτουργεί η ΕΠΑ και με τις αποφάσεις που παίρνονται. Μα, αν είναι να κάνουμε απελευθέρωση για να μην εξυπηρετείται ο κόσμος, παραβαίνουμε τους βασικούς λόγους, για τους οποίους γίνεται η απελευθέρωση των αγορών, αγαπητέ συνάδελφε και πάλι. Τι είδους απελευθέρωση είναι αυτή που εξυπηρετούνται λιγότεροι και σε κατώτερη ποιότητα;
      Έρχομαι στο συγκεκριμένο νομοσχέδιο. Θα περίμενα, από τη στιγμή που έρχεται ένα νομοσχέδιο για ένα μείζον ζήτημα όπως οι Α.Π.Ε., ένα νομοσχέδιο το οποίο βασανίστηκε πάρα πολύ και πέρασε διάφορες φάσεις πριν έρθει, να λύσει ορισμένα ζητήματα. Να υπάρχει για παράδειγμα αυτός ο όρος που εξαφανίστηκε μυστηριωδώς, ότι το θέμα των Α.Π.Ε. είναι περιβαλλοντική και ενεργειακή προτεραιότητα υψίστης σημασίας για τη χώρα. Γιατί χάθηκε αυτό; Ποιος είναι ο λόγος που το επέβαλε αυτό; Διαμαρτύρεται η Κ.Ε.Δ.Κ.Ε., διαμαρτύρονται οι οργανώσεις των Α.Π.Ε.. Γιατί βγήκε από το τελικό νομοσχέδιο; Θα μου πείτε, σε τι ωφελούσε. Ως πολιτική διακήρυξη είχε τη δική της σημασία. Και την είχε, διότι στήριζε αυτήν την ιστορία των Α.Π.Ε. έναντι πολλών οργάνων, το οποίο ευκόλως καταλαβαίνετε, ιδιαίτερα σε θέματα χωροταξικά.
      Το δεύτερο: Για μία ακόμη φορά νομοθετούμε χωρίς πρόγραμμα και χωρίς σχέδιο. Νομοθετούμε χωρίς πρόγραμμα και χωρίς σχέδιο! Στα θέματα της αδειοδότησης των Α.Π.Ε. οι διατάξεις είναι γενικόλογες και επαμφοτερίζουσες. Το επαναλαμβάνω αυτό που είπε ο κ. Παπαγεωργίου: Γενικόλογες και επαμφοτερίζουσες. Ούτε οι άδειες θα βγουν γρήγορα. Αφήνει δε ζητήματα προς ρύθμιση, κατά την πάγια συνήθεια του κ. Σιούφα, σε μεταγενέστερες υπουργικές αποφάσεις, οι οποίες μάλιστα καθυστερούν και να βγουν πάρα πολλές φορές.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Λόγω του διαδικαστικού θα ήθελα να μου δώσετε λίγο ακόμα χρόνο, κύριε Πρόεδρε. Έθεσα το θέμα για την τροπολογία…
      ΠΡΟΕΔΡΕΥΩΝ (Σωτήρης Χατζηγάκης): Κακώς το θέσατε το θέμα…
      ΧΡΗΣΤΟΣ ΠΡΩΤΟΠΑΠΑΣ: Καλώς το έθεσα, κύριε Πρόεδρε, γιατί κάποιος έπρεπε να το θέσει.
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρωτόπαπα, ευχαρίστως να σας δώσω, αλλά τρώτε το χρόνο από τους άλλους συναδέλφους. Ένα λεπτό πάντως, θα σας το δώσω.
      ΧΡΗΣΤΟΣ ΠΡΩΤΟΠΑΠΑΣ: Ένα λεπτό μόνο.
      Έλεγα, λοιπόν, ότι για μία ακόμη φορά εμφανίζονται ορισμένες αντιλήψεις ελέγχου. Είναι οι γνωστές αντιλήψεις ελέγχου που προχωρεί το Υπουργείο Ανάπτυξης συνήθως στα νομοσχέδιά του. Όλα σε υπουργικές αποφάσεις και σε προεδρικά διατάγματα. «Θα σας πούμε εμείς πώς θα γίνει», μας λέει ουσιαστικά ο κύριος Υπουργός. 
      Ε, δεν θέλουμε να μας πείτε εσείς πώς θα γίνει. Θέλουμε να καθορίσουμε εδώ, μπροστά σε όλους, μπροστά στον ελληνικό λαό το πώς θα γίνει. Δεν μπορεί να κρατάμε στα χέρια μας έναν υπερτροφικό ρόλο της Ρ.Α.Ε., περιθωριοποίηση του Κ.Α.Π.Ε., αγνόηση των μη κυβερνητικών οργανώσεων στην εκπροσώπησή τους από τα θεσμικά όργανα. Τα κρατάμε όλα στα χέρια μας. Πάλι ο Υπουργός. Πάλι η διορισμένη από τον Υπουργό Ρ.Α.Ε.. Διότι γνωρίζουμε ότι με νομοσχέδιο ο ίδιος ο κ. Σιούφας άλλαξε τη Ρ.Α.Ε. και ουσιαστικά την ήλεγξε εξ ολοκλήρου. 
      Δεν λέω και δεν μπορώ να τεκμηριώσω κάτι συγκεκριμένο. Τα κρατάει, όμως, όλα στα χέρια του. Το γιατί, αιωρείται από πάνω μας. Και δεν είναι σωστό να αιωρείται. 
      Εγώ δεν αμφισβητώ κανέναν. Λέω, όμως, ότι δεν είναι δυνατόν για μία ακόμη φορά να εμφανίζονται τέτοιες λογικές ελέγχου.
      Τρίτον: Υπάρχει η ελλιπής κατάσταση. Τι πάει να πει «θα έρθει ο χωροταξικός σχεδιασμός», «θα το κάνουμε», «θα το φέρουμε»; Τώρα τι κάνει το νομοσχέδιο; Πρακτικά δεν μπορεί να κάνει τίποτα, διότι αν δεν προχωρήσει αυτός ο συγκεκριμένος χωροταξικός σχεδιασμός, θα παρουσιαστούν χιλιάδες προβλήματα με το Συμβούλιο της Επικρατείας. 
      Φέρνουμε, λοιπόν, νομοσχέδιο, το περνάμε, είναι όλοι ικανοποιημένοι και μετά θα έρθει κάποιος χωροταξικός σχεδιασμός, ο οποίος μπορεί να τα ανατρέψει όλα. 
      Δεν είμαστε σοβαροί. Το νομοσχέδιο είναι ελλιπές, είναι απόλυτα πολιτικά ελλιπές στον τομέα αυτό.
      Και κλείνω με το εξής: Αφαιρεί το κεκτημένο για τις ήδη εγκριθείσες άδειες. Λέει ότι δεν ισχύουν οι εγκριθείσες άδειες και ότι θα γίνει επαναξιολόγηση. Επαναξιολόγηση από τις ελεγχόμενες από τον Υπουργό διαδικασίες, από τις ελεγχόμενες από τον Υπουργό επιτροπές. Δηλαδή θα βάλει όποιος θέλει. Και αυτό το κρίνετε σωστό; Το κρίνετε αυτό διαφανές;
      Θα διαβάσω μόνο ένα μικρό κομμάτι που λέει το Τεχνικό Επιμελητήριο Ελλάδας, το οποίο -ως γνωστόν- δεν μπορεί να πει κανείς ότι ελέγχεται από το ΠΑ.ΣΟ.Κ.. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Πρωτόπαπα, να ολοκληρώσετε.
      ΧΡΗΣΤΟΣ ΠΡΩΤΟΠΑΠΑΣ: Λέει λοιπόν: «Η θεσμοθέτηση επανεξέτασης με σκοπό την ανάκληση ενός μεγάλου αριθμού ήδη εκδοθεισών αδειών, αντιβαίνει τους κανόνες δικαίου ευνομούμενης πολιτείας και τις αρχές του ευρωπαϊκού δικαίου».
      Ε, αυτούς τους κανόνες ευνομούμενης πολιτείας, τις αρχές της διαφάνειας και του δικαίου υπερασπίζουμε με την καταψήφισή μας σ’ αυτό το νομοσχέδιο.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Βεργίνης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Αφήστε να ακούσουμε τον κ. Βεργίνη πρώτα και μετά θα σας δώσω το λόγο για λίγο για να κάνετε παρέμβαση.
      Ορίστε, κύριε Βεργίνη.
      ΞΕΝΟΦΩΝ ΒΕΡΓΙΝΗΣ:  Κύριε Πρόεδρε, κύριε Υπουργέ, κυρίες και κύριοι συνάδελφοι, πριν αναφερθώ στο νομοσχέδιο, θέλω να πω προς την Αξιωματική Αντιπολίτευση ότι δεν υπαγορεύει κανένας τη θέση που πρέπει να παίρνει κάθε φορά σε οποιοδήποτε υπό συζήτηση νομοσχέδιο, αλλά καθένας είναι σε θέση να κρίνει τις αντιφάσεις, τις υπερβολές, πολύ περισσότερο τις κατηγορίες που απευθύνετε προς την Κυβέρνηση, εάν δεν στοιχειοθετούνται, διότι δεν είναι δυνατόν να απευθύνει κανείς κατηγορίες, χωρίς πράγματι να τις αποδεικνύει. 
      Υπήρξαν αναφορές, όπως «η Κυβέρνηση με την πολιτική της ακυρώνει ώριμες επενδύσεις, διώχνει νέους επενδυτές, είναι κυβέρνηση των ολίγων και των ισχυρών, υπάρχει έλλειψη φορολογικών κινήτρων».
      Πώς συμβαίνουν όλα αυτά, κύριοι συνάδελφοι; Είναι δυνατόν…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Δεν υπάρχουν, κύριε συνάδελφε; Υπάρχουν φορολογικά κίνητρα;
      ΞΕΝΟΦΩΝ ΒΕΡΓΙΝΗΣ: Βεβαίως, θα σας απαντήσω. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Παπαγεωργίου. Σήμερα διαρκώς διακόπτετε.
      ΞΕΝΟΦΩΝ ΒΕΡΓΙΝΗΣ: Είναι δυνατόν, κύριε συνάδελφε, εσείς της Αξιωματικής Αντιπολίτευσης που είστε  και ομιλητής, να αγνοείτε ότι σε δυόμισι χρόνια η Κυβέρνηση έχει αυξήσει κατά 50% και έχει θέσει σε λειτουργία ανανεώσιμες πηγές ενέργειας, που αντιστοιχούν στα δέκα προηγούμενα χρόνια τα δικά σας; Αυτή είναι η πρώτη παρατήρηση. 
      Δεύτερη παρατήρηση: Μεταξύ του 1994 και του 2004…
      ΑΘΑΝΑΣΙΟΣ ΠΑΠΑΓΕΩΡΓΙΟΥ:  Διαβάστε τον πίνακα.
      ΞΕΝΟΦΩΝ ΒΕΡΓΙΝΗΣ: Στον πίνακα αναφέρομαι, κύριε συνάδελφε.
      ΠΡΟΕΔΡΕΥΩΝ (Σωτήρης Χατζηγάκης):  Σας παρακαλώ πάρα πολύ. Δεν μπορεί να γίνει συζήτηση κατ’ αυτόν τον τρόπο.
      ΞΕΝΟΦΩΝ ΒΕΡΓΙΝΗΣ: Επίσης, η συνολική εγκατεστημένη ισχύς σε συστήματα ανανεώσιμων πηγών ενέργειας στη χώρα μας προσεγγίζει τις 700 MWR. Συνεπώς, στόχος της νέας διακυβέρνησης είναι μέχρι το 2010 –αυτό το γνωρίζετε- η συνολική εγκατεστημένη ισχύς να φθάσει τις 1000 MWR. Επομένως, για τι πράγμα μιλάτε, όταν αναφέρεστε σε μη ώριμες επενδύσεις , όταν λέτε ότι διώχνουμε τις επενδύσεις, υποβαθμίζουμε τα στοιχεία κ.λπ.; 
      Άρα, λοιπόν, το δικό σας έργο υποβαθμίζετε με τη δική σας στάση, διότι όλα τα έχετε κάνει, αλλά τίποτε δεν έχει αποδώσει. Πώς συμβαίνει εμείς να βρίσκουμε ώριμα νομοσχέδια, τα οποία εσείς δεν ψηφίσατε, τα φέραμε εμείς και τελικά δεν τα ψηφίζετε, τα καταψηφίζετε; Τα καταψηφίζετε, διότι καταλάβατε ότι αυτά πράγματι ήταν ανεφάρμοστα και γι’ αυτό δεν τα φέρατε και στη Βουλή.
      Σ’ αυτό, λοιπόν, το νομοσχέδιο, κύριοι συνάδελφοι, έχουμε τη δυνατότητα να εμπλουτίσουμε τις πηγές ενέργειας πέρα από το πετρέλαιο. Αυτό είναι και χρήσιμο και αναγκαίο και απαραίτητο, γιατί όχι μονάχα επιβάλλεται από το γεγονός ότι εμείς εισάγουμε πηγές ενέργειας και συνεπώς κοστολογούμε κατά πολύ και επιβαρύνουμε το εμπορικό μας ισοζύγιο και επομένως την οικονομία μας, αλλά και γιατί έτσι προστατεύουμε το περιβάλλον μας, πέρα από το γεγονός ότι είμαστε υποχρεωμένοι, σύμφωνα με το Πρωτόκολλο του Κιότο, να δίνουμε τη δυνατότητα στη χώρα μας, σύμφωνα με την κοινοτική οδηγία 77/2001, να προάγει τις ανανεώσιμες πηγές ενέργειας, ώστε να φθάσουμε στο 29% το 2020 και στο 20% το 2010. Αποτελεί αυτό υποχρέωση θεσμική και κοινοτική, αλλά κυρίως αποτελεί υποχρέωση έναντι των πολιτών της χώρας μας, της οικονομίας μας και της προστασίας του περιβάλλοντος.
      Πράγματι, μ’ αυτό το νομοσχέδιο, κύριε Υπουργέ, δίνετε τη δυνατότητα πρώτον, να δημιουργηθεί ένα σύγχρονο και ελκυστικό περιβάλλον για την υλοποίηση επενδύσεων σε έργα ανανεώσιμων πηγών ενέργειας και Συμπαραγωγή Ηλεκτρισμού και Θερμότητας Υψηλής Απόδοσης.
      Δεύτερον, αποβλέπει στην πλήρη αξιοποίηση των πόρων και του πλούσιου δυναμικού της χώρας.
      (2TS)
      Τρίτον, λύνει μια σειρά από εκκρεμότητες του προηγούμενου καθεστώτος. Και αυτό το αγνοούν επίσης οι συνάδελφοι της Αξιωματικής Αντιπολίτευσης. Θεραπεύει πολλές από τις εκκρεμότητες. Ανταποκρίνεται στις δεσμεύσεις που έχει αναλάβει η χώρα προς την Ευρωπαϊκή Ένωση με τις οποίες η παραγωγή ηλεκτρικής ενέργειας από ανανεώσιμες πηγές ενέργειας πρέπει, όπως είπα προηγουμένως, να φθάσει το 2010 στο 20,1% της συνολικής ενέργειας και το 2020 στο 29%. 
      Τέλος, προβαίνει σε εναρμόνιση του εθνικού δικαίου, κάτι που έχει απόλυτα υποχρέωση και συνεπώς αυτό πρέπει να γίνει. 
      Τι επιπτώσεις αναμένονται απ’ αυτό το νομοσχέδιο; Νομίζω ότι απ’ αυτό το νομοσχέδιο αναμένει κανείς τα εξής:
      Πρώτον, θα συμβάλουμε στη δημιουργία ενός αξιόπιστου πρώτα θεσμικού πλαισίου για τις ανανεώσιμες πηγές ενέργειας. 
      Δεύτερον, ενθαρρύνουμε τη χρηματοδότηση ανάλογων επενδύσεων ιδιαίτερα δε στην επαρχία, μικρών κυρίως και μεσαίων μονάδων. 
      Τρίτον, επιταχύνουμε την απορρόφηση των πόρων κυρίως από τους κανονισμούς και τις οδηγίες της Ευρωπαϊκής Ένωσης, κάτι το οποίο είναι πολύ σημαντικό.
      Τέλος, επιδιώκεται μ' αυτό το νομοσχέδιο η άρση των γραφειοκρατικών αντικινήτρων προκειμένου πράγματι να ενθαρρύνουμε τις ιδιωτικές επενδύσεις, αντίθετα προς αυτά που υποστηρίξατε πριν. 
      Μέχρι πρόσφατα γνωρίζατε ότι ο χρόνος που απαιτείτο για να λάβει άδεια μια επένδυση ήταν περίπου χίλιες εκατό μέρες, ενώ με το νέο νομοσχέδιο απαιτούνται μόνο πεντακόσιες μέρες. Ίσως και αυτές είναι πάρα πολλές. Αυτό εκτιμώ από τη μελέτη του σχεδίου νόμου. 
      Κυρίες και κύριοι πρέπει να πω πως θεωρώ ότι το νέο θεσμικό πλαίσιο για την προώθηση των επενδύσεων στον τομέα αυτό σε συνδυασμό με το ειδικό χωροταξικό πλαίσιο, δημιουργεί τις κατάλληλες και αναγκαίες προϋποθέσεις για την περαιτέρω ανάπτυξη του τομέα των ανανεώσιμων πηγών ενέργειας -γιατί αυτό κυρίως θέλουμε- έτσι ώστε να βοηθήσει και τον τομέα της απασχόλησης, αλλά και σταδιακά να υπάρξει μια απεξάρτηση σ’ ένα σημαντικό βαθμό της χώρας από το πετρέλαιο και επομένως από την αιμορραγία συναλλάγματος προς το εξωτερικό. 
      Κυρίες και κύριοι συνάδελφοι, θεωρώ ότι η χρησιμότητα του υπό συζήτηση νομοσχεδίου είναι αναμφισβήτητη. Πρέπει, λοιπόν, κανείς να έχει μία στενότητα αντίληψης ως προς το θέμα και για να μην το κατανοήσει και κυρίως για να το καταψηφίσει. 
      Θέλω, όμως, εδώ, κύριε Υπουργέ να αναφερθώ σ’ ένα ειδικότερο θέμα. Οι ανανεώσιμες πηγές ενέργειας γίνονται κυρίως για την προστασία του περιβάλλοντος. 
      Πρέπει ή δεν πρέπει να αγνοούμε κυρίως τη θέση των πολιτών στην άδεια εγκατάστασης τέτοιων πηγών ενέργειας, μικρών ή μεγάλων, σε περιοχές ευαίσθητες κυρίως από πλευράς φυσικού κάλλους, αλλά και κυρίως από πλευράς συνθηκών που δημιουργούνται για την υγεία των πολιτών; Έχω ανάλογη περίπτωση στη Λευκάδα. Υπάρχει η αντίληψη ότι πρέπει εκεί να εγκατασταθεί μία μεγάλης έκτασης μονάδα σε ό,τι αφορά τις ανεμογεννήτριες –σαράντα επτά τον αριθμό- όπου η κάθε μία καταλαμβάνει εξήντα επί εξήντα μέτρα, δηλαδή απαιτεί η βάση κάθε μιας τρία στρέμματα. Αν αυτό συμβεί, σημαίνει ότι η περιοχή αυτή υψίστου κάλλους, που είναι προς το δρόμο για το Πόρτο-Κατσίκι –και γνωρίζουμε όλοι μας αυτήν την περιοχή- θα γεμίσει από ανεμογεννήτριες, που ανατρέπουν και τη φυσιογνωμία του τοπίου, αλλά κυρίως δημιουργούν πιθανώς κα συνθήκες δυσβάσταχτες για την υγεία των κατοίκων. 
      Ποια είναι η παρατήρησή μου; Θεωρώ ότι πριν από την αδειοδότηση πρέπει να υπάρχει και η αδειοδότηση από πλευράς των κατοίκων. Πρέπει να εκφράζονται ελεύθερα οι κάτοικοι των περιοχών για τις πιθανές αυτές εγκαταστάσεις. Συγχρόνως πρέπει να τονίσω και κάτι άλλο: Η αδειοδότηση να γίνεται μετά από ύπαρξη περιβαλλοντικής μελέτης, η οποία δεν μπορεί να γίνεται από την εταιρεία που πρόκειται να κάνει την εγκατάσταση. Πρέπει να είναι από εταιρεία ξέχωρη που να κάνει  αντικειμενική μελέτη. Δεν μπορούμε να αφηνόμαστε στα χέρια εκείνων που πρόκειται να εκμεταλλευτούν την εγκατάσταση διότι τότε δημιουργούνται θέματα εις βάρος των πολιτών. 
      Τέλος, μια λέξη για την τροπολογία την οποία φέρνετε, κύριε Υπουργέ του Αιγαίου. Θεωρώ ότι είναι πράγματι αξιόλογη -και θέλω να τονίσω- όλως ιδιαιτέρως για εμάς τους νησιώτες που έχουμε νησιωτική περιοχή με πολύ μικρά νησιά.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε.
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε της Βουλής, αλλά πράγματι τα νησιά αυτά, Καστός, Κάλαμος και Μεγανήσι στη Λευκάδα, θα δεχθούν σπουδαίες επενδύσεις και υπό αυτήν την έννοια σας ευχαριστώ πολύ, κύριε Υπουργέ.
      Ευχαριστώ, Κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υπουργός Αιγαίου και Νησιωτικής Πολιτικής κ. Παυλίδης για μια μικρή παρέμβαση.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Θα είναι μία σύντομη παρέμβαση, κύριε Πρόεδρε, και θα αποτελεί μια πρώτη…
      ΠΡΟΕΔΡΕΥΩΝ (Σωτήρης Χατζηγάκης): Αντιστρόφως ανάλογη προς αυτά που θα πείτε. Θα είναι μεστά νοημάτων. Η παρέμβασή σας να είναι μικρή, παρακαλώ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Η παρέμβασή μου αποτελεί μια πρώτη αντίδραση στα μέχρι στιγμής συζητηθέντα και αναφερόμενα στην τροπολογία, η οποία επιχειρεί να καλύψει ένα νομοθετικό κενό. Δεν εφευρίσκουμε, δεν πρωτοτυπούμε, αλλά μεταφέρουμε υπάρχοντα Κανονισμό στο νομοσχέδιο, το οποίο σήμερα συζητείται και στο οποίο επιχειρούμε να εντάξουμε την τροπολογία, περί της οποίας έκαμε αναφορά ο κ. Πρωτόπαπας και μάλιστα με πολλή προσοχή έκαμε και υποδείξεις. 
      Είναι συναφής προς το νομοσχέδιο; Αυτό είναι το πρώτο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Την οδηγία θα μπορούσατε να την κάνετε…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Επιτρέψτε μου να απαντήσω. Η κίνηση που έκαμε ο ομιλών με την ιδιότητα που έχει είναι κανονική; Βεβαίως είναι κανονική. Την προβλέπει ο Κανονισμός και το δηλώσατε γλυκά-γλυκά. 
      Πάμε τώρα στο εξής: Συνάδει προς το περιεχόμενο του νομοσχεδίου; Βεβαίως συνάδει. Το νομοσχέδιο, κύριοι συνάδελφοι, έχει ένα, δύο, τρία, τέσσερα, πέντε, έξι, επτά, οκτώ άρθρα ευθέως αναφερόμενα στα νησιά, τα υπ’ αριθμόν 6, 10,11,12,14,16,17,27, το δε 14 είναι κυρίως άρθρο αναφερόμενο στην αξιοποίηση των φωτοβολταϊκών και μάλιστα περιγράφει και την εφαρμογή προγράμματος δεκαπενταετούς διάρκειας, ώστε να παραχθεί ενέργεια 200 MW στα νησιά. Αυτή είναι η δεύτερη απάντηση στο αν είναι συναφές ή δεν είναι συναφές.
      Τώρα, σε σχέση με το σε ποια νησιά θα εφαρμοσθεί, κύριε Πρωτόπαπα, υπάρχει κατάλογος νομοθετημένος που πιάνει τα μικρά νησιά. Βάσει της προσφάτου απογραφής είναι σαράντα τέσσερα νησιά –θα τον καταθέσω μετέπειτα που θα κάμω εκτενέστερη ανάπτυξη της τροπολογίας- και δεν αποτελεί ούτε κίνηση στο σκοτάδι…
      ΔΗΜΗΤΡΙΟΣ ΠΙΠΕΡΓΙΑΣ: Τώρα την κουβεντιάζουμε, κύριε Υπουργέ, δεν υπάρχει διαδικασία για την τροπολογία! 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Πιπεργιά. Είστε και Κοινοβουλευτικός Εκπρόσωπος, θα μιλήσετε.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Είναι, λοιπόν, ξεκαθαρισμένη η κατάσταση, δεν υπάρχει τίποτε το απόρρητο, τα δε κριτήρια, περί των οποίων ομολογήσατε, είναι κριτήρια προβλεπόμενα στο σχετικό Κανονισμό, τον 1260/1999, του οποίου το άρθρο 27 τότε δεν προβλέψαμε να το μεταφέρουμε στο ν. 2860, δια του οποίου γίνεται η διαχείριση του Γ΄ Κοινοτικού Πλαισίου Στήριξης. Και εγώ ο νησιώτης τότε δεν είχα υποψιασθεί ότι μπορούσε να παρουσιασθεί τόσο μεγάλη δυσχέρεια στο να καταστεί δυνατό μικρές διοικητικές νησιωτικές μονάδες να αξιοποιήσουν τα όσα προσφέρουν τα Ε.Π. των περιφερειών. 
      Αυτός είναι ο μόνος λόγος, για τον οποίο έγινε εντός του Κανονισμού η κίνηση που έγινε. Πιθανώς, υπό διαφορετικάς συνθήκας να εδίδετο η άνεση ευρύτερης συζητήσεως, το αποδέχομαι αυτό, αλλά έχω πρόβλημα χρόνου. Είναι ο μόνος λόγος, ο οποίος με οδήγησε στο να ζητήσω από το Προεδρείο της Βουλής να γίνει κατά τον Κανονισμό ό,τι γίνεται τώρα, πάντοτε εντός του Κανονισμού.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πάρα πολύ, κύριε Παυλίδη, για το λακωνίζειν, για τη συντομία του χρόνου που καταναλώσατε.
      Το λόγο έχει η κ. Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ: Κυρίες και κύριοι συνάδελφοι, είναι νομίζω απολύτως γνωστό ότι η Νέα Δημοκρατία είναι μία καλομαθημένη και τυχερή Κυβέρνηση με την έννοια ότι από την πρώτη μέρα που ανέλαβε είχε τη χαρά να φωτογραφίζεται κόβοντας κορδέλες. 
      Αυτό συνέβη σε πάρα πολλά και μεγάλα έργα, σε πάρα πολλές πολιτικές, οι οποίες ήταν έτοιμες και ώριμες. Συνέβη και στο χώρο των ανανεώσιμων πηγών ενέργειας. 
      Με όλα τα στοιχεία που δίνονται –έχει μιλήσει ήδη και ο εισηγητής μας- είναι σαφές ότι υπήρχε μια πολιτική σε βάθος πολλών χρόνων μετά από πάρα πολύ μεγάλες δυσκολίες, και είχαν δημιουργηθεί οι προϋποθέσεις για να αρχίσουν να λειτουργούν οι ανανεώσιμες πηγές ενέργειας. Και βέβαια τα στοιχεία μιλούν μόνα τους. Είχαμε εκατόν ενενήντα έξι άδειες και λειτουργούσες επιχειρήσεις στις ανανεώσιμες πηγές ενέργειας το 2005 και διακόσιες πέντε το 2006, δηλαδή δέκα μέσα σ’ ένα χρόνο. Αυτή ήταν όλη η ηρωική προσπάθεια που έκανε και τα αποτελέσματα της Κυβέρνησης της Νέας Δημοκρατίας. 
      Σήμερα δεν συζητούμε για το αν είμαστε με τις ανανεώσιμες πηγές ενέργειας ή εναντίον των ανανεώσιμων πηγών ενέργειας. Το ΠΑ.ΣΟ.Κ. ξεκίνησε στη χώρα την πολιτική από το 1985.  Το πρώτο νομοσχέδιο για τις ανανεώσιμες πηγές ενέργειας ήρθε το 1985. Όλα αυτά τα χρόνια υπήρξε μια πολιτική, η οποία ξεκίνησε από το μηδέν για να δημιουργήσει τις υποδομές, αλλά και το θεσμικό πλαίσιο για να μπορέσουμε κι εμείς όπως και πολλές άλλες χώρες να συμμετέχουμε σε αυτήν την εξαιρετικά μεγάλης σημασίας πολιτική των ανανεώσιμων πηγών ενέργειας.
      Βέβαια, δεν ήταν μόνο το θεσμικό πλαίσιο που ξεκίνησε το 1985. Ήταν μια σειρά οργανισμών, όπως το Κ.Α.Π.Ε., το οποίο με το νομοσχέδιο αυτό ουσιαστικά μπαίνει στο περιθώριο και απαξιώνεται, μέχρι την καταγραφή των αιολικών χώρων και μέχρι τις μορφές μέτρησης και τα εργαλεία μέτρησης των ανανεώσιμων πηγών ενέργειας. Ήταν πράγματα που στήθηκαν μέσα στα χρόνια με μεγάλη προσπάθεια και κυρίως με μια πολιτική άποψη, μια πολιτική άποψη που έδινε προτεραιότητα σ’ αυτές τις ανανεώσιμες πηγές ενέργειας λαμβάνοντας υπ’ όψιν τα τεράστια ζητήματα του περιβάλλοντος, αλλά και τη συμμετοχή της κοινωνίας.
      Θα σας παρακαλούσα, κύριοι συνάδελφοι, να διαβάσετε την αιτιολογική έκθεση, αν υπάρχει μια λέξη για τον καταναλωτή, για τους κοινωνικούς φορείς, για τη συμμετοχή της κοινωνίας για το πώς οι ανανεώσιμες πηγές ενέργειας χρησιμοποιούν τον εθνικό χώρο σε όφελος των τοπικών κοινωνιών. Γιατί βεβαίως προσφέρουν σημαντικά στην εθνική οικονομία, αλλά πρέπει να προσφέρουν και στις τοπικές οικονομίες, στις τοπικές κοινωνίες. Αυτή η πολιτική προσέγγιση δεν υπάρχει πουθενά στο νομοσχέδιο της Νέας Δημοκρατίας. 
      Έχει ενδιαφέρον να δούμε το συνολικό σχέδιο της Νέας Δημοκρατίας, της Κυβέρνησης, για τις ανανεώσιμες πηγές ενέργειας, πού το εντάσσει, πού εντάσσει αυτό το βήμα της, για να δούμε γιατί είναι μετέωρο και να δούμε ότι αυτό δεν έχει ελπίδα και είναι αναποτελεσματικό γιατί δεν υπάρχει ένας γενικός σχεδιασμός, όπως δεν υπάρχει σε πάρα πολλά πράγματα.
      Τι έπρεπε να κάνει η Νέα Δημοκρατία; Τι ήταν υποχρεωμένη να κάνει; Να προχωρήσει στο μακροχρόνιο ενεργειακό σχεδιασμό της χώρας. Είναι υποχρεωμένη και από την Ευρωπαϊκή Ένωση και από τις στοιχειώδεις αρχές της πολιτικής. 
      Το 2003 υπήρχε ενεργειακός σχεδιασμός, ο οποίος κατατέθηκε, τον έχουμε επανειλημμένα δώσει στη Βουλή, όπου ουσιαστικά γίνεται η περιγραφή των αξόνων για την ενέργεια στη χώρα από την ασφάλεια εφοδιασμού μέχρι την εξοικονόμηση ενέργειας, από τις πολιτικές μας και τις προτεραιότητες σε όλους τους χώρους, την απελευθέρωση της ενέργειας, του φυσικού αερίου, στην προτεραιότητα των ανανεώσιμων πηγών ενέργειας μέχρι τα ζητήματα περιβάλλοντος και βεβαίως ζητήματα που αφορούν τους καταναλωτές. 
      Τα επόμενα βήματα έπρεπε να είναι τμήμα του μακροχρόνιου ενεργειακού σχεδιασμού. Φυσικά δεν χρησιμοποιήθηκε ό,τι βρέθηκε και δύο χρόνια μετά το μόνο στοιχείο που έχουμε στο τραπέζι είναι ένα Συμβούλιο Ενεργειακού Σχεδιασμού, το οποίο έφερε με νόμο, το οποίο θα στελεχωθεί, θα αποκτήσει δομές, για να δημιουργήσει το μακροχρόνιο ενεργειακό σχεδιασμό για τη χώρα.
      Δεύτερο στοιχείο, πολιτική βούληση για τις ανανεώσιμες πηγές. Ρώτησα τον κ. Σιούφα –και δεν υπάρχει απάντηση μέχρι στιγμής- γιατί ο Πρωθυπουργός στο πρόσφατο Συμβούλιο Κορυφής ήταν ο μόνος Πρωθυπουργός με τον αντίστοιχο της Μάλτας και της Εσθονίας που ψήφισαν αρνητικά στο στόχο που πρότεινε η Επιτροπή για δέσμευση των ευρωπαϊκών χωρών μέχρι το 2020 για συγκεκριμένη συμμετοχή της παραγωγής των ανανεώσιμων πηγών ενέργειας στη συνολική παραγωγή ηλεκτρικής ενέργειας στη χώρα. 
      Είναι μόνο η Ελλάδα, η οποία είπε «όχι». Και παρακαλώ τον κ. Σιούφα να μας εξηγήσει με ποια λογική η Ελλάδα είναι αρνητική σ’ αυτήν την προσέγγιση. Αυτό, όσον αφορά την πολιτική βούληση της Κυβέρνησης για τη στήριξη των ανανεώσιμων πηγών ενέργειας.
      (Στο σημείο αυτό την Προεδρική Έδρα καταλαμβάνει ιο Β΄Αντιπρόεδρος της Βουλής ΓΕΩΡΓΙΟΣ ΣΟΥΡΛΑΣ)
      Και έρχομαι τώρα στα πολύ συγκεκριμένα στοιχεία. Είχαμε μια σειρά νομοθεσιών τα προηγούμενα χρόνια και μια σειρά δυσκολιών τις οποίες έπρεπε να υπερβούμε. Ξέρουμε πολύ καλά ότι δεν ήταν καθόλου εύκολο και τα αποτελέσματα δεν είναι και αντίστοιχα των προσπαθειών μας. Το έχουμε παραδεχθεί και ξέρουμε όλοι τι έπρεπε να υπερβούμε. Ποια ήταν τα βασικά ζητήματα; Ήταν ο χωροταξικός σχεδιασμός και βέβαια η πολύ μεγάλη και σύνθετη γραφειοκρατική διαδικασία για τις άδειες.
      Η Κυβέρνηση δεσμεύτηκε από πέρυσι για το χωροταξικό σχεδιασμό και ο κ. Σουφλιάς στη Βουλή είπε ότι το Μάρτιο του 2006 θα είχαμε το χωροταξικό σχεδιασμό για τις ανανεώσιμες πηγές ενέργειας. Σήμερα, έχει φύγει από το νομοσχέδιο παντελώς και δεν γίνεται καμία αναφορά στις δεσμεύσεις του κ. Σουφλιά. Δηλαδή, όχι μόνο έχουμε δυόμισι χρόνια χωρίς θεσμικό πλαίσιο το οποίο ανακοινώνει και ξανανακοινώνει η Κυβέρνηση, αλλά το βασικό στοιχείο του χωροταξικού σχεδιασμού το βγάζει τελείως έξω και δεν εκπληρώνει την ελάχιστη δική της υποχρέωση και δέσμευση που είχε στη Βουλή. 
      Τι σημαίνει χωροταξικός σχεδιασμός; Δεν είναι μόνο η ανάγκη του να ξέρουμε με βάση την αιολική καταγραφή σε ποιες περιοχές της χώρας μπορούμε να έχουμε ανανεώσιμες πηγές ενέργειας. Έχει να κάνει και με τη σχέση μας με τις τοπικές κοινωνίες. Ξέρουμε ότι υπάρχει πολύ σοβαρό πρόβλημα, ότι οι τοπικές κοινωνίες πρέπει να αποδεχθούν και να συμμετέχουν και στο σχεδιασμό και στην επένδυση, αλλά και στα κέρδη που αποδίδουν οι ανανεώσιμες πηγές ενέργειας. Αυτό το στοιχείο, λοιπόν, παραπέμπεται στο μέλλον. Αυτό βεβαίως είναι και η βασική αντίδραση της Κ.Ε.Δ.Κ.Ε.. 
      Τρίτο βασικό στοιχείο είναι τα εργαλεία, είναι το θέμα της γραφειοκρατίας. Πολύ αναλυτικά έχουμε μιλήσει στα άρθρα, έχουμε μιλήσει για την διαδικασία αδειοδότησης. Θέλω να πω ότι οι δηλώσεις του Υπουργού που συνοδεύουν το νομοσχέδιο περί έκδοσης άδειας εγκατάστασης σε διάστημα μικρότερο του ενός έτους και μείωσης της γραφειοκρατίας και άρσης των ενδεχόμενων αυθαιρεσιών, είναι λόγια του αέρα. Δεν υπάρχει αυτήν τη στιγμή συγκροτημένος τρόπος αδειοδότησης, είναι ένα αόριστο καθεστώς, είναι τα βασικά στοιχεία που θέτει στο τραπέζι και το Τεχνικό Επιμελητήριο, γιατί δημιουργείται ένα εξαιρετικά θολό περιβάλλον για το ποιοι, πώς, υπέρ ποίων και με ποιες διαδικασίες δίνουν τις άδειες. 
      Θα ήθελα να κάνω μόνο ένα σχόλιο για τη Ρ.Α.Ε.. Η Ρ.Α.Ε. παίρνει ουσιαστικά εξουσίες από την εκλεγμένη Κυβέρνηση της χώρας και μεταφέρονται αρμοδιότητες οι οποίες δεν είναι για την Ανεξάρτητη Αρχή, αλλά είναι για την Κυβέρνηση. Είναι για τον Υπουργό, είναι για την πολιτική εξουσία που εκλέγεται και απολογείται στο λαό. Και σαν τελευταίο στοιχείο βάζω τον οικονομοτεχνικό σχεδιασμό.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε.
      Θα ήθελα, κύριοι συνάδελφοι, να σκεφθούμε ότι ήδη ενώ το δυναμικό που μπορεί να απορροφηθεί είναι 3.000 MW, έχουμε αιτήσεις για επενδύσεις 28.000 MW. Και ενώ έχουμε αυτήν την υπερπροσφορά επενδύσεων, έχουμε ένα καθεστώς υπερκινήτρων με μία εξασφαλισμένη πολύ υψηλή τιμή ρεύματος για τους επενδυτές και, ταυτόχρονα, κίνητρα. 
      Μήπως πραγματικά υπερβάλλουμε; Μήπως θα έπρεπε να δούμε σε πόσο χρόνο γίνεται η απόσβεση μιας τέτοιας επένδυσης; Μήπως είναι υπερβολικά μικροί οι χρόνοι απόσβεσης τέτοιου είδους επενδύσεων; Και πώς θα αντιμετωπίσει η Κυβέρνηση αυτήν την υπερπροσφορά; 
      Οικονομοτεχνικά, λοιπόν, ο σχεδιασμός είναι όλος στον αέρα. 
      Έδωσα αυτά τα πολύ συγκεκριμένα στοιχεία που αφορούν την οικονομία, τη χωροταξία, την κοινωνική συμμετοχή, την πολιτική βούληση, για να φανεί για ακόμη μια φορά ότι και εδώ υπάρχουν αποσπασματικές κινήσεις του αέρα. Όπως στην εξωτερική πολιτική καταβαραθρώσατε το Ελσίνκι και σήμερα αναζητείτε το Ελσίνκι, όπως για το Αιγαίο σήμερα μας φέρνει ο κύριος Υπουργός μια τροπολογία για τα μικρά νησιά, την οποία δεν προλαβαίνουμε ούτε να διαβάσουμε και αλλάζει το πλαίσιο επενδύσεων στα μικρά νησιά –γιατί στο Αιγαίο δεν υπάρχει κανένας στρατηγικός σχεδιασμός και φαίνεται από την ακτοπλοΐα μέχρι τα προβλήματα που έχουμε σήμερα με τον κ. Κεφαλογιάννη, κύριε Υπουργέ- έτσι φτάνουμε βέβαια και στο θέμα του ενεργειακού σχεδιασμού, όπου έχουμε ένα νομοσχέδιο που δεν εντάσσεται σε κανενός είδους σχεδιασμό. Γι’ αυτό το καταψηφίζουμε συνολικά.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα θέλατε να κάνετε κάποια παρέμβαση; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μάλιστα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο, κύριε Υπουργέ.
       ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Νομίζω ότι παρακολουθήσαμε όλοι τη συνάδελφο, την κ. Διαμαντοπούλου, να αρθρώνει ένα νηφάλιο πολιτικό λόγο.
      Έκανε συγκεκριμένη κριτική σε ρυθμίσεις του νομοσχεδίου με μόνη τη διαφορά ότι αυτή η επιχειρηματολογία αντικρουόταν στην πορεία της ομιλίας της. Δύο τινά συμβαίνουν: Αγνοεί τον τρόπο με τον οποίο λειτουργούσαν τα κίνητρα και επί των δικών σας κυβερνήσεων. Εκτός αν παραδείγματος χάριν σας ενοχλεί ότι επεκτείνουμε από τα δέκα στα δώδεκα χρόνια μέσα στην εικοσαετία για να δώσουμε μεγαλύτερη ώθηση και αυτά τα δύο χρόνια τα θεωρείτε ως κάτι επιπλέον. Ό,τι προβλέπει ο αναπτυξιακός νόμος προβλεπόταν και στους προηγούμενους αναπτυξιακούς νόμους με μόνη τη διαφορά ότι εδώ ενσωματώθηκε το 15% για τις μικρομεσαίες επιχειρήσεις που εσείς το είχατε λησμονήσει μετά το 2000, ενώ περιλαμβανόταν στο σχέδιο  κατανομής των περιφερειακών κινήτρων. Άλλως πείτε ευθέως  κακώς κάνετε τα δέκα χρόνια δώδεκα, με την αυτόματη ανανέωση και εγώ μέχρι το τέλος της συνεδρίασης να προβληματιστώ και να το πάρω πίσω και να το αφήσω δέκα και δέκα. 
      ΑΝΝΑ ΔΙΑΜΑΝΤΟΠΟΥΛΟΥ: Γιατί βάζετε μόνος σας ερωτήματα και μόνος σας απαντάτε; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεύτερον υπεραμύνεστε για τις τοπικές κοινωνίες. Ήταν 2% αυτό που είχατε νομοθετήσει, που έπαιρναν τα δημοτικά διαμερίσματα ως τέλος από την εγκατάσταση μιας μονάδας Α.Π.Ε.. Εμείς ήλθαμε και είπαμε ότι το κάνουμε 2,5% και μετά από την παρέλευση πενταετίας το κάνουμε 5%. Στην αρχή της συνεδρίασης, επειδή απουσιάζατε και επειδή υπήρξαν πρωτοβουλίες συναδέλφων κατά τη συζήτηση μνημόνευσα ορισμένους από αυτούς, τον κ. Δεικτάκη, τον κ. Γεωργιάδη, τον κ. Βαρβιτσιώτη και το έκανα 3%. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Το ΠΑ.ΣΟ.Κ. το πρότεινε στην επιτροπή.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μίλησα και για εσάς, κύριε εισηγητά. Επειδή δεν ήλθατε έγκαιρα εδώ όταν άρχισε η συνεδρίαση μνημόνευσα και εσάς. Το κάναμε 3%. Πόσο προτείνετε, κυρία Διαμαντοπούλου, για να είναι ισχυρό το κίνητρο για την τοπική κοινωνία; Έχετε κάποια άλλη εναλλακτική πρόταση; 
      ΑΝΝΑ ΔΙΑΜΑΝΤΟΠΟΥΛΟΥ: Διαβάστε τις προτάσεις μας …
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Απαντώ στον πολιτικό σας λόγο, αυτόν τον οποίο αρθρώσατε πριν κατέβετε από το Βήμα, ο οποίος ενώ ήταν νηφάλιος περιελάμβανε σειρά αντινομιών. Από τη μια μεριά λέτε ότι δίνουμε πάρα πολλά στους επενδυτές και από την άλλη λέτε ότι δίνουμε πάρα πολύ λίγα. 
      Δύο τινά πρέπει να συμβαίνουν. Ή το ένα ισχύει ή το άλλο. Και σας αναφέρω για παράδειγμα τα δώδεκα χρόνια αντί για δέκα που είναι μέχρι σήμερα και την ανανέωση για οκτώ και όχι για δέκα. Θέλετε να το γυρίσω πίσω στα δέκα; Πολύ ευχαρίστως. Αλλά μην έλθετε μετά από ένα ορισμένο χρονικό διάστημα και πείτε ότι δεν είναι επαρκή τα κίνητρα, διότι όλοι οι φορείς, οι οποίοι ήλθαν και μίλησαν ετάχθησαν σαφώς υπέρ του νομοθετήματος. Είπαν ότι είναι και πρωτοποριακό και ότι περιλαμβάνει ριζοσπαστικές διατάξεις και ότι ξεκινά μια νέα εποχή για τις ανανεώσιμες πηγές ενέργειας. Εκτός για παράδειγμα αν σας ενοχλεί το γιατί δεν έχει ο Υπουργός Ανάπτυξης κάθε φορά την απόφαση για να προσδιορίζει τις τιμές. Εμείς θεωρήσαμε ότι αυτό δημιουργεί σταθερό επενδυτικό περιβάλλον, δηλαδή το να είναι με νόμο κατοχυρωμένες οι τιμές από τις ανανεώσιμες πηγές ενέργειας και όχι όπως θα βούλεται ο εκάστοτε Υπουργός. 
      Πού είναι λοιπόν στις συγκεκριμένες διατάξεις η κριτική σας; Και βεβαίως κάθε φορά όπως ποικίλλετε τον πολιτικό λόγο περί πολλών και άλλων θεμάτων και λόγω της επικαιρότητας, ανακατέψατε το Ελσίνκι, την ακτοπλοϊα, το θέμα της ρύθμισης που φέρνει ο κ . Παυλίδης για να κάνει πιο γρήγορη και πιο αποτελεσματική την παρέμβαση που γίνεται με τα κοινοτικά κονδύλια στο νησιωτικό σύμπλεγμα και λέτε ότι το έφερε σήμερα. 
      Είναι από την Παρασκευή κατατεθειμένο. Ο Κανονισμός ακολουθήθηκε κανονικά. Πείτε ότι δεν θέλετε να το ψηφίσετε, είναι πιο γενναίο.
      Και έρχομαι, κύριε Πρόεδρε, και κλείνω, διότι βλέπω συνεχώς να επανέρχονται για την ενεργειακή στρατηγική του 2002 και του 2003. Σας μίλησα, αν και αρκετές φορές έχετε θίξει το θέμα. Υπήρξαν δύο εκθέσεις της Ρ.Α.Ε.. Τις φέρατε και τις δώσατε στους συναδέλφους Βουλευτές τότε στη Διαρκή Επιτροπή και τίποτα άλλο. Αυτή είναι η πραγματικότητα. Και ενθυμείσθε σε μία από τις Διαρκείς Επιτροπές όπου επαναλαμβάνετε συνεχώς για την ύπαρξη ενεργειακού σχεδιασμού και τώρα αν επιθυμεί ο κύριος Πρόεδρος μπορεί να ενημερώσει την επιτροπή, για να σας φέρει από τα Πρακτικά ότι ήρθε αυτό το σχέδιο της Ρ.Α.Ε. και όχι του Υπουργείου Ανάπτυξης, της Ρυθμιστικής Αρχής Ενέργειας και το οποίο μοιράστηκε εδώ στους Βουλευτές. Ουδέποτε συζητήθηκε, ουδέποτε αντηλλάγησαν απόψεις γύρω από τα θέματα ενεργειακής στρατηγικής. 
      Και επειδή εσείς είχατε τη λαμπρή έμπνευση το 1989 να καταργήσετε το τότε λειτουργούν συμβούλιο και να πείτε δεν χρειάζεται, μέχρι το 1989 που θεσμοθετήσατε τη Ρ.Α.Ε., σωστά την θεσμοθετήσατε, μέχρι τότε δεν κουβέντιαζε κανένας για ενεργειακή στρατηγική. Η χώρα λειτουργούσε σαν να ήταν πετρελαιοπαραγωγός χώρα, σαν να υπήρχαν εδώ ατέλειωτες ποσότητες πετρελαίου. Τότε δεν υπήρχε ανάγκη για ενεργειακή στρατηγική; Από το 1989 μέχρι το 2003 που καταθέσατε αυτό το σχεδιασμό, τον μακροχρόνιο δεν γινόταν τίποτα; Εμείς είχαμε τη γενναιότητα να πούμε ότι ανασυγκροτούμε και συνιστούμε το Συμβούλιο Εθνικής Ενεργειακής Στρατηγικής, βάλαμε επικεφαλής έναν κορυφαίο του χώρου -και πρόκειται το επόμενο διάστημα να εκδοθεί και η σχετική πράξη του Υπουργικού Συμβουλίου- ο οποίος είχε διατελέσει Γενικός Γραμματέας του καταργηθέντος, κακώς από σας, Ενεργειακού Συμβουλίου, διετέλεσε Διοικητής της Δ.Ε.Η., Διοικητής της Δ.ΕΠ.Α., γνωρίζει πολύ καλά τα πράγματα και το επόμενο διάστημα θα έχουμε αυτό τον ενεργειακό σχεδιασμό, θα το συζητήσουμε εδώ διά μακρόν. Εκτεταμένα σας ενημέρωσα στην επιτροπή Παραγωγής και Εμπορίου για τους άξονες πάνω στους οποίους κινείται η ενεργειακή μας στρατηγική, όπως το έκανα και σε πάρα πολλά από τα νομοθετήματα και εσείς ξαναγυρνάτε στο 2003. 
      Αυτές τις σκέψεις είχα να καταθέσω, κύριε Πρόεδρε. Αυτή πράγματι η τοποθέτηση και την ευχαριστούμε πάρα πολύ ότι είμαστε τυχερή Κυβέρνηση από ό,τι άκουσα να λέει στην αρχή της ομιλίας της η κ. Διαμαντοπούλου, γιατί επιτέλους ακούσαμε και έναν καλό λόγο από το ΠΑ.ΣΟ.Κ. Θα γίνουμε τυχερότεροι το επόμενο διάστημα και βεβαίως όπως σας έχω πει, με τον τρόπο με τον οποίο λειτουργούν ορισμένα από τα στελέχη σας, δεν θα δώσετε μόνο δεύτερη τετραετία στη Νέα Δημοκρατία, τώρα με το ζόρι θέλετε να μας δώσετε και τρίτη τετραετία. Σας ευχαριστούμε πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑ.ΣΟ.Κ. ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Μια σύντομη παρέμβαση, κύριε Πρόεδρε. 
      Κύριε Υπουργέ, πράγματι δεν κατανοούμε τις παρεμβάσεις σας και τις διαστρεβλώσεις σας. Αναφέρθηκαν οι ομιλητές μας και εξήγησαν ακριβώς τις θέσεις του ΠΑ.ΣΟ.Κ. για το συζητούμενο νομοσχέδιο. Ένα σημαντικό ζήτημα που τέθηκε από μας, είναι η έλλειψη συμμετοχής της κοινωνίας. Η κοινωνία είναι απούσα από το νομοσχέδιο. Και είναι απούσα και από τις δηλώσεις σας, κύριε Υπουργέ. Όταν καταθέσατε το νομοσχέδιο, προβήκατε σε μία δήλωση, που επαναλαμβάνεται σε ενημερωτικό σημείωμα το οποίο μοιράσατε σε όλους τους συναδέλφους κατά τη διάρκεια της συζήτησης στην αρμόδια επιτροπή. Εκεί λέτε ότι η προώθηση των Α.Π.Ε. είναι σε απόλυτη προτεραιότητα, σε σχέση με τις τοπικές επιπτώσεις.
      Τόνισα και στην επιτροπή, τονίζω και εδώ πως εάν η περιβαλλοντική ωφέλεια από την ανάπτυξη των εγκαταστάσεων των Α.Π.Ε. είναι πλανητική, οι επιπτώσεις είναι τοπικές. Και ακούσατε από Βήματος όχι τις δικές μας φωνές, αλλά την κραυγή αγωνίας του κ. Βεργίνη, ο οποίος αναφερόμενος σ’ ένα επενδυτικό σχέδιο για τη Λευκάδα είπε τι πρέπει να γίνει. 
      Έχετε, λοιπόν, υποχρέωση, κύριε Υπουργέ, όχι να απαντήσετε σε εμάς, αλλά να απαντήσετε και στους δικούς σας συναδέλφους Βουλευτές της Νέας Δημοκρατίας, που εκφράζουν –πιστεύω- φερέγγυα την κοινωνία, όπως την εκφράζουν όλοι οι συνάδελφοι Βουλευτές. 
      Οφείλετε, λοιπόν, να απαντήσετε όχι μόνο στην κ. Διαμαντοπούλου που έθεσε το θέμα ότι η κοινωνία είναι απούσα από αυτό το νομοσχέδιο, αλλά οφείλετε να απαντήσετε και στον κ. Βεργίνη που έθεσε το σχετικό θέμα. 
      Επίσης, οφείλετε να απαντήσετε στο ότι δεν έχετε μακροχρόνιο ενεργειακό σχεδιασμό. Οι αιτιάσεις σας δεν είναι επαρκείς. Έχουμε θέσει κατ’ επανάληψη το ζήτημα στη Βουλή και με επερωτήσεις και με ερωτήσεις και στα συζητούμενα νομοσχέδια. 
      Είχε κατατεθεί στη Διαρκή Επιτροπή κείμενο για διαβούλευση το καλοκαίρι – συγκεκριμένα τον Αύγουστο, 1η Αυγούστου 2003- το οποίο δεν έγινε κατορθωτό να συζητηθεί. Όμως, το παραλάβατε, κύριε Υπουργέ. Και αν δεν το είχατε στο Υπουργείο, το καταθέσαμε κατ’ επανάληψη εδώ σε αυτήν την Αίθουσα. Το καταθέσαμε και μια και δυο και τρεις φορές! Εξακολουθείτε να το αγνοείτε, παρ’ ότι το καταθέσαμε και στα Πρακτικά και σας το δώσαμε και ιδιοχείρως. 
      Σε αυτό μάλιστα το σχέδιο του μακροχρόνιου ενεργειακού σχεδιασμού υπάρχει και ένα σχετικό κεφάλαιο για τις ανανεώσιμες πηγές ενέργειας. Και εδώ ακριβώς αναφέρεται ότι στις περιπτώσεις που έχουμε αέρα με ταχύτητα πάνω από οκτώ μέτρα το δευτερόλεπτο, τότε οι επενδύσεις σε αιολικά πάρκα μπορούν να σταθούν απόλυτα ανταγωνιστικά και ότι πρέπει να επανεξεταστεί το ενδεχόμενο των επιδοτήσεων του κεφαλαίου, τη στιγμή μάλιστα που υπάρχει ακόμη και ένας προβληματισμός κατά πόσο αυτές οι επιδοτήσεις θα περάσουν γέφυρα και στο καινούργιο, στο Δ΄ Κοινοτικό Πλαίσιο Στήριξης.
      Εσείς εξακολουθείτε να το αγνοείτε αυτό και συνεχίζετε, να επιμένετε σε μια πολιτική, η οποία έχει συνδυασμένα μέτρα και παραχωρήσεις υπέρ των ολίγων και ισχυρών. Αυτά τα συνδυασμένα μέτρα δεν αφορούν την κοινωνία. Η κοινωνία είναι απούσα. Δεν κουβεντιάζει και δεν συμμετέχει και είναι λογικό, όταν θα αντιμετωπίσει προβλήματα εντόνων οχλήσεων τοπικά, να αντιδράσει. 
      Έχετε, επίσης, δώσει κίνητρα με τις μακροχρόνιες συμβάσεις διάθεσης του προϊόντος. Εικοσαετείς είναι πλέον οι συμβάσεις. Η δυνατότητα ανανέωσης δεν είναι με υπογραφή και συμφωνία. Δεν είναι μετά τα δέκα χρόνια σύμβαση. Είναι με μονομερή δήλωση. Στην ουσία η σύμβαση είναι οκταετής. Αν προσθέσουμε τα δώδεκα χρόνια της αρχικής και τα οκτώ της ανανέωσης, γίνεται εικοσαετής.  Με την εικοσαετή σύμβαση φορτώνεται κόστος στο σύστημα.
      Σας ανέφερα προηγουμένως πως οι λογαριασμοί που κάναμε για το νομοσχέδιο σας λένε ότι η λειτουργία του συστήματος, στην ολοκλήρωση των ρυθμίσεών του θα επιβαρυνθεί με ποσό από 400.000.000 έως 500.000.000 ευρώ, που σημαίνει 9%-10% του κόστους του συστήματος. Αυτό το κόστος πού θα επιμεριστεί, κύριε Υπουργέ; Δεν θα επιμεριστεί στην κοινωνία; Δεν θα επιμεριστεί στους καταναλωτές; Δεν θα επιμεριστεί στην ανταγωνιστικότητα της οικονομίας; 
      Επίσης, αναφέραμε πως στον ίδιο νόμο υπάρχει πρόβλεψη και εγγυημένων τιμών και εγγυημένων εικοσαετών συμβάσεων. 
      Παρ’ όλα αυτά, έχουμε εδραία την πεποίθηση ότι το νομοσχέδιο δεν πρόκειται να έχει αποτελέσματα, και αυτό γιατί τα βασικά ζητήματα που απασχολούν τους επενδυτές δεν εμπεριέχονται στο νομοσχέδιο. 
      Αυτά είναι δύο ζητήματα που ξέρετε πολύ καλά: Το ένα είναι η έλλειψη των υποδομών, η έλλειψη των δικτύων. Ακόμη περιμένουν αδειούχοι, που μάλιστα έχουν πάρει και άδεια εγκατάστασης, να εγκαταστήσουν σταθμούς παραγωγής στις περιοχές υψηλού αιολικού δυναμικού και δεν υπάρχουν δίκτυα. Παραλάβατε έτοιμες μελέτες. Υπάρχει καθυστέρηση της ανάπτυξης των δικτύων και το ξέρετε πολύ καλά. Οι δικές σας απαντήσεις λένε ότι τα δίκτυα θα έρθουν από το 2008 και μετά, όπως επίσης και ο χωροταξικός σχεδιασμός.
      Ο παριστάμενος συνάδελφος κ. Σαλαγκούδης είχε απαντήσει εδώ σε επερώτηση που κάναμε πέρσι το Μάιο ότι μέχρι τέλος του 2005  ο σχεδιασμός θα είναι κατατεθειμένος εδώ. Είναι Ιούνιος του 2006 και ακόμα δεν έχουν γραφτεί οι προδιαγραφές του χωροταξικού σχεδιασμού.
      Μην αιτιάσθε, λοιπόν, το ΠΑ.ΣΟ.Κ., που κρίνοντας τις πράξεις σας, κρίνοντας τις παραχωρήσεις σας, κρίνοντας τις διαθέσεις σας, κρίνοντας συνολικά το κείμενο του νομοσχεδίου, λέει «όχι» επί της αρχής του. Γιατί είναι ένα νομοσχέδιο που δεν έχει συγκεκριμένη αρχή και δεν πρόκειται να έχει και αποτελέσματα.
      (Χειροκροτήματα από την πτέρυγα του ΠΑ.ΣΟ.Κ.)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ορισμένοι από τους συναδέλφους του ΠΑ.ΣΟ.Κ. έχουν βαλθεί κυριολεκτικά να μας τρελάνουν. Δεν υπάρχει άλλη εξήγηση.
      Κύριε Πιπεργιά, μιλάτε για τις υποδομές στα δίκτυα και κατηγορείτε τη σημερινή Κυβέρνηση, γιατί δεν μπόρεσε να καλύψει όλες τις ανεπάρκειες και τις αδυναμίες των δικών σας σχεδιασμών επί είκοσι χρόνια; Και εσείς, που είστε καταγγελλόμενοι, επιχειρείτε τώρα να κάνετε το άσπρο μαύρο και να εμφανιστείτε και ως καταγγέλλοντες; Έλεος! Έλεος! Από εσάς, που γνωρίζετε πάρα πολύ καλά τα σχετιζόμενα με τα δίκτυα και με τον τρόπο υποδοχής της παραγωγής ηλεκτρικού ρεύματος από ανανεώσιμες πηγές ενέργειας, τουλάχιστον θα περίμενε κανείς μέσα στην Εθνική Αντιπροσωπεία ένα μέτρο στην κριτική.
      Να κάνετε κριτική, είναι καλοδεχούμενη. Η κριτική βοηθάει να διορθώνουμε λάθη, παραλείψεις και οτιδήποτε άλλο, αλλά όταν γίνεται με έναν τρόπο νηφάλιο και όχι από τη μια μέρα στην άλλη να λέτε ότι δεν ήρθε ακόμη το εθνικό χωροταξικό σχέδιο, όταν η χώρα μπήκε στον 21ο αιώνα χωρίς εθνικό κτηματολόγιο, χωρίς ειδικά χωροταξικά και γενικό χωροταξικό σχεδιασμό, χωρίς εθνικό δασολόγιο – η μόνη χώρα στην Ευρώπη! Και τα περιμένετε όλα με κάποιο μαγικό ραβδί μέσα σε είκοσι έξι μήνες να τα έχει κάνει αυτή η Κυβέρνηση;
      Να γιατί σας λέω ότι ο αντιπολιτευτικός σας λόγος πέφτει στο κενό και συνεχίζετε να απογοητεύετε ακόμα περισσότερο αυτούς που ακόμα σας ψήφισαν στις εκλογές του 2004. Σκεφτείτε με μεγαλύτερη φρόνηση ορισμένα ζητήματα, τα οποία βλέπετε και πρόθεση διαλόγου και πρόθεση σύνθεσης απόψεων, από το να τα παίρνετε όλα και εν ονόματι της αντιπολίτευσης να κάνετε αυτό που σας είπα και άλλη φορά, από το «ναι» σε όλα να έχετε περάσει στο «όχι» σε όλα. Έλεος πια!
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, θέλω το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, παρακαλώ κι εγώ, πολύ λίγο…
      ΠΡΟΕΔΡΕΥΩΝ (Γεώργιος Σούρλας): Κύριε Πιπεργιά, εξαντλείτε την πρωτολογία σας και τη δευτερολογία. Εδώ ο χρόνος είναι περιορισμένος. Είναι δύο ώρες για τους Κοινοβουλευτικούς Εκπροσώπους και για τον Υπουργό. Άλλες τέσσερις ώρες είναι για τους Εισηγητές και για τους Βουλευτές. Μπορείτε να πάρετε το χρόνο της δευτερολογίας σας και θα έχετε το δικαίωμα μόνο για τρίτη φορά. Δεν γίνεται διαφορετικά. Δεν μπορεί να κάνουμε κατάχρηση του Κανονισμού.
      ΔΗΜΗΤΡΙΟΣ ΠΙΠΕΡΓΙΑΣ: Μόνο για μισό λεπτό, κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Δεν γίνεται έτσι, κύριε Πιπεργιά.
      ΔΗΜΗΤΡΙΟΣ ΠΙΠΕΡΓΙΑΣ: Μισό λεπτό…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, δεν προβλέπεται. Δεν μπορεί να γίνει αυτό.
      ΔΗΜΗΤΡΙΟΣ ΠΙΠΕΡΓΙΑΣ: Για μισό λεπτό μόνο.
      ΠΡΟΕΔΡΕΥΩΝ (Γεώργιος Σούρλας): Ορίστε, για μισό λεπτό.
      ΔΗΜΗΤΡΙΟΣ ΠΙΠΕΡΓΙΑΣ: Μπορεί να μας πει ο κύριος Υπουργός τα βήματα που έγιναν από την Κυβέρνηση για την προώθηση των δικτύων; Μπορείτε να μας πείτε βήμα προς βήμα αυτά που έγιναν για την προώθηση του χωροταξικού σχεδιασμού; Διότι δεν είστε χθεσινή Κυβέρνηση, είστε Κυβέρνηση πολλών μηνών, κοντά δυόμισι ετών.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Σαλαγκούδη.
      ΓΕΩΡΓΙΟΣ ΣΑΛΑΓΚΟΥΔΗΣ: Ζητώ το λόγο επί προσωπικού, εφόσον δεν μου δίνεται, όπως κανονικά λέει ο Κανονισμός, για όταν αναφερθεί…
      ΠΡΟΕΔΡΕΥΩΝ (Γεώργιος Σούρλας): Ο Κανονισμός, βάσει του άρθρου 135, αναφέρεται μόνο σε περίπτωση κοινοβουλευτικού ελέγχου. Όταν ένας πρώην Υπουργός θεωρήσει ότι θίγεται ή κατηγορείται για το έργο ή τις παραλείψεις που έκανε, τότε δίνεται ο λόγος και στο τέλος της συζήτησης. Αυτό μόνο στην περίπτωση κοινοβουλευτικού ελέγχου. Επομένως, δεν παραβιάζεται ο Κανονισμός.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, μόνο για την αποκατάσταση μιας ανακρίβειας που ελέχθη προηγουμένως.
      ΠΡΟΕΔΡΕΥΩΝ (Γεώργιος Σούρλας): Επί προσωπικού τώρα να πάρετε το λόγο, ναι. Και να μας πείτε πρώτα σε τι συνίσταται το προσωπικό.
      ΓΕΩΡΓΙΟΣ ΣΑΛΑΓΚΟΥΔΗΣ: Θέλω να πω μόνο για μισό λεπτό ότι ο κ. Πιπεργιάς ανέφερε ότι είπα για το 2005. Πάγια τοποθέτησή μου πάνω σ’ αυτό το θέμα του ενεργειακού σχεδιασμού ήταν ότι θα πρέπει πρώτα να δημιουργηθεί το Συμβούλιο Ενεργειακής Εθνικής Στρατηγικής και εκείνο θα καταργήσει το μακροπρόθεσμο ενεργειακό σχεδιασμό, ο οποίος δεν είναι μια πρόχειρη υπόθεση, ούτε η Ρ.Α.Ε. είναι η αρμόδια –αυτή που έκανε τις προηγούμενες εκθέσεις- για να καταστρώσει τον μακροπρόθεσμο ενεργειακό σχεδιασμό.
      Δεν αναφέρθηκα ποτέ σε ημερομηνία, αφού δεν είχε ακόμα δημιουργηθεί η Εθνική Επιτροπή Ενεργειακής Στρατηγικής.
      ΔΗΜΗΤΡΙΟΣ ΠΙΠΕΡΓΙΑΣ: Για το χωροταξικό είπα. 
      ΠΡΟΕΔΡΕΥΩΝ (Γεώργιος Σούρλας): Κύριε Πιπεργιά, να μη συνεχιστεί άλλο η συζήτηση μεταξύ σας.
      ΔΗΜΗΤΡΙΟΣ ΠΙΠΕΡΓΙΑΣ: Υπάρχουν ζητήματα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πιπεργιά, υπάρχουν και άλλοι συνάδελφοι που θέλουν να μιλήσουν. 
      ΔΗΜΗΤΡΙΟΣ ΠΙΠΕΡΓΙΑΣ: Για να υπάρχει μια διευκρίνιση.
      ΠΡΟΕΔΡΕΥΩΝ (Γεώργιος Σούρλας): Μην κάνετε κατάχρηση του δικαιώματος του Κοινοβουλευτικού Εκπροσώπου. 
      ΔΗΜΗΤΡΙΟΣ ΠΙΠΕΡΓΙΑΣ: Είπα ότι τέλος του χρόνου θα υπάρχει χωροταξικός σχεδιασμός.
      ΠΡΟΕΔΡΕΥΩΝ (Γεώργιος Σούρλας): Κύριε Πιπεργιά, σας παρακαλώ πάρα πολύ!
      Ο κύριος Κοντογιάννης έχει το λόγο. 
      Παρακαλώ, κύριε Κοντογιάννη, να μην κάνετε υπέρβαση του χρόνου, διότι η οποιαδήποτε υπέρβαση είναι σε βάρος των συναδέλφων, που είναι εγγεγραμμένοι τελευταίοι και δεν θα μιλήσουν καθόλου.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, θα μου επιτρέψετε να διαφωνήσω με τον Υπουργό Ανάπτυξης. Κάθε άλλο, παρά τυχερή είναι η Νέα Δημοκρατία. Παραλάβαμε το πετρέλαιο στα 40 δολάρια το βαρέλι και σήμερα είναι σχεδόν στο διπλάσιο. Τύχη στην πολιτική δεν υπάρχει. Την τύχη την δημιουργούμε  μόνοι μας με τις πρωτοβουλίες που παίρνουμε. Και οφείλω να πω ότι οι πρωτοβουλίες που λαμβάνετε ως πολιτική ηγεσία του Υπουργείου Ανάπτυξης είναι προς τη σωστή κατεύθυνση. Με την πολιτική σας πιστεύω ότι τελικά θα πετύχετε να καταστήσετε την Ελλάδα ενεργειακό κόμβο στη Νοτιοδυτική Ευρώπη και θα μειώσετε την εξάρτηση της χώρα μας από το πετρέλαιο.
      Κύριε Πρόεδρε, κυρίες και κύριοι συνάδελφοι, χθες γιορτάσαμε την παγκόσμια ημέρα του περιβάλλοντος. Ήταν μία ημέρα περισσότερο περισυλλογής και προβληματισμού, παρά γιορτής. Και αυτό αποδεικνύεται καθημερινά από τα λεγόμενα των ειδικών που μιλούν για επερχόμενη οικολογική καταστροφή, υπερθέρμανση του πλανήτη, καταστροφή της βιοποικιλότητας, αύξηση του φαινομένου του θερμοκηπίου κ.λπ.. Κάθε χρόνο γινόμαστε μάρτυρες ακραίων καιρικών φαινομένων και φυσικών καταστροφών με μεγάλο οικονομικό και κοινωνικό κόστος. Δεν πρέπει να λησμονούμε άλλωστε ότι η περιβαλλοντική υποβάθμιση έχει ένα τεράστιο εξωτερικό κόστος, που συνήθως το πληρώνουν οι πολίτες με την υποβάθμιση της ποιότητας ζωής τους, που δυστυχώς δεν υπολογίζεται με χρηματικούς όρους. 
      Η σωτηρία του πλανήτη μας, η σωτηρία του χώρου που μας περιβάλει είναι μια από τις προκλήσεις που γίνεται όλο και περισσότερο κοινωνική απαίτηση και κοινωνικό κεκτημένο για τις σημερινές και επερχόμενες γενιές. Εν τούτοις, ακόμη πιο σημαντική πρόκληση αποτελεί ο συνδυασμός της προστασίας του περιβάλλοντος με τη συνεχιζόμενη οικονομική μεγέθυνση κατά μακροπρόθεσμα αειφόρο τρόπο. 
      Ειδικά για την Ελλάδα που καταδικάστηκε επί πολλά χρόνια σε ενεργειακή εξάρτηση από ορυκτά καύσιμα, ο στόχος αυτός καθίσταται ακόμα πιο επιτακτικός. Παρά τις μεγάλες δυνατότητες εκμετάλλευσης που εμφανίζουν οι ανανεώσιμες πηγές ενέργειας, στη χώρα μας μια σειρά από χρονίζοντα προβλήματα, που σταδιακά επιλύονται από την παρούσα Κυβέρνηση, όπως το δαιδαλώδες θεσμικό πλαίσιο αδειοδότησης των επιχειρήσεων, τα προβλήματα διασύνδεσης του δικτύου ηλεκτρικής ενέργειας και η απουσία χωροταξικού σχεδιασμού, ανέκοψαν την πορεία αξιοποίησης των ανανεώσιμων πηγών ενέργειας και απέτρεψαν επενδύσεις. 
      Αξίζει να σημειωθεί ότι για την παραγωγή μιας μονάδας αξίας προϊόντος ξοδεύουμε στην Ελλάδα σχεδόν 40% περισσότερη ενέργεια από το μέσο όρο της Ευρωπαϊκής Ένωσης, γι' αυτό και η εξοικονόμηση ενέργειας, κυρίως με την ανάπτυξη των ανανεώσιμων πηγών ενέργειας, είναι σήμερα η μόνη ρεαλιστική απάντηση στην ενεργειακή πρόκληση.
      Το ΠΑ.ΣΟ.Κ δηλώνει ότι θα καταψηφίσει το νομοσχέδιο. Αλλά, ακόμα και λάθη να είχε ένα νομοσχέδιο, πιστεύω ότι χρέος της Αντιπολίτευσης είναι με προτάσεις να διορθώσει αυτά τα λάθη και όχι να έρχονται εδώ κορυφαία στελέχη της και να αποθαρρύνουν επενδυτές, λέγοντας από αυτό το Βήμα ότι θα μετανιώσουν αν κάνουν επένδυση στον τομέα των ανανεώσιμων πηγών ενέργειας. Η στάση αυτή δεν ταιριάζει σε Αξιωματική Αντιπολίτευση, δεν ταιριάζει σε κόμμα που επί είκοσι χρόνια κυβέρνησε την Ελλάδα και φιλοδοξεί κάποτε να την ξανακυβερνήσει, δεν ταιριάζει, εν τέλει, σε υπεύθυνο κόμμα. 
      Σήμερα η εγκατεστημένη ισχύς από ανανεώσιμες πηγές ενέργειας ξεπέρασε τα 600 MW. Τα τελευταία δύο χρόνια τέθηκαν σε λειτουργία νέα έργα, τα οποία αντιστοιχούν στο 50% των σταθμών ανανεώσιμων πηγών ενέργειας που είχαν εγκατασταθεί στη χώρα μας τα προηγούμενα δέκα χρόνια.
      Σημαντική καινοτομία του νομοσχεδίου είναι ότι ενθαρρύνονται πολυσυμμετοχικές επιχειρήσεις λαϊκής βάσης και με την συμμετοχή των φορέων της Τοπικής Αυτοδιοίκησης.
      Και αυτό είναι ιδιαίτερα σημαντικό, αφού η συσσωρευμένη εμπειρία της τελευταίας δεκαπενταετίας σε ευρωπαϊκό, διεθνές, αλλά και εθνικό επίπεδο δείχνει καθαρά και πέρα από κάθε αμφιβολία ότι η λειτουργία έργων ανανεώσιμων πηγών ενέργειας εμπορικής κλίμακας δημιουργεί ισχυρούς πόλους τοπικής ανάπτυξης και περιβαλλοντικής αναβάθμισης και προσπορίζει πολλαπλά μετρήσιμα ουσιαστικά οφέλη στις τοπικές κοινωνίες, στις περιοχές των οποίων εγκαθίστανται τα έργα αυτά. 
      Πιο συγκεκριμένα και με βάση τα καταγεγραμμένα απολογιστικά στοιχεία των εν λειτουργία αιολικών πάρκων στην Ελλάδα, που αποτελούν και την πιο ώριμη τεχνολογία που υπάρχει μέχρι στιγμής για την αξιοποίηση των ανανεώσιμων πηγών ενέργειας στη χώρα μας, τα έργα αυτά συμβάλλουν σημαντικά στην τοπική απασχόληση. 
      Έτσι, παραδείγματος χάρη, για μια εγκατεστημένη ισχύ αιολικών πάρκων 50 MW απαιτούνται εξακόσιοι με εννιακόσιοι ανθρωπομήνες απασχόλησης στη φάση κατασκευής τους. Το 30% έως 40% αυτής της απασχόλησης προέρχεται από το εργατικό δυναμικό, δηλαδή δεκατρείς έως δεκαέξι μόνιμοι εργαζόμενοι στη φάση λειτουργίας τους, οι περισσότεροι από τους οποίους, 50% έως 100%, είναι  ντόπιοι.
      Με δεδομένο ότι η Ελλάδα μπορεί να προσεγγίσει το στόχο του 20,1%, το νομοσχέδιο προχωρά σε καινοτομίες και χαρακτηρίζει ως μικρά υδροηλεκτρικά έργα  αυτά που έχουν ισχύ μέχρι 20 MW έναντι 10 MW, που είναι τώρα. Επιπλέον, εξαιρεί από την υποχρέωση αδειοδότησης και άρα διευκολύνει την εγκατάσταση αυτόνομων μονάδων συμπαραγωγής ηλεκτρισμού θερμότητας ή μονάδων ανανεώσιμων πηγών ενέργειας μέχρι 5 MW.
      Ειδικότερα σε ό,τι αφορά τα φωτοβολταϊκά, που αποτελούν έναν ανερχόμενο κλάδο στις ανανεώσιμες πηγές ενέργειας, το παρόν νομοσχέδιο δίνει ισχυρά κίνητρα για την εγκατάσταση φωτοβολταϊκών συστημάτων παραγωγής ηλεκτρισμού από ιδιώτες και επιχειρήσεις με αύξηση της τιμής πώλησης στο σύστημα ή το δίκτυο έως και 600%.
      Έτσι, σύμφωνα με εκτιμήσεις των ειδικών, ανοίγει επιτέλους η ελληνική αγορά σε μία από τις ταχύτερα αναπτυσσόμενες βιομηχανίες. Οι δυνατότητες αξιοποίησής τους είναι πολύ μεγάλες, ιδιαίτερα στη χώρα μας, που παρουσιάζει μεγάλα διαστήματα ηλιοφάνειας. 
      Εδώ θα ήθελα, κύριε Υπουργέ, να καταθέσω μία πρόταση. Το οδικό δίκτυο της χώρας, της Ελλάδας, αντιμετωπίζει πολλά προβλήματα και είναι ανάγκη να φωτιστεί, τα βράδια. Μικρές μονάδες, φωτεινοί πυλώνες, θα μπορούσαν να λειτουργούν με φωτοβολταϊκά συστήματα, παράλληλα με τους συμβατικούς τρόπους και θα έδιναν λύση στο πρόβλημα φωτισμού των εθνικών οδών.
      Πιστεύουμε ότι το νέο δυναμικό πλαίσιο που εγκαινιάζεται, οφείλει επίσης να συνοδευτεί από ευρεία και συστηματική εκλαϊκευμένη ενημέρωση του κοινού, ελληνικού και ξένου, να ενημερωθούν δηλαδή επιχειρηματίες, ξενοδόχοι, αγρότες, ιδιώτες γύρω από τις μορφές και τα πλεονεκτήματα των περιβαλλοντικά φιλικών ανανεώσιμων πηγών ενέργειας και τις σύγχρονες μεθόδους και τεχνικές εξοικονόμησης ενέργειας, τις επενδυτικές ευκαιρίες που ανοίγονται και τις χρηματοδοτικές ελαφρύνσεις που παρέχονται.
      Ειδικά σε ό,τι αφορά την παραγωγή βιοενέργειας, είναι σαφές ότι δίνεται διέξοδος και στο αγροτικό πρόβλημα. Μέχρι σήμερα πολλοί είναι εκείνοι που αντιμετώπιζαν αρνητικά τους αγρότες, θεωρώντας ότι με τους τρόπους καλλιέργειας που χρησιμοποιούν βλάπτουν το περιβάλλον. Σήμερα, όμως, με τη χρήση των βιοκαυσίμων και την καλλιέργεια των ενεργειακών φυτών, οι αγρότες μπορούν να βοηθήσουν το περιβάλλον και να καταστούν παραγωγοί λύσεων από αυτό που ήταν μέχρι σήμερα κατά πολλούς, δηλαδή παραγωγοί προβλημάτων.
      Σε ό,τι αφορά τη δυνατότητα ενεργειακής αξιοποίησης αποβλήτων, πρέπει να επισημάνουμε ότι η αξιοποίηση της βιομάζας για παραγωγή ενέργειας πρέπει να προωθηθεί όσο το δυνατόν περισσότερο. Και στον τομέα αυτό σημαντικό ρόλο μπορεί και πρέπει να διαδραματίσει η Τοπική Αυτοδιοίκηση. 
      Πρέπει να ενισχύσουμε ακόμη περισσότερο τις πρωτοβουλίες όπως αυτές που έχουν λάβει στο Νομό Ηλείας οι δήμοι του κάμπου, με πρωτοπόρους το Δήμο Βαρθολομιού και Γαστούνης, για την κατασκευή εργοστασίου επεξεργασίας και αξιοποίησης απορριμμάτων. Οι συγκεκριμένοι δήμοι προσβλέπουν, πέραν της αξιοποίησης στερεών αποβλήτων, και στην αξιοποίηση της μεγάλης παραγωγής βιομάζας από αγροτικές καλλιέργειες, όπως είναι το λιοκόκκι –κατσίγαρος- τα καρπούζια και λοιπά υπολείμματα αγροτικών προϊόντων. 
      Οι εν λόγω δήμοι είναι πρωτοπόροι στη χώρα μας και έχουν προχωρήσει σε διεθνή διαγωνισμό. Καλό είναι τέτοιες πρωτοβουλίες να ενισχύονται είτε στη φάση κατασκευής των εργοστασίων είτε στη διαχείριση των απορριμμάτων από τους Οργανισμούς Τοπικής Αυτοδιοίκησης.
      Κύριε Πρόεδρε, όλα δείχνουν ότι η Κυβέρνηση έχει στόχο να καταστήσει τη χώρα μας ενεργειακό κόμβο στη Νοτιοδυτική Ευρώπη. Στόχος μας είναι να πάψει η πατρίδα μας να είναι ενεργειακά εξαρτώμενη από το πετρέλαιο, με ό,τι σημαίνει αυτό οικονομικά και πολιτικά για μια χώρα, όπως η Ελλάδα. Γι’ αυτό υπερψηφίζω το νομοσχέδιο. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κοντογιάννη.
      Ο κ. Τσοχατζόπουλος έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, οι Βουλευτές της Νέας Δημοκρατίας διερωτήθηκαν γιατί το ΠΑΣΟΚ δεν ψηφίζει το νομοσχέδιο για τις Α.Π.Ε.. Δεν το ψηφίζουμε διότι, ενώ νομοθετείτε την ευρωπαϊκή Οδηγία παραγωγής ηλεκτρικής ενέργειας από Α.Π.Ε., εντούτοις με το νομοσχέδιο αυτό δεν λύνετε τα προβλήματα τα οποία αντιμετωπίζει η διαδικασία παραγωγής ανανεώσιμων πηγών ενέργειας στην Ελλάδα, με συνέπεια εσείς μεν να έχετε την εντύπωση ότι πράττετε κάτι σημαντικό και μεγάλο, που δεν είναι τίποτε άλλο παρά η μεταφορά, ουσιαστικά, της ευρωπαϊκής οδηγίας στο ελληνικό δίκαιο, στην πράξη όμως η αγορά, οι παραγωγοί, οι επενδυτές περιμένουν και είναι σε πλήρη αδυναμία να προωθήσουν οποιαδήποτε επένδυση στις Α.Π.Ε. Διότι, κυρίες και κύριοι συνάδελφοι, πρέπει να συνειδητοποιήσετε ότι η αγορά έχει ανάγκη από συγκεκριμένες παρεμβάσεις, που θα έχουν ουσία.
      Το ΠΑ.ΣΟ.Κ. επέβαλε την υποχρεωτική αγορά από τη Δ.Ε.Η. -σε 90% της τιμής της μέσης τάσης- της παραγόμενης ηλεκτρικής ενέργειας από Α.Π.Ε. και επιπλέον πρόβλεψε βοήθεια στην επένδυση μέχρι 75% από τα επενδυτικά προγράμματα για τις επενδύσεις Α.Π.Ε., ώστε να μπορέσει να γίνει πραγματικότητα η παραγωγή των Α.Π.Ε.. Και έτσι εξασφαλίσαμε μέχρι το 2003 τουλάχιστον που θυμάμαι, 440 MW παραγωγή ηλεκτρικής ενέργειας από Α.Π.Ε. -μέσα σε μια πενταετία περίπου- και προβλέπεται στον μακροχρόνιο ενεργειακό σχεδιασμό μέχρι το 2010 να προστεθούν άλλα 950 MW,  βάσει του σχεδιασμού τον οποίο είχαμε. 
      Και θα ήθελα να παρακαλέσω τον κύριο Υπουργό να σταματήσει επιτέλους να αμφισβητεί ότι κατατέθηκε μακροχρόνιος ενεργειακός σχεδιασμός της Ελλάδας, με ευθύνη της Κυβέρνησης ΠΑ.ΣΟ.Κ. στο Ελληνικό Κοινοβούλιο. 
      Πέραν της πρότασης της Ρ.Α.Ε., η οποία ορθώς έγινε, όπως ήταν υποχρεωμένη να το πράξει εμείς είπαμε –και αυτό προβλέπει εξάλλου ο σχετικός νόμος, τον οποίο ψηφίσαμε το 2003- ότι ευθύνη της Κυβέρνησης δια της κρατικής δομής, που είναι αρμόδια να ρυθμίσει την αγορά ηλεκτρικής ενέργειας ή φυσικού αερίου στην Ελλάδα, είναι ότι πρέπει να προωθηθεί ο μεσοπρόθεσμος ενεργειακός σχεδιασμός. Επομένως σ’ αυτόν τον μακροχρόνιο ενεργειακό σχεδιασμό, τον οποίο θα καταθέσω για μια ακόμη φορά στη Βουλή, για να μην υπάρχει καμία αμφιβολία, -και έχει κατατεθεί στις 31 Ιουλίου του 2003- προβλέπεται ρητώς τι θα κάνουμε και για τις Α.Π.Ε.. Και αν είχε διαβάσει ο κύριος Υπουργός αυτόν τον ενεργειακό σχεδιασμό, τότε δεν θα προχωρούσε σε νομοσχέδιο με περιεχόμενο τέτοιου είδους, για να προωθήσει δήθεν τις Α.Π.Ε. στην Ελλάδα, ενώ στην πράξη το μόνο που κάνει είναι μεταφορά της Οδηγίας της Ευρωπαϊκής Ένωσης στην ελληνική νομοθεσία.
      Διότι, κυρίες και κύριοι συνάδελφοι, οφείλετε να συνειδητοποιήσετε ότι χωρίς χωροταξικό σχεδιασμό είναι αδύνατον σήμερα να προωθηθεί οποιοσδήποτε σχεδιασμός και επένδυση για Α.Π.Ε. στην Ελλάδα. Υπάρχει πλέον ένα ανυπέρβλητο εμπόδιο από τότε που το Συμβούλιο Επικρατείας είπε ότι δεν δέχεται οποιαδήποτε επένδυση σε Α.Π.Ε., εάν δεν υπάρξει χωροταξικός σχεδιασμός. Αυτή η ιστορία είναι από το 2002. Και προχωρήσαμε το 2002 να προωθήσουμε…
      ΔΗΜΗΤΡΙΟΣ ΠΙΠΕΡΓΙΑΣ: Το Σεπτέμβριο του 2004 βγήκε η απόφαση. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ναι, βγήκε η απόφαση. Αλλά το γνωρίζαμε ότι είχαν σταματήσει. Από τότε υπάρχει αδυναμία προώθησης χωροταξικού σχεδιασμού. 
      Επειδή, λοιπόν, σ’ αυτό το σχέδιο, το πρώτο που φέρατε, τον Ιανουάριο, υπήρχε ρύθμιση που είχε μέσα τις διατάξεις τουλάχιστον του χωροταξικού σχεδιασμού για τις Α.Π.Ε., έχει πολύ μεγάλη σημασία να νομοθετηθούν τουλάχιστον οι διατάξεις που θα διέπουν τη λογική διαμόρφωση του χωροταξικού σχεδιασμού για τις Α.Π.Ε.. Διότι αυτές έχουν μια πολύ μεγάλη επιρροή στο ευρύτερο περιβάλλον.
      Κυρίες και κύριοι συνάδελφοι, ξέρετε πολύ καλά ότι για να κατασκευάσουμε Α.Π.Ε. στην Ελλάδα χρειαζόμαστε τη συναίνεση του κόσμου. Οι φορείς της Τοπικής Αυτοδιοίκησης κι εμείς ορθώς προβλέπαμε 2%. Τώρα το κάνατε 3% απ’ ό,τι έμαθα. Σωστή η ρύθμιση αυτή, κανείς δεν έχει αντίρρηση σ’ αυτό. Όμως, την ίδια στιγμή πρέπει να αντιληφθείτε ότι χρειαζόμαστε συνεννόηση με τις τοπικές κοινωνίες. 
      Ήδη υπάρχει μία μεγάλη αντίδραση από μεγάλο κομμάτι του λαού διότι είτε είναι η αιολική ενέργεια είτε είναι οι άλλες ανανεώσιμες πηγές ενέργειας -γεωθερμία, κυματική ενέργεια- αυτά είναι τα συστήματα που προωθούμε ιδιαίτερα για τα ελληνικά νησιά. Ειλικρινά εκπλήσσομαι διότι είναι ένας άλλος λόγος, μία άλλη απόδειξη ότι δεν ρυθμίζετε το χωροταξικό σχεδιασμό. Εμποδίζοντας την προώθηση σχεδίων τροποποιείτε ουσιαστικά για τις υβριδικές επενδύσεις -που είναι κρίσιμες για τα νησιά- να παράξουμε αιολική ενέργεια, σε συνδυασμό όμως με κυψέλες υδρογόνου. Αυτή είναι μία μέθοδος την οποία προωθήσαμε στις μέρες μας και κάναμε πειραματικές προσπάθειες αυτοτελώς στα νησιά για να λύσουμε το θέμα, διότι ανανεώσιμες πηγές ενέργειας χωρίς νέες καινοτομίες, χωρίς πρωτοβουλία διασυνεργασίας, τόσο της αιολικής ενέργειας, όσο της κυψέλης ενέργειας, δεν είναι δυνατό να προχωρήσουν με επιτυχία. 
      Έρχεστε, λοιπόν, εσείς και τι κάνετε; Καταργείτε, τροποποιείτε τους υβριδικούς σταθμούς και δεν τους δίνετε βασικά τη δυνατότητα να προχωρήσουν. Επίσης, τι κάνετε; Σ’ αυτούς οι οποίοι παράγουν αυτοτελώς συνδυασμό ηλεκτρικής ενέργειας και θέρμανσης καταργείτε τη δυνατότητα να ενταχθούν στο συγκεκριμένο σύστημα από το οποίο επιδοτούνται, διότι τους βάζετε μόνο αν είναι όμορη περιοχή ή μόνο αν έχουν δική τους διασύνδεση με το δίκτυο. Έτσι όμως τους καταργείτε τη δυνατότητα πραγματικά, την αυτόνομη παραγωγή ηλεκτρισμού από ανανεώσιμη ενέργεια να τη χρησιμοποιήσουν για τη δική τους παραγωγική μονάδα. 
      Να, λοιπόν, κυρίες και κύριοι συνάδελφοι, γιατί εμείς θέλουμε να σας πούμε ότι αυτό το νομοσχέδιο τελικά το μόνο που κάνει είναι να υλοποιεί την υποχρέωσή σας απέναντι στην Ευρωπαϊκή Ένωση για μεταφορά της συγκεκριμένης νομοθεσίας. Στην πράξη όμως οι παραγωγικές τάξεις σας τα είπαν προχθές.
      Πρέπει να πούμε ότι η αγορά, ενώ περιμένει συγκεκριμένα μέτρα παρέμβασης από την Κυβέρνησή σας που θα ρυθμίσουν πράγματι δυνατότητες που είναι απαραίτητες να πραγματοποιηθούν για να μπορέσει να λειτουργήσει, εσείς εδώ ακολουθείτε άλλο δρόμο. Δεν θέλετε να τα αντιμετωπίσετε, δεν θέλετε να απαντήσετε θετικά, με συνέπεια την ίδια πολιτική την οποία εμείς καταγγέλλουμε να τη διαπιστώνουμε και σε μία σειρά από άλλες ενέργειες, σε σχέση με τις ενεργειακές αγορές. 
      Σας είπα πρόσφατα ότι υπάρχει ενεργειακή κρίση, ότι ζούμε σε μεγάλη ενεργειακή κρίση. Γιατί; Διότι είμαστε αναγκασμένοι να πληρώνουμε ακριβότερα τα καύσιμα απ’ ό,τι οι υπόλοιπες ευρωπαϊκές χώρες, λόγω της πολιτικής που ασκείτε, η οποία διαμορφώνει ένα πλαίσιο διευρυμένης κερδοφορίας, τόσο στα διυλιστήρια, όσο και στις εταιρείες εμπορίου. Αυτό όμως έχει άμεση συνέπεια στο κόστος παραγωγής της οικονομικής και κοινωνικής ζωής της χώρας. 
      Να, λοιπόν, γιατί όταν εσείς δεν έρχεστε να ρυθμίσετε νομοθετικά αυτό που χρειάζεται η αγορά, αυτό που χρειάζεται η οικονομία και η παραγωγή ενέργειας, ουσιαστικά συμβάλλετε σ’ αυτήν την κρίση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κυρίες και κύριοι συνάδελφοι, η έλλειψη και η αδυναμία αντιμετώπισης από την Κυβέρνηση της Νέας Δημοκρατίας των συγκεκριμένων αναγκών οικονομικής ανάπτυξης σχετικά με τις ενεργειακές αγορές, δείχνουν γενικότερα την αδυναμία της Κυβέρνησης της Νέας Δημοκρατίας. Διαχειρίζεστε τα πράγματα, αλλά αδυνατείτε να μπείτε στον πυρήνα και στην καρδιά των προβλημάτων, δεν θέλετε να συγκρουστείτε και να διαμορφώσετε πιθανώς καταστάσεις.
      Από την άλλη, βέβαια, επιλεκτική κατάργηση των αδειών, οι οποίες είχαν δοθεί όλα αυτά τα χρόνια με σκοπό να αναδιατάξετε την πίτα της ενεργειακής αγοράς, αυτό είσαστε ικανοί να το κάνετε. Όμως αυτό δεν αποτελεί λύση στα προβλήματα της ενεργειακής αγοράς της χώρας.
      (Χειροκροτήματα από την πτέρυγα του ΠΑ.ΣΟ.Κ.)
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, το λόγο για μια μικρή παρέμβαση. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, το λόγο.
      ΠΡΟΕΔΡΕΥΩΝ (Γεώργιος Σούρλας): Κύριοι Υπουργοί, δεν μπορεί  να έχουμε συνεχείς παρεμβάσεις, διότι ο χρόνος είναι περιορισμένος και για τους Βουλευτές και για σας. Δηλαδή, εδώ δεν ισχύει ο Κανονισμός, όπως στη συνήθη συζήτηση των παρεμβάσεων των Υπουργών ανά πεντάλεπτο ή τρίλεπτο.
      Δικαιούστε να κάνετε παρεμβάσεις, αλλά παρακαλώ να είστε σύντομοι. 
      Ορίστε, κύριε Υπουργέ, έχετε το λόγο. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν θέλω να μπω στα χωράφια του κ. Σιούφα, αλλά, κύριε Τσοχατζόπουλε, κάματε ειδική αναφορά στα νησιά. Αναφερθήκατε  σε πολλά και ωραία, τα οποία πάντως δεν βλέπουμε. 
      Φωτοβολταϊκά και αξιοποίηση γεωθερμίας είδατε εσείς; Τίποτα απ’ όλα αυτά ... 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Εσείς δεν βλέπετε τίποτα, κύριε Υπουργέ. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν πειράζει …
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Είναι γνωστό αυτό. Στα χαρτιά υπάρχουν …
      ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, μην διακόπτετε. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αυτά δεν είδε και ο κόσμος στις τελευταίες εκλογές και το σκορ σας το έδωσε: Αιγαίο 9-4. Εννέα Βουλευτές της Νέας Δημοκρατίας, τέσσερις του ΠΑ.ΣΟ.Κ. 
      Πάμε παρακάτω τώρα, γιατί εμείς έχουμε λογαριασμούς ανοικτούς. 
      Γεωθερμία: Πόσα χρόνια την συζητούσαμε επί ημερών σας, Υπουργός εσείς; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ψήφισα ένα νομοσχέδιο. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Γεωθερμία: Πόσα χρόνια στη Νίσυρο, πόσα χρόνια στη Μήλο, πόσα χρόνια στη Στύψη, στη Λέσβο; Τίποτα! 
      Φωτοβολταϊκά: Έχετε δίκιο. Σπείρετε τέσσερα στο Αιγαίο. Ένα στη Σύρνα για να δουλεύει ένα τηλέφωνο και το εγκαταλείψατε. Έκλεισε και το τηλέφωνο. Κανά δυο σε κάποια άλλα νησάκια και σπείρατε κι ένα σ’ ένα νησάκι που λέγεται Μαράθι, το οποίο εζήτει –επί ημερών σας αυτό- να το συνδέσετε με υποβρύχιο καλώδιο από ένα άλλο νησάκι πλάι, τους Αρκιούς. 
      Απόσταση, κύριε Πρόεδρε; Εξακόσια μέτρα. Κόστος; Εκατόν τριάντα χιλιάδες ευρώ. Τίποτα δεν έγινε. Τώρα γίνεται. Ο συνάδελφος κ. Σιούφας και ο ομιλών, με δαπάνες του Υπουργείου Αιγαίου, το προχωρούν. 
      Ο λαός αποκαλεί τα νησιά χριστουγεννιάτικο δένδρο γιατί τα φωτάκια αναβοσβήνουν κάθε λίγο και λιγάκι. Αυτά είναι δημοσιεύματα των σατυρικών στις εφημερίδες των νησιών. 
      Αν για κάτι δεν μπορείτε να μιλάτε ιδιαίτερα είναι για την ενεργειακή σας πολιτική στη νησιωτική Ελλάδα. Λησμονήσατε τη Λέσβο, λησμονήσατε τη Ρόδο, λησμονήσατε τη Σάμο και δεν φροντίσατε ακόμα και σε περιόδους αιχμής, που σας το ζητούσαμε όλοι οι νησιώτες Βουλευτές, αδιακρίτως κόμματος, να κάμετε αυτό που γίνεται τώρα. Να νοικιάσετε ηλεκτροπαραγωγά ζεύγη να βγάλουμε το καλοκαίρι. 
      Παρακαλώ θερμώς, όταν μιλάμε για πράγματα που τα έχουμε ζήσει εσείς και εγώ επί χρόνια,  μεγαλύτερη προσοχή. Παράκληση είναι αυτή ...
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Καλύτερα  όμως να λέτε και την αλήθεια ... 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Παράκληση: Μεγαλύτερη προσοχή …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Γιατί ηλεκτροπαραγωγά ζεύγη …
      ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, μην διακόπτετε τον κύριο Υπουργό.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Και επειδή δεν πρέπει να αφήνουμε κενά, σας δίδω μια πληροφορία. Η Ρόδος αποκτά νέο εργοστάσιο της Δ.Ε.Η. …
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν είναι μόνο η Ρόδος, κύριε Υπουργέ, αλλά είναι και η Κεφαλονιά, η Ζάκυνθος και η Λευκάδα. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): … η Λέσβος αποκτά νέο εργοστάσιο της Δ.Ε.Η..
      Νότος και βορράς: Θέματα για τα οποία εσείς προσωπικώς και εγώ σ’ αυτή την Αίθουσα ανταλλάσσουμε απόψεις πλέον της εικοσαετίας. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Όλο «θα», κύριε Υπουργέ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αποκτά τώρα. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, νομίζω ότι πρέπει να το ξεκαθαρίσουμε μια για πάντα. 
      Άκουσα, όπως πάντοτε, με εξαιρετικά μεγάλη προσοχή την παρέμβαση του πρώην Υπουργού Ανάπτυξης, γνώστη όλων των θεμάτων, αλλά με κατέπληξε η αναφορά του ότι με αυτό το νομοθέτημα ενσωματώνεται η Κοινοτική Οδηγία και δεν κάνει τίποτα άλλο. Αυτό δείχνει ότι δεν έχετε σταθεί, κύριε πρώην Υπουργέ, με προσοχή. Ούτε το 5% του νομοσχεδίου δεν είναι η ενσωμάτωση της Οδηγίας. Όλες οι άλλες ρυθμίσεις είναι νέες ρυθμίσεις.
      Εμείς πιστεύουμε ότι είναι στη σωστή κατεύθυνση και θα μου επιτρέψετε να σταθώ σε δύο θέματα:
      Πρώτον, τιμή ηλεκτρικού ρεύματος παραγόμενο από αιολικά πάρκα: 73 ευρώ τη ΜWh.
      Τόσο ήταν, τόσο είναι. Γιατί εξαπλασιάσαμε την τιμή στα φωτοβολταϊκά; Κάποιος από τους συναδέλφους της Αξιωματικής Αντιπολίτευσης μίλησε πριν, αλλά δεν είπε ότι η χώρα του ήλιου με τριακόσιες ημέρες ηλιοφάνεια το χρόνο έχει παραγωγή ηλεκτρικής ενέργειας από φωτοβολταϊκά συστήματα μικρότερη του 1ΜW. 
      Δεύτερον, ξέρετε ότι για εγκατάσταση 1 MW από αιολική ενέργεια απαιτείται ένα μέσο κόστος της τάξης του 1.000.000 ευρώ, ενώ για εγκατάσταση από φωτοβολταϊκό σύστημα για παραγωγή ηλεκτρικής ενέργειας 1 MW η απαιτούμενη επένδυση ξεπερνά τα 6.000.000 ευρώ. Αν δεν δίναμε αυτήν την τιμή, θα συνεχιζόταν η ίδια πετρωμένη και ανεπαρκής κατάσταση αξιοποίησης του ήλιου της χώρας. Αυτό επικροτήθηκε από όλες τις οργανώσεις, με πρώτη την «GREENPEACE», η οποία βγήκε και είπε «επιτέλους ήλιος». 
      Πού βρίσκεται, λοιπόν, η πραγματικότητα; Όλοι οι φορείς οι οποίοι ασχολούνται με την ενέργεια από ανανεώσιμες πηγές ήρθαν στην Εθνική Αντιπροσωπεία και προσέγγισαν με υπευθυνότητα το νομοσχέδιο, λέγοντας ότι έχει πρωτοποριακές και ριζοσπαστικές ρυθμίσεις. Οι μόνοι που δεν το βλέπουν είναι ορισμένοι από την πλευρά της Αντιπολίτευσης.
      Ο Υπουργός είπε πριν για τις τοπικές κοινωνίες. Πράγματι, το αυξήσαμε και το 2% το κάναμε 3%, για να δώσουμε επιπλέον κίνητρο. Αλλά πώς περιμένετε από μια Κυβέρνηση είκοσι έξι μηνών να το κάνει, όταν δεν έγινε καμιά προσπάθεια για ενημέρωση των τοπικών κοινωνιών, για τα οφέλη τα οποία έχουν από την εγκατάσταση συστημάτων παραγωγής; Τόσα χρόνια κυβερνούσατε εσείς. Όλα τα περιμένετε σε είκοσι έξι μήνες και για τις τοπικές κοινωνίες και για όλα; Έχετε και εσείς χρέος προς την ίδια κατεύθυνση να ενημερώσετε τις τοπικές κοινωνίες. Δεν έχει μόνον η Κυβέρνηση. Αυτή είναι η πραγματικότητα.
      ΑΝΝΑ ΔΙΑΜΑΝΤΟΠΟΥΛΟΥ: Κριτική επιτρέπεται μετά από είκοσι χρόνια να κάνουμε δηλαδή; 
      ΠΡΟΕΔΡΕΥΩΝ (Γεώργιος Σούρλας): Ευχαριστώ πάρα πολύ, κύριε Υπουργέ.
      Το λόγο έχει ο κ. Κυριάκος Μητσοτάκης.
      ΚΥΡΙΑΚΟΣ ΜΗΤΣΟΤΑΚΗΣ: Παρακολούθησα και εγώ με πολλή προσοχή την παρέμβαση του τέως Υπουργού, του κ. Τσοχατζόπουλου και πραγματικά πρέπει να σας πω ότι δεν πείστηκα καθόλου από την επιχειρηματολογία του, γιατί το ΠΑ.ΣΟ.Κ. δεν ψηφίζει επί της αρχής το παρόν νομοσχέδιο. Αναφέρθηκε ο κ. Τσοχατζόπουλος ότι η αγορά έχει ανάγκη από παρεμβάσεις που να διευκολύνονται…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Μητσοτάκη, τα είκοσι από τα τριάντα άρθρα τα έχουν ψηφίσει και εντούτοις το κατακρίνουν.
      ΚΥΡΙΑΚΟΣ ΜΗΤΣΟΤΑΚΗΣ: Θα έρθω και σε αυτό, κύριε Υπουργέ.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τα δώδεκα από τα τριάντα.
      ΚΥΡΙΑΚΟΣ ΜΗΤΣΟΤΑΚΗΣ: Ψηφίσατε αρκετά πάντως, κύριε συνάδελφε.
      Κύριε Τσοχατζόπουλε, είπατε ότι η αγορά έχει ανάγκη από παρεμβάσεις που να διευκολύνουν τις επενδύσεις και πραγματικά αυτό κάνει το νομοσχέδιο. Και αναφέρθηκε ο κύριος Υπουργός στο γεγονός ότι οι φορείς, οι οποίοι ήρθαν στην επιτροπή μας, αγκάλιασαν το παρόν νομοσχέδιο. Μπορεί να έγιναν συγκεκριμένες βελτιωτικές προτάσεις, αλλά σαφώς το κλίμα το οποίο εισπράξαμε εμείς που παρακολουθήσαμε όλους τους φορείς στην επιτροπή ήταν εξαιρετικά θετικό, ειδικά από τους παραγωγούς φωτοβολταϊκών συστημάτων.
      Δεν υπάρχει, λοιπόν, καμιά αμφιβολία, κυρίες και κύριοι, ότι το παρόν νομοσχέδιο κάνει ένα πολύ σημαντικό βήμα στην προώθηση των ανανεώσιμων πηγών ενέργειας, κάτι στο οποίο συμφωνούμε όλοι επί της αρχής. Και εγώ πραγματικά θα περίμενα από το ΠΑ.ΣΟ.Κ. μεγαλύτερη γενναιότητα, μιας και συμφωνούμε στον κεντρικό στόχο. Θα περίμενα να ψηφίσετε, κύριοι συνάδελφοι, το νομοσχέδιο επί της αρχής. Θα στέλναμε και ένα συμβολικό μήνυμα συναίνεσης για ένα θέμα το οποίο έχει πολύ μεγάλη σημασία για την ανάπτυξη του τόπου και το οποίο, δυστυχώς, το κατεβάζετε στο επίπεδο μιας μικροκομματικής αντιπαράθεσης, που πραγματικά νομίζω ότι σας αδικεί.
      Άκουσα χθες τον Αρχηγό σας, τον κ. Παπανδρέου, να μιλάει για «κρυφή ατζέντα» της Νέας Δημοκρατίας για το περιβάλλον. Και αναρωτιέμαι: Ποια είναι η «κρυφή ατζέντα» της Νέας Δημοκρατίας; Εμείς καταθέτουμε ένα σαφέστατο νομοσχέδιο, πάρα πολύ συγκεκριμένο. Μπορεί να διαφωνείτε με ορισμένα άρθρα του, να διαφωνείτε επί της αρχής, αλλά το νομοσχέδιο αυτό κάνει πολύ συγκεκριμένα βήματα, όσον αφορά την προώθηση των ανανεώσιμων πηγών ενέργειας. Εμείς δεν έχουμε καμιά «κρυφή ατζέντα». Αν κάποιοι πρέπει να αποσαφηνίσουν τη θέση τους, είστε εσείς, κύριοι συνάδελφοι. Η δική μας θέση είναι απολύτως ξεκάθαρη.
      Νομίζω ότι έχει γίνει απολύτως σαφές και από τη συζήτηση στην επιτροπή, αλλά και από τη συζήτηση στην Ολομέλεια, ότι η ανάπτυξη των ανανεώσιμων πηγών ενέργειας είναι καθοριστικής σημασίας για το μέλλον της χώρας μας για λόγους περιβαλλοντικούς και οικονομικούς.
      Επιτρέψτε μου να ξεκινήσω πρώτα με τους περιβαλλοντικούς λόγους, διότι η χώρα μας έχει αναλάβει πολύ συγκεκριμένες δεσμεύσεις στα πλαίσια διεθνών συμφωνιών που έχει υπογράψει για τη μείωση των εκπομπών αερίων. Μόλις χθες ήταν η Παγκόσμια Ημέρα Περιβάλλοντος και αισθάνομαι την ανάγκη να συμφωνήσω με κάτι, το οποίο είπε ο κ. Σγουρίδης, πως αυτή η ημέρα ήρθε και πέρασε χωρίς να καταγραφεί πραγματικά στη συνείδηση των πολιτών. Διότι δυστυχώς πρέπει να πούμε, κυρίες και κύριοι συνάδελφοι, ότι δεν έχουμε ακόμη την απαιτούμενη περιβαλλοντική ευαισθησία στη χώρα μας. 
      Σε όλες τις προηγμένες χώρες, σε όλες τις χώρες της Ευρώπης, στις Ηνωμένες Πολιτείες, στον Καναδά, γίνεται σήμερα ένας πολύ συστηματικός διάλογος για τα ζητήματα κλιματικών αλλαγών. Δυστυχώς, όμως, αυτός ο διάλογος στην Ελλάδα δεν γίνεται ακόμη στο βαθμό που θα έπρεπε. Οι κλιματικές αλλαγές –το είπε και ο συνάδελφος κ. Κοντογιάννης- είναι κάτι, το οποίο αφορά όλους μας, αφορά κατ’ εξοχήν την Ελλάδα που είναι μια παραθαλάσσια χώρα. Έχει αποδειχθεί πραγματικά ότι ο πλανήτης θερμαίνεται. Αυτό σημαίνει αύξηση της στάθμης των υδάτων και αυτό είναι κάτι το οποίο μακροπρόθεσμα πρέπει ως παραθαλάσσια χώρα να μας απασχολεί. Δυστυχώς, όμως, το θέμα αυτό δεν έχει μπει ακόμα με την απαιτούμενη σοβαρότητα στο δημόσιο διάλογο. 
      Μόλις χθες, με αφορμή την Παγκόσμια Ημέρα Περιβάλλοντος, η Ευρωπαϊκή Επιτροπή ανακοίνωσε μια σειρά πρωτοβουλιών ευαισθητοποίησης των πολιτών για τα ζητήματα των κλιματικών αλλαγών. Το μήνυμα το οποίο στέλνει η Επιτροπή –και είναι ένα μήνυμα το οποίο πρέπει να επαναλάβουμε και εμείς στην Εθνική Αντιπροσωπεία- είναι σχετικά απλό: απλές καθημερινές επιλογές, όπως το να ανεβάζουμε λίγο τη θερμοκρασία του air-condition, να ανακυκλώνουμε τα σκουπίδια μας, να χρησιμοποιούμε τα μέσα μαζικής μεταφοράς, μπορούν να κάνουν τη διαφορά και ότι τελικά τα ζητήματα του περιβάλλοντος δεν είναι μόνο θέματα της κεντρικής πολιτικής ηγεσίας, αλλά είναι θέματα και ευαισθησίας όλων των πολιτών, διότι μπορούμε όλοι μας, με τις δικές μας ενέργειες, να περιορίσουμε τις εκπομπές αερίων του θερμοκηπίου, χωρίς να επιβαρύνουμε και χωρίς να αλλάξουμε την καθημερινή μας ζωή. Αυτό είναι ένα μήνυμα, το οποίο πρέπει να στείλουμε εμείς και όλες οι παρατάξεις με απόλυτη σαφήνεια στους πολίτες. 
      Ο δεύτερος λόγος, για τον οποίο πρέπει να προχωρήσουμε με ταχύτητα, με πολύ γρήγορα βήματα, στην προώθηση των ανανεώσιμων πηγών ενέργειας, είναι οικονομικός. Αναφέρθηκε και από άλλους συναδέλφους ότι έχουμε σημαντικότατα συγκριτικά πλεονεκτήματα όσον αφορά στην ανάπτυξη των ανανεώσιμων πηγών ενέργειας. Δεν είναι πολλοί οι κλάδοι στους οποίους αυτή η χώρα έχει προφανή φυσικά συγκριτικά πλεονεκτήματα. Οι Α.Π.Ε. είναι ένας απ’ αυτούς και είναι προφανές ότι στον κλάδο αυτό μπορούμε να προσελκύσουμε πολύ σημαντικές επενδύσεις που να δημιουργήσουν και πολλές θέσεις εργασίας. Ο εκπρόσωπος των φωτοβολταϊκών συστημάτων στην Επιτροπή ανέφερε ότι εκτιμά για τα επόμενα πέντε χρόνια μόνο στα φωτοβολταϊκά επενδύσεις ύψους 1.000.000.000 ευρώ που θα δημιουργήσουν χιλιάδες θέσεις απασχόλησης και στον τομέα της παραγωγής φωτοβολταϊκών συστημάτων, που είναι ένας τομέας αιχμής στον οποίο η χώρα μας μπορεί να παίξει έναν εξαιρετικά πρωτοποριακό ρόλο. 
      Όμως, ενώ η ανάπτυξη των Α.Π.Ε. είναι προφανής και δεν χρειάζεται ιδιαίτερη επεξήγηση, δυστυχώς τα αποτελέσματα των προηγούμενων πολιτικών δεν ήταν αυτά τα οποία θα έπρεπε. Ο λόγος, για τον οποίο σήμερα είμαστε μόλις στο 8% της παραγωγή ηλεκτρικής ενέργειας από Α.Π.Ε. όταν η υπόλοιπη Ευρώπη είναι στο 14%, είναι πάρα πολύ συγκεκριμένος. Τρία ήταν, κυρίες και κύριοι συνάδελφοι, τα σημαντικά αγκάθια στην προώθηση των ανανεώσιμων πηγών ενέργειας: Η υπερβολική γραφειοκρατία, η έλλειψη κινήτρων και ο χωροταξικός σχεδιασμός. 
      Για τη γραφειοκρατία δεν χρειάζεται να πούμε πολλά πράγματα. Αρκεί να ρωτήσουμε τους επενδυτές, οι οποίοι έχουν προσπαθήσει να κάνουν επενδύσεις σε αυτόν τον τομέα και να ακούσουμε τις ιστορίες τους για τα χρόνια, τα οποία ταλαιπωρήθηκαν και για την υπερβολική γραφειοκρατία, την οποία επέβαλε το προηγούμενο νομικό πλαίσιο. 
      Όσον αφορά τα κίνητρα, είπε και ο κύριος Υπουργός ότι τα κίνητρα ειδικά για την ηλιακή ενέργεια δεν ήταν επαρκή. 
      Το τρίτο φυσικό πρόβλημα, το οποίο αναφέρθηκε εκτενώς, είναι η απουσία ουσιαστικού χωροταξικού σχεδιασμού, ένα πρόβλημα το οποίο το παρόν νομοσχέδιο μπορεί να μην το λύνει αυτό καθαυτό, αλλά αποτελεί δέσμευση της Κυβέρνησης η νομοθέτηση ειδικών χωροταξικών σχεδίων μέχρι το τέλος του έτους. 
      Όμως είναι βέβαιο ότι τα δύο πρώτα εμπόδια, το πρόβλημα της γραφειοκρατίας και το πρόβλημα των κινήτρων, θεραπεύονται σε πολύ σημαντικό βαθμό με το παρόν νομοσχέδιο. Το νομοσχέδιο απλοποιεί τη διαδικασία αδειοδότησης των επενδύσεων σε Α.Π.Ε., ειδικά για τις μικρές μονάδες. Όσον αφορά στα κίνητρα, ενώ κρατά σταθερή την τιμή της αιολικής ενέργειας, γιατί έχει αποδειχτεί ότι η τιμή αυτή αποτελεί ικανό κίνητρο για τους επενδυτές να προχωρήσουν σε επενδύσεις, εξαπλασιάζει την τιμή της ηλιακής ενέργειας, με αποτέλεσμα να δίνει ένα πάρα πολύ σημαντικό κίνητρο για επενδύσεις σε φωτοβολταϊκά συστήματα, επενδύσεις που η χώρα μας έχει πάρα πολύ μεγάλη ανάγκη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε, για να μην κάνω κατάχρηση του χρόνου, λέγοντας ότι όσον αφορά τις ανανεώσιμες πηγές ενέργειας, πιστεύω ότι μπορούμε να ατενίζουμε το μέλλον με αισιοδοξία. Και πιστεύω ότι ο στόχος του 20,1% παραγωγής Α.Π.Ε., μέχρι το 2010, είναι ένας στόχος που, εφόσον εφαρμοστεί το νομοσχέδιο με συστηματικότητα, μπορεί να επιτευχθεί. Αλλά το πρόβλημα της απεξάρτησης από το πετρέλαιο δεν θα λυθεί μόνο με την επιθετική προώθηση των ανανεώσιμων πηγών ενέργειας. Το μεγάλο κλειδί, το μεγάλο μυστικό –αναφέρθηκε και από άλλους συναδέλφους- έγκειται στην εξοικονόμηση ενέργειας. Εκεί είναι που πρέπει να κάνουμε μια πολύ συστηματική προσπάθεια. Γνωρίζω, κύριε Πρόεδρε, ότι το Υπουργείο έχει ξεκινήσει μια πολύ συστηματική καμπάνια για τα ζητήματα εξοικονόμησης ενέργειας.
       Θα ολοκληρώσω, κύριε Πρόεδρε, με αυτό που είπα και πριν στην παρέμβασή μου, ότι τα ζητήματα αυτά είναι ζητήματα τα οποία αφορούν τον κάθε πολίτη ξεχωριστά. Ο καθένας από εμάς, εφόσον ενημερωθεί σωστά, μπορεί να κάνει τη διαφορά σε αυτήν την πολύ μεγάλη προσπάθεια, την οποία καταβάλλουμε για έναν πλανήτη πιο φιλικό προς το περιβάλλον και για μία χώρα λιγότερο εξαρτημένη από το πετρέλαιο.
      Σας ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μητσοτάκη.
      Το λόγο έχει ο συνάδελφος κ. Μπεκίρης.
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, η ανάπτυξη και η προώθηση των ανανεώσιμων πηγών ενέργειας στην Ελλάδα, εκτός από πρόκληση αποτελεί και αναγκαιότητα, κάτι το οποίο δείχνει η Αξιωματική Αντιπολίτευση, ακόμη να μην εννοεί να το καταλάβει. Πρόκληση διότι δεν νοείται μια χώρα σαν την Ελλάδα να μην εκμεταλλεύεται δυνάμεις που έχει σε αφθονία, όπως είναι ο ήλιος και οι άνεμοι.  Είναι λυπηρό να βλέπουμε άλλες χώρες, όπως τη Γερμανία ή την Αυστρία, με πολύ μικρότερες δυνατότητες εκμετάλλευσης τέτοιων μορφών ενέργειας, όπως για παράδειγμα της ηλιακής, να έχουν καλύτερες επιδόσεις από τη δική μας χώρα.
      Από την άλλη πλευρά αποτελεί αναγκαιότητα για δύο ξεχωριστούς λόγους. Αρχικά για περιβαλλοντικούς λόγους. Γιατί να μολύνουμε το περιβάλλον μας με άλλες μορφές, όταν την ίδια ενέργεια μπορούμε να την παράγουμε με τις Α.Π.Ε.; Παράλληλα, αποτελεί αναγκαιότητα η ανάπτυξη των Α.Π.Ε. και για οικονομικούς λόγους. Η μεγάλη εξάρτηση της χώρας μας από το πετρέλαιο δημιουργεί σοβαρά προβλήματα στην οικονομική ανάπτυξη, τα οποία με την πάροδο των ετών, θα διογκώνονται, κυρίως λόγω της υψηλής τιμής αλλά και της μείωσης των διαθέσιμων πετρελαϊκών πόρων.
      Η παγκόσμια κατανάλωση ενέργειας έχει παρουσιάσει σημαντική αύξηση τα τελευταία χρόνια. Η ενέργεια από πολλούς θεωρείται η πιο σημαντική πηγή ανάπτυξης και βλέπουμε άλλωστε τις διαμάχες, μεταξύ των κρατών σε ολόκληρο τον πλανήτη, για την εξασφάλιση των ενεργειακών πηγών. Οι Α.Π.Ε. διαθέτουν το μεγάλο πλεονέκτημα, ότι πρακτικά θεωρούνται ανεξάντλητες. Ούτε ο ήλιος θα τελειώσει ποτέ ούτε ο άνεμος. Η χώρα μας δεν πρέπει να ακολουθεί την Ευρώπη στη διάδοση και στην ανάπτυξη των Α.Π.Ε. Οφείλει να είναι στην πρωτοπορία, οφείλει να δείξει το δρόμο.
      Σε λίγα χρόνια, ισχυρά κράτη θα θεωρούνται τα κράτη εκείνα που θα παράγουν ή θα έχουν εξασφαλίσει την απαιτούμενη ενέργεια που χρειάζονται. Επομένως πρωταρχικός στόχος της ελληνικής πολιτείας πρέπει να είναι η ενίσχυση των Α.Π.Ε. στο ενεργειακό μας ισοζύγιο. 
      Αν και ο διαθέσιμος χρόνος δεν επαρκεί, θα ήθελα να κάνω μια πολύ σύντομη αναφορά στις πέντε μορφές ανανεώσιμων πηγών ενέργειας, προκειμένου να κατανοήσουν και οι πολίτες που μας παρακολουθούν τη σημασία της σημερινής συζήτησης.
       Η ηλιακή ακτινοβολία χρησιμοποιείται τόσο για τη θέρμανση των κτηρίων με άμεσο ή έμμεσο τρόπο, με τη χρήση ενεργητικών ή και παθητικών συστημάτων, όσο και για την παραγωγή της ηλεκτρικής ενέργειας. 
      Η παραγωγή ηλεκτρικής ενέργειας γίνεται με δύο τρόπους. Πρώτον, με τη χρησιμοποίηση των ηλιακών θερμικών συστημάτων και, δεύτερον, με τα γνωστά φωτοβολταϊκά συστήματα, τα οποία μετατρέπουν απευθείας την ηλιακή ενέργεια σε ηλεκτρική. 
      Η αιολική ενέργεια είναι μια μορφή Α.Π.Ε., η οποία παρέχει δυναμικό για μεγάλης κλίμακας παραγωγή ηλεκτρικής ενέργειας με τη χρήση των ανεμογεννητριών, χωρίς σοβαρές περιβαλλοντικές επιπτώσεις. Οι αιολικές εγκαταστάσεις πράγματι αναπτύσσονται αλματωδώς με ένα μέσο ετήσιο ποσοστό αύξησης του 38% την τελευταία πενταετία. 
      Μια τρίτη μορφή ανανεώσιμης πηγής ενέργειας είναι η βιομάζα, που είναι το σύνολο της οργανικής ύλης που περιλαμβάνεται σε κάθε μορφής βιολογικό απόθεμα στον πλανήτη μας. Στην Ελλάδα οι δυνατότητες εκμετάλλευσης της βιομάζας είναι μεγάλες, δεδομένου ότι το δυναμικό της βιομάζας από αγροτικά αλλά και από δασικά υπολείμματα είναι αξιόλογο. 
      Κυματική ενέργεια είναι η μορφή της ενέργειας  που προκύπτει από την κινητική ενέργεια των κυμάτων. Στη χώρα μας μέχρι σήμερα έχουν εγκατασταθεί 42 MW μικρών υδροηλεκτρικών, ενώ όσον αφορά τα μεγάλα υδροηλεκτρικά, η Δ.Ε.Η. έχει θέσει σε λειτουργία 2.500 MW και ο αριθμός αυτός αυξάνεται.
      Τέλος, η γεωθερμική ενέργεια παράγεται με τη μετατροπή ζεστού νερού, υδρατμού που βρίσκεται σε αρκετό βάθος από την επιφάνεια της γης. Μέχρι πρότινος λειτουργούσαν στην Ελλάδα είκοσι τρεις περίπου εγκαταστάσεις θερμικής ισχύος, οι οποίες αυξάνονται διαρκώς και μέχρι το 2010 αναμένεται να τριπλασιαστούν. 
      Κυρίες και κύριοι συνάδελφοι, η ψήφιση του σημερινού νομοσχεδίου, για εμένα προσωπικά, αποτελεί πράξη ευθύνης, αποτελεί συνειδητή επιλογή. Δεν στηρίζω το νομοσχέδιο μόνο και μόνο επειδή πρέπει να ενσωματωθεί κατά κάποιο ποσοστό η οδηγία 77/2001 στο εθνικό μας δίκαιο, ούτε θεωρώ ότι πρόκειται απλά ως μία ανταπόκριση της χώρας μας στις δεσμεύσεις που έχουμε αναλάβει απέναντι στο Πρωτόκολλο του Κιότο. Στηρίζω το νομοσχέδιο διότι ενδιαφέρομαι για την προστασία του περιβάλλοντος. Στηρίζω το νομοσχέδιο διότι πρέπει να μεταβάλουμε το ενεργειακό ισοζύγιο της χώρας μας.
      Η νέα διακυβέρνηση από την πρώτη στιγμή έθεσε ως προτεραιότητά της την ενεργειακή στρατηγική της χώρας. Με σχέδιο, με στρατηγική στους είκοσι έξι μήνες καταφέραμε πολλά. 
      Ειδικότερα για τις Α.Π.Ε., παρά το γεγονός ότι ξεκινήσαμε από πολύ χαμηλή βάση, τα δύο τελευταία χρόνια τέθηκαν σε λειτουργία νέα έργα Α.Π.Ε., τα οποία αντιστοιχούν στο 50% των σταθμών Α.Π.Ε. που είχαν εγκατασταθεί στη χώρα μας τα προηγούμενα δέκα χρόνια. Παρά όμως τη βελτίωση, η παραγωγή ηλεκτρισμού Α.Π.Ε. φθάνει μόνο στα 615 MW.
      Σκοπός αυτού του νομοσχεδίου είναι να κινηθούμε πιο γρήγορα, να κινηθούμε πιο αποτελεσματικά. 
      Πιο συγκεκριμένα, παρέχονται αυξημένα κίνητρα προκειμένου να ενισχυθούν οι επενδύσεις σε Α.Π.Ε. και ιδιαίτερα για την ανάπτυξη των ηλιακών και των φωτοβολταϊκών συστημάτων. 
      Ταυτόχρονα, θεσπίζονται προθεσμίες για τη χορήγηση αδειών παραγωγής, εγκατάστασης, αλλά και λειτουργίας των σταθμών ανανεώσιμων πηγών ενέργειας, καθώς και της συμπαραγωγής ηλεκτρισμού και θερμότητας υψηλής απόδοσης. 
      Μέσω του  νομοσχεδίου επιτυγχάνεται η έκδοση άδειας εγκατάστασης σε διάστημα μικρότερο του έτους, σε αντίθεση με τα τρία χρόνια που απαιτούνται σήμερα. 
      Ενσωματώνεται η γνωμοδότηση για την προκαταρκτική περιβαλλοντική εκτίμηση και αξιολόγηση στην άδεια παραγωγής, έτσι ώστε να εξασφαλίζεται για τον επενδυτή το τοπίο περιβαλλοντικής αδειοδότησης και παράλληλα να επιταχύνεται και η διαδικασία.
      Πολύ σημαντικό είναι και το γεγονός ότι προβλέπεται η σύσταση ειδικών επιτροπών με σκοπό τη απεμπλοκή μεγάλων επενδύσεων Α.Π.Ε. ή συμπαραγωγής ηλεκτρισμού και θερμότητας υψηλής απόδοσης από τα γνωστά γραφειοκρατικά εμπόδια, καθώς και την επίλυση σχετικών προβλημάτων που προκύπτουν κατά τη διάρκεια της επένδυσης.
      Κυρίες και κύριοι συνάδελφοι, δεν πρέπει να λησμονούμε τη γνωστή σε όλους φράση ότι αυτήν τη γη δεν την παραλάβαμε μόνο από τους προγόνους μας, αλλά την έχουμε δανειστεί και από τους απογόνους μας. Έχουμε ευθύνη απέναντί τους. 
      Οφείλουμε σήμερα να λάβουμε τα αναγκαία μέτρα για την εξοικονόμηση ενέργειας, για την προστασία του περιβάλλοντος, για τη διασφάλιση της οικονομικής ανάπτυξης. Μετά την κατανάλωση των μη ανανεώσιμων ενεργειακών  πηγών, μετά το τέλος δηλαδή της εποχής των συμβατικών καυσίμων, όπως αποκαλείται, η ανθρωπότητα πρέπει να στραφεί σε ανεξάντλητες ενεργειακές πηγές. Η εξοικονόμηση ενέργειας και η προώθηση των ανανεώσιμων πηγών ενέργειας αποτελούν σαφώς τις κυριότερες λύσεις στο μεγάλο πρόβλημα της εξάντλησης των φυσικών πόρων, στην προστασία του περιβάλλοντος.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Μπεκίρη.
      Ο κ. Λέγκας έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, δεν ισχύει η εναλλαγή των αγορητών; 
      ΠΡΟΕΔΡΕΥΩΝ (Γεώργιος Σούρλας): Όχι, δεν ισχύει. Αλλά αφού δεν είναι γραμμένοι από το κόμμα σας, πώς να ισχύει; 
      ΔΗΜΗΤΡΙΟΣ ΠΙΠΕΡΓΙΑΣ:  Είναι γραμμένοι.
      ΠΡΟΕΔΡΕΥΩΝ (Γεώργιος Σούρλας): Από τους δέκα που υπολείπονται δύο ή τρεις είναι του ΠΑ.ΣΟ.Κ.  Πώς να γίνει εναλλαγή; 
      Για τους έξι πρώτους ισχύει, κύριε Πιπεργιά, η εναλλαγή. Μετά, είναι όπως γράφονται. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Γιατί λέτε δύο, κύριε Πρόεδρε; Είναι οι Γεωργακόπουλος, Βερελής, Ζήση. Πέντε είναι, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας):  Είναι οι κύριοι Γεωργακόπουλος, Κεγκέρογλου, Βερελής και η κ. Ζήση, επί συνόλου δώδεκα. Πώς να κάνουμε εναλλαγή; 
      Εν πάση περιπτώσει, δεν ισχύει, κύριε Πιπεργιά.
      ΔΗΜΗΤΡΙΟΣ ΠΙΠΕΡΓΙΑΣ:  Είναι κατά τη διαδικασία της οργανωμένης συζήτησης. 
      ΠΡΟΕΔΡΕΥΩΝ (Γεώργιος Σούρλας):  Ο Κανονισμός λέει ότι η εναλλαγή ομιλητών γίνεται στους έξι πρώτους. Από εκεί και πέρα, όπως είναι εγγεγραμμένοι. Δεν ισχύει. Εδώ, όμως, δεν υπάρχει και ο αριθμός για να ισχύσει.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Πέντε είναι, κύριε Πρόεδρε. Δεν είναι δύο. Γιατί λέτε δύο; Για να δίνετε αφορμή για σχόλια, για να γελάνε οι συνάδελφοί σας; 
      ΠΡΟΕΔΡΕΥΩΝ (Γεώργιος Σούρλας):  Κύριε συνάδελφε, έχετε τον κατάλογο μπροστά σας.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Βρεττός, Κεγκέρογλου, Γεωργακόπουλος, Βερελής, Ζήση. Πέντε.
      ΠΡΟΕΔΡΕΥΩΝ (Γεώργιος Σούρλας): Από τους δεκαέξι είναι πέντε. Αλλά αυτό είναι το ζήτημα, τώρα; Να λύσουμε τη διαφορά, γιατί δεν γράφτηκαν;
      Ο κ. Λέγκας έχει το λόγο.
      ΝΙΚΟΛΑΟΣ ΛΕΓΚΑΣ: Θα προσπαθήσω εγώ, κύριε Πρόεδρε, να καλύψω το αντιπολιτευτικό κενό όσο μπορώ. 
      Έχω την αίσθηση ότι όλοι συμφωνούμε, κυρίες και κύριοι συνάδελφοι, σ’ αυτήν την Αίθουσα ότι το παρόν νομοσχέδιο δεν αποτελεί ένα απλό νομικό κείμενο στον τομέα της ενέργειας. Ούτε μια απλή νομοθετική παρέμβαση που σκοπό έχει να ρυθμίσει τα ζητήματα της αδειοδότησης μιας επένδυσης σε ανανεώσιμες πηγές ενέργειας. Αναμφισβήτητα η πρωτοβουλία αυτή διαμορφώνει και τον ενεργειακό χάρτη της χώρας, κανοναρχεί τη συμπεριφορά μας απέναντι στο περιβάλλον, εναρμονίζει τις πολιτικές μας στο χώρο της ενέργειας με τις αντίστοιχες των προηγμένων χωρών της Ευρωπαϊκής Ένωσης και βεβαίως δημιουργεί προϋποθέσεις για την ανάπτυξη των Α.Π.Ε. σε κλίμα σταθερότητας. 
      Πολύ σύντομα θα επιχειρήσω να απαντήσω σε κάποια ερωτήματα που έχουν τεθεί, βάζοντάς τα όμως σε μια άλλη βάση. Κατ’ αρχάς γιατί Α.Π.Ε. και σε ποιο βαθμό; Η απάντηση νομίζω ότι είναι μονοσήμαντη. Α.Π.Ε., γιατί υπάρχουν εθνικοί στόχοι, γιατί βοηθούν οι συνθήκες γιατί έχουμε αναλάβει διεθνώς υποχρεώσεις, γιατί οι συμβατικές πηγές ενέργειας, όπως τα ορυκτά για παράδειγμα, καταναλώνονται πιο εύκολα απ’ ότι δημιουργούνται. Τώρα στο ερώτημα: ποιος πρέπει να είναι ο επιθυμητός βαθμός αξιοποίησης των Α.Π.Ε. φαντάζομαι ότι όλοι, θα μπορούσαμε να πλειοδοτήσουμε, να προσεγγίσουμε το 100% μια και κανείς δεν  υπολείπεται της ευαισθησίας. 
      Το ζήτημα βεβαίως είναι όταν λέμε κάτι να σκεφτόμαστε και να υπολογίζουμε και ποιο είναι το κόστος αυτού που λέμε. Το ερώτημα, παραδείγματος χάριν, που τίθεται είναι ποιος θα πληρώσει αυτό το κόστος. Θα το πληρώσει ο πολίτης, θα το πληρώσει ο καταναλωτής, θα το πληρώσει ο κρατικός προϋπολογισμός; Και εδώ όταν λέμε –και το επαναλαμβάνω για ακόμη μια φορά- ή όταν προτείνουμε κάτι, κάτι που κάνει πάρα πολύ καλά η έκθεση του Γενικού Λογιστηρίου του Κράτους θα πρέπει και εμείς να το κοστολογούμε αν  θέλουμε να κρατήσουμε την αξιοπιστία μας. 
      Δεύτερο ερώτημα. Αν είναι το παρόν  νομοσχέδιο στη σωστή κατεύθυνση, ποια είναι η στόχευσή του, τι πρέπει να αλλάξει; Στο πρώτο τμήμα της ερώτησης η απάντηση είναι καταφατική. Και δεν είναι καταφατική γιατί το λέω εγώ ή επειδή από ανάγκη θα πρέπει να υποστηρίξω την Κυβέρνηση. Το λένε όλοι σχεδόν οι εμπλεκόμενοι φορείς ακόμα και οι πιο απαισιόδοξοι, οι οποίοι δεν μπόρεσαν να κρύψουν τη συμφωνία τους με τη συντριπτική πλειοψηφία των ρυθμίσεων. Το λένε και οι συνάδελφοι από την Αξιωματική Αντιπολίτευση όταν ψήφισαν την συντριπτική πλειοψηφία των άρθρων. 
      Πέρα όμως απ’ αυτό και αυτή είναι η αλήθεια, τα απολογιστικά στοιχεία για τις Α.Π.Ε. στη χώρα μας επιβάλλουν την αναγκαιότητα αλλαγών. Έχει ειπωθεί μέχρι τώρα αρκετές φορές σ’ αυτήν την Αίθουσα και θα πρέπει να προβληματίσει όσους επικριτικά τοποθετούνται απέναντι στο νομοσχέδιο ότι απέχουμε τουλάχιστον τόσο όσες φορές χωρούν τα 615 MW στη χώρα μας στα 19000 MW που παράγουν οι Γερμανοί ή στα 10000 MW που παράγουν οι Ισπανοί. Υπ’ αυτήν την έννοια και τις διαδικασίες αδειοδότησης θα πρέπει να ελέγξουμε -κάτι το οποίο κάνει το παρόν νομοσχέδιο- και τα κίνητρα θα πρέπει να εξετάσουμε και την ενεργειακή κουλτούρα μας θα πρέπει να αναθεωρήσουμε  μια και ζούμε μέσα σε συνεχείς αντιφάσεις. Παραδείγματος χάριν –και αναφέρω ένα τέτοιο παράδειγμα συμβατότητας- πόσο συμβατοί  είμαστε με τις απόψεις μας όταν στην Αθήνα και στη Θεσσαλονίκη του πετρελαίου δεν επιτρέπονται καυστήρες βιομάζας.  
      Πολλοί βεβαίως είναι εκείνοι που υποστηρίζουν ότι το πρόβλημα της περιορισμένης ανάπτυξης των Α.Π.Ε. οφείλεται στην απουσία ειδικευμένου χωροταξικού σχεδιασμού. Το υποστήριξε πριν από λίγο ο κ. Τσοχατζόπουλος. Μέχρις ενός σημείου θα μπορούσε να πει κανείς ότι έτσι είναι τα πράγματα. Δεν μπορεί ωστόσο τα πάντα να χρεώνονται στην απουσία που χωροταξικού σχεδιασμού, όπως επίσης να λέγονται ότι δήθεν τα ειδικά, τα γενικά, τα περιφερειακά χωροταξικά σχέδια θα διορθώσουν τα πάντα, γιατί πολλοί είναι και αυτοί που υποστηρίζουν –και αυτό νομίζω ότι είναι λάθος- ότι ειδικές χωροταξικές μελέτες θα πρέπει να μας υποδεικνύουν πού θα μπορούν να στηθούν Α.Π.Ε.. Επιτρέψτε μου να εκφράσω τη βαθιά μου διαφωνία καθώς εκτιμώ ότι ακόμα και εμείς ως Σώμα θα πρέπει να εκφράσουμε μια γενική άποψη όχι για το πού θα πρέπει να γίνουν Α.Π.Ε. αλλά για το πού δεν πρέπει να γίνουν. Το λέω αυτό γιατί ειλικρινά μπερδεύομαι όταν βλέπω να εκδηλώνονται χωροταξικές ασυμβατότητες που στις περισσότερες των περιπτώσεων προκαλούν. Παραδείγματος χάριν, είναι επιτρεπτό σε ζώνες ειδικής προστασίας «NATURA» να χωροθετούνται ή να αδειοδοτούνται περιβαλλοντικά το ίδιο εύκολα μικρά υδροηλεκτρικά των 5 MW ή των 15 MW; Να ένα ερώτημα στο οποίο πρέπει να μας απαντήσουν ειδικοί επιστήμονες. 
      Αλλά και αν είναι έτσι, πώς είναι δυνατόν να μην επιτρέπεται σε τέτοιες ζώνες να λειτουργήσει μια ντηζελογεννήτρια, παραδείγματος χάριν, και να μας προβληματίζει η ίδρυση μιας Α.Π.Ε.; 
      Το λέω αυτό για να τεκμηριώσω την άποψη ότι χρειαζόμαστε γενικούς και ξεκάθαρους κανόνες και όχι βεβαίως κάποια χαοτικά κείμενα με επί μέρους ρυθμίσεις, με τη συνήθη εκείνη καταγεγραμμένη μορφή της υφιστάμενης κατάστασης, με κείμενα γενικά, στα οποία τα πάντα χωρούν και τα πάντα δεν χωρούν. 
      Τώρα, όσον αφορά τις επί μέρους ρυθμίσεις, θα αναφερθώ επιγραμματικά ότι είναι θετικό που οι ηλιακές τεχνολογίες ηλεκτροπαραγωγής αντιμετωπίζονται όπως στις άλλες χώρες, ότι για πρώτη φορά υπάρχει ρύθμιση για τους ηλιοθερμικούς σταθμούς ηλεκτροπαραγωγής. Σημειώνεται ότι είμαστε η δεύτερη χώρα που πρωτοπορεί σ’ αυτήν τη ρύθμιση, ότι υπάρχουν αυξημένα κίνητρα μια και η νέα τιμολόγηση της ηλεκτρικής ενέργειας από Α.Π.Ε.  αυξάνεται σημαντικά, φθάνοντας ακόμη και το 630% στην περίπτωση των φωτοβολταϊκών. 
      Επίσης ότι απλουστεύονται αλλά και αυστηροποιούνται παράλληλα οι διαδικασίες αδειοδότησης με σκοπό ο χρόνος που απαιτείται να φθάσει στο μισό, μέσα από τη θέσπιση προθεσμιών, μέσα από την παράλληλη εξέταση του φακέλου, μέσα από τη μείωση των εμπλεκομένων φορέων από είκοσι επτά σε έντεκα. 
      Κλείνοντας, κύριε Πρόεδρε, θα μου επιτρέψετε μία αναφορά στους Οργανισμούς Τοπικής Αυτοδιοίκησης και στην εμπλοκή τους στο θέμα των ανανεώσιμων πηγών ενέργειας. 
      Κύριε Υπουργέ, είναι θετικό ότι δίνετε προτίμηση στους Ο.Τ.Α. για την ανάπτυξη Α.Π.Ε. στην περιοχή τους. Θετική είναι και η ευαισθησία που δείχνετε με την αύξηση στο 3% των εσόδων για την Τοπική Αυτοδιοίκηση, από την πώληση του παραγόμενου ρεύματος προ Φ.Π.Α.. Αρκεί ωστόσο αυτό για να εξαφανίσει τις τριβές που δημιουργούνται, αλλά και να εμπεδωθεί η τοπική συναίνεση. Εκτιμώ αναμφισβήτητα όχι. 
      Στο νομό μου, κύριε Υπουργέ, στο Νομό Τρικάλων, έχουμε μία θλιβερή εμπειρία, απότοκη μιας φαύλης διαδικασίας που ακολουθήθηκε μέχρι πριν από ένα χρονικό διάστημα, που δεν ξεχώρισε ποτέ τους σοβαρούς επενδυτές από τους αδειατζήδες. Μία διαδικασία που έδωσε το δικαίωμα σε κάποιους να αναζητήσουν το νέο χρυσό, τη νέα Αγγλία στις ορεινές περιοχές του νομού μας. Δέσμευσαν τα ρεύματα, προκάλεσαν την τοπική κοινωνία με την ευκολία που έπαιρναν τις άδειες, στις δύσκολες μάλιστα περιβαλλοντικά περιοχές. Όλα αυτά την ώρα που έχει επιβληθεί στο 50% του Νομού Τρικάλων η ζώνη ειδικής προστασίας «NATURA 2000», η οποία έδωσε την αίσθηση ότι μπορεί να περιορίσει τις δραστηριότητες των γηγενών, όχι όμως των ψευτοεπενδυτών. Αποτέλεσμα, η ρήξη, αφού γρήγορα αποδείχτηκε ότι οι άδειες άλλαζαν με σχετική ευκολία χέρια, από τη στιγμή που είχαν κάποιοι εξαντλήσει το μεταπρατικό τους ρόλο. 
      Επειδή, ωστόσο εκτιμώ ότι οι επενδύσεις δεν γίνονται σε εμπόλεμες περιοχές, επειδή η τοπική συναίνεση αποτελεί τη λυδία λίθο για την πρόοδο μιας επένδυσης, επειδή πολλές Α.Π.Ε. κόλλησαν σε τέτοιου είδους αντιπαραθέσεις, πιστεύω ότι πέρα από το ειδικό τέλος, πέρα από τα κίνητρα που πρέπει να δοθούν στις τοπικές κοινωνίες –και ευθέως δηλώνω ότι ήμουν από αυτούς που αντιπαρατέθηκαν όταν η τότε κυβέρνηση έβαζε το 2% στους Ο.Τ.Α.-  πέρα από τη διαδικασία ενημέρωσης που πρέπει να ισχύει προς τους κατοίκους και τους Ο.Τ.Α., νομίζω, κύριε Υπουργέ, ότι θα πρέπει να καταργηθεί η παράγραφος 6 του άρθρου 3, σύμφωνα με την οποία ο κάτοχος αδείας μπορεί να μεταβιβάζει την άδειά του, εφόσον πληρούνται τα κριτήρια της παραγράφου 1. Θα πρέπει δηλαδή να αυστηροποιηθεί η διαδικασία μεταβίβασης, ειδάλλως, όποιος δεν θέλει, να δύναται να την επιστρέφει στη Ρ.Α.Ε., εκτιμώντας όλοι μας ότι αυτή η άδεια είναι κοινωνικό αγαθό που έχει παραχωρηθεί σε κάποιον ιδιώτη επενδυτή. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λέγκα. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, προσπαθώ πραγματικά να καταλάβω τους λόγους για τους οποίους σήμερα το ΠΑ.ΣΟ.Κ. καταψηφίζει αυτό το νομοσχέδιο. Νομίζω ότι προκλήθηκε η νοημοσύνη όλων των συναδέλφων, όταν χαρακτηρίστηκαν οι λόγοι τόσο σαφείς, ώστε να είναι κατανοητοί σε όλους. Δυστυχώς, το μόνο λόγο τον οποίον ανακαλύπτω μέχρι τώρα, πέρα από την αντιπολιτευτική διάθεση, η οποία τελευταία έχει πιάσει τους συναδέλφους του ΠΑ.ΣΟ.Κ., είναι η έλλειψη χωροταξικού σχεδιασμού. 
      Και εδώ πέρα μπαίνουμε στη λογική και στη διαδικασία του παραλόγου. Είκοσι χρόνια κυβέρνησης που δεν κατέστρωσε χωροταξικό σχεδιασμό, που δεν κατέστρωσε ενεργειακό σχεδιασμό, είκοσι χρόνια κυβέρνησης που δεν έφτιαξε ένα Κτηματολόγιο, που δεν έφτιαξε ένα Δασολόγιο, που ακόμα και τα κτήματα του δημοσίου που ανήκουν στην Κ.Ε.Δ. δεν ήταν καταγεγραμμένα, είκοσι χρόνια θα πρέπει να καλυφθούν μέσα σε είκοσι μήνες. 
      Το ότι το Υπουργείο Ανάπτυξης μέσα από σαφείς νομοθετικές ρυθμίσεις, με μία υπερπαραγωγή, πραγματικά, νομοθετικού έργου στο θέμα της ενέργειας και ιδιαίτερα στην απελευθέρωση των αγορών και στην πολυπλοκότητα των νέων μορφών ενέργειας, έχει χαράξει μία καινούργια στρατηγική, αυτό δεν φαίνεται να απασχολεί κανέναν από τους συναδέλφους. Δεν φαίνεται να αποτελεί στοιχείο μιάς νέας ενεργειακής πολιτικής την οποία επιβάλλουμε στη χώρα, διατηρώντας τα καλά στοιχεία του παρελθόντος και κοιτάζοντας το μέλλον.
      Το ότι ανακαλύψαμε ότι τα φωτοβολταϊκά δεν μπορούν να λειτουργήσουν ή να δημιουργηθούν με τις τιμές επιδότησης ή εγγύησης, που έδιναν οι μέχρι τώρα διατάξεις, και τις αλλάζουμε δεκαπλασιάζοντας περίπου το ποσό το οποίο δίνουμε ανά μεγαβατώρα είναι λάθος; Το ότι δίνουμε την ευθύνη για την εγκατάσταση καινούργιων μονάδων παραγωγής ηλεκτρικού ρεύματος από Α.Π.Ε. στην τελική ευθύνη της πολιτικής ηγεσίας -η οποία θα κριθεί και για το αποτέλεσμά της-ξεπερνώντας τους σκοπέλους της γραφειοκρατίας ενός καθεστώτος, το οποίο τελικά δεν παράγει αποτελέσματα, είναι λάθος; Γιατί αυτό το οποίο αισθάνεται ο κάθε επενδυτής, όταν έρχεται στη χώρα, είναι ότι με το βρόγχο της γραφειοκρατίας δεν μπορούν να προχωρήσουν έργα, είτε ο επενδυτής είναι ένας Ο.Τ.Α. που συμπράττει με κάποιον ιδιώτη σε κάποιο νησί του Αιγαίου, είτε είναι μία μεγάλη ξένη εξειδικευμένη επιχείρηση. Και έχουμε το εξής τραγικό φαινόμενο, η χώρα μας να είναι ουραγός στην παραγωγή ενέργειας από Α.Π.Ε., ενώ άλλες χώρες, όπως παραδείγματος χάριν η Δυτική Γερμανία, που δεν φημίζεται για την ηλιοφάνειά της, να είναι ο παγκόσμιος πρωταθλητής στη χρήση των φωτοβολταϊκών συστημάτων. 
      Κύριε Πρόεδρε, νομίζω ότι μ’ αυτό το νομοσχέδιο η Κυβέρνηση βάζει ακόμα ένα αποτύπωμα σ’ αυτό που λέμε μία σύγχρονη ενεργειακή πολιτική. Νομίζω ότι μ’ αυτό το νομοσχέδιο η Κυβέρνηση δίνει απάντηση στην αγωνία χιλιάδων επενδυτών για το πώς θα προχωρήσουν τα εγκεκριμένα σχέδιά τους. Νομίζω ότι δίνει τη λύση σε πάρα πολλούς που θέλουν να επενδύσουν, να προχωρήσουν στην αξιοποίηση των φυσικών πόρων και του πλούτου της χώρας, στο να παραγάγουμε ενέργεια φιλική προς το περιβάλλον. 
      Και θα συμφωνήσω με όσους συναδέλφους είπαν πριν ότι η λύση στο ενεργειακό μας πρόβλημα δεν είναι μόνο η παραγωγή ηλεκτρικής ενέργειας από ανανεώσιμες πηγές. Η λύση είναι η εξοικονόμηση ενέργειας, πώς θα κάνουμε κτήρια τα οποία καταναλώνουν λιγότερη ενέργεια, πώς θα επιβάλουμε αυτοκίνητα τα οποία καταναλώνουν λιγότερα καύσιμα, πώς θα επεκτείνουμε και σε άλλες πόλεις της Ελλάδας τα μέσα σταθερής τροχιάς εξυπηρέτησης του επιβατικού κοινού, για να καταναλώνουμε λιγότερο πετρέλαιο, πώς θα εκσυγχρονίσουμε όλα τα δίκτυα μεταφοράς, είτε προϊόντων είτε επιβατών, ώστε πραγματικά να φτάσουμε σε ένα ρυθμό μείωσης, πρώτον, των ρύπων που εκπέμπουμε και, δεύτερον, της ενέργειας που καταναλώνουμε. 
      Όμως, παράλληλα μ’ αυτόν το σχεδιασμό, ο οποίος θα πρέπει να ακουμπήσει όλες τις πτυχές της κοινωνίας, παράλληλα με μία αλλαγή νοοτροπίας και φιλοσοφίας και στον τρόπο που και εμείς λειτουργούμε και νομοθετούμε, η οποία πρέπει να επιβληθεί, νομίζω ότι αυτό το οποίο αισθάνεται ο Έλληνας το τελευταίο διάστημα είναι ένα «σφίξιμο» από την υψηλή τιμή του πετρελαίου που πληρώνει. 
      Πριν από μερικές μέρες είχαμε την ευκαιρία να συζητήσουμε στην επιτροπή την πρωτοβουλία του ΠΑ.ΣΟ.Κ. για τις τιμές των καυσίμων στη χώρα.
      Και απεδείχθη κάτι: Οι Έλληνες σήμερα πληρώνουμε το χαμηλότερο απ’ όλους τους Ευρωπαίους καύσιμο. Έχουμε τη φθηνότερη βενζίνη απ’ όλη την Ευρώπη. 
      Αυτό το οποίο οφείλουμε ως Κυβέρνηση να κάνουμε, προφυλάσσοντας τις επόμενες γενιές, είναι να μειώσουμε την εξάρτησή μας από το πετρέλαιο. Εκεί που απαντούσαμε στα νησιά με μονάδες ηλεκτροπαραγωγής, οι οποίες κάλυπταν το 100% της ενέργειας που ζητούνταν, σήμερα ερχόμαστε και δημιουργούμε προϋποθέσεις ώστε να φτάσουμε να καλύπτεται όχι το 100% αλλά το 80% από πετρέλαιο και το 20% - 25% να καλυφθεί από ανανεώσιμες πηγές.
      Εγώ θεωρώ ότι αυτή είναι μεγάλη πρόοδος, για την οποία μέχρι τώρα το ΠΑ.ΣΟ.Κ. δεν είχε δώσει απαντήσεις. Δεν είχε δώσει απαντήσεις όταν στην Κρήτη δεν έχουν εγκατασταθεί ανανεώσιμες πηγές ενέργειας, δεν είχε δώσει απαντήσεις όταν σε πάρα πολλά και μεγάλα νησιά…
      ΔΗΜΗΤΡΙΟΣ ΠΙΠΕΡΓΙΑΣ: Το 10% παράγεται στην Κρήτη. Το 10% παράγεται από ανανεώσιμα…
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Το 10% αρκεί στην περιοχή με τη μεγαλύτερη ηλιοφάνεια στην Ευρώπη; Είστε ικανοποιημένοι με το 10%; Αν είστε ικανοποιημένοι και αν αυτό το οποίο συστηματικά προσπαθείτε, είναι να παραμείνουμε στα δικά σας κεκτημένα, τότε να μας το πείτε.
      ΔΗΜΗΤΡΙΟΣ ΠΙΠΕΡΓΙΑΣ: Μη μηδενίζετε.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Να μας το πείτε. Να μας πείτε ότι δεν χρειάζεται να προαχθεί. 
      Πριν από λίγο ειπώθηκε εδώ ότι όλα τα υδροηλεκτρικά έργα σε αυτήν τη χώρα έγιναν επί ΠΑ.ΣΟ.Κ.. Για όνομα του Θεού! Για όνομα του Θεού! Δεν φτάνουμε σε σημείο μηδενισμού ούτε όμως και σε σημείο σφετερισμού όλων των έργων που έχουν γίνει στο παρελθόν.
      Εμείς λέμε ότι έχετε κάνει μία σοβαρή προσπάθεια, αλλά έχετε αφήσει τη χώρα ενεργειακά ανοχύρωτη απέναντι στις προκλήσεις και στις υποχρεώσεις που εσείς υπογράψατε ως κυβέρνηση και για τη μείωση της εκπομπής των ρύπων και για τη χρήση ανανεώσιμων πηγών ενέργειας. Διότι αυτές τις διεθνείς υποχρεώσεις της χώρας δεν τις αναλάβαμε εμείς ως Kυβέρνηση. Εσείς τις αναλάβατε. Και καλά κάνατε και τις αναλάβατε. 
      Δεν προχωρήσατε. Δεν είχατε την τόλμη. Δεν είχατε τη φαντασία. Δεν είχατε το όραμα. Δεν είχατε το σχεδιασμό. Και σήμερα καλυπτόσαστε από τις δικές σας ελλείψεις στην πολιτική, από το χωροταξικό σχεδιασμό. Διότι όλα τα άλλα, τα οποία αναφέρθησαν, δεν νομίζω ότι αποτελούν συνολική απάντηση στο γιατί δεν ψηφίζετε το νομοσχέδιο. Και θέλετε να πείτε τι; Ότι δεν θέλετε η χώρα να αλλάξει ενεργειακό τοπίο; Θέλετε να πείτε τι; Ότι ενώ ψηφίσατε δεκαοκτώ –αν δεν κάνω λάθος- από τα είκοσι επτά άρθρα του νομοσχεδίου…
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Τα ανεβάζετε και άλλο. Δέκα ψηφίσαμε, κύριε συνάδελφε. Να το αναφέρουμε. Είναι στα Πρακτικά.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Με συγχωρείτε, αν είναι δέκα…
      ΠΡΟΕΔΡΕΥΩΝ (Γεώργιος Σούρλας): Θα διευκρινιστεί αυτό κατά την ψήφιση του νομοσχεδίου, κατ’ άρθρο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: …θα διευκρινιστεί από το Προεδρείο.
      ΠΡΟΕΔΡΕΥΩΝ (Γεώργιος Σούρλας): Θα διευκρινιστεί κατά την ψήφιση των άρθρων.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Πάντως, όταν έχετε ψηφίσει έναν τεράστιο όγκο του νομοσχεδίου, δεν μπορείτε σήμερα να ερχόσαστε και να λέτε ότι αυτό το νομοσχέδιο επιτείνει την αδιαφάνεια. 
      Αυτό το οποίο το νομοσχέδιο κάνει είναι να προωθεί τα πράγματα. 
      Μέχρι τώρα μας κατηγορείτε –μας κατηγόρησε ο Αρχηγός σας- ότι πίσω από την πολιτική της Νέας Δημοκρατίας στις ανανεώσιμες πηγές –λόγια τα οποία βεβαίως από δικά σας σημειώματα έβαλε στο στόμα του, γιατί δεν νομίζω ότι είχε εντρυφήσει σε αυτό το βάθος -και δικαιολογημένα- σε σχέση με το παρόν νομοσχέδιο- κρύβονται σκοτεινές δυνάμεις, ότι θέλουμε να φτιάξουμε ένα καινούργιο φάντασμα. Και αυτό το φάντασμα εσείς πολεμάτε.
      Σας αφήνουμε να πολεμάτε το φάντασμα. Και θα μείνετε να πολεμάτε φαντάσματα για πολύ καιρό και από τη θέση την οποία βρίσκεστε. Διότι όσο δεν αποκτάτε με σαφήνεια μία πολιτική πρόταση, την οποία να μπορούμε κι εμείς και να κατανοήσουμε και να αντικρούσουμε και τα θετικά της σημεία να ενσωματώσουμε, μέχρι τότε θα είστε κυνηγοί φαντασμάτων. Σας χαρίζουμε το ρόλο!
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβιτσιώτη.
      Το λόγο έχει ο κ. Πλακιωτάκης.
      ΙΩΑΝΝΗΣ ΠΛΑΚΙΩΤΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, βρισκόμαστε σήμερα εδώ για να συζητήσουμε και να ψηφίσουμε το νομοσχέδιο για την παραγωγή ηλεκτρικής ενέργειας από ανανεώσιμες πηγές, συμπαραγωγή ηλεκτρισμού και θερμότητας υψηλής απόδοσης.
      Θα μου επιτρέψετε να μη σταθώ ιδιαίτερα στις λεπτομέρειες αυτού του νομοσχεδίου, που απορρέουν βεβαίως από τα επί μέρους άρθρα. Αυτό, άλλωστε, το έπραξαν με εξαιρετική δεινότητα τόσο ο αρμόδιος Υπουργός όσο και ο συνάδελφος εισηγητής του νομοσχεδίου. Θεωρώ, όμως, υποχρέωσή μου να τονίσω με έμφαση πως ο καθορισμός ενός θεσμικού πλαισίου για τις Α.Π.Ε. γίνεται για πρώτη φορά με τόση σοβαρότητα και υπευθυνότητα όσο ποτέ άλλοτε στο παρελθόν. 
      Άκουσα συναδέλφους από την Αξιωματική Αντιπολίτευση, τόσο εδώ όσο και στην αρμόδια επιτροπή στην οποία συζητήσαμε το σχέδιο νόμου, να διαμαρτύρονται για δήθεν ολιγωρίες και χάσιμο χρόνου και ευκαιριών. Θα πρέπει να υπενθυμίσω στους συναδέλφους μου αυτούς ότι επί κυβερνήσεων του ΠΑ.ΣΟ.Κ έγιναν τρεις προσπάθειες μέσω νομοθετικών ρυθμίσεων και είναι αλήθεια ότι και οι τρεις αυτές νομοθετικές πρωτοβουλίες κινήθηκαν προς την ίδια κατεύθυνση με το παρόν νομοσχέδιο, αλλά η ουσία είναι ότι ήταν κατά γενική ομολογία με πενιχρά αποτελέσματα. Αναφέρομαι στις νομοθετικές ρυθμίσεις του 1985, του 1994 και του 1999. Αρκεί κανείς να ρίξει μια ματιά στα μεγέθη που απεικονίζονται τόσο στις εγχώριες εκθέσεις όσο και στις εκθέσεις της EUROSTAT με μεταίχμιο το 2004 για να κατανοήσει επαρκώς τη διαφορά. 
      Κυρίες και κύριοι συνάδελφοι, για να πετύχουμε την υψηλότερη διείσδυση των Α.Π.Ε., για τις οποίες συζητάμε στο ενεργειακό ισοζύγιο της χώρας, θα πρέπει να υπερπηδήσουμε ορισμένα εμπόδια. Θεωρώ ότι σοφά ποιών ο νομοθέτης προβλέπει και την απλούστευση των διαδικασιών αλλά και τη συντόμευση αδειοδότησης αλλά, επίσης, προβαίνει και στον καθορισμό των αρμόδιων υπηρεσιών έκδοσης και του χρόνου περαίωσης αυτών, διότι πραγματικά είναι αδιανόητο να απαιτούνται έως και τρία χρόνια από την ημερομηνία υποβολής της αίτησης της άδειας παραγωγής έως την άδεια εγκατάστασης, αφού ήταν απροσδιόριστοι οι φορείς που γνωμοδοτούσαν, καθώς και το περιεχόμενο των μελετών που απαιτούνται.
      Θεωρώ, επίσης, κυρίες και κύριοι συνάδελφοι, πολύ σημαντικό δέλεαρ για την προσέλκυση νέων επενδυτών τα αυξημένα κίνητρα που παρέχονται. Η αύξηση των τιμολογίων στην παραγωγή ενέργειας είναι ιδιαίτερα σημαντική και δεν είναι ανάγκη μονάχα να στεκόμαστε στην περίπτωση των φωτοβολταϊκών σταθμών, όπου φτάνει το 600%, αφού σε κάθε περίπτωση η διαφορά είναι αισθητή.
      Νομίζω, επίσης, ότι πολύ σημαντική είναι η θέσπιση αυτού ακριβώς του καθεστώτος, δηλαδή της συγκεκριμένης τιμολόγησης ανεξάρτητα από το καθεστώς τιμολογίων της Δ.Ε.Η. και διαφοροποιούμενης ανάλογα με την τεχνολογία τόσο για την παραγωγή ηλεκτρικής ενέργειας από ανανεώσιμες πηγές όσο και για τη συμπαραγωγή ηλεκτρισμού και θερμότητας υψηλής απόδοσης. 
      Κυρίες και κύριοι συνάδελφοι, χθες, 5 του Ιούνη, γιορτάζαμε την Παγκόσμια Ημέρα Περιβάλλοντος. Το να προσαρμοστούμε με την κοινοτική οδηγία προβλέπει ότι το 2010 η παραγωγή ηλεκτρικής ενέργειας από ανανεώσιμες πηγές θα πρέπει να είναι περίπου στο 20% και το 2020 στο 29%, είναι εκτός από νομοθετικό ζήτημα και ζήτημα οικολογικής συνείδησης. 
      Πριν φτάσουμε, όμως, στο σημείο να έχουμε απαιτήσεις, θα πρέπει να δημιουργήσουμε τις προϋποθέσεις. Πιστεύω ότι η Κυβέρνηση το πράττει με το παρόν νομοσχέδιο. Είναι εγκληματικό να μην αξιοποιούμε τα φυσικά πλεονεκτήματα της χώρας μας και σε ό,τι αφορά στα αιολικά πάρκα και σε ό,τι αφορά βεβαίως την παραγωγή ηλεκτρικής ενέργειας από τον ήλιο.
      Όλα αυτά τα λέω, γιατί αντί να καθόμαστε να γκρινιάζουμε για λεπτομέρειες –σημαντικές, δεν λέω, αλλά παρ’ όλα αυτά λεπτομέρειες- θα πρέπει να επικεντρωθούμε όλοι μαζί -και η Συμπολίτευση και η Αντιπολίτευση- στο πώς θα καταφέρουμε να εκμεταλλευτούμε επικοινωνιακά αυτό το νομοσχέδιο, ενισχύοντας την οικολογική συνείδηση των πολιτών.
      Η λύση αυτής της παραγωγής, δηλαδή ενέργειας χωρίς γεωτρήσεις, χωρίς εξορύξεις, χωρίς κατανάλωση ορυκτών καυσίμων υλών, αποτελεί μονόδρομο. Τις επιπτώσεις στο περιβάλλον, στην κοινωνία και στην οικονομία, τις βιώνουμε καθημερινά. Το κόστος από τα ακραία καιρικά φαινόμενα, που είναι προφανώς μία παράμετρος του προβλήματος, είναι τεράστιο. Θεωρώ, λοιπόν, ότι μ’ αυτήν την κυβερνητική πρωτοβουλία υποβοηθούμε και την ανάγκη προστασίας του περιβάλλοντος και τη βιώσιμη ανάπτυξη και τη δημιουργία νέων θέσεων απασχόλησης.
      Αντί, λοιπόν, κυρίες και κύριοι συνάδελφοι, να μεμψιμοιρούμε για την εξάρτηση της χώρας μας από το πετρέλαιο, μία εξάρτηση της οποίας τα αποτελέσματα βιώσαμε έντονα το τελευταίο έτος, ας στραφούμε στη δημιουργία ενός νέου θεσμικού πλαισίου, το οποίο μπορεί να μη λύσει ολοκληρωτικά το πρόβλημα, αλλά τουλάχιστον θα το αμβλύνει.
      Δεν σας κρύβω ότι αισθάνομαι και μια μικρή υπερηφάνεια συζητώντας αυτό το νομοσχέδιο. Η Κρήτη έρχεται πρώτη στην παραγωγή ηλεκτρικής ενέργειας από ανεμογεννήτριες, στο σύνολο των νησιών της Μεσογείου. Και αυτό βεβαίως οφείλεται κυρίως στο Νομό Λασιθίου από τον οποίο προέρχομαι, ο οποίος πρωτοπόρησε στον τομέα αυτό χάρη και στη βοήθεια της φύσης, αλλά βεβαίως και στη διορατικότητα κάποιων ανθρώπων. Το ότι την πρωτοπορία μας αυτή την εξαργυρώσαμε παίρνοντας ως δώρο, από τις προηγούμενες κυβερνήσεις του ΠΑ.ΣΟ.Κ., τη λειτουργία του Α.Η.Σ. στον Αθερινόλακκο, είναι κάτι που πιστεύω ότι θα το κρίνει η ιστορία.
      Τελειώνοντας, θα κάνω μια τελευταία επισήμανση, που αφορά το ειδικό τέλος υπέρ των Ο.Τ.Α., το οποίο από το 2%, που ήταν, επί των πωλήσεων της παραγόμενης ηλεκτρικής ενέργειας αυξάνεται, σύμφωνα και με την τελευταία πρόταση του κυρίου Υπουργού, στο 3%, και μετά την παρέλευση της πενταετίας στο 5%. Για κάποιους μικρούς δήμους, όπως είναι για παράδειγμα οι Δήμοι Ιτάνου και Λεύκης στο Νομό Λασιθίου, οι οποίοι φιλοξενούν τέτοιες επενδύσεις, το όφελος είναι πάρα πολύ σημαντικό για την οικονομική τους κατάσταση.
      Για όλους αυτούς τους λόγους ψηφίζω, κυρίες και κύριοι συνάδελφοι, το παρόν νομοσχέδιο.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πλακιωτάκη.
      Το λόγο έχει η κ. Ροδούλα Ζήση.
      ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
      Λυπάμαι που δεν είναι εδώ ο Υπουργός Ανάπτυξης.
      ΠΡΟΕΔΡΕΥΩΝ (Γεώργιος Σούρλας): Και οι δυο Υπουργοί είναι παρόντες και σας ακούνε.
      ΡΟΔΟΥΛΑ ΖΗΣΗ: Ήθελα να πω ότι οι αναφορές στο περιβάλλον ήταν πολλές σήμερα εδώ, περίσσεψαν. Βέβαια η ευθύνη ανήκει σε όλους μας, γιατί αυτό το περιβάλλον το έχουμε όλοι πληγώσει. Το γιορτάζουμε κάθε χρόνο στις 5 του Ιούνη με κάποιες εκδηλώσεις, αλλά στις πρακτικές μας δεν του δίνουμε τη δέουσα σημασία.
      ΠΡΟΕΔΡΕΥΩΝ (Γεώργιος Σούρλας): Γενικά το οποιοδήποτε περιβάλλον μας δεν το προσέχουμε όσο πρέπει.
      ΡΟΔΟΥΛΑ ΖΗΣΗ: Αυτό είναι αλήθεια, κύριε Πρόεδρε.
      Επειδή το περιβάλλον είναι «λαβωμένο», σήμερα που συζητάμε στη Βουλή ένα σχέδιο νόμου κυρίως περιβαλλοντικό, θέλω να θυμίσω στον κύριο Υπουργό και βέβαια στον Κοινοβουλευτικό Εκπρόσωπο, που αναφέρθηκε στον Πρόεδρο του ΠΑ.ΣΟ.Κ. τον Γιώργο Παπανδρέου, ότι πριν εσείς ανακαλύψετε την καθαρή ενέργεια και τη βιώσιμη ανάπτυξη, με πρωτοβουλία του Προέδρου του ΠΑ.ΣΟ.Κ., Υπουργού τότε Εξωτερικών, στην παγκόσμια διάσκεψη στο Γιοχάνεσμπουργκ έγινε ένα ειδικό μεγάλο φόρουμ για τους υδάτινους πόρους, για την καθαρή ενέργεια και βεβαίως για τη διακυβέρνηση την πλέον φιλική προς το περιβάλλον. 
      Άρα ο κ. Βαρβιτσιώτης θα έπρεπε λίγο να γνωρίζει την ιστορία, ποιοι έκαναν, τι έκαναν, πώς το έκαναν και με ποιες λογικές το έκαναν.
      Βεβαίως, κύριε Υπουργέ, ήμουν και εγώ εκεί. Ήμουν και εγώ εκεί για να ακούσω να μιλούν για τις ενέργειες, για την καθαρή ενέργεια και για τις Α.Π.Ε., με έναν τρόπο ιδιαίτερα, θα έλεγα, ευαίσθητο για όλους τους λαούς του κόσμου και να μπαίνει μια δέσμευση, που θα έλεγε ότι οι Α.Π.Ε. είναι το μόνο εργαλείο, το μόνο κλειδί για την καταπολέμηση της φτώχειας, προσέξτε, ανανεώσιμη πηγή ενέργειας, φτώχεια, κοινωνική διάσταση, κατανάλωση, χρήστης, δικαιοσύνη, ίσες ευκαιρίες! 
      Εθνικό θέμα, λοιπόν, για το ΠΑ.ΣΟ.Κ. είναι το θέμα της ενέργειας. Δημοκρατικός είναι  ο τρόπος της διαβούλευσης και της συνεννόησης  για μας εκ των ων ουκ άνευ και κοινωνικός βεβαίως ο τρόπος για τις ίσες ευκαιρίες στην πρόσβαση, στις επενδύσεις και βέβαια σε όλες, αν θέλετε, τις πρωτοβουλίες, που οι κοινοτικές μας δεσμεύσεις επιβάλλουν προς αυτήν την κατεύθυνση. 
      Κατηγόρησε η Κυβέρνηση άδικα το ΠΑ.ΣΟ.Κ. Έχω συγκεκριμένα στοιχεία που αναφέρονται στο 2001, που δόθηκαν οι πρώτες άδειες για τις ανανεώσιμες πηγές ενέργειας. Ήταν μάλιστα μια πληθώρα αδειών, που όπως ξέρετε ξεπερνούσαν μάλιστα σε MW τις ανάγκες της χώρας. Υπήρχε μια διαδικασία που έπρεπε να εφαρμοστεί. Ήρθαμε εδώ το 2004 και σας ρωτήσαμε τι θα κάνετε με αυτό το θέμα και μας είπατε ότι θα το κάνετε.
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Τελικά, ποιο είναι το αποτέλεσμα, κύριε Πρόεδρε; Τίποτα δεν έγινε απ’ όλες τις προϋποθέσεις, που είναι απαραίτητες για να μπορέσουμε να προχωρήσουμε στο σχεδιασμό για τις ανανεώσιμες πηγές ενέργειας της χώρας. 
      Αναφερθήκατε πολλές φορές στο χωροταξικό σχεδιασμό και κατηγορήσατε το ΠΑ.ΣΟ.Κ., κύριοι της Κυβέρνησης, ότι δεν ετοίμασε τίποτα από το χωροταξικό σχεδιασμό. Ο κ. Λέγκας είναι εδώ. Η αλήθεια είναι ότι έγιναν πολλά, αλλά θα συμφωνήσω με το συνάδελφο ότι ο χωροταξικός σχεδιασμός δεν είναι πανάκεια, έχει μια δυναμική ανάπτυξη, έχει μια δυναμική ενέργεια, έχει μια δυναμική, τελικά, η ίδια μας η ζωή, οι ανάγκες μας, ο συσχετισμός, τα πολυσύνθετα προβλήματα. Άρα, λοιπόν, ένα από τα στοιχεία, τα οποία αποτελούν προϋπόθεση για να μπορέσουμε να ξέρουμε πού πάμε, τι κάνουμε και πώς το κάνουμε, είναι ο χωροταξικός σχεδιασμός και υπήρχαν πάρα πολλά στοιχεία και περιφερειακά σχέδια και ειδικές μελέτες και το εθνικό χωροταξικό σχέδιο χωρίς να είναι επικυρωμένο από τη Βουλή, κύριε Πρόεδρε. Όμως, γιατί δεν τα επικαιροποιήσατε; Γιατί δεν τα αλλάξατε; Γιατί είπατε ψέματα; Πού θα πάτε αυτό το σχεδιασμό των ανανεώσιμων πηγών ενέργειας; Πού θα τον κατευθύνετε; Να, λοιπόν, το ερώτημα, στο οποίο δεν απαντήσατε: Σε ποιους θα δώσετε τα πλεονεκτήματα, σε ποιες περιοχές και πώς, με ποια κοινωνία; Συμφωνεί η κοινωνία;
      Ξέρετε, κύριε Πρόεδρε, ότι και στην περιοχή μας, στη Μαγνησία, έχουν γίνει διαβουλεύσεις με δημάρχους περιοχών, για να αναθέσουν σε επενδυτές επενδύσεις τέτοιου είδους, σε περιοχές που είναι φυσικού κάλλους. Συμφωνείτε, λοιπόν, να καταστρατηγήσουμε και το άρθρο 24 του Συντάγματος; Και τη «NATURA», που είπε ο κύριος συνάδελφος και άλλες προστατευόμενες περιοχές και δεσμεύσεις μας, προκειμένου, σώνει και καλά, χωρίς διαβούλευση και χωρίς τη συναίνεση της κοινωνίας, να δώσουμε σε εκείνους, που εμείς νομίζουμε την ανάθεση τέτοιων επενδύσεων, καταστρέφοντας το περιβάλλον; Προς τι, λοιπόν, η υποκρισία, κύριε Πρόεδρε, από την πλευρά της Κυβέρνησης και προς τι τα δάκρυα για το περιβάλλον; 
      Πιστεύω, κύριε Υπουργέ, ότι δεν θέλατε να αναφερθείτε στο ΠΑ.ΣΟ.Κ. και στην εικοσαετία, μετρώντας τις επαναλαμβανόμενες φορές, που ο ελληνικός λαός έδωσε στο ΠΑ.ΣΟ.Κ. την εμπιστοσύνη του για να το κυβερνήσει. Το έκανε αυτό και την ξανάδωσε και θα την ξαναδώσει, γιατί ακριβώς το ΠΑ.ΣΟ.Κ. με σοβαρότητα και με υπευθυνότητα προσεγγίζει τα θέματα, προσπαθεί να βοηθήσει τη χώρα και εσάς, την Κυβέρνηση, κύριε Υπουργέ, να σας βοηθήσει με το λόγο της εμπειρίας, αλλά κυρίως της δημοκρατικής και κοινωνικής πολιτικής του, γιατί το ΠΑ.ΣΟ.Κ. δεν βιάζεται να κάνει επενδύσεις, όπως η σημερινή Κυβέρνηση και το Υπουργείο σας, οπουδήποτε στη χώρα. 
      Βεβαίως ενδιαφερόμαστε, κύριε Υπουργέ, για τη γεωθερμία, για τα φωτοβολταϊκά. Ξέρετε πόσες φορές επιχειρήσαμε να κάνουμε επενδύσεις, να πούμε το «ναι» σε επενδύσεις, που τελικά οι ίδιοι οι θεσμοί της χώρας, το ίδιο το Υ.ΠΕ.ΧΩ.Δ.Ε., το Συμβούλιο της Επικρατείας –ή μήπως απεμπολείτε το κύρος του Συμβουλίου της Επικρατείας;- ακύρωσε, κύριε Υπουργέ, πάρα πολλές φορές; Όλοι θέλουμε επενδύσεις, αλλά η Ελλάδα πρέπει να χαρτογραφήσει τη φέρουσα ικανότητά της, να αξιοποιήσει το φυσικό πλούτο, που έχει και να προσανατολιστεί ευαίσθητα και κοινωνικά, προς τις επενδύσεις των ανανεώσιμων πηγών ενέργειας, εκείνες, όμως, που θα βοηθούν όλη την κοινωνία. 
      Τα είπαμε και στην επιτροπή και μάλιστα είπαμε πάρα πολλές φορές ότι, όταν δεν έχετε ετοιμάσει αυτό το πεδίο των υποδομών, των δικτύων, τα οποία καθυστερήσατε, των χωροταξικών σχεδίων. Πώς θα μπορέσετε, κύριε Υπουργέ, να πανηγυρίσετε γι’ αυτό το νομοσχέδιο; Πώς ζητάτε τη συναίνεση της Αξιωματικής Αντιπολίτευσης, η οποία για πενήντα θέματα μέσα στη Βουλή σάς είπε ότι απλώς φέρατε έναν τεχνοκρατικό τρόπο ενσωμάτωσης της κοινοτικής οδηγίας, χωρίς φιλοσοφία, χωρίς πολιτική και με την ελληνική κοινωνία να είναι μακριά από τις δικές σας επιδιώξεις; 
      Θα ήθελα, τελειώνοντας, να πω ότι το ΠΑ.ΣΟ.Κ. στήριξε και στηρίζει την ανάπτυξη στη χώρα, κυρίως τη βιώσιμη ανάπτυξη, αυτή που σέβεται την οικονομία και την ανάπτυξή της, αλλά και την αξία του περιβάλλοντος και τη διεύρυνσή της, αυτή που θέλει την κοινωνική συνοχή και τις ίσες ευκαιρίες. Το ΠΑ.ΣΟ.Κ., όμως, θέλει αυτήν την ανάπτυξη και για την ενέργεια της χώρας και για τις καθαρές ενέργειες, τις φιλικές προς το περιβάλλον, να τη στηρίξουμε όλοι μαζί, όλη η ελληνική κοινωνία.
      Γιατί όπως σας είπα, είναι και εθνική μας υποχρέωση και κοινοτική δέσμευση, αλλά κυρίως χρέος μας απέναντι στην κοινωνία. Εσείς ήρθατε με αυταρέσκεια, με χαρά, ευλογώντας τα γένια σας, ευλογώντας και χαιρετώντας με αβροφροσύνη ο ένας τον άλλον, αλλά δεν είπατε γιατί καθυστερείτε, γιατί δεν δημιουργείτε και γιατί δεν δίνετε στις τοπικές κοινωνίες, στην Ελλάδα των περιφερειών τη δυνατότητα να προσέλθει σε αυτήν την αναπτυξιακή πορεία, που σέβεται τον άνθρωπο, που σέβεται το περιβάλλον και που είναι βιώσιμη για όλους για μία αξιοβίοτη πορεία. 
      ΠΡΟΕΔΡΕΥΩΝ (Ιωάννης Τραγάκης): Προτού δώσουμε το λόγο στην κυρία Μπινοπούλου, έχει ζητήσει το λόγο ο κύριος Υπουργός για μία μικρή παρέμβαση.
      Κυρία Μπινοπούλου, ξεκινώ από εσάς. Επειδή είναι αρκετοί εγγεγραμμένοι συνάδελφοι και επειδή ο χρόνος για την ψήφιση του νομοσχεδίου είναι περιορισμένος, θα ήθελα να παρακαλέσω εσάς και τους κυρίους συναδέλφους, να κάνουμε το χρόνο ομιλίας έξι λεπτά από εδώ και πέρα, με μία άνεση αν χρειασθεί.
      Ο κύριος Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακολούθησα την τοποθέτηση της συναδέλφου κ. Ζήση. Βεβαίως ήταν επικριτική, αλλά επί γενικών αρχών και όχι συγκεκριμένα στο α΄ στο β΄ στο γ΄. Το λέω αυτό, κυρία Ζήση, γιατί είδα και μια χθεσινή σας ανακοίνωση, του τομέα ανάπτυξης και καταναλωτή του ΠΑ.ΣΟ.Κ., στην οποία λέτε διάφορα, μεταξύ των οποίων μιλάτε και για πονηρές διατάξεις. Πείτε μας ποιες είναι οι πονηρές διατάξεις.
      ΡΟΔΟΥΛΑ ΖΗΣΗ: Σας έχουμε καταθέσει ολόκληρο κείμενο...
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ να μας πείτε ποιες είναι οι πονηρές διατάξεις. Δεν μπορεί το κείμενο ενός κόμματος διακυβέρνησης –σας το έχω πει και άλλη φορά- να αναφέρεται έτσι γενικά και αόριστα. Δεν μπορεί να διαφωνήσει κανείς με το κλείσιμο της ομιλίας σας. Όλοι μαζί θα πάμε την Ελλάδα μπροστά. Αυτό λέμε και εμείς. Εσείς δεν θέλετε ορισμένες φορές να το κατανοήσετε και κάνετε αντιπολίτευση για την αντιπολίτευση. Αυτή είναι η πραγματικότητα. Εμείς περιμένουμε συγκεκριμένες προτάσεις, τις οποίες δεν βλέπουμε. Αυτό θέλουμε ως συμβολή σας.
      ΡΟΔΟΥΛΑ ΖΗΣΗ: Δεν μου επιτρέπει ο Κανονισμός να απαντήσω.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, παρακαλώ το λόγο για να κάνω την κύρια παρέμβασή μου.
      ΠΡΟΕΔΡΕΥΩΝ (Ιωάννης Τραγάκης): Πόσες παρεμβάσεις έχετε κάνει; Δεν ήμουν στην Έδρα.
      ΔΗΜΗΤΡΙΟΣ ΠΙΠΕΡΓΙΑΣ: ΄Ηταν ολιγόλεπτες, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Τέλος πάντων πάρτε το λόγο για τρία λεπτά.
      ΔΗΜΗΤΡΙΟΣ ΠΙΠΕΡΓΙΑΣ: Δεν αρκούν, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Θα κάνετε τώρα την κύρια παρέμβασή σας;
      ΔΗΜΗΤΡΙΟΣ ΠΙΠΕΡΓΙΑΣ: Ναι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Α, ωραία, θα σας δώσω τότε τα δεκαπέντε λεπτά που δικαιούστε. Εγώ νόμιζα ότι είπατε ότι θα κάνετε μόνο μία παρέμβαση.  
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, έχει μιλήσει περισσότερο ο κ. Πιπεργιάς. Θα κόψετε χρόνο από εμάς.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, υπάρχει ένα ζήτημα διαδικαστικό. Υπάρχει ζήτημα σε σχέση με τις τροπολογίες και με τις προσθήκες, οι οποίες έχουν έρθει για συζήτηση και ενσωμάτωση. Σύμφωνα με τον Κανονισμό οποιαδήποτε τροπολογία ή προσθήκη στις διατάξεις του νομοσχεδίου, πρέπει να είχε κατατεθεί εμπρόθεσμα στη Βουλή. Εδώ ήρθαν από τον Υπουργό προσθήκες, οι οποίες αναφέρονται σε άλλες διατάξεις, που δεν έχουν σχέση με το νομοσχέδιο, όπως αυτή για την περίπτωση των ΒΙΠΑ, ΒΙΟΠΑ. Είναι η προσθήκη που έχει τον αριθμό 24 και δεν αφορά το νομοσχέδιο. Δεν έχει κατατεθεί εγκαίρως. Κατά συνέπεια, αμφισβητούμε κατά πόσον μπορεί αυτή τελικά να ψηφιστεί και να ενσωματωθεί. Υπάρχει ακόμη η προσθήκη που αναφέρεται στον κώδικα διαχείρισης του Ε.Σ.Φ.Α. και προβλέπει μέχρι την έκδοση του κώδικα διαχείρισης του εθνικού συστήματος φυσικού αερίου πώς θα γίνεται η πρόσβαση των επιλεγόντων πελατών μετά από συμβάσεις με τη Δ.Ε.Π.Α..
      Αυτό είναι εκτός του σώματος του νομοσχεδίου, είναι άσχετη προσθήκη με το θέμα που συζητάμε. Κανονικά έπρεπε να έλθει με τη συνήθη διαδικασία. Όμως, έχουμε και την τροπολογία, που εισηγήθηκε ο κύριος Υπουργός Αιγαίου, που μας έφερε δύο κείμενα. Το ένα που έχει κατατεθεί νόμιμα και το οποίο είναι γενικό, αφορά γενικές ρυθμίσεις σχετικά με την απορρόφηση των κονδυλίων του Γ΄ Κοινοτικού Πλαισίου Στήριξης. Έχουμε όλο το δικαίωμα να πούμε ότι πάνω σ’ αυτήν τη γενική διατύπωση έχουμε βασικές αντιρρήσεις και δεν τη δεχόμαστε. Αν θέλετε αποκαλύπτει την αδυναμία της Κυβέρνησης να απορροφήσει τα σχετικά κονδύλια. Έχουμε ακόμα και μια άλλη διόρθωση της πρώτης τροπολογίας που είναι ανυπόγραφη από τον Υπουργό Οικονομίας και Οικονομικών, που ήλθε εδώ ως προσθήκη ή μάλλον ως ερμηνεία και δημιουργεί ένα μείζον διαδικαστικό πρόβλημα, γιατί στο τέλος θα κληθούμε να ψηφίσουμε επί του κειμένου όπως έχει κατατεθεί. 
      Είναι γνωστό ότι σύμφωνα με τον Κανονισμό στο τέλος θα κληθούμε να ψηφίσουμε  επί της τροπολογίας, που έχει γενικό αριθμό και ειδικό αριθμό, που αναφέρονται σε συγκεκριμένο κείμενο.
      Υπάρχει ένα μεγάλο ζήτημα σχετικά με τις προσθήκες και τις τροπολογίες όπως έχουν έλθει, κύριε Υπουργέ, και θέλουμε την εφαρμογή του Κανονισμού επί των σχετικών διατάξεων, γιατί πιστεύουμε ότι θα έπρεπε να έλθουν για συζήτηση στην επιτροπή. Εδώ νομοθετούμε με τις διατάξεις της παραγράφου 2 του άρθρου 70 και λογικό είναι ότι οι όποιες τροπολογίες έλθουν να έχουν σχέση και με το νομοσχέδιο και οπωσδήποτε οι μεταβολές να είναι ήσσονος σημασίας. Όμως αν έρχονται με αυτόν τον τρόπο από το παράθυρο, και καταστρατηγούνται σχετικές διατάξεις του Κανονισμού της Βουλής, ακόμα και του Συντάγματος, πιστεύω ότι υπάρχει ένα μείζον θέμα. 
      Όσο για τα ζητήματα που τέθηκαν, κύριοι Υπουργοί, πιστεύουμε ότι έχετε καθυστερήσει σε μια προσπάθεια να απεμπλακούν οι επενδύσεις των ανανεώσιμων πηγών ενέργειας, ώστε να βελτιώσουν το ενεργειακό ισοζύγιο της χώρας και να αξιοποιήσουν τους εθνικούς πόρους. Καθυστερήσατε σε βασικά ζητήματα και το κάνετε ακόμα. 
      Προηγουμένως σας προκάλεσα να μου πείτε συγκεκριμένα βήματα, που έγιναν στην κατεύθυνση της επιτάχυνσης των έργων επέκτασης των δικτύων, όπως και της πραγματοποίησης του χωροταξικού σχεδιασμού, που έχουν μπλοκάρει την πρόοδο αυτών των έργων. 
      Επ’ αυτής της πρόκλησης δεν πήραμε απάντηση, γιατί πολύ λίγα έχετε να μας πείτε. Υπήρχαν οι μελέτες και οι σχεδιασμοί, υπήρχαν όλα τα εφόδια, αλλά η προώθηση των σχετικών έργων προσέκρουσε σε αδράνειες, αδυναμίες. Οι καθυστερήσεις σας πάνω στα ζητήματα αυτά, όπως και η έλλειψη σχεδίων σας αποδεικνύονται από το ότι σας προλαβαίνουν τα γεγονότα. Πριν κατατεθεί ο μακροχρόνιος ενεργειακός σχεδιασμός, πριν τον περιγράψετε και αξιολογήσετε πώς θα τον εντάξετε τον εθνικό πόρο που λέγεται αιολική ενέργεια ή ηλιακή ενέργεια στο μακροχρόνιο ενεργειακό σχεδιασμό, έρχονται οι επιλογές επενδυτικών ομίλων, που ανακοινώνονται η μία μετά την άλλη και σας προκαταλαμβάνουν. Αυτό σημαίνει ότι η Κυβέρνηση βρίσκεται πίσω από τις εξελίξεις.
      Ουσιαστικά έρχεστε εκ των υστέρων να νομοθετήσετε με βάση τις συνθήκες που δημιουργούνται με τις πρωτοβουλίες αυτών των επιχειρηματικών ομίλων, αλλά πολλές φορές και με τις προτάσεις τους. 
      Αυτό, αν μη τι άλλο, κύριε Βαρβιτσιώτη, πράγματι αποδεικνύει αυτό που ειπώθηκε και από τον Πρόεδρό μας, ότι πράγματι και στον τομέα της ενέργειας, έτσι όπως νομοθετείτε, βάζετε ουσιαστικά το κάρο μπροστά από το άλογο, νομοθετείτε ευκαιριακά, νομοθετείτε πολλές φορές σύμφωνα με τα αιτήματα και τις απαιτήσεις των επιχειρηματικών ομίλων. Αυτό σημαίνει ότι έχετε κρυφή ατζέντα, και μας δίνει κάθε δικαίωμα να ομιλούμε ότι λειτουργείτε για τους οικονομικά ισχυρούς. 
      Ακόμη και στο ίδιο το νομοσχέδιο περιέχονται διατάξεις που φανερώνουν, κύριε Πρόεδρε, ότι η Κυβέρνηση σε διατάξεις του ίδιου του νομοσχεδίου αντιφάσκει. Από τη μια πλευρά στο άρθρο 26 προβλέπει ότι η άδεια παραγωγής και η άδεια εγκατάστασης, που έχουν λάβει για θερμικές μονάδες παραγωγής μπορεί να εκχωρηθεί από επενδυτή σε κοινοπραξία, προκειμένου να μετέχει σε διαγωνισμό που έχει προκηρύξει ο Δ.Ε.Σ.Μ.Η.Ε., ενώ άλλες άδειες που αφορούν ηλεκτροπαραγωγή από Α.Π.Ε. επανακρίνονται. 
      Δύο ταχύτητες, δύο λογικές στο ίδιο νομοσχέδιο: Η λογική των ισχυρών, η οποία διαπνέει το άρθρο 26, η ίδια λογική που αντίστροφα, όμως, διαπνέει το άρθρο για τις επανακρίσεις. Είναι προφανής η σκοπιμότητα. Δεν θέλετε να ξεμπλοκάρετε και να προωθήσετε τις Α.Π.Ε., αλλά να επανακρίνετε τις αδειοδοτήσεις, που έχουν γίνει, αδιαφορώντας για τα προβλήματα που θα προκύψουν από τη σχετική καθυστέρηση. Αφού μια σχετική επανάκριση και ανάκληση θα πάει το επενδυτικό σχέδιο πίσω. Προφανώς και εδώ υπάρχουν άλλες σκοπιμότητες.
      Επίσης, κύριε Υπουργέ, η όλη σας προσπάθεια για να τιμολογήσετε στο νόμο…
      ΠΡΟΕΔΡΕΥΩΝ (Ιωάννης Τραγάκης): Και με αυτό ολοκληρώνετε. 
      ΔΗΜΗΤΡΙΟΣ ΠΙΠΕΡΓΙΑΣ: Να ολοκληρώσω, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Δικαιούστε οκτώ λεπτά. Το λέω, για να το ξέρετε, επειδή ακούω διαμαρτυρίες. 
      ΔΗΜΗΤΡΙΟΣ ΠΙΠΕΡΓΙΑΣ: … και μάλιστα να καθορίσετε συγκεκριμένες τιμές αλλά και διαδικασίες αναπροσαρμογής, με βάση τις μεσοσταθμικές αυξήσεις των τιμολογίων της Δ.Ε.Η. και εάν δεν εγκρίνονται από εσάς τα τιμολόγια της Δ.Ε.Η. με βάση το δείκτη τιμών καταναλωτή, πιστεύουμε ότι είναι μια ενέργεια η οποία είναι πράξη που χαρίζεται στους επενδυτές. 
      Και το λέμε για τον εξής λόγο: Είναι γνωστό ότι η Δ.Ε.Η. έχει υποβάλει πρόταση για τη ρήτρα αναπροσαρμογής καυσίμων. Θα δεχθείτε αυτήν την πρόταση της Δ.Ε.Η.; Υπάρχουν δηλώσεις του παριστάμενου Γενικού Γραμματέα Ανάπτυξης, ο οποίος έχει πει ότι αυτή η πρόταση είναι λογική, ότι αυτή η πρόταση στέκει, ότι «ναι» πρέπει να γίνει αυτό. 
      Την αναπροσαρμογή, λοιπόν, καυσίμων, την αναπροσαρμογή του πετρελαίου θα τη καρπώνονται και οι παραγωγοί από τις ανανεώσιμες πηγές;  
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΔΗΜΗΤΡΙΟΣ ΠΙΠΕΡΓΙΑΣ: Θα ακριβαίνει ο αέρας, κύριε Πρόεδρε; Θα ακριβαίνει η ηλιακή ακτινοβολία; Τι θα ακριβαίνει; Η υδατόπτωση; Για να γνωρίζουμε αν αυτές οι διατάξεις, συνάδουν και με την κοινή λογική. 
      ΠΡΟΕΔΡΕΥΩΝ (Ιωάννης Τραγάκης): Ωραία. Ευχαριστούμε, κύριε συνάδελφε. 
      ΔΗΜΗΤΡΙΟΣ ΠΙΠΕΡΓΙΑΣ: Είπα μόνο συγκεκριμένες διατάξεις και απέδειξα ότι και η κριτική μας έχει απόλυτη βάση, αλλά και η επί της αρχής καταψήφιση δεν είναι καταψήφιση των ανανεώσιμων πηγών ενέργειας. Εξάλλου, χθες, ημέρα του περιβάλλοντος, έγιναν οι σχετικές μας δηλώσεις. Είμαστε υπέρ την ανάπτυξης των ανανεώσιμων πηγών ενέργειας, αρκεί να γίνονται μέσα στη λογική και με κοινωνική συμμετοχή. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Επειδή διέγνωσα μερικές διαμαρτυρίες από τις κυρίες της Βουλής, θα ήθελα να σας πω ότι ο κ. Πιπεργιάς είναι Κοινοβουλευτικός Εκπρόσωπος. Έκανε μια σύντομη δίλεπτη παρέμβαση στην αρχή και μετά από την κύρια ομιλία του των δεκαπέντε λεπτών εξήντλησε μόνο τα εννέα λεπτά. Πήρε τώρα τη δευτερολογία που δικαιούται, δηλαδή οκτώ λεπτά. 
      Οι δυο Κοινοβουλευτικοί Εκπρόσωποι ζητούν τώρα πάλι το λόγο. Θα ήθελα να τους παρακαλέσω να δώσουμε το λόγο στην κ. Μπινοπούλου, που περιμένει αρκετή ώρα και μετά έχετε το χρόνο, διότι, όπως ξέρετε, πρέπει και εσείς να συμπληρώσετε τα εκατόν είκοσι λεπτά σας. Όμως, έχω την αίσθηση πως αν δεν μειωθεί ο χρόνος στο εξάλεπτο, δεν θα ολοκληρωθεί ο κατάλογος των ομιλητών και είναι άδικο να μη μιλήσουν οι συνάδελφοι. 
      Ορίστε, κυρία Μπινοπούλου. Έχετε το λόγο.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κυρίες και κύριοι συνάδελφοι, συμφωνώ και υπερψηφίζω και επί της αρχής και επί των άρθρων το παρόν νομοσχέδιο, γιατί πιστεύω, μεταξύ άλλων, ότι οι νησιώτες θέλουν -και ελπίζουν- να σταματήσουν να καταστρέφονται οικονομικά από τις συνεχείς διακοπές του ηλεκτρικού ρεύματος και οι κάτοικοι της πρωτεύουσας του νομού μου, της Ερμούπολης, να απαλλαγούν από τις ανέλεγκτες εκπομπές ρύπων. 
      Αυτή συνοπτικά είναι η απάντηση στις τοποθετήσεις των συναδέλφων της Αξιωματικής Αντιπολίτευσης.
      Κύριε Πρόεδρε, θα περιοριστώ λόγω χρόνου, σεβόμενη και το χρόνο και των άλλων συναδέλφων που θέλουν να μιλήσουν, στην τροπολογία αυτή που καταθέτει, μεταξύ των άλλων Υπουργών, ο Υπουργός Αιγαίου για τη συνολική επιχορήγηση για τα μικρά νησιά και τις απομεμακρυσμένες νησιωτικές περιοχές. 
      Θα ήθελα να διευκρινίσει η Αντιπολίτευση, η οποία συνεχίζει να εμμένει σε ανύπαρκτους τυπικούς προβληματισμούς, αν συμφωνεί με το γράμμα της τροπολογίας αυτής.
      Θα κάνω, κυρίες και κύριοι συνάδελφοι, ένα «προσκλητήριο» στα μικρά νησιά, μνημονεύοντας σε μερικά από αυτά και τον αριθμό των κατοίκων που έχουν, μήπως πεισθεί η Αντιπολίτευση ότι τα μικρά νησιά μας δεν μπορούν να περιμένουν: Σίφνος, Κέα, Αμοργός, Ίος, Κύθνος, Σέριφος, Αντίπαρος, Κίμωλος, Φολέγανδρος, Κουφονήσια με τριακόσιους εξήντα έξι κατοίκους, Ανάφη διακόσιοι εβδομήντα τρεις, Θηρασιά διακόσιοι εξήντα οκτώ, Σίκινος διακόσιοι τριάντα οκτώ, Σχοινούσα διακόσιοι έξι, Δονούσα εκατόν εξήντα τρεις και η μικρή μας Ηρακλειά με εκατόν πενήντα κατοίκους.
      Κυρίες και κύριοι συνάδελφοι, θέλω να σας υπενθυμίσω και να επισημάνω ότι τα νησάκια μας και οι κάτοικοί τους δεν υπάρχουν μόνο ως τουριστικοί προορισμοί για το καλοκαίρι, υπάρχουν, ζουν και προσπαθούν να επιβιώσουν και τους δύσκολους μήνες του χειμώνα, γεγονός που συστηματικά ξεχνούσαν οι προηγούμενες κυβερνήσεις της σημερινής Αξιωματικής Αντιπολίτευσης.
      Οι κυβερνήσεις της Νέας Δημοκρατίας, στο μικρό χρόνο διακυβέρνησης της χώρας την τελευταία εικοσαετία, έδειξαν και δείχνουν το ενδιαφέρον τους στις νησιωτικές περιοχές. 
      Θυμίζω τις καθοριστικές παρεμβάσεις του Υπουργού Αιγαίου κ. Παυλίδη: Ως Υπουργός Εμπορικής Ναυτιλίας πέτυχε την πίστωση χρόνου δώδεκα ετών για την άρση του καμποτάζ, ώστε να εκμεταλλευτούμε αυτό το χρονικό διάστημα και να τακτοποιήσουμε, να φτιάξουμε την ακτοπλοΐα μας, άσχετα αν οι κυβερνήσεις του ΠΑ.ΣΟ.Κ. δεν εκμεταλλεύτηκαν αυτόν το χρόνο, με συνέπεια η ακτοπλοΐα μας να είναι στα χάλια που βρίσκεται σήμερα. 
      Να υπενθυμίσω τον αγώνα και τις παρεμβάσεις του για την αναγνώριση της νησιωτικότητας στο Σύνταγμα της Ευρώπης. Και τώρα με την τροπολογία αυτή δείχνουμε την ευαισθησία μας στις νησιωτικές περιοχές. 
      Θα αναφερθώ βέβαια και στην επικείμενη αναθεώρηση του Συντάγματος που η Νέα Δημοκρατία σημειώνει και στο Σύνταγμά μας επιπλέον για τη βιώσιμη ανάπτυξη των νησιωτικών μας περιοχών. 
      Κυρίες και κύριοι συνάδελφοι, τα μικρά μας νησιά είναι ξεχασμένα.
      Ενδεικτικά θα σας αναφέρω ένα έγγραφο που έχει στείλει ο Κοινοτάρχης της Ηρακλειάς, ζητώντας να γίνει ένας αγροτικός δρόμος, όπου λέει μεταξύ άλλων: Σημείωση: «Με παράπονο δηλώνουμε ότι κανένα έργο για την Ηρακλειά δεν έχει υπαχθεί στο Γ΄ Κοινοτικό Πλαίσιο Στήριξης και η παρούσα» -για τον αγροτικό δρόμο- «είναι η μοναδική μελέτη που καταφέραμε να ωριμάσουμε.
      Κανένα μεγάλο έργο υποδομής δεν έχει γίνει από την πολιτεία στο νησί μας από το 1996». Το καταθέτω στα Πρακτικά της Βουλής.
      (Στο σημείο αυτό η Βουλευτής κ. Αριάδνη Μανούσου-Μπινοπούλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Είναι το νησί με τους εκατόν πενήντα κατοίκους. Με την τροπολογία αυτή, που συζητάμε, σήμερα δίνουμε ουσιαστικά για πρώτη φορά τη δυνατότητα στα μικρά μας νησιά να επωφεληθούν από τις χρηματοδοτήσεις του Κοινοτικού Πλαισίου Στήριξης. 
      Μέχρι σήμερα, όπως πολύ χαρακτηριστικά γράφει και ο Πρόεδρος της Ηρακλειάς, δεν μπορούσαν τα μικρά μας νησιά να υποβάλλουν ολοκληρωμένα τεχνικά δελτία έργων, διότι δεν είχαν το απαραίτητο στελεχικό δυναμικό ή την οικονομική ευχέρεια να αναθέσουν την εκπόνηση των μελετών σε τεχνικά γραφεία. Συνέπεια των ελλείψεων αυτών ήταν η απόρριψη των λιγοστών προτάσεων που κατέθεταν.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Οι προτάσεις αυτές απορρίπτονταν στο στάδιο της αξιολόγησης, ως μη ολοκληρωμένες για έλλειψη έστω περιβαλλοντολογικών όρων κ.λπ. 
      Η έννοια της συνολικής επιχορήγησης, η οποία προβλεπόταν στο άρθρο 27 του Ευρωπαϊκού  Κανονισμού 1260/1999, εισάγεται τώρα με αυτήν την τροπολογία, γιατί ενώ ο ν. 2860/2000 για τη διαχείριση του Γ΄ Κοινοτικού Πλαισίου Στήριξης είχε ενσωματώσει τις υποχρεώσεις του κανονισμού αυτού, δεν είχε προβλέψει τη δυνατότητα της συνολικής επιχορήγησης. Και εκεί οι κυβερνήσεις του ΠΑ.ΣΟ.Κ δεν ενέσκηψαν με φροντίδα στις νησιωτικές περιοχές. Αυτή η δυνατότητα είναι κρίσιμη για την ανάπτυξη των μικρών νησιών και των απομακρυσμένων νησιωτικών περιοχών. 
      Με συγχωρείτε, κύριε Πρόεδρε, αλλά δεν μπορώ να μιλήσω έτσι, με το θόρυβο από πάνω. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε;
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Όχι, κύριε Πρόεδρε, δεν ολοκλήρωσα την ομιλία μου ακόμη. Ζητώ συγγνώμη, αλλά γίνεται πολύς θόρυβος. 
      ΠΡΟΕΔΡΕΥΩΝ (Ιωάννης Τραγάκης): Τι να κάνουμε, κυρία συνάδελφε; Ο χρόνος είναι αμείλικτος, δυστυχώς. Απομένουν ακόμα να μιλήσουν δέκα συνάδελφοι. 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, δεν θα ζητούσα επιπλέον χρόνο αν είχα την απαιτούμενη ησυχία από το Προεδρείο. 
      ΠΡΟΕΔΡΕΥΩΝ (Ιωάννης Τραγάκης): Τι να κάνουμε; Συνεχίστε. 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Με την τροπολογία αυτή προβλέπεται η ανάθεση σε ενδιάμεσο φορέα ή φορείς της συνολικής επιχορήγησης, υλοποίησης δηλαδή δράσεων, που χρησιμοποιούνται για την ενίσχυση πρωτοβουλιών τοπικής ανάπτυξης. Έτσι ο ενδιάμεσος φορέας αναλαμβάνει την εκπόνηση μελετών –και τονίζω τη λέξη «μελετών», γιατί εκεί πάσχουμε περισσότερο στα μικρά νησιά και τις κοινότητες- και την εκτέλεση τεχνικών έργων, τομέα πάρα πολύ σημαντικό για τα μικρά νησιά που, όπως προανέφερα, δεν διαθέτουν την απαιτούμενη τεχνογνωσία.
      Κινητοποιείται το τοπικό δυναμικό, αφού κατά κανόνα οι ενδιάμεσοι φορείς θα είναι εγκατεστημένοι ή θα εκπροσωπούνται στις περιφέρειες εφαρμογής των μέτρων. Προωθείται με αυτόν τον τρόπο άμεσα η υλοποίηση δράσεων στα μικρά νησιά, αφού προβλέπεται η ανάθεση εκτέλεσης πράξεων για λογαριασμό...
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κυρία συνάδελφε, σας παρακαλώ. Φτάσατε στα οκτώμισι λεπτά. 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Θα ήθελα δύο δευτερόλεπτα ακόμα, κύριε Πρόεδρε. 
      Απλοποιείται η διαδικασία έγκρισης των πράξεων, διότι όλοι γνωρίζουμε ότι αυτό είναι το σημείο που καθυστερούσαν τα έργα. Εν τέλει, αποκτάται σημαντική εμπειρία για τις νησιωτικές περιοχές, με πολλαπλά οφέλη για την επόμενη προγραμματική περίοδο. 
      Κυρίες και κύριοι συνάδελφοι, δράττομαι της ευκαιρίας, σήμερα που συζητάμε για τις νησιωτικές περιοχές, να κάνω μια πρόταση. Η πρότασή μου αυτή ξεκινά από μια ανάγκη. Δεν είναι δυνατόν να νομοθετούμε με γνώμονα μόνο την ηπειρωτική Ελλάδα. Πολλές διατάξεις νόμων δεν είναι δυνατόν να εφαρμοστούν στις νησιωτικές περιοχές ή άλλοτε να παραλείπονται και να μην προβλέπονται περιπτώσεις τέτοιες που αφορούν τα μικρά νησιά μας. 
      Προτείνω, λοιπόν, να υπάρχει μια επιτροπή, η οποία να μελετά νομοσχέδια...
      ΠΡΟΕΔΡΕΥΩΝ (Ιωάννης Τραγάκης): Κυρία συνάδελφε, κάνατε την πρότασή σας.
      Ευχαριστούμε πολύ.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Λοιπόν...
      ΠΡΟΕΔΡΕΥΩΝ (Ιωάννης Τραγάκης): Μα, τι λοιπόν; Δεν υπάρχει, λοιπόν. 
      Σας παρακαλώ πολύ! 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Στη Βουλή, λοιπόν, να γνωμοδοτεί...
      ΠΡΟΕΔΡΕΥΩΝ (Ιωάννης Τραγάκης): Έχετε φτάσει στα δέκα λεπτά. 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: ...αν οι διατάξεις του νόμου είναι συμβατές με την ιδιαιτερότητα που παρουσιάζουν τα μικρά κυρίως νησιά μας ή αν έχουν προβλεφθεί οι ιδιαιτερότητες των νησιών στη διαμόρφωση των διατάξεων αυτών.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ και μας συγχωρείτε για την πίεση, αλλά δεν γίνεται αλλιώς.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε...
      ΠΡΟΕΔΡΕΥΩΝ (Ιωάννης Τραγάκης): Κύριε Βερελή, επειδή διαμαρτυρηθήκατε είστε ο τελευταίος εγγεγραμμένος...
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, και το Προεδρείο θα πρέπει να σέβεται τον ομιλούντα. 
      ΠΡΟΕΔΡΕΥΩΝ (Ιωάννης Τραγάκης): Τι είπατε, κυρία συνάδελφε; 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Δεν μιλάω για το χρόνο, αλλά δεν είχα την απαιτούμενη ησυχία.
      ΠΡΟΕΔΡΕΥΩΝ (Ιωάννης Τραγάκης): Η Βουλή πήρε απόφαση για έξι λεπτά, ώστε να μπορέσει να μιλήσει και ο κ. Βερελής, που διαμαρτύρεται, ο οποίος είναι και ο τελευταίος ομιλητής.
      Κύριε Κοινοβουλευτικέ Εκπρόσωπε, επειδή ζητήσατε και εσείς το λόγο και ο κ. Τσιόγκας, νομίζω ότι αν συνεχίσουμε έτσι, δεν θα μπορέσουν να μιλήσουν οι κύριοι Βουλευτές. Εγώ να σας δώσω το λόγο για τρία λεπτά στον καθένα σας, για να κάνετε μια μικρή παρατήρηση. Δεν γίνεται αλλιώς. Σεβαστείτε και τους συναδέλφους.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Θα μιλήσουμε μετά από τον κ. Βερελή. 
      ΠΡΟΕΔΡΕΥΩΝ (Ιωάννης Τραγάκης): Η συνάδελφος κ. Κανελλοπούλου έχει το λόγο. 
      ΚΡΙΝΙΩ ΚΑΝΕΛΛΟΠΟΥΛΟΥ: Ευχαριστώ, κύριε Πρόεδρε. 
      Κυρίες και κύριοι συνάδελφοι, κανείς πια δεν αμφισβητεί την ανάγκη προστασίας του περιβάλλοντος για την επιβίωσή μας και για την αναζήτηση μιας καλύτερης ποιότητας ζωής. Θεωρώ ότι έχει γίνει πλέον συνείδηση όλων ότι η μόλυνση της ατμόσφαιρας αυξάνεται, ότι οι εθνικοί μας πόροι σπαταλούνται, ότι οι κλιματικές αλλαγές είναι ραγδαίες και οι επιπτώσεις για το περιβάλλον είναι πλέον ορατές. Σύμφωνα μάλιστα με κάποιες τελευταίες δημοσιευμένες έρευνες, ως το 2030 η ζήτηση σε ενέργεια θα αυξηθεί κατά 50%, ενώ το 80% των καυσίμων θα προμηθεύεται, αν δεν πάρουμε τα μέτρα μας, δυστυχώς, ακόμα μόνο από το πετρέλαιο και ακόμη και από το κάρβουνο. 
      Σ’ αυτό πρέπει να προσθέσουμε και την αύξηση βεβαίως της τιμής του πετρελαίου, ενώ αυξάνεται συνεχώς η ζήτηση για ηλεκτρική ενέργεια. Δεν υπάρχει, λοιπόν, πια καμία αμφιβολία ότι η μέριμνα για το περιβάλλον πρέπει να αποτελέσει μια από τις θεμελιώδεις εθνικές μας προτεραιότητες, ότι χρειάζεται συστηματική και αδιάκοπη προληπτική και κατασταλτική μέριμνα. 
      Ταυτόχρονα, όμως, στη σημερινή εποχή εγκαταλείπεται πια και η άποψη ότι ανάπτυξη και περιβάλλον είναι έννοιες αντίθετες. Απεναντίας, η ανάπτυξη με στόχο τον άνθρωπο και την ευτυχία του, που άλλωστε θεωρώ ότι θέλουμε να είναι και στο επίκεντρο της πολιτικής μας, βασίζεται πια απόλυτα στην έρευνα και στις νέες επιστημονικές και τεχνολογικές μεθόδους και προϋποθέτει την υιοθέτηση μακρόπνοης ενεργειακής πολιτικής, με κύριο άξονα τις ανανεώσιμες πηγές ενέργειας, ενώ στηρίζεται από την απελευθέρωση των αγορών ενέργειας και δίνει τη δυνατότητα σε νέες επενδύσεις.
      Η Κυβέρνηση έχει ήδη αποδείξει τις προθέσεις της για μια διαφορετική αντιμετώπιση στην πολιτική της ενέργειας. Έχει ήδη προωθήσει διεθνείς συνεργασίες στον τομέα της ενέργειας, έχει προχωρήσει στην απελευθέρωση των αγορών φυσικού αερίου και ηλεκτρικής ενέργειας και βέβαια και τώρα τελευταία, στη δημιουργία θεσμικού πλαισίου για την εισαγωγή των βιοκαυσίμων στην ελληνική αγορά. Και μάλιστα, κατά τα δύο τελευταία χρόνια, είχαμε μια αύξηση κατά 50% περίπου στην ισχύ από συστήματα ανανεώσιμων πηγών ενέργειας. 
      Παρ’ όλα αυτά, όμως, η χώρα μας υστερεί σε σχέση με τις άλλες ευρωπαϊκές χώρες. Παραδείγματος χάριν, η κατανάλωση ενέργειας από ανανεώσιμες πηγές ενέργειας το 2001 στην Ελλάδα ήταν περίπου στο 1,3 MW, ενώ στη Γαλλία στα 18,6, MW στη Σουηδία στα 15 MW, στην Ιταλία στα 13MW. Και ακόμη να σημειωθεί ότι από το 1985 έως το 2001 η Ελλάδα πέρασε από το 1,1 MW μόνο στο 1,3 MW και βέβαια κυρίως μέχρι τώρα επρόκειτο μόνο για την υδραυλική ενέργεια και μόνο τώρα τελευταία προωθήθηκε και η αιολική ενέργεια, ενώ είναι σχεδόν μηδενική η παραγωγή από τις υπόλοιπες ανανεώσιμες πηγές ενέργειας. Να σημειώσουμε δε ότι το Κέντρο Ανανεώσιμων Πηγών Ενέργειας εκτιμά ότι θα μπορούσε στην Ελλάδα το 15% των αναγκών για τον ηλεκτρισμό της χώρας μας να καλυφθεί από τα αιολικά πάρκα και όχι μόνον, ειδικότερα όταν μιλάμε για μια χώρα, όπως η Ελλάδα, όπου το νερό, ο αέρας, ο ήλιος δεν λείπουν και η χρησιμοποίηση των ανανεώσιμων πηγών ενέργειας θα ήταν βεβαίως πολύ πιο εύκολη και παρά το ότι η περίφημη οδηγία 2001/77 της Ευρωπαϊκής Ένωσης στοχεύει στο ότι η παραγωγή ηλεκτρικής ενέργειας από τις ανανεώσιμες πηγές ενέργειας θα πρέπει να είναι περίπου στο 20% το 2010 και στο 29% το 2020 και παρά το γεγονός, επίσης, ότι η Ελλάδα έχει προσχωρήσει στο Πρωτόκολλο του Κιότο κι έχει βεβαίως δεσμευθεί να συγκρατήσει τις εκπομπές του διοξειδίου του άνθρακα, ως το 2012 πολύ πιο χαμηλά απ’ ό,τι βρίσκονται σήμερα.
      Βεβαίως αυτά δεν επιτυγχάνονται με το υπάρχον θεσμικό πλαίσιο, το οποίο και εκσυγχρονισμό και συστηματοποίηση χρειάζεται, εκτός του ότι είναι ανεπαρκές για τις σημερινές συνθήκες.
      Η Κυβέρνηση, με το παρόν σχέδιο νόμου, θέτει πλέον τις βάσεις για μία νέα εποχή στο χώρο της ενέργειας, προσαρμόζοντας επιτέλους τη χώρα μας και στην κοινοτική οδηγία και στο Πρωτόκολλο του Κιότο και ταυτόχρονα στοχεύει στην ανάπτυξη με νέες επενδύσεις, νέες θέσεις εργασίας, αλλά και στην προστασία του περιβάλλοντος και στην υγεία των πολιτών.
      Δημιουργείται επιτέλους το θεσμικό πλαίσιο που συστηματοποιεί και εκσυγχρονίζει το ανεπαρκές υπάρχον. Τίθενται οι όροι και οι κανόνες για ένα σύγχρονο και ελκυστικό περιβάλλον, με σκοπό την ενίσχυση της υλοποίησης των επενδύσεων στον τομέα της παραγωγής ηλεκτρικής ενέργειας από τις ανανεώσιμες πηγές.
      Απλουστεύεται και επιταχύνεται η διαδικασία αδειοδότησης. Θεσπίζονται και οργανώνονται προθεσμίες για τη χορήγηση άδειας παραγωγής, εγκατάστασης και λειτουργίας, έτσι ώστε να μειώνεται δραστικά ο χρόνος απόκτησης των απαιτούμενων αδειών. Απλουστεύονται οι γραφειοκρατικές διαδικασίες, αίρονται ενδεχομένως κάποιες αυθαιρεσίες και δίνονται οικονομικά κίνητρα για την παραγωγή ηλεκτρικής ενέργειας, ιδιαίτερα από τα φωτοβολταϊκά ευκαιριακά συστήματα. Δεν χρειάζεται να συνεχίσω, άλλωστε αυτά έχουν ειπωθεί πάρα πολύ ωραία και από τον εισηγητή μας, αλλά και από τους προηγούμενους ομιλητές. Δημιουργείται, δηλαδή, ένα ασφαλές περιβάλλον για τον επενδυτή.
      Κυρίες και κύριοι συνάδελφοι -επειδή ο χρόνος είναι περιορισμένος- είναι βέβαιο ότι το παρόν σχέδιο νόμου δεν θα λύσει συνολικά το πρόβλημα της προστασίας του περιβάλλοντος ούτε της ενεργειακής πολιτικής. Είναι, όμως, βέβαιο ότι θέτει τις βάσεις για μία νέα εποχή στη χώρα μας. Είναι βέβαιο ότι παράλληλα χρειάζεται και η επιτάχυνση του χωροταξικού σχεδιασμού, κάτι που ειπώθηκε πάρα πολλές φορές σήμερα σ’ αυτήν την Αίθουσα. 
      Χρειάζεται να επενδύσουμε περισσότερο και στην έρευνα και στις νέες τεχνολογίες. Άλλες χώρες, παραδείγματος χάρη, χρησιμοποιούν ήδη το υδρογόνο για την παραγωγή ηλεκτρικής ενέργειας. 
      Είναι βέβαιο ότι τα θέματα αυτά πρέπει να αποτελέσουν μία συνολική εθνική στρατηγική. Είναι, όμως, επίσης βέβαιο ότι με το παρόν σχέδιο νόμου τίθενται επιτέλους οι βάσεις προς αυτήν την κατεύθυνση, ενώ ταυτόχρονα ακολουθείται μια πολιτική ανάπτυξης, όπως την αντιλαμβανόμαστε σήμερα.
      Ειλικρινά δεν βλέπω το λόγο, παρά μόνο και μόνο από στείρα αντιπολιτευτική διάθεση, η Αντιπολίτευση να μην ψηφίσει το παρόν σχέδιο νόμου, τουλάχιστον επί της αρχής.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ την κυρία συνάδελφο.
      Ο κ. Σαμπαζιώτης έχει το λόγο.
      ΔΗΜΗΤΡΙΟΣ ΣΑΜΠΑΖΙΩΤΗΣ: Κυρίες και κύριοι συνάδελφοι, η ενέργεια αποτελεί τον ακρογωνιαίο λίθο της ανάπτυξης και της ποιότητας της ζωής. Σε παγκόσμιο επίπεδο, η εξασφάλιση της πρόσβασης στις ενεργειακές πηγές, καθώς και οι τεχνολογίες για την αποδοτικότερη αξιοποίησή τους, σε συνδυασμό με την προστασία του περιβάλλοντος, αποτελούν προτεραιότητα της πολιτείας.
      Όπως σας είναι γνωστό, από τις αρχές του 2004 βρίσκεται σε εξέλιξη μία πρωτόγνωρη έκρηξη στις διεθνείς τιμές του πετρελαίου. Από τον Ιανουάριο του 2004 έως το Μάιο του 2006, η διεθνής τιμή του μπρεντ αυξήθηκε κατά 114%, ενώ αντίστοιχα η διεθνής τιμή της βενζίνης αυξήθηκε κατά 140%. Πρόκειται, λοιπόν, για μία εξέλιξη η οποία δρα αρνητικά στην παγκόσμια οικονομία, στους ρυθμούς ανάπτυξης, στην κατάρτιση των προϋπολογισμών, στην ανταγωνιστικότητα και στον πληθωρισμό.
      Όλα αυτά βεβαίως αφορούν και τη χώρα μας και την αφορούν ιδιαίτερα, διότι είναι γνωστό σε όλους σας και σε όλους μας ότι είναι μεγαλύτερη η εξάρτηση της δικής μας χώρας από το πετρέλαιο απ’ ό,τι η εξάρτηση των υπόλοιπων ευρωπαϊκών χωρών. 
      Αυτή, λοιπόν, είναι μία δυσμενής πραγματικότητα, μία σοβαρή επιβάρυνση που πέφτει στις πλάτες μας λόγω της διεθνούς συγκυρίας. Γι’ αυτόν το λόγο η εξοικονόμηση ενέργειας, οι ανανεώσιμες πηγές ενέργειας, τα εναλλακτικά καύσιμα και το υδρογόνο αποτελούν ήδη και θα αποτελέσουν -και στο μέλλον ακόμα περισσότερο- μία από τις προτεραιότητες της ενεργειακής πολιτικής του κάθε κράτους. 
      Από την πρώτη στιγμή της νέας διακυβέρνησης, δρομολογήσαμε και προωθούμε με γρήγορους ρυθμούς και με αποφασιστικά βήματα μία νέα δυναμική και επιθετική ενεργειακή πολιτική. Έχουν προωθηθεί μέχρι σήμερα σημαντικές αλλαγές και μεταρρυθμίσεις. 
      Οι κατευθύνσεις στις οποίες κινηθήκαμε, είναι δύο. Η πρώτη κατεύθυνση βεβαίως αφορά την ενίσχυση του ρόλου της χώρας μας στους διεθνείς ενεργειακούς οργανισμούς και την προώθηση μεγάλων ενεργειακών έργων που την καθιστούν διεθνή ενεργειακό δίαυλο. Αυτό, αγαπητοί συνάδελφοι, προσθέτει «βέλη» στη διπλωματική μας «φαρέτρα», αφού πλέον δίνει τη δυνατότητα στη χώρα μας να ασκήσει ενεργειακή διπλωματία.
      Η δεύτερη κατεύθυνση της ενεργειακής μας πολιτικής αφορά στη δημιουργία ενός σύγχρονου θεσμικού πλαισίου στο χώρο του ηλεκτρισμού, του φυσικού αερίου, του πετρελαίου και βεβαίως των καθαρών μορφών ενέργειας. 
      Κυρίες και κύριοι συνάδελφοι, το νομοσχέδιο που συζητάμε, ξεπερνά το σημερινό ανεπαρκές νομικό πλαίσιο, το οποίο οδηγούσε σε εγγενείς αδυναμίες όσον αφορά την προώθηση έργων παραγωγής ηλεκτρικής ενέργειας με τη χρήση των ανανεώσιμων πηγών ενέργειας. Πέραν της καθαρά ενεργειακής του διάστασης, έχει και μια σαφέστατη περιβαλλοντική διάσταση και μία εξίσου σαφή οικονομική και αναπτυξιακή διάσταση. 
      Δύο είναι τα σημεία που θεραπεύει: Το ένα είναι να αντιμετωπίσει κάθε τεχνολογία διακριτά, δίνοντάς της τα αντίστοιχα κίνητρα, κάτι που δεν ίσχυε μέχρι σήμερα. Το δεύτερο είναι να διευκολύνει την ανάπτυξη επενδύσεων, είτε μεγάλων είτε μικρότερης κλίμακας, προς αυτήν την κατεύθυνση. 
      Μέχρι σήμερα, αγαπητοί συνάδελφοι, απαιτούνταν τουλάχιστον τρία χρόνια για την αδειοδότηση από την ημερομηνία υποβολής της αιτήσεως. Και ήταν απροσδιόριστοι οι φορείς που γνωμοδοτούσαν, καθώς, επίσης, και το περιεχόμενο των μελετών που θα έπρεπε να συνταχθούν. Με την απλοποίηση των γραφειοκρατικών διαδικασιών, με τον περιορισμό του απαιτούμενου χρόνου σε όλα τα στάδια της αδειοδοτικής διαδικασίας και με την παροχή ιδιαίτερα ηυξημένων οικονομικών κινήτρων για την παραγωγή ηλεκτρικής ενέργειας από φωτοβολταϊκά και ηλιακά συστήματα, αλλά και με τη συμπαραγωγή ηλεκτρισμού και θερμότητας, κάνουμε μια καινούργια αρχή στον τομέα των ανανεώσιμων πηγών ενέργειας. 
      Σήμερα η εγκατεστημένη ισχύς στη χώρα μας δεν ξεπερνά τα 600 MW. Στόχος μας είναι το 2010, αυτή η ισχύς να φθάσει τα 3000 MW, που είναι η ισχύς που αντιπροσωπεύει το 20,1% της ακαθόριστης ενεργειακής κατανάλωσης από ανανεώσιμη ηλεκτροπαραγωγή. Ο επόμενος στόχος μας είναι το 2020 αυτό το ποσοστό να ανέλθει στο 29%. Η επίτευξη του στόχου αυτού προϋποθέτει την ανάπτυξη και εφαρμογή νέων ενεργειακών τεχνολογιών, προϊόντων και υποδομών. Δημιουργεί θέσεις εργασίας στην έρευνα, αλλά και στην κατασκευή εξοπλισμού και συμβάλλει στην απεξάρτηση από τα εισαγόμενα καύσιμα και στην προστασία του περιβάλλοντος της χώρας μας. 
      Επιπλέον, με το νομοσχέδιο αυτό το εθνικό δίκαιο εναρμονίζεται πλήρως προς την κοινοτική οδηγία 77/2001 για την παραγωγή της ηλεκτρικής ενέργειας από ανανεώσιμες πηγές ενέργειας καθώς, επίσης, προσαρμόζεται στις σχετικές δεσμεύσεις που προκύπτουν από το Πρωτόκολλο του Κιότο.
      Με το νέο αδειοδοτικό σύστημα, περιστέλλουμε τη γραφειοκρατία και παρέχουμε επιπλέον κίνητρα για την προώθηση επενδύσεων για την αιολική, την ηλιακή και τη γεωθερμική ενέργεια. Δημιουργούνται ειδικές επιτροπές για το συντονισμό και την προώθηση επενδύσεων σε ανανεώσιμες πηγές ενέργειας και σε Σ.Η.Θ.Υ.Α., τόσο σε πολιτικό όσο και σε υπηρεσιακό επίπεδο. Καθορίζεται και αποτελεί μέρος του νόμου η τιμολόγηση της ηλεκτρικής ενέργειας που παράγεται από Α.Π.Ε. και Σ.Η.Θ.Υ.Α. και απορροφάται από το σύστημα ή το δίκτυο, με σκοπό την απεξάρτηση από τα τιμολόγια της Δ.Ε.Η. και τη διασφάλιση των επενδύσεων. 
      Είναι χαρακτηριστικό ότι από την ανάληψη της νέας διακυβέρνησης, τέθηκαν σε λειτουργία νέα έργα Α.Π.Ε., που αντιστοιχούν σε ποσοστό 50% των όσων μέχρι σήμερα έχουν γίνει και ειδικά τα τελευταία δέκα χρόνια, από το 1994 έως το 2004.
      Κυρίες και κύριοι συνάδελφοι, πιστεύω ότι η πολιτική αυτή της Κυβέρνησης, για φιλικές προς το περιβάλλον πηγές ενέργειας, οδηγεί σε μια απεξάρτηση από το πετρέλαιο και ταυτόχρονα σε ενίσχυση των δράσεων για το περιβάλλον και για καλύτερη ποιότητα ζωής. Θέτουμε τις βάσεις για ουσιαστική αξιοποίηση του αιολικού και ηλιακού δυναμικού που βρίσκονται σε αφθονία στη χώρα μας.
      Κάνουμε ένα αποφασιστικό βήμα μπροστά. Δημιουργούμε με το νέο θεσμικό πλαίσιο ένα σύγχρονο και ελκυστικό περιβάλλον για την ενίσχυση της διείσδυσης των Α.Π.Ε. στο ενεργειακό μας ισοζύγιο, με στόχο την προσέλκυση των επενδύσεων, την αύξηση της απασχόλησης και τη σταδιακή απεξάρτηση της χώρας μας από το πετρέλαιο, με ταυτόχρονη ενδυνάμωση της παραγωγής ηλεκτρικής ενέργειας στη χώρα μας, αλλά βεβαίως και με στόχο την παράδοση ενός καθαρότερου περιβάλλοντος στις νέες γενιές.
      Για όλους τους παραπάνω λόγους, κύριοι συνάδελφοι, κύριε Πρόεδρε, ψηφίζω ανεπιφύλακτα το παρόν νομοσχέδιο. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κ. Κεγκέρογλου, έχει το λόγο. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, η αντιμετώπιση των προβλημάτων που δημιουργεί το φαινόμενο του θερμοκηπίου πρέπει να είναι στο επίκεντρο της πολιτικής όλων των κυβερνήσεων και όλων όσων λαμβάνουν σημαντικές αποφάσεις γι’ αυτόν τον κόσμο.
      Πρέπει, όμως, να είναι και στο επίκεντρο, του ενδιαφέροντος, της δραστηριότητας, αλλά και της διεκδίκησης όλων των πολιτών, γιατί δυστυχώς οι ισχυροί της γης –όπως είναι οι Ηνωμένες Πολιτείες Αμερικής που δημιουργούν τα περισσότερα περιβαλλοντικά προβλήματα- δεν έχουν ακόμα προσυπογράψει το Πρωτόκολλο του Κιότο. 
      Η Ευρωπαϊκή Ένωση που έχει προσυπογράψει το Πρωτόκολλο, ενεργοποίησε μια πολιτική καταπολέμησης των κλιματικών αλλαγών και αυτό αποτελεί πλέον έναν από τους βασικούς της στόχους. 
      Μέσα στα πλαίσια αυτής της πολιτικής, κάθε κράτος-μέλος έχει το μερίδιο ευθύνης του και τις υποχρεώσεις του. Με βάση την κοινοτική οδηγία του 2001 της Ευρωπαϊκής Ένωσης, μέχρι το 2010 πρέπει να έχουμε το 20% της παραγόμενης ηλεκτρικής ενέργειας από ανανεώσιμες πηγές. Διαμορφώνεται πλέον ένα νέο πεδίο για τις ανανεώσιμες πηγές ενέργειας στη χώρα μας, το οποίο επιβάλλει να γίνει μια καινούργια αρχή και να δοθεί συνέχεια στις προσπάθειες που έχουν ξεκινήσει από το 1985 και στη σημαντική δουλειά που έχει επιτευχθεί.
      Είχε δημιουργηθεί το προηγούμενο διάστημα η προσδοκία ότι το νομοσχέδιο που θα ερχόταν, θα αξιοποιούσε πράγματι την πλούσια εμπειρία που είχαμε αποκτήσει και θα έδινε, στα πλαίσια ενός μακροχρόνιου ενεργειακού σχεδιασμού που ακόμα αναμένεται, την απάντηση στις ανάγκες της εποχής.
      Κύριε Υπουργέ, οφείλω σ’ αυτό το σημείο να σας υπενθυμίσω ότι στη συγκρότηση πολυδάπανων συμβουλίων και επιτροπών, που πληρώνει αδρά ο ‘Έλληνας φορολογούμενος, μάλιστα με βαρύγδουπους τίτλους, όπως: «Στρατηγικά Εθνικά Συμβούλια» –με κεφαλαία- είστε πρώτοι. Εκεί που υστερείτε -και θα έλεγα ότι είστε προς το τέλος- είναι οι πολιτικές. Δεν υπάρχουν πολιτικές. 
      Το νομοσχέδιο αυτό που κατατέθηκε στη Βουλή, μετά από αρκετά μεγάλο χρονικό διάστημα και αλλεπάλληλες τροποποιήσεις, δεν έχει σαφή προσανατολισμό. Παρουσιάζει σημαντικά κενά, τα οποία θα δημιουργήσουν ανυπέρβλητα εμπόδια στην εφαρμογή του, στην υλοποίησή του. Οι ελπίδες που κατ’ αρχήν δημιουργεί κυρίως στους νέους επενδυτές, θα αποδειχθούν κίνδυνοι, αφού η υπερεπένδυση που διαφαίνεται, ξεπερνά κατά πολύ τα όρια του συστήματος. 
      Η πολιτική που προωθεί το νομοσχέδιο, παραδείγματος χάρη με την επιλεκτική εξαπλάσια χρηματοδότηση της εισαγόμενης τεχνολογίας -με τη χρήση της οποίας κατ’ ανάγκη δεν διαφωνώ- έναντι των μικρών ανεμογεννητριών και των μικρών υδροηλεκτρικών που παράγονται κατά κύριο λόγο στη χώρα μας, πιστοποιεί την ανυπαρξία σχεδίου, θα έλεγα και πολιτικής βούλησης, για τη στήριξη της ελληνικής βιομηχανικής παραγωγής και τη δημιουργία νέων θέσεων εργασίας στη χώρα μας. ‘Όλη η τεχνολογία για τα φωτοβολταϊκά είναι αποκλειστικά εισαγόμενη, τουλάχιστον σήμερα. 
      Κυρίες και κύριοι συνάδελφοι, αυτό που απαιτείται σήμερα, είναι ένα νομοσχέδιο που θα στοχεύει:
      Πρώτον, στην επίτευξη των στόχων που πηγάζουν από τις διεθνείς δεσμεύσεις, όπως προείπα, δηλαδή το Πρωτόκολλο του Κιότο και την ευρωπαϊκή νομοθεσία, με τη θέσπιση της αρχής, την οποία τονίσαμε και θεωρούμε βασική, ότι η προώθηση και παραγωγή της ηλεκτρικής ενέργειας από ανανεώσιμες πηγές ενέργειας αποτελεί περιβαλλοντικά και ενεργειακά επιλογή πρώτης προτεραιότητας για τη χώρα μας.
      Δεύτερον, στην αξιοποίηση της ντόπιας τεχνολογίας, στην αύξηση της προστιθέμενης αξίας στην Ελλάδα, στην απόκτηση νέας τεχνογνωσίας και ασφαλώς στη δημιουργία -ως αποτέλεσμα- εξαγόμενων αγαθών, που θα αποτελέσουν σημαντική ενίσχυση των Ελλήνων μικρομεσαίων επιχειρηματιών και θα αξιοποιήσουν αποτελεσματικά το έργο των Ελλήνων επιστημόνων και ερευνητών, που μέχρι τώρα έχει παραχθεί.
      Η υλοποίηση αυτών των στόχων προϋποθέτει:
      Πρώτα απ’ όλα, ένα πραγματικά απλοποιημένο και συγκεκριμένο σύστημα αδειοδότησης με μείωση της γραφειοκρατίας και προσδιορισμένους σαφώς χρόνους.
      Δεύτερον, απαιτεί το ειδικό χωροταξικό σχέδιο για την ανάπτυξη των ανανεώσιμων πηγών –για τις οποίες τόση κριτική έχουμε δεχθεί, αλλά δεν έχουμε δει να γίνεται κανένα  βήμα από εσάς- που δεν θα αμφισβητείται και δεν θα υπονομεύεται από τις άλλες διατάξεις του νομοσχεδίου.
      Τρίτον, απαιτεί συγκεκριμένη στόχευση για κάθε μορφή Α.Π.Ε., που δεν υπάρχει, μέχρι το 2010. Υπάρχει ο γενικός στόχος, αλλά για κάθε μορφή δεν υπάρχει.
      Η τιμολογιακή πολιτική η οποία θεσμοθετείται, είναι σε λάθος βάση. ‘Όπως είπα και στην αρχή, πρέπει κατ’ αρχήν να αρθεί η άνιση μεταχείριση μεταξύ των διάφορων μορφών ανανεώσιμων πηγών ενέργειας, που οδηγεί σε πολλές παρενέργειες και κυρίως δημιουργεί ερωτηματικά για τη σκοπιμότητά της. Το ότι πρέπει να ενισχυθεί η μια μορφή Α.Π.Ε., δεν σημαίνει ότι πρέπει να καθηλωθεί η άλλη. 
      Το νομοσχέδιο διαπνέεται ακόμη από μια μεγαλοεπιχειρηματική λογική, που είναι αντίθετη με την παγκόσμια, την ευρωπαϊκή, αλλά ακόμα και με την ελληνική εμπειρία, σύμφωνα με την οποία έχουν αποδειχθεί περισσότερο αποτελεσματικές οι μικρές και περιφερειακές μονάδες.
      Το συζητούμενο νομοσχέδιο, δυστυχώς, συνάδει με τη γενικότερη πολιτική της Νέας Δημοκρατίας. Μοιράζει υποσχέσεις, εμπορεύεται ελπίδα, αλλά δεν δίνει ουσιαστικές λύσεις ούτε για τον τόπο ούτε για τους πολίτες. 
      Εμείς καταθέσαμε τις προτάσεις μας, τις αντιρρήσεις, τις θέσεις και τις απόψεις μας και στην επιτροπή και σήμερα για ένα σύγχρονο θεσμικό πλαίσιο. Μπορεί να απορρίφθηκαν, αλλά θα φανεί στο μέλλον ποιοι είχαν δίκιο και ποιοι όχι γι’ αυτές τις προτάσεις.
      Καταψηφίζουμε το συγκεκριμένο νομοσχέδιο, το οποίο μπορεί να επιλύει ορισμένα υπαρκτά προβλήματα, ενσωματώνει τυπικά την αντίστοιχη οδηγία της Ευρωπαϊκής Ένωσης, αλλά δεν ανταποκρίνεται στις ανάγκες της επόμενης περιόδου, δεν είναι αποτελεσματικό και κυρίως δεν διασφαλίζει το κοινωνικό όφελος. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Δαϊλάκης έχει το λόγο. 
      ΣΤΑΥΡΟΣ ΔΑΪΛΑΚΗΣ: Κύριε Πρόεδρε, κυρία και κύριοι συνάδελφοι, μετά από ένα διαρκές black out στο θέμα της ενέργειας, έρχεται αυτό το νομοσχέδιο, σηκώνει το μοχλό και ξαναβλέπουμε. Τι βλέπουμε; Ότι μετά την πράσινη αδράνεια, μιλούμε για πράσινη ενέργεια, κάτι που λείπει στο κόμμα σας. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Και για μπλε αέρα. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, είναι απόσταγμα. 
      ΣΤΑΥΡΟΣ ΔΑΪΛΑΚΗΣ: Και το λέω αυτό, έχοντας επίγνωση ότι το συγκεκριμένο Υπουργείο Ανάπτυξης έχει νομοθετικά, ίσως, την πρωτιά στην παραγωγή σοβαρών, πάρα πολύ σοβαρών νομοθετημάτων, που άπτονται των προβλημάτων της σύγχρονης κοινωνίας. Το συγκεκριμένο νομοσχέδιο, όπως και να το κάνουμε, θα πρέπει να το πάρουμε όλοι πολύ ζεστά, με την έννοια ότι αφπορά στις σύγχρονες απαιτήσεις της κοινωνίας, γιατί μιλήσατε για έλλειψη συμμετοχής της κοινωνίας. Εγώ έχω να σας πω ότι η κοινωνία έδωσε την εντολή σ’ αυτήν την Κυβέρνηση να νομοθετεί σύμφωνα με το πρόγραμμα της Νέας Δημοκρατίας. 
      ΔΗΜΗΤΡΙΟΣ ΠΙΠΕΡΓΙΑΣ: Στο συνάδελφο Βεργίνη να τα πείτε. 
      ΣΤΑΥΡΟΣ ΔΑΪΛΑΚΗΣ: Εδώ μέσα είναι τριακόσιοι. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι. 
      ΣΤΑΥΡΟΣ ΔΑΪΛΑΚΗΣ: Δεύτερο όνομα μπορείτε να μας πείτε; 
      ΔΗΜΗΤΡΙΟΣ ΠΙΠΕΡΓΙΑΣ: Εδώ μέσα μίλησε. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ πολύ, να μη διακόπτετε. 
      ΣΤΑΥΡΟΣ ΔΑΪΛΑΚΗΣ: Δεύτερο όνομα μπορείτε να μας πείτε; Όχι. Κάθε νόμος έχει και την εξαίρεσή του. Εξάλλου, στο νησί του κ. Βεργίνη μπορεί να υπάρχουν ειδικές συνθήκες κατά τέτοιο τρόπο, που να τις υπερασπίζεται τοπικά -και σωστά- έχοντας στο μυαλό του αυτές τις ιδιαιτερότητες. 
      Μίλησαν πολλοί συνάδελφοι από το ΠΑ.ΣΟ.Κ. και έθεσαν το θέμα ότι μέσα από το συγκεκριμένο νομοσχέδιο δημιουργούνται και θέσεις, όπου η Νέα Δημοκρατία πάλι θα διορίσει «γαλάζια παιδιά». Έχουμε διορίσει τόσους, που νομίζω ότι έχουν τελειώσει τα «γαλάζια παιδιά» και τώρα θα μπούμε στα δικά σας παιδιά. Είναι δυνατόν να τα λέτε αυτά εσείς, που όποιος περνούσε έξω από τη Δ.Ε.Η., αρκεί να ήταν ΠΑ.ΣΟ.Κ., τον προσλαμβάνατε; Το ξέρετε καλά εσείς, κύριε Πιπεργιά. Ακόμα έχετε κάβα από ανθρώπους που έχουν διοριστεί επί των ημερών σας. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Για τους αγροφύλακες, δεν θα μας πείτε τίποτα; 
      ΣΤΑΥΡΟΣ ΔΑΪΛΑΚΗΣ: Εσείς πείτε μου, ποιον αγροφύλακα πήραμε; Μπορείτε να μας πείτε ένα όνομα; Γιατί κάθε πρωί, στα παράθυρα, μας λέτε ότι πήραμε εννέα χιλιάδες, έντεκα χιλιάδες. Ένα όνομα πείτε μου για κάποιον που πήραμε. Δεν πήραμε κανέναν, αλλά εσείς κάθε μέρα στα παράθυρα λέτε ότι πήραμε εννέα, δέκα, είκοσι χιλιάδες. Γι’ αυτό λέω ότι τελείωσαν τα δικά μας παιδιά. Το αντίθετο πρόβλημα έχουμε, ότι δεν πήραμε κανέναν. Και αυτό είναι πρόβλημα. 
      Εν πάση περιπτώσει, μέσα από το νομοσχέδιο δημιουργούνται θέσεις εργασίας. Αν θέλετε, εγώ σας ξαναλέω ότι είμαι από τους ανθρώπους που έχουν γενναία προτείνει ότι στο δημόσιο θα πρέπει να μπαίνουν παιδιά, που έχουν χίλια πεντακόσια ένσημα στον ιδιωτικό τομέα και ξαναφέρνω αυτό το θέμα. Αυτό το Α.Σ.Ε.Π., το δήθεν καθαρό, που πάντα λείπει ένα χαρτί από κάθε φάκελο, κάποια στιγμή πρέπει να τελειώνει, πέρασε η μόδα του. 
      Για να λειτουργήσει το κράτος και να μπαίνουν παιδιά που έχουν μάθει να ξυπνούν πρωί και να δουλεύουν, πρέπει τα παιδιά που συμπληρώνουν χίλια πεντακόσια ένσημα, να προσλαμβάνονται -ανεξαρτήτως κόμματος- όταν θα έλθει η σειρά τους, ανάλογα με το τι κατηγορία είναι, Δ.Ε., Τ.Ε. ή Π.Ε.. Είναι το πιο δίκαιο σύστημα, όταν δεν παρεμβαίνει κανένα κόμμα. Σκεφθείτε το και θα ήθελα να το αποδεχτείτε.
      Το νομοσχέδιο αυτό πρέπει να ενεργοποιήσει πολλά πράγματα. Πρώτα- πρώτα, τα κόμματα πρέπει να σοβαρευτούμε πιο πολύ, όταν έρχεται ένα νομοθέτημα που θα πρέπει να τύχει κοινής αποδοχής, όπως είναι το συγκεκριμένο. Διότι, εξάλλου, έχουμε πλήρη εμπιστοσύνη στο συγκεκριμένο Υπουργείο, που έχει κάνει πολύ σοβαρή δουλειά σε όλα τα σχέδια νόμου. Είναι ένα από τα αποδοτικότερα Υπουργεία. Θα πρέπει να έχουμε για το συγκεκριμένο Υπουργείο την αντίληψη ότι θα πρέπει να το στηρίξουμε, ανεξαρτήτως ιδεολογίας, για να παράγουμε έργο. Και η παραγωγή ενέργειας είναι το πιο σπουδαίο έργο για εμένα μετά από το Στρατό, μετά από την Εθνική Άμυνα. 
      Αυτά τα δύο Υπουργεία, θα πρέπει να λειτουργούν και με κανόνες, κατά τους οποίους δεν θα λέμε εδώ μέσα τα πάντα σχετικά με το τι κάνουμε. Είναι εθνική ενέργεια και όταν έχουμε έλλειψη εθνικής ενέργειας, σημαίνει ότι δεν έχουμε κράτος, όπως όταν δεν έχουμε στρατό, επίσης δεν έχουμε κράτος. Πρέπει μερικά πράγματα όλοι εδώ μέσα κάποια στιγμή να τα ξεπεράσουμε. Να ζητούμε από τους Υπουργούς Εξωτερικών, Εθνικής Άμυνας να μην κάνουν πολλές δηλώσεις, να μη μιλούν πολύ, γιατί μερικά πράγματα πρέπει να τα αποδεχτούμε όλοι μαζί και να προχωρήσουμε στη δημιουργία ενός κράτους, ώστε η νέα γενιά να πει: «Αυτοί οι τριακόσιοι που ήταν κάποτε εκεί, κάτι προσέφεραν». Να προσφέρουμε, αυτή είναι η ενέργειά μας. Γι’ αυτό μίλησα για πράσινη αδράνεια και για ένα νομοσχέδιο που μας βγάζει από το μπλακ άουτ, που μας είχατε φέρει εσείς...
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Για μπλε ενέργεια να πεις. 
      ΣΤΑΥΡΟΣ ΔΑΪΛΑΚΗΣ: Δεν είναι το θέμα εκεί. Μπορούμε να την κάνουμε μπλε και με ρολάκι, αλλά δεν θα είναι αποτελεσματική.
      Το θέμα είναι να νομοθετούμε εδώ μέσα με νόμους οικουμενικούς. Γι’ αυτό μίλησα για κοινής αποδοχής νόμους, που να έχουν πρόβλεψη και διάρκεια, για να χαρίζουμε στις νέες γενιές σωστούς νόμους.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, κυρία και κύριοι συνάδελφοι, είναι γεγονός ότι η ενέργεια είναι ο βασικός μοχλός ανάπτυξης και βελτίωσης της ποιότητας ζωής των πολιτών. Είναι από τα πιο σημαντικά αγαθά. Ακόμη, είναι και ο βασικός, θα έλεγα αίτιος, εδώ και πάρα πολλά χρόνια των πολέμων και όλων των ανταγωνισμών που υπάρχουν, μεταξύ των κυβερνήσεων, για τον έλεγχο των πηγών της ενέργειας. Και φυσικά είναι και ο βασικότερος παράγων, που μέχρι τώρα, με τα κλασικά καύσιμα, μολύνει το περιβάλλον. 
      Σήμερα είναι η επόμενη μέρα, μετά την «Ημέρα του Περιβάλλοντος» που γιορτάσαμε χθες και θα ήθελα να εκφράσω την ικανοποίησή μου για το ότι σήμερα συζητάμε ένα νομοσχέδιο για τις ανανεώσιμες πηγές ενέργειας. Θα έπρεπε τουλάχιστον εδώ να έχουμε όλοι ως όραμα την πράσινη Ελλάδα. Η Ελλάδα με τις ωραίες φυσικές καλλονές, είναι αυτή που θα έπρεπε περισσότερο από όλα να σεβαστούμε, ώστε να διατηρήσουμε αυτόν το μεγάλο πλούτο, που τόσο πλουσιοπάροχα μας χάρισε ο Θεός. Και ένας τρόπος για να το πετύχουμε, είναι ακριβώς να ακολουθήσουμε μία επιθετική πολιτική στις ανανεώσιμες πηγές ενέργειας. 
      Γι’ αυτήν ακριβώς την επιθετική πολιτική για δύο χρόνια, που ο Πρωθυπουργός μου έκανε την τιμή να μου αναθέσει την αρμοδιότητα της ενέργειας και του φυσικού πλούτου, προσπάθησα με όλες μου τις δυνάμεις και πραγματικά κατάφερα να εγκατασταθούν στη χώρα μας πάνω από το 50% των ανανεώσιμων πηγών ενέργειας, που εγκαταστάθηκαν από την ύπαρξη του ελληνικού κράτους και ιδιαίτερα από το 1994 και μετά, που επιδοτούνται οι ανανεώσιμες πηγές ενέργειας πλουσιοπάροχα από την Ευρωπαϊκή Ένωση.
      Είναι γεγονός ότι λειτούργησα προς την κατεύθυνση, του να κάνουμε ένα θεσμικό πλαίσιο ελκυστικό για τις ανανεώσιμες πηγές ενέργειας, για να υλοποιηθεί η επιθετική πολιτική που είχαμε αποφασίσει και αυτό το πλαίσιο είναι εγγεγραμμένο και στο προεκλογικό πρόγραμμα της Νέας Δημοκρατίας.
      Αυτό το νομοσχέδιο πράγματι καταρτίστηκε και θέλω να εκφράσω την ικανοποίησή μου για το γεγονός ότι η πολιτική ηγεσία του Υπουργείου Ανάπτυξης δείχνει τη διάθεση να συνεχίσει την επιθετική πολιτική που χαράχτηκε και ακολουθήθηκε τα δύο προηγούμενα χρόνια στον τομέα των ανανεώσιμων πηγών ενέργειας, όταν είχα, ως Υφυπουργός, την αρμοδιότητα για την ενέργεια και τους φυσικούς πόρους.
      Το σημερινό νομοσχέδιο βρίσκεται στη σωστή κατεύθυνση. Είναι θετικό ότι έχει ληφθεί σοβαρά υπόψη η κριτική που ασκήθηκε από φορείς της αγοράς των ανανεώσιμων πηγών ενέργειας, που ασκήθηκε κυρίως τον Ιανουάριο, όταν το Υπουργείο Ανάπτυξης έθεσε, μέσω του διαδικτυακού τόπου,  το αρχικό σχέδιο σε δημόσια διαβούλευση. 
      Ως εκ τούτου, στο σημερινό σχέδιο νόμου έχουν επανέλθει πολλές από τις διατάξεις του νομοσχεδίου, που είχα ετοιμάσει εγώ με τους συνεργάτες μου και κατέθεσα στον Υπουργό Ανάπτυξης το Νοέμβριο του 2005, όπως παραδείγματος χάρη η νομοθέτηση μερικών, κατ’ αρχήν,  αλλά όχι όλων των προθεσμιών. 
      Δεύτερον, η ενσωμάτωση της έγκρισης περιβαλλοντικών όρων και της έγκρισης επέμβασης.
      Τρίτον, η κεντρικοποίηση της διαδικασίας άδειας εγκατάστασης με την υποστήριξη του Κ.Α.Π.Ε..
      Τέταρτον, η επέκταση της διάρκειας της σύμβασης πώλησης.
      Πέμπτον, η επέκταση των ορίων απαλλαγής από την άδεια παραγωγής.
      Έκτον, μερικές, αλλά όχι όλες οι περιπτώσεις, όπου δεν απαιτείται τροποποίηση της άδειας.
      Έβδομον, η επαναφορά της απλής διαδικασίας εγκατάστασης έργων στη θάλασσα, χωρίς την καινοφανή απαίτηση νέας άδειας, που είχε τεθεί με το σχέδιο του Ιανουαρίου του 2006.
      Όγδοο, η παράταση της διάρκειας ισχύος της άδειας εγκατάστασης και της άδειας λειτουργίας.
      Ένατο, η θεσμοθέτηση του στόχου 20,1% για το 2010 και του 29% για το 2020, έστω και στο τέλος του σχεδίου. 
      Δέκατο, η επίλυση του προβλήματος της επιδότησης των παγίων σύνδεσης από τον αναπτυξιακό νόμο. 
       Τέλος, η ενσωμάτωση της Προκαταρκτικής Περιβαλλοντικής Εκτίμησης και Αξιολόγησης στην άδεια παραγωγής ισοδυναμεί με την κατάργηση της Π.Π.Ε.Α., της Προκαταρκτικής Περιβαλλοντικής Εκτίμησης και Αξιολόγησης, που υπήρχε στο αρχικό σχέδιο, αν υπάρξουν όμως και αποκλειστικές προθεσμίες. 
      Σημειώνεται ότι το Συμβούλιο της Επικρατείας έχει αποφανθεί ότι η κατάργηση της Π.Π.Ε.Α. είναι συμβατή με το Σύνταγμα και το Κοινοτικό Δίκαιο. Έπρεπε, όμως, να είχαν επανέλθει και άλλες από τις αρχικές διατάξεις του σχεδίου που αποκλείστηκαν από το παρόν νομοσχέδιο.
      Σε αντίθεση με το υποψήφιο σχέδιο νόμου, το νομοσχέδιο που κατέθεσα στον Υπουργό το  Νοέμβριο του 2005, όριζε:
      Πρώτον, αποκλειστικές προθεσμίες. 
      Δεύτερον, ενσωμάτωνε διατάξεις για τα κριτήρια και τις διαδικασίες για τη χορήγηση άδειας παραγωγής. 
      Τρίτον, εισήγαγε τη λογική του one stop shop, που θα απλοποιούσε αποτελεσματικά τις διαδικασίες.
      Τέταρτον, προέβλεπε ρητές και σαφείς διατάξεις για τη σύνδεση των σταθμών Α.Π.Ε.. 
      Πέμπτον, περιείχε διατάξεις που αφορούσαν την αυτόματη προσαρμογή στις νέες ρυθμίσεις, τη διάρκεια ισχύος των εν ισχύϊ αδειών εγκατάστασης και λειτουργίας και των εν ισχύϊ συμβάσεων πώλησης. 
      Έκτον, αναβάθμιζε και καθιστούσε ουσιαστικό το ρόλο του Κ.Α.Π.Ε. και της Διεύθυνσης ανανεώσιμων πηγών ενέργειας του Υπουργείου Ανάπτυξης. 
      Έβδομο, προέβλεπε την κατά προτεραιότητα στάθμιση των ευρύτερα θετικών επιπτώσεων των ανανεώσιμων πηγών ενέργειας σε σχέση με τις περιορισμένες τοπικές επιπτώσεις. 
      Δυστυχώς, αυτές οι διατάξεις δεν επανέρχονται σήμερα με το παρόν νομοσχέδιο. Αντίθετα, με το σημερινό νομοσχέδιο προκύπτουν νέα ζητήματα και διατάξεις που τίθενται για πρώτη φορά και αιφνιδιάζουν αρνητικά όπως:
      Πρώτον, οι νέες δυσμενείς διατάξεις για την αναπροσαρμογή της τιμής των Α.Π.Ε., η οποία πλέον γίνεται ετήσια, με ιδιαίτερη απόφαση του Υπουργείου Ανάπτυξης και όχι αυτόματα, με την αναπροσαρμογή των τιμολογίων της Δ.Ε.Η.. Είμαι σε πλήρη αντίθεση μ’ αυτό που προηγουμένως ειπώθηκε, αλλά δεν υπάρχει ο χρόνος τώρα για να σας εξηγήσω, κύριε Πιπεργιά, το γιατί. 
      Δεύτερον, η μείωση της εξουσίας του ΥΠ.ΑΝ. και η ενίσχυση της εξουσίας της Ρ.Α.Ε., ένα πράγμα που εγώ τουλάχιστον το θεωρώ απαράδεκτο.
      Τρίτον, οι διατάξεις για τα νέα κριτήρια ένταξης των υβριδικών, που πλέον φαίνεται ότι είναι σε βάρος των υφισταμένων ανανεώσιμων πηγών ενέργειας, σε αντίθεση με τις νέες ρυθμίσεις τιμολόγησης της διαθέσιμης ισχύος, που είναι δυσμενέστερες.
      Τέταρτον, η παράλογη απαίτηση για πιστοποιημένες μετρήσεις ήδη από το εξαιρετικά ανώριμο στάδιο πριν την αίτηση για άδεια παραγωγής. Πιστοποιημένες μετρήσεις; Ξέρετε ότι υπάρχουν μόνο δύο φορείς. Ένας πριν από λίγες μέρες έχει πήρε τρίτη άδεια για πιστοποίηση. Και όλοι όσοι έχουν αδειοδοτηθεί μέχρι στιγμής, χιλιάδες άδειες, θα αναγκαστούν μέσα σε δεκαοκτώ μήνες να πιστοποιηθούν. Από ποιους φορείς; Εδώ θα γίνει…
      ΧΡΙΣΤΟΣ ΒΕΡΕΛΗΣ: Το έλα να δεις.
      ΓΕΩΡΓΙΟΣ ΣΑΛΑΓΚΟΥΔΗΣ: Ακριβώς. Κατά το κοινώς λεγόμενο, «το έλα να δεις». 
      Πέμπτον, η υπερβολική απαίτηση για υποβολή προμελέτης περιβαλλοντικών επιπτώσεων με την αίτηση για άδεια παραγωγής. Αυτή η διάταξη, καθώς και οι προηγούμενες για τις πιστοποιημένες μετρήσεις, δημιουργούν υπερβολικό βάρος για τους φορείς, οι οποίοι υποχρεούνται σε μεγάλα έξοδα, χωρίς καμιά διασφάλιση, εις βάρος της ποιότητας των μελετών και του κλίματος επενδυτικής ασφάλειας. Είναι μεγάλες δαπάνες, χωρίς να ξέρουμε αν θα πάρουμε άδεια τελικά.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ.
      ΓΕΩΡΓΙΟΣ ΣΑΛΑΓΚΟΥΔΗΣ: Έκτον, υπογραφή της άδειας εγκατάστασης και από δεύτερο Υπουργό. Ποιον Υπουργό; Τη μελέτη περιβαλλοντικών επιπτώσεων την υπογράφει μια σειρά Υπουργών Ανάπτυξης, ΠΕ.ΧΩ.Δ.Ε., Αγροτικής Ανάπτυξης, Πολιτισμού. Εδώ, τώρα, ποιος Υπουργός θα συνυπογράφει; Άρα, δηλαδή, έχουμε ανούσια αύξηση της γραφειοκρατίας. 
      Επίσης, η μη ύπαρξη επιπλέον προθεσμιών για τη Ρ.Α.Ε.. Ξέρετε ότι για τη Ρ.Α.Ε. δεν υπάρχουν προθεσμίες, σε ελάχιστα θέματα μόνο. Δεν υπάρχουν! Και είναι γεγονός ότι τους τελευταίους μήνες καθυστερεί πάρα πολύ τις γνωμοδοτήσεις.
      Ακόμη, η ουσιαστική εξαφάνιση και απαξίωση της Διεύθυνσης Ανανεώσιμων Πηγών Ενέργειας του Υπουργείου Ανάπτυξης, η οποία αποκλείεται ακόμα και από τη σύνταξη των εθνικών εκθέσεων. 
      Και τέλος, η μη εφαρμογή των όποιων ευνοϊκών διατάξεων στα υπό ανάπτυξη έργα, που δεν διαθέτουν Π.Π.Ε.Α.. Ενώ υπήρξε πολιτική κατεύθυνση για βελτίωση του σχεδίου, το σχέδιο έχει συνταχθεί στη λεπτομέρειά του από πρόσωπα, που δεν έχουν βαθιά γνώση και μεράκι για τις ανανεώσιμες πηγές ενέργειας. Έτσι έχουν παρεισφρήσει αρκετές νέες και ανούσιες διατάξεις, που θα δημιουργήσουν προβλήματα κατά την εφαρμογή τους και γενικότερα υποδεικνύουν μια μικρή υποχώρηση της πολιτικής στη γραφειοκρατία. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΓΕΩΡΓΙΟΣ ΣΑΛΑΓΚΟΥΔΗΣ: Παρά το μεγάλο χρόνο επώασης του σχεδίου, υπάρχουν αρκετές ασάφειες που πρέπει να επιλυθούν και είναι και το θέμα της κατάργησης ρυθμίσεων που ψηφίστηκαν μόλις πριν πέντε μήνες. Είναι, όμως, προς τη θετική κατεύθυνση το νομοσχέδιο. Γι’ αυτό και θα το ψηφίσω, διότι όσον αφορά το περιβάλλον που μέχρι στιγμής υπήρχε, οπωσδήποτε είναι πολύ θετικότερο αυτό το νομοσχέδιο, με όλες αυτές τις παρατηρήσεις που έχω κάνει εδώ στο Κοινοβούλιο. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Αγαπητοί κύριοι συνάδελφοι, υπήρξε η απορία από την πλευρά του Υπουργού σήμερα, όταν ξεκίνησε η διαδικασία, γιατί το ΠΑ.ΣΟ.Κ. δεν ψηφίζει επί της αρχής αυτό το σχέδιο νόμου. Η απάντηση ήρθε από το πιο έγκυρο στόμα, του ανθρώπου ο οποίος είχε επεξεργαστεί το νομοσχέδιο αυτό και μάλιστα σήμερα απορεί γιατί έχουν απαλειφθεί διατάξεις. 
      Τι διατάξεις; Ακριβώς διατάξεις διαφάνειας. Όταν, δηλαδή, μεταφέρουμε από το νομοσχέδιο αυτό εκτός παιδιάς όλες εκείνες τις δεσμευτικές προθεσμίες που είναι υποχρεωμένοι οι φορείς, το Υπουργείο, η Ρ.Α.Ε. κ.λπ., να ακολουθήσουν, προκειμένου το σύστημα αυτό να μπει σε μια τάξη και να μην υπάρχουν φαινόμενα διοικητικής δυσλειτουργίας, να μην υπάρχουν φαινόμενα παράκαμψης, να μην υπάρχουν φαινόμενα χρήσης παραθύρων, φαινόμενα τα οποία συντείνουν στο να δημιουργείται η γενική αίσθηση  της διαφθοράς στο δημόσιο τομέα. Αυτά ακριβώς αντιλήφθηκα εγώ, αυτά αντιλήφθηκαν οι συνάδελφοί μου του ΠΑ.ΣΟ.Κ. και πιστεύω ότι επικροτούμε σε πολύ μεγάλο βαθμό αυτά που είπε ο κ. Σαλαγκούδης.
      Κυρίες και κύριοι συνάδελφοι, ζούμε σε μία χώρα, η οποία επηρεάζεται σημαντικότατα από τις αυξομειώσεις των τιμών του πετρελαίου και κυρίως, βεβαίως, από τις αυξήσεις τις οποίες βλέπουμε διαρκώς το τελευταίο διάστημα. Και οι προσπάθειες τις οποίες κάνουμε να απεξαρτηθούμε από το πετρέλαιο, θα έλεγα ότι δεν είναι ολοκληρωμένες, θα έλεγα ότι είναι σχετικά χαμηλής αποδοτικότητας και αυτό φαίνεται και από την όλη ιστορία των Α.Π.Ε. και της εξαιρετικά αργής, της δυσάρεστα αργής, διείσδυσης του φυσικού αερίου στην αγορά. 
      Επειδή ο χρόνος είναι περιορισμένος, θα έλθω σε πολύ συγκεκριμένα θέματα. Έχουμε βάλει ένα στόχο. Το στόχο αυτό δεν ξέρω αν τον επιβεβαιώνει η σημερινή Κυβέρνηση, δεν κατάλαβα αν τον επιβεβαιώνει, διότι τα πράγματα είναι «μετρημένα κουκιά». Θα φθάσουμε περίπου το επόμενο διάστημα στα 15.000 MW εγκατεστημένης ισχύος. Από αυτά, το 20% που είναι 3.000 MW, θα πρέπει να είναι  ανανεώσιμες πηγές ενέργειας. Τα μισά από αυτά, θα είναι υδροηλεκτρικά. Μένουν, δηλαδή, περίπου 1.500 MW. Ήδη 600 MW σε ανεμογεννήτριες είναι εγκατεστημένα. Μένουν περίπου 900. Αυτά είναι που θέλουμε να καλύψουμε; 
      Διαβάζω τα νούμερα, από τα στοιχεία του Υπουργείου Ανάπτυξης: Άδειες παραγωγής, 5.800 MW. Άδειες εγκατάστασης 1.500 MW. Η διαφορά είναι περίπου 4.300 MW. Αυτά τα 4.300 MW, έχουμε σκοπό να τα βοηθήσουμε να εγκατασταθούν ή θα παίξουμε με την αγορά; Και πολύ σωστά το είπε ο κ. Σαλαγκούδης: «Με ποιες διαδικασίες θα γίνει η επιλογή;» 
      Στο άρθρο 3, παράγραφος 1, εδάφιο δ΄, μιλάτε για την υποχρεωτική χρήση πιστοποιημένου φορέα και μάλιστα αναδρομικά. Ποιοι είναι αυτοί οι πιστοποιημένοι φορείς; Είναι δυόμισι, το Κ.Α.Π.Ε., ένας ιδιωτικός και ένας ο οποίος πρόσφατα μπήκε στο παιχνίδι. Και θα είναι περίπου τετρακόσιες πενήντα οι άδειες, κύριοι Υπουργοί, που θα κληθούν να επενελεγχθούν. Με ποια  σειρά; Ποιος είναι αυτός ο οποίος θα καθορίσει το πώς οι επενδύσεις αυτές, δισεκατομμυρίων ευρώ, θα μπουν σε μία σειρά; Είμαστε σοβαρή χώρα και τα κάνουμε αυτά; Είναι κατάσταση αυτή, η οποία υπάρχει ή θα καλέσετε εσείς τους επιχειρηματίες να μπουν σε μία τάξη, με μία ορθότητα και με μία καλή διάθεση ευνομίας και ευταξίας; 
      Ή νομίζετε ότι έλυσε το θέμα ο κύριος  Υπουργός Δημόσιας Τάξης, ο οποίος λύνει το θέμα της εγκληματικότητας, καλώντας τους εγκληματίες να παραδοθούν, αυτούς οι οποίοι του φεύγουν μέσα από τα χέρια; Είναι Κυβέρνηση αυτή, η οποία μας λέει ότι με διαδικασίες παντελώς αδιαφανείς θα βάλει τάξη στο σύστημα των ανανεώσιμων πηγών ενέργειας; Σας ρωτάω αυτό το πάρα πολύ απλό και περιμένω μία απάντηση. Οι τετρακόσιες τριάντα αιτήσεις που εκκρεμούν, με ποιο τρόπο θα μπουν σε μία σειρά προτεραιότητας και μέσα σε δεκαοκτώ μήνες; Τι θα γίνει στην αγορά; Το τι θα γίνει, το αντιλαμβανόμεθα οι πάντες. 
      Και έρχομαι σ’ ένα τρίτο θέμα, στα κριτήρια της αξιολόγησης. Στο κριτήριο θ΄, το οποίο υπάρχει για την προστασία του περιβάλλοντος, κρίνατε με βάση το ειδικό πλαίσιο χωροταξικού σχεδιασμού και αειφόρου ανάπτυξης για τις Α.Π.Ε.. Ξέρετε ότι δεν υπάρχει αυτό, έτσι; Και ξέρετε ότι αυτό που προσπαθεί να γίνει με ρυθμούς εξαιρετικά αργούς από το  Υ.ΠΕ.ΧΩ.Δ.Ε., είναι να μπουν τα κριτήρια τα οποία θα χρησιμοποιηθούν, προκειμένου στο μέλλον κάποτε να υπάρξει το ειδικό χωροταξικό. Δηλαδή «φέξε μου και γλίστρησα», κατά το κοινώς λεγόμενο. Θα χρειαστούν τρία χρόνια, τέσσερα χρόνια, πέντε χρόνια; Και πώς θα γίνεται η διείσδυση, μέχρι τότε, των Α.Π.Ε.; 
      Και για να τελειώσω, υπάρχει ένα θέμα. Εμείς ζούμε, αγαπητοί κύριοι συνάδελφοι, σε μία χώρα η οποία έχει νομικοκεντρισμό, αυτό είναι γνωστό. Τα πάντα γίνονται πρώτα στη νομική τους έννοια και μετά στην πράξη, στο πραγματικό πεδίο, όπως και οι επενδύσεις. 
      Αυτό, λοιπόν, το οποίο υπάρχει ως μεγάλο πρόβλημα, είναι ότι το Συμβούλιο της Επικρατείας δεν θεωρεί τα έργα των Α.Π.Ε. σαν έργα περιβαλλοντικής προτεραιότητας. Δίνει απάντηση αυτό το σχέδιο νόμου στο μείζον αυτό θέμα, το οποίο από τη δική του πλευρά καθορίζει, εν τέλει, τι επενδύσεις θα γίνουν, πού θα γίνουν, εάν θα γίνουν, πότε θα γίνουν και κυρίως πόσο θα κοστίσουν; Και πολύ σωστά ο συνάδελφος κ. Σαλαγκούδης  έβαλε ένα θέμα, το οποίο είναι το πρωταρχικό. Είμαστε μια χώρα που χρειάζεται ανανεώσιμες πηγές για να τις αναπτύξει και δεν ξέρει κανείς επενδυτής τι θα του κοστίσει τελικά προκειμένου να κάνει ένα σχέδιο επενδυτικό και να υποβάλει τα προγράμματά του, προκειμένου να προχωρήσει η όλη ιστορία. 
      Η πρόβλεψή μου, αγαπητοί μου κύριοι Υπουργοί, είναι εξαιρετικά δυσμενής και απαισιόδοξη. Θα δημιουργήσετε στην αγορά ένα χάος στο οποίο θα διαγωνίζονται οι επιχειρηματίες των τετρακοσίων τριάντα αιτήσεων με ποιον τρόπο σε δεκαοκτώ μήνες θα πείσουν τους πιστοποιημένους φορείς, προκειμένου να πάρουν την πιστοποίηση των μελετών τις οποίες έχουν διεξαγάγει το τελευταίο διάστημα και έχουν πληρώσει τα ωραία τους χρήματα  μ’ αυτό. 
      Όλα αυτά γίνονται για έναν πολύ απλό λόγο. Γίνονται, γιατί υπάρχει η σκέψη –και αυτό είναι η κατακλείδα της δικής μου της παρέμβασης- να επιλέγουν κάποιοι, ποιοι θα είναι αυτοί οι οποίοι δικαιούνται να επενδύσουν. Ε, γίνεται με τον τρόπο αυτό ανάπτυξη των Α.Π.Ε.; Μάλλον δεν θα γίνει. Αυτό, το οποίο θα γίνει, θα είναι να υπάρξουν ευνοούμενοι επιχειρηματίες. Το ποιοι είναι αυτοί δεν περιμένω να το ακούσω από εσάς.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο κ. Παυλίδης.
      Θέλετε έξι λεπτά, κύριε Υπουργέ;
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Λίγα λεπτά, κύριε Πρόεδρε.
      Κύριε Βερελή, σας άκουγα τόση ώρα και θυμόμουν τα χρόνια που ήσασταν κυβέρνηση. Αγνώριστος. 
      ΧΡΙΣΤΟΣ ΒΕΡΕΛΗΣ: Να με κρίνετε για το Υπουργείο Μεταφορών, αν θέλετε και όσο θέλετε, και θα έχω το δικαίωμα να μιλήσω επί προσωπικού. Προειδοποιώ. 
      ΠΡΟΕΔΡΕΥΩΝ (Ιωάννης Τραγάκης): Ποιον προειδοποιείτε; 
      ΧΡΙΣΤΟΣ ΒΕΡΕΛΗΣ: Τον Πρόεδρο.
      ΠΡΟΕΔΡΕΥΩΝ (Ιωάννης Τραγάκης): Ο Πρόεδρος δεν προειδοποιείται ποτέ!
      ΧΡΙΣΤΟΣ ΒΕΡΕΛΗΣ: Δεν καταλαβαίνει τίποτα ο Πρόεδρος!
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Συνάδελφε, κύριε Βερελή, παλαιέ καλέ μου φίλε. Αγνώριστος! Ευτυχώς και έχουμε μνήμη ακόμα. Ώστε η αγωνία σας είναι πώς θα γίνει η επιλογή των καταλλήλων επενδυτών. Θα ΄ρθει η ώρα της και θα γίνει ίσως με δυσκολίες, με προβλήματα. Πάντως δεν θα γίνει με τον τρόπο με τον οποίο την κάνατε εσείς, που μοιράζατε άδειες για καζίνο εδώ και κεί. Τη θυμάσθε εκείνη την ωραία ιστορία και άλλες παρόμοιες;
      Και για να τα αποφύγουμε όλα αυτά, αγαπητοί συνάδελφοι, πάμε τώρα σε ένα χώρο που νομίζω ότι συνεννοούμεθα όλοι και μάλλον συμφωνούμε. Και ποιος είναι αυτός ο χώρος; Είναι τα νησάκια μας. Θα περάσω κατευθείαν στην τροπολογία, η οποία κατετέθη εμπρόθεσμα, κατά τον Κανονισμό, και ετροπολογήθη πάλι κατά τον Κανονισμό με κάποιες μικρές παρεμβάσεις διορθωτικές.
      Κυρίες και κύριοι συνάδελφοι, τι επιδιώκουμε με την τροπολογία που καταθέσαμε; Να εξαλείψουμε ατέλεια του συστήματος βάσει του οποίου λειτουργεί η διαδικασία εντάξεως σε κοινοτικά προγράμματα σε τρεις νησιωτικές Περιφέρειες, δηλαδή, βόρειο Αιγαίο, νότιο Αιγαίο και Ιόνιο. Το τονίζω, διότι μέσα στο πλαίσιο της νησιωτικής πολιτικής για πρώτη φορά το Υπουργείο Αιγαίου και Νησιωτικής Πολιτικής σε συνεργασία με άλλα Υπουργεία, κάνει ένα βήμα προς το Ιόνιο. Να εξαλειφθούν λοιπόν αυτές οι δυσχέρειες, ώστε να καταστεί δυνατό μικρές διοικητικές μονάδες, μικροί Ο.Τ.Α., που μέχρι σήμερα εναγωνίως προσπαθούσαν να καρπωθούν οφελών των ευρωπαϊκών προγραμμάτων, να βοηθηθούν επιτέλους να κάμουν κάποιο θετικό βήμα. 
      Στην ουσία μεταφέρουμε –και αυτό ακούσθηκε ήδη και από προλαλήσαντες συναδέλφους - τον Κανονισμό του 1999, τον 1260, και ιδιαιτέρως το άρθρο 27, στο ελληνικό σύστημα με παρέμβαση στο ν. 2860 που ρυθμίζει τα της διαχειρίσεως του Γ΄ Κοινοτικού Πλαισίου Στήριξης. Όταν εψηφίζετο εκείνος ο νόμος δεν έγινε η πρόβλεψη που επιχειρούμε να κάνουμε τώρα,  δηλαδή τι θα γίνει με τα μικρά νησιά τα οποία δεν έχουν υποδομή διοικητική, τεχνική ή άλλη που να τα βοηθά να παρακολουθήσουν τις σκληρές προδιαγραφές που πρέπει κανείς να τηρήσει, ώστε να επιτύχει την ένταξή του σε ευρωπαϊκά προγράμματα. Γι’ αυτό βλέπετε, όπως διάβασε στο γράμμα του Κοινοτάρχου της Ηρακλειάς, η συνάδελφος κ. Μανούσου, απεγνωσμένα φωνάζουν από τα μικρά νησάκια οι δήμαρχοι: «Βοηθείστε μας να κάνουμε κάτι». 
      Ε, αυτήν τη βοήθεια ζητούμε απ’ όλους, κύριε Πιπεργιά, να δώσουμε σε σαράντα τέσσερα νησιά για τα οποία η τελευταία απογραφή του 2001 έδειξε ότι έχουν πληθυσμό κάτω των τριών χιλιάδων εκατό κατοίκων. Είναι ένα νομοθετημένο όριο το οποίο καθορίσαμε, σε συμφωνία με την Ευρωπαϊκή Ένωση, και ιδιαιτέρως με την Επίτροπο του Ανταγωνισμού εδώ και χρόνια, κάτω από το οποίο μπορούν να γίνονται παρεμβάσεις, χωρίς να χρειάζεται κάθε λίγο και λιγάκι να καταφεύγομε στα Κοινοτικά Όργανα. 
      Γι’ αυτή, λοιπόν, την περίπτωση και αφού προηγήθηκαν διαπραγματεύσεις, συζητήσεις με τους εκπροσώπους της Ευρωπαϊκής Ένωσης, συμφωνήσαμε να γίνει αυτό που απόψε παρουσιάζουμε στο Κοινοβούλιο. 
      Θέλω να ευχαριστήσω από της θέσεως αυτής, από το Βήμα, δηλαδή, της Βουλής, τους συνεργάτες μου είτε ήταν μέλη του προσωπικού του Υπουργείου, συνεργάτες του Υπουργείου, είτε σε άλλα Υπουργεία και μάλιστα ονομαστικώς. Τον πρώην Γενικό Γραμματέα του Υπουργείου μας, τον κ. Κουρκουμέλη, το Γενικό Γραμματέα Ανάπτυξης του Υπουργείου Οικονομίας, τον κ. Μουσρούλη και τους περί αυτούς, που επίμονα, επί ένα χρόνο βήμα-βήμα κάναμε το Αθήνα – Βρυξέλλες, Κολιάτσου – Παγκράτι και πετύχαμε να φτάσουμε σε ένα σημείο συνεννοήσεως, αφού εξασφαλίσαμε τη συνεργασία των εκπροσώπων των ενδιαφερομένων Οργανισμών Τοπικής Αυτοδιοίκησης Α΄ βαθμού, αφού παρουσιάσαμε πρόγραμμα και αφού το πρόγραμμα αυτό το εξήγγειλε ο ίδιος ο Πρωθυπουργός και εντός της Αιθούσης και εκτός της Αιθούσης και κυρίως κατά την επίσκεψή του στην έδρα του Υπουργείου μας, στη Μυτιλήνη.
      Τι προβλέπει αυτό το πρόγραμμα; Προβλέπει σ’ αυτά τα σαράντα τέσσερα νησιά να διατεθεί κατ’ αρχάς, διαρκούντος του Γ΄ Κοινοτικού Πλαισίου Στήριξης, ένα ποσό που είναι ήδη δεσμευμένο –είναι περίπου 40.000.000 ευρώ, αναλογεί πολύ χοντρά 1.000.000 ευρώ για κάθε νησάκι- σαν μια πρώτη επέμβαση, με χρήση των «ενδιαμέσων» λεγομένων «φορέων», που δεν είναι ούτε τράπεζες ούτε ιδιωτική επιχείρηση, αλλά μη κερδοσκοπικού χαρακτήρος οργανισμοί, οι οποίοι θα αναλάβουν να επιτελέσουν έργο, όπως αυτό που εκτελείται σε περιπτώσεις εκτάκτου ανάγκης.
      Καλή ώρα τι έκαμε, η προηγουμένη κυβέρνηση αλλά και η σημερινή στις Κυκλάδες; Επιστρατεύθηκε η «ΕΓΝΑΤΙΑ», η οποία ανέλαβε να κάμει επεμβάσεις εκεί που κάποιες άλλες εταιρείες ήθελαν ειδικές διαδικασίες. Και διετέθησαν καμπόσα εκατομμύρια ευρώ. Τριάντα η πρώτη φάση, τριάντα η δεύτερη φάση.
      ΓΕΩΡΓΙΟΣ ΣΑΛΑΓΚΟΥΔΗΣ: Μας πείσατε, κύριε Υπουργέ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Εσάς ναι. Άλλους φαίνεται ότι δεν έπεισα.
      Θέλω, λοιπόν, να τους πείσω λέγοντάς τους ότι αυτό το μοντέλο δεν λειτουργεί μόνο διαρκούντος του Γ΄ Κοινοτικού Πλαισίου Στήριξης. Δύναται να λειτουργήσει –φτιάχνουμε το νόμο αυτό, θα είναι νόμος- και κατά τη διάρκεια του Δ΄ Κοινοτικού Πλαισίου Στήριξης. Οι ανίσχυρες διοικητικές μονάδες απεδείχθη ότι δεν μπορούν να παρακολουθήσουν ορισμένες διαδικασίες. Τι θα κάνουμε; Συμπαράσταση. Κατά ποίον τρόπο; Με τη διαδικασία της «Συνολικής Επιχορήγησης» που προβλέπεται από την τροπολογία που κατέθεσα και η οποία συζητήθηκε αρκετά.
      Καταθέτω παράλληλα και τον πίνακα των νησιών, για τα οποία έχει γίνει σημαντική προεργασία, ώστε στο πνεύμα της συνοχής -και τώρα πλέον με το λεγόμενο Ευρωσύνταγμα η εδαφική συνοχή είναι στο ίδιο επίπεδο με την κοινωνική και οικονομική συνοχή- να επιτύχουμε ό,τι μέχρι σήμερα δεν επετεύχθη.
      (Στο σημείο αυτό ο Υπουργός Αιγαίου και Νησιωτικής Πολιτικής κ. Αριστοτέλης Παυλίδης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δέχομαι την πρόταση, η οποία έγινε από συναδέλφους, στην παράγραφο 2.4, εκεί όπου καθορίζεται η σύσταση Επιτροπής Συντονισμού, να διαμορφωθεί ως εξής η διάταξη: «Για το συντονισμό, την παρακολούθηση, την αξιολόγηση και την έγκριση της συνολικής επιχορήγησης συγκροτείται, με την απόφαση της παραγράφου 1, Επιτροπή Συντονισμού, η οποία αποτελείται από τον Υπουργό Αιγαίου και Νησιωτικής Πολιτικής ως Πρόεδρο, από το Γενικό Γραμματέα Επενδύσεων και Ανάπτυξης του Υπουργείου Οικονομίας και Οικονομικών…». Και συνεχίζει μετέπειτα ως είναι συντεταγμένη.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Ως Πρόεδρο.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ως Πρόεδρο.
      Και πάντα ταύτα κινούνται στο πνεύμα του συντονισμού των δράσεων, οι οποίες θα αναπτυχθούν. Σκοπός είναι η περιφερειακή ανάπτυξη να είναι περιφερειακή ανάπτυξη ουσίας με «Φορέα Χρηματοδότησης» για τα νησιά του Υπουργείου Αιγαίου και Νησιωτικής πολιτικής και με προοπτική –πιστεύω ότι αυτή θα επιτευχθεί τελικώς- η Ολοκληρωμένη Νησιωτική Πολιτική να περιλάβει στους κόλπους της μια συγκροτημένη δράση για την οποία υπάρχει δυνατότητα αντλήσεως ενισχύσεων από τα περιφερειακά ταμεία και η οποία ασφαλώς θα συμβάλει ώστε, τουλάχιστον στην έκταση των μικρών νησιών, παλαιές εκκρεμότητες να κλείσουν και να ασχοληθούμε με τις εκκρεμότητες σε άλλα νησιά μεγαλυτέρου πληθυσμιακού όγκου και με μεγαλύτερη δυνατότητα προσφοράς υπηρεσιών.
      Υπογραμμίζω ότι το Πρόγραμμα αυτό ονομάζεται «Πρόγραμμα για τα μικρά νησιά και τις απομακρυσμένες νησιωτικές περιοχές». Δεν απεκλήθη τυχαίως, όπως ανακοίνωσα, το Πρόγραμμα. Μας δίνει δύο δυνατότητες επέμβασης σε νησιά μέχρι τριών χιλιάδων εκατό κατοίκων, αλλά παραλλήλως σε ειδικές περιπτώσεις, βάση αυτής της διατάξεως, μας δίνει και δυνατότητα επεμβάσεων σε νησιωτικές πάλι περιοχές, που έχουν το χαρακτήρα των απομακρυσμένων. Αυτή είναι η γενική περιγραφή. 
      Παρακαλώ, κύριοι συνάδελφοι, ασχέτως των ενδοιασμών που έχετε περί της γραφειοκρατικής διαδικασίας που ακολουθήθηκε, να στηρίξετε την προσπάθεια που αναλαμβάνει το Υπουργείο μας με τα συναρμόδια Υπουργεία. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ, ήσασταν σαφής.
      Θέλω να διαχειριστούμε τα υπόλοιπα δεκατρία λεπτά που μας απομένουν. 
      Κύριε Βαρβιτσιώτη και κύριε Τσιόγκα, είχατε ζητήσει το λόγο μετά τον κ. Πιπεργιά. Σας παρακάλεσα να περιμένετε να πάρετε το λόγο στο τέλος, όπως παρακάλεσα και την κ. Ξηροτύρη. Εφόσον έχουμε δεκατρία λεπτά στη διάθεσή μας, θα δώσω από τρία λεπτά στον καθένα σας.
      Κύριε Βαρβιτσιώτη, έχετε το λόγο για τρία λεπτά.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, νομίζω ότι από την επί τετραήμερο συζήτηση στην επιτροπή και τη σημερινή συζήτηση, βγαίνει ένα συμπέρασμα: Το καθεστώς το οποίο υπήρχε για την αδειοδότηση και εγκατάσταση μονάδων παραγωγής ενέργειας από ανανεώσιμες πηγές ενέργειας χρειαζόταν αλλαγή. Αυτό δεν το αμφισβήτησε κανείς. 
      Το δεύτερο το οποίο εξάγεται ως συμπέρασμα, είναι ότι το νομοσχέδιο βρίσκεται προς τη σωστή κατεύθυνση, δίνει απαντήσεις σε ερωτήματα σύγχρονα, ερωτήματα τα οποία προέκυψαν κατά την εφαρμογή των προηγούμενων νομοθετημάτων και προάγει την εγκατάσταση και λειτουργία μονάδων παραγωγής από ανανεώσιμες πηγές ενέργειας. Σε καμία περίπτωση, από κανέναν ομιλητή, από κανένα κόμμα δεν αναφέρθηκε ότι αυτό το νομοσχέδιο αποτελεί πισωγύρισμα. Είναι σίγουρα, λοιπόν, δεδομένο ότι προάγει οπωσδήποτε την κατάσταση.
      Θα ήθελα να τοποθετηθώ ιδιαίτερα στη λογική του κ. Πιπεργιά, ο οποίος είναι από τους Βουλευτές που έχει γνώση περί τα ενεργειακά, πολύ μεγαλύτερη ενδεχομένως από εμάς που δεν θητεύσαμε στη Δ.Ε.Η., είτε ως υπάλληλοι είτε ως συνδικαλιστές. Χρειάστηκε να αγορεύσει για τρίτη φορά για να καταλάβω ακριβώς τις ενστάσεις που το ΠΑ.ΣΟ.Κ. έχει προς το συγκεκριμένο νομοσχέδιο. Νομίζω ότι ήταν τεχνικά θέματα, τα οποία δεν μπορούμε να πούμε ότι ανατρέπουν τη φιλοσοφία ή τον κορμό του νομοσχεδίου. Σίγουρα οι δικές του ενστάσεις εδράζονται σε ένα πνεύμα διατήρησης της πρωτοκαθεδρίας της Δ.Ε.Η. στην παραγωγή ενέργειας και του απόλυτου ελέγχου του παιχνιδιού, ένα πνεύμα το οποίο νομίζω ότι έχει διακηρύξει το ΠΑ.ΣΟ.Κ. σε όλους τους τόνους και προς κάθε κατεύθυνση.
      Νομίζω, κύριε Πρόεδρε, ότι τιμώντας τη χθεσινή Ημέρα του Περιβάλλοντος και τις διακηρύξεις που κατά καιρούς εμείς οι πολιτικοί κάνουμε, χωρίς όμως την επόμενη μέρα να διακατεχόμαστε από την ίδια συνέπεια της διακήρυξης που έχουμε  κάνει την προηγούμενη, θα ζητούσα από τα κόμματα της Αντιπολίτευσης να αλλάξουν την απόφασή τους για καταψήφιση του νομοσχεδίου, να δώσουν ψήφο εμπιστοσύνης και να ελέγξουμε την αποτελεσματικότητα της ηγεσίας του Υπουργείου Ανάπτυξης, γιατί νομίζω ότι είναι πολύ σημαντικό να έχουμε στο κράτος, στην πολιτεία ένα νομοθέτημα το οποίο μπορεί να λειτουργήσει και από εκεί και πέρα με τον κοινοβουλευτικό έλεγχο, στον οποίο η ηγεσία του Υπουργείου Ανάπτυξης δεν έχει αρνηθεί ποτέ την παρουσία και τη συνδρομή της, να βρεθούμε πάλι σ’ αυτή την Αίθουσα και να την ελέγξουμε για την εφαρμογή του νομοσχεδίου, εφόσον καμία από τις πτέρυγες της Βουλής και ιδιαίτερα η Αξιωματική Αντιπολίτευση δεν έχει βρει αυτό το κομβικό σημείο, στο οποίο φιλοσοφικά διαφωνεί με το νομοσχέδιο.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κύριε Τσιόγκα, έχετε το λόγο για τρία λεπτά.
      ΔΗΜΗΤΡΙΟΣ ΤΣΙΟΓΚΑΣ: Για τρία λεπτά, αλλά οι Κοινοβουλευτικοί Εκπρόσωποι των άλλων κομμάτων και οι Υπουργοί μίλησαν από καμία δεκαριά φορές σήμερα. 
      ΠΡΟΕΔΡΕΥΩΝ (Ιωάννης Τραγάκης): Μη χάνετε το χρόνο σας έτσι.
      ΔΗΜΗΤΡΙΟΣ ΤΣΙΟΓΚΑΣ: Μια φορά μιλήσαμε και μάλιστα είχαμε την ευγένεια να παραχωρήσουμε την προτεραιότητα στους Βουλευτές να μιλήσουν, για να τους δοθεί η δυνατότητα να εκφράσουν τις θέσεις τους.
      Όμως, τώρα φθάνουμε στο σημείο να μας λέτε «πάρτε τρία λεπτά και τελειώνετε». Ε, αυτή είναι η δημοκρατία σας, τι να κάνουμε.
      ΠΡΟΕΔΡΕΥΩΝ (Ιωάννης Τραγάκης): Είναι αμείλικτος ο χρόνος, κύριε Τσιόγκα.
      ΔΗΜΗΤΡΙΟΣ ΤΣΙΟΓΚΑΣ: Δεν είναι ζήτημα χρόνου. Ούτε το χρόνο δεν μπορείτε να διαχειριστείτε, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Δεν δέχομαι την παρατήρησή σας «αυτή είναι η δημοκρατία σας». Θα ήθελα να σας παρακαλέσω τουλάχιστον να την πάρετε πίσω.
      Εγώ είμαι εδώ για να εφαρμόζω τον Κανονισμό. Ο Κανονισμός είναι ρητός. Στις 00.30’ πρέπει να κλείσει η συνεδρίαση. Αν πάμε μετά τις 00.30’ παραβιάζουμε τον Κανονισμό.
      Επίσης, στην πρωτολογία σας μιλήσατε…
      ΔΗΜΗΤΡΙΟΣ ΤΣΙΟΓΚΑΣ: Μίλησα για διαχείριση χρόνου.
      ΠΡΟΕΔΡΕΥΩΝ (Ιωάννης Τραγάκης): Στην πρωτολογία σας μιλήσατε επί δεκαεπτά λεπτά εσείς, όταν ο Κοινοβουλευτικός Εκπρόσωπος του ΠΑ.ΣΟ.Κ. μίλησε έξι λεπτά και ο Κοινοβουλευτικός Εκπρόσωπος της Νέας Δημοκρατίας μίλησε δέκα λεπτά. 
      ΔΗΜΗΤΡΙΟΣ ΤΣΙΟΓΚΑΣ: Δεκαπέντε λεπτά είναι ο χρόνος που δικαιούμαστε.
      ΠΡΟΕΔΡΕΥΩΝ (Ιωάννης Τραγάκης): Είναι ο χρόνος που δικαιούστε, αλλά αυτό το χρόνο εξήντλησαν. Άρα, σας παρακαλώ πολύ να μη μιλάτε έτσι. Συνεχίστε, γιατί χάνετε το χρόνο σας.
      ΔΗΜΗΤΡΙΟΣ ΤΣΙΟΓΚΑΣ: Δηλαδή θέλετε να πείτε ότι μιλήσανε παραπάνω;
      ΠΡΟΕΔΡΕΥΩΝ (Ιωάννης Τραγάκης): Όχι.
      ΔΗΜΗΤΡΙΟΣ ΤΣΙΟΓΚΑΣ: Πέστε μας από πόσες φορές μίλησαν οι Κοινοβουλευτικοί Εκπρόσωποι των άλλων κομμάτων.
      ΠΡΟΕΔΡΕΥΩΝ (Ιωάννης Τραγάκης): Εσείς εξαντλήσατε το χρόνο σας. Χάνετε χρόνο τώρα. Παρακαλώ συνεχίστε.
      ΔΗΜΗΤΡΙΟΣ ΤΣΙΟΓΚΑΣ: Εμείς εξαντλήσατε το χρόνο μας; Μία φορά μιλήσαμε.
      ΠΡΟΕΔΡΕΥΩΝ (Ιωάννης Τραγάκης): Παρακαλώ συνεχίστε.
      ΔΗΜΗΤΡΙΟΣ ΤΣΙΟΓΚΑΣ: Θέλω να ξεκινήσω από τις τροπολογίες.
      Θα αναφερθώ στην τροπολογία που θέλουμε να υποστηρίξουμε και αφορά τους αγρότες του Νομού Χαλκιδικής, για τους οποίους η Δ.Ε.Η. προχώρησε σε μηνύσεις, αγωγές γιατί πότιζαν τα χωράφια τους. Έτσι δυόμισι χιλιάδες οικογένειες οδηγούνται στα δικαστήρια. Μάλιστα καλούνται να πληρώσουν στη Δ.Ε.Η. από 3.000 έως 50.000 ευρώ η κάθε οικογένεια, γιατί διαφορετικά θα τους κόψουν το ρεύμα. Αυτά δεν τα κάνετε, όμως, στους βιομήχανους, στους οποίους δίνετε τζάμπα ρεύμα.
      Όσον αφορά την τροπολογία του κ. Παυλίδη για τα μικρά νησιά και τις απομακρυσμένες νησιωτικές περιοχές, δόθηκε η διευκρίνιση για τα σαράντα τρία νησιά. Διαφορετικά έτσι όπως είναι διατυπωμένη η τροπολογία, απομακρυσμένη νησιωτική περιοχή μπορεί να χαρακτηριστεί οποιαδήποτε περιοχή σε οποιοδήποτε νησί. 
      Εν πάση περιπτώσει το ερώτημα είναι: Με τη δημιουργία ενδιάμεσου φορέα για τη διαχείριση των προγραμμάτων ο οποίος μπορεί να αντικαταστήσει ακόμη και το δημόσιο, ποιος θα κάνει αυτά τα έργα; Ποιος φορέας μπορεί να τα υλοποιήσει; Θα είναι το Υπουργείο; Θα είναι η περιφέρεια; Θα είναι η νομαρχία; Θα είναι ο δήμος; Αυτοί, δηλαδή, θα αναλάβουν να φτιάξουν τα αιολικά πάρκα; Και το ερώτημα: Ποιος θα αναλάβει να πουλάει το ρεύμα στους κατοίκους των νησιών; Σε ποια τιμή; Πόσο φουσκωμένοι θα είναι οι λογαριασμοί; Πώς θα το πληρώνουν οι κάτοικοι των νησιών; 
      Έχουμε πρόσφατη εμπειρία από τις ακτοπλοϊκές συγκοινωνίες που πριν από λίγο διάστημα οι ναυτεργάτες που απεργούσαν και γι’ αυτά τα ζητήματα, σύρθηκαν στην πολιτική επιστράτευση και σήμερα τα νησιά είναι εγκαταλελειμμένα και δεν έχουν καμία επικοινωνία με την υπόλοιπη Ελλάδα αφού οι εφοπλιστές πάνε όποτε θέλουν και τους βάζουν ό,τι εισιτήριο θέλουν.
      Όσον αφορά την τροπολογία που αφορά τους φοιτητές, το Πρόγραμμα «ΔΙΟΔΟΣ», σήμερα δίνεται η δυνατότητα στους φοιτητές του Πολυτεχνείου να έχουν δωρεάν πρόσβαση στο internet. Εμείς ζητάμε αυτό να επεκταθεί σε όλες τις σχολές και στα πανεπιστήμια και στα Τ.Ε.Ι. και στα μεταπτυχιακά. Εσείς με την τροπολογία που φέρνετε θέλετε να δώσετε αυτή τη δυνατότητα στους ιδιώτες, στις ιδιωτικές επιχειρήσεις, δηλαδή, η «VODAFON», η «MICROSOFT» να δίνουν αυτές τις πληροφορίες στους φοιτητές. 
      Εμείς λέμε να χρηματοδοτηθούν όλα τα πανεπιστήμια, να δοθεί δωρεάν πρόσβαση σε όλους τους φοιτητές. Βέβαια να μη δοθεί οι δυνατότητα στις εταιρείες γιατί στην ουσία τους φοιτητές τους κάνετε πελάτες στη «VODAFON» και θα τους έχουν και μετά τις σπουδές πελάτες. 
      Για τις κατοχυρωμένες τιμές που ανέφερε ο κύριος Υπουργός…
      ΠΡΟΕΔΡΕΥΩΝ (Ιωάννης Τραγάκης): Και μ’ αυτό ολοκληρώνετε.
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω.
      Είναι στο νόμο κατοχυρωμένη η αύξηση που θα δίνεται κάθε χρόνο και όχι όσο θέλει ο εκάστοτε Υπουργός.
      Κατοχυρωμένα, δηλαδή, τα κέρδη των επιχειρήσεων και με νόμο. Φουσκωμένοι οι λογαριασμοί στους Έλληνες καταναλωτές και με το νόμο. Και βέβαια αυτό που ανέφερε ένας ομιλητής της Νέας Δημοκρατίας ότι η Νέα Δημοκρατία παρέλαβε το πετρέλαιο σαράντα δολάρια το βαρέλι και τώρα έφτασε εβδομήντα έξι δολάρια, θέλουμε να πούμε ότι, αν υπάρξει και καινούργια ιμπεριαλιστική επέμβαση στην Περσία, θα φτάσει εκατό δολάρια το βαρέλι. Γι’ αυτούς, δηλαδή, που εσείς διευκολύνετε, γι’ αυτούς που τους δίνετε γη και ύδωρ και η σημερινή Κυβέρνηση και η προηγούμενη, θα την πληρώνουν οι λαοί, μαζί τους και ο ελληνικός λαός.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει η κ. Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Είπαμε ότι, παρ’ όλο που το νομοσχέδιο είναι ένα θετικό βήμα, γιατί όλοι μας θέλουμε την αξιοποίηση των ανανεώσιμων πηγών ενέργειας και την προώθησή τους, γιατί πραγματικά η χώρα μας και ανάγκες έχει για την περιβαλλοντική προστασία αλλά και αξιόλογες πηγές για να τις εκμεταλλευτεί και μέχρι τώρα και οι ρυθμοί εκμετάλλευσης αυτών των πηγών ήταν σχεδόν μηδενική,  εμείς όμως επιμένουμε ότι έπρεπε και ο ορισμός 1 να εμπλουτιστεί και διάφορες άλλες δικλίδες ασφαλείας να υπάρχουν στο νομοσχέδιο, που δεν υπάρχουν, ούτως ώστε να διασφαλίζεται η προώθηση των ανανεώσιμων πηγών ενέργειας με όσο το δυνατόν μεγαλύτερο περιβαλλοντικό και κοινωνικό όφελος και όσο το δυνατόν μικρότερη επιβάρυνση του καταναλωτή ηλεκτρικής ενέργειας. Δεν πρέπει να μπούμε στο ψευτοδίλημμα ότι η καθαρή ενέργεια είναι η ακριβή ενέργεια. Αυτό πρέπει να το καταλάβουμε όλοι, πρέπει να το φροντίσουμε όλοι. Είτε δεχόμαστε το μη απελευθερωμένο περιβάλλον αγοράς είτε θέλουμε το απελευθερωμένο περιβάλλον, έχουμε υποχρέωση στον Έλληνα πολίτη να διατηρήσουμε γι’ αυτόν τη μικρότερη επιβάρυνση του καταναλωτή στην ενέργεια. 
      Επιμένω ότι δεν προστατεύεται ο μικρός επενδυτής και δεν απαλλάσσεται το σύστημα από γραφειοκρατικές διαδικασίες που πάλι αυτές επιβαρύνουν το μικρό επενδυτή, ακόμη και το μεμονωμένο, ο οποίος θα ήθελε με μεγαλύτερη άνεση και ένα μικρό φωτοβολταϊκό να βάλει στο σπίτι του και μια μικρή ανεμογεννήτρια κ.λπ.. Δεν είμαστε γενναιόδωροι σ’ αυτό, δεν βάζουμε πράγματι την κοινωνία και στον έλεγχο αλλά και στη χρήση και στην παιδεία για τις ανανεώσιμες πηγές ενέργειας. 
      Επιμένω στα θέματα της τιμολόγησης ότι δεν χρειάζεται να γίνεται σε συνάρτηση με τα τιμολόγια της Δ.Ε.Η., είναι άλλες οι καταστάσεις που διαμορφώνουν τα τιμολόγια της Δ.Ε.Η.. Εδώ πραγματικά το καύσιμο δεν είναι κυρίαρχο για τις ανανεώσιμες πηγές ενέργειας και θα έπρεπε να έχει σχέση με τη δεύτερη μέθοδο που προτείνετε, το 80% κάθε φορά του πληθωρισμού, της διαμόρφωσης των τιμών εν πάση περιπτώσει. 
      Έγιναν πάρα πολλές παρεμβάσεις εκατέρωθεν από τους Κυβερνητικούς Εκπροσώπους, από τον Υπουργό κ.λπ., για τα θέματα του χωροταξικού σχεδιασμού. Εάν εσείς ρίχνετε κροκοδείλια δάκρυα, τι να κάνουμε εμείς της Αριστεράς; Δηλαδή κάθε μήνα, κάθε εξάμηνο, δεν ξέρω πόσες επερωτήσεις και ερωτήσεις κάνουμε γι’ αυτόν τον εθνικό και τους ειδικούς χωροταξικούς σχεδιασμούς της χώρας. Επιτέλους αφήστε αυτές τις αντιπαραθέσεις, μπείτε στην ουσία και δείτε τα προβλήματα που σας οδήγησαν αυτήν τη στιγμή η χώρα να μην έχει ειδικό χωροταξικό και να μην μπορεί επί της ουσίας να προωθήσει. Είναι γράμμα κενό ακόμα το νομοσχέδιο αυτό. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δυο κουβέντες ακόμα για τις τροπολογίες. Θέλω να ρωτήσω τον κ. Παυλίδη κάτι μόνο. Θα την ψηφίσω την τροπολογία. Με δύο λέξεις: Τι ακριβώς είναι οι μη κυβερνητικοί οργανισμοί στους ενδιάμεσους φορείς; Είπατε ότι οι τράπεζες δεν εμπλέκονται, γιατί μην τυχόν τα χρεώσουμε τώρα στις τράπεζες. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θέλω να προχωρήσει η τροπολογία που κατέθεσαν οι συνάδελφοι από τη Χαλκιδική για τους αγρότες που πραγματικά τους αυξάνουν το ρεύμα. Το άλλο με το internet το ψηφίζουμε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Σύμφωνα με το ρολόι μου έχουμε τέσσερα λεπτά. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν θα πρέπει να μαζέψει ο Υπουργός τη συζήτηση;
      ΠΡΟΕΔΡΕΥΩΝ (Ιωάννης Τραγάκης): Ναι, κύριε Υπουργέ, θα τη μαζέψει. Να δώσουμε από δυο λεπτά και στους εισηγητές, οι οποίοι δεν δευτερολόγησαν. Από δύο λεπτά ζήτησαν και μόνο.
      Το λόγο έχει ο κ. Δεικτάκης για δυο λεπτά.
      ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, την περασμένη Πέμπτη φεύγοντας από την επιτροπή, είχα ένα βαθύ αίσθημα ικανοποίησης, διότι όλες οι πλευρές βοήθησαν και συνέθεσαν κάτι σε πρώτη φάση τουλάχιστον. Ήμουν βέβαιος ότι με μεγαλύτερη νηφαλιότητα και με μεγαλύτερη σύνθεση και προσπάθεια, θα το κάναμε σήμερα στην Ολομέλεια. Πράγματι, τα δύο Κομμουνιστικά Κόμματα προσωπικά με ικανοποίησαν. Πήραν θέσεις, έκαναν προτάσεις και πιστεύω ότι στάθηκαν στο ύψος τους.
      Απορώ, όμως, και εκπλήσσομαι για το τι συνέβη, τι μεσολάβησε από την περασμένη εβδομάδα μέχρι σήμερα και είδαμε αυτή την τεράστια αλλαγή στο κόμμα της Αξιωματικής Αντιπολίτευσης. Πιστεύω ότι είναι αυτό που είπε ο κ. Σιούφας ότι κάνουν αντιπολίτευση για την αντιπολίτευση. Ο κ. Σγουρίδης πριν μας κατηγόρησε ότι αργήσαμε να φέρουμε το νομοσχέδιο. Πράγματι αργήσαμε, αφού εκείνος παραδέχεται έμμεσα ότι αφού αργήσαμε το δικό τους έργο ήθελε εκσυγχρονισμό.
      Στον αγαπητό συνάδελφο κ. Παπαγεωργίου που είπε ότι οι άδειες ξεπερνούν τα όρια των επενδύσεων, θέλω να του πω ότι αυτό είναι φυσικό, διότι πρέπει να είναι περισσότερες οι άδειες από αυτούς που πρόκειται να επενδύσουν. Γιατί μιλήσατε για αδιαφάνεια; Αφού θα αναρτηθούν στο internet και θα ξέρει ο καθένας τη σειρά του και την επιτροπή, η οποία θα χειρίζεται τα χαρτιά του. 
      Αν δεν ψηφίζετε αυτό το νομοσχέδιο με την προσθήκη που έφερε ο κ. Παυλίδης, τι θα πείτε σ’ αυτούς τους κατοίκους των σαράντα τεσσάρων απομονωμένων νησιών; Θα τους πείτε ότι δεν μελετήσατε ένα απλούστατο νομοσχέδιο και έτσι δεν το ψηφίσατε; Νομίζω ότι αυτά είναι ντροπής πράγματα. Είμαστε υπόλογοι, γιατί πρέπει να συνθέτουμε και όχι να αντιδικούμε σ’ αυτή την Αίθουσα. Τέλος, το άρθρο 27 με τις παρατηρήσεις που κάνατε, κύριε Υπουργέ, πιστεύω ότι πρέπει να γίνει αποδεκτό.
      ΠΡΟΕΔΡΕΥΩΝ (Ιωάννης Τραγάκης): Ο κ. Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, δεν άλλαξε τίποτα από τη στάση που είχαμε στην επιτροπή. Στην επιτροπή δεν ψηφίσαμε το νομοσχέδιο επί της αρχής. Ψηφίσαμε κάποια άρθρα, τα οποία θα ψηφίσουμε και σήμερα συν ένα για το οποίο κρατήσαμε επιφύλαξη. Με βάση την απάντηση του κυρίου Υπουργού, θα το ψηφίσουμε και αυτό, δηλαδή το άρθρο 25 που αφορά την αύξηση από 2,5% σε 3% της ενίσχυσης για τους δήμους. 
      Δεν ψηφίζουμε το νομοσχέδιο, γιατί δεν πιστεύουμε ότι θα προωθήσει την ανάπτυξη των Α.Π.Ε.. Χωρίς χωροταξικά σχέδια και χωρίς ειδικά χωροταξικά σχέδια δεν θα υπάρξει ανάπτυξη των Α.Π.Ε.. Χωρίς το πλαίσιο, όπως εξήγγειλε στο δελτίο Τύπου ο κύριος Υπουργός, των φορολογικών κινήτρων δεν θα υπάρξει ανάπτυξη των Α.Π.Ε.. Μας είπε και για τα δύο να περιμένουμε τον Οκτώβριο. Νομοθετούμε εν τω μεταξύ εκ των προτέρων για κάτι που θα συμβεί τον Οκτώβριο; 
      Δεν ψηφίζουμε γιατί η Κυβέρνηση πορεύεται, και σ’ αυτό το νομοσχέδιο αποτυπώνεται, χωρίς μακροχρόνιο ενεργειακό σχεδιασμό. Πιστεύουμε ότι αυτές οι διαδικασίες δημιουργούν κίνδυνο υπερεπενδύσεων,  κίνδυνο απενεργοποίησης πολλών επενδύσεων και κατασπατάλησης πόρων ενώ θα δημιουργηθούν κίνδυνοι για το περιβάλλον. Δεν ψηφίζουμε και προσυπογράφουμε απόλυτα αυτά τα οποία είπε ο κ. Σαλαγκούδης, ο οποίος είπε αυτά που ισχυριστήκαμε και εμείς, ότι, δηλαδή, δεν υπάρχει διαδικασία μιας στάσης, δεν υπάρχει η διαδικασία ελέγχου από μία υπηρεσία, από ένα φορέα αυτών των επενδύσεων, one shop stop. Και δεύτερον δεν υπάρχει κατά την ανάκληση-έγκριση και παραχώρηση σοβαρών ενεργειακών πεδίων σαφής διαδικασία. Αυτά σε συνδυασμό με τη μεγάλη ζήτηση για επενδύσεις, δημιουργούν κινδύνους πέρα από τις αγαθές προθέσεις του Υπουργού, αδιαφανών λειτουργιών. Αυτό είπε και ο κ. Σαλαγκούδης. Υπάρχει η γραφειοκρατία και όλα τα συναφή ζητήματα.
      Κλείνω, κύριε Πρόεδρε, λέγοντας ότι δεν ψηφίζουμε, γιατί δίνεται η δυνατότητα στους επενδυτές μονομερώς να ανανεώνουν για οκτώ χρόνια τα επενδυτικά τους σχέδια. Δεν ψηφίζουμε, γιατί δεν υπάρχει η σωστή προσέγγιση για την κωδικοποίηση του νόμου. Λέει διά προεδρικού διατάγματος. Δεν ψηφίζουμε επίσης γιατί οι υβριδικές μονάδες δεν θα προχωρήσουν. Υπάρχει έλλειψη ουσιαστικού ανταποδοτικού στην τοπική κοινωνία.
      Πιστεύουμε ότι η συνεισφορά μας σ’ αυτό το νομοσχέδιο ήταν πάρα πολύ δημιουργική και θα θυμίσω στον κ. Δεικτάκη, ότι τις προτάσεις τις δέχθηκε ο κύριος Υπουργός, τις μελέτησε και μας απήντησε και επί τη βάσει αυτών των προτάσεων πάρα πολλά πράγματα βελτίωσε. 
      Κύριε Πρόεδρε, τελειώνω με τις τροποποιήσεις λέγοντας ότι εμείς ζητήσαμε από τον κ. Παυλίδη διευκρινίσεις. Με βάσει τη δεύτερη τροποποίηση δεν έχουμε καμία αντίρρηση να ψηφίσουμε παρ’ όλο ότι θεωρούμε πως υπάρχει παρέκβαση από κανονικές διαδικασίες δημοπράτησης των έργων. 
      ΠΡΟΕΔΡΕΥΩΝ (Ιωάννης Τραγάκης): Πρέπει να σας υπενθυμίσω ότι βάσει του άρθρου 72 παράγραφος 4 του Συντάγματος και του άρθρου 108 παράγραφος 7 του Κανονισμού της Βουλής η ψήφιση είναι ενιαία και επομένως αυτό που είπατε ότι δεν ψηφίζετε ορισμένα άρθρα, δεν μπορείτε να το κάνετε δυστυχώς, γιατί εδώ είναι ή όλα ή τίποτα.
      Ο κύριος Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, η τοποθέτηση την οποία έκανε ο εισηγητής της Αξιωματικής Αντιπολίτευσης και η απελπισμένη προσπάθεια να δικαιολογήσει γιατί καταψηφίζει το νομοσχέδιο είναι απόδειξη σε πόσο δυσχερή θέση έχει περιέλθει, πράγμα που το απέδειξε και η διαφορετικότητα των τοποθετήσεων, οι αντιθέσεις μεταξύ της στήριξης και μη στήριξης διαφόρων από τις διατάξεις όπως και η αντινομία του λόγου. Θα έλεγα ότι η Αξιωματική Αντιπολίτευση δημιούργησε σήμερα μία νέα κατάσταση που θα την ονόμαζε απολογία, γιατί δεν μπορεί να συμπλεύσει με την εποχή ούτε με την προσπάθεια δημιουργίας σοβαρών προϋποθέσεων ανάπτυξης των ανανεώσιμων πηγών ενέργειας, αλλά ελαυνόμενη και μόνο από την τοποθέτηση της άρνησης προσπάθησε γύρω απ’ αυτό να οικοδομήσει όλο τον πολιτικό της λόγο. 
      Θα σταθώ μόνο σε ένα σημείο ότι ανανεώνουμε για οκτώ χρόνια. Γιατί σήμερα από τα δέκα στα είκοσι δεν ανανεώνεται μονομερώς, κύριε Παπαγεωργίου;
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Να συνεχίσουμε το καθεστώς της μονομερούς ανανέωσης;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και προχθές στη Βουλή σας είπα ότι βιάζεστε και λέτε πράγματα, τα οποία όχι μόνο δεν είναι σοβαρά, αλλά ελπίζω τουλάχιστον να σας προστατεύσει ο Κοινοβουλευτικός σας Εκπρόσωπος που είναι εδώ. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ο κ. Σαλαγκούδης τα είπε αυτά.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δηλαδή αυτό είναι καινούργιο φρούτο; 
      Κύριε Πρόεδρε, με όλη τη θητεία που έχω εδώ δεν επέτρεψα ποτέ και σε κανέναν για καμία σκιά και τα δέκα χρόνια θα παραμείνουν δέκα όπως ήταν με τις δικές σας ρυθμίσεις και όχι δώδεκα και οκτώ. Θα είναι δέκα και δέκα και το άρθρο 12 θα τροποποιηθεί σ’ αυτό το σημείο και η σύμβαση πώλησης ηλεκτρικής ενέργειας ισχύει για δέκα έτη και μπορεί να παρατείνεται για δέκα επιπλέον έτη μονομερώς με έγγραφη δήλωση του παραγωγού. Τώρα τι θα πείτε; Θα στραφείτε εναντίον του εαυτού σας για τη ρύθμιση που έχετε φέρει; 
      Έρχομαι τώρα στην πολύ μεγάλη συζήτηση που έγινε και κρατώ και την παρατήρηση που έκανε ο συνάδελφος κ. Δεικτάκης για το άρθρο 27 παράγραφος 2. 
      Την παράγραφο 2 στο άρθρο 27 θα την αφαιρέσω, κύριε Πρόεδρε. Αναριθμούνται οι παράγραφοι στη συνέχεια, δηλαδή η παράγραφος 3 γίνεται 2, η παράγραφος 4 γίνεται 3, η παράγραφος 5 γίνεται 4 κ.ο.κ., ώστε να έχουμε έντεκα παραγράφους αντί δώδεκα, τροποποιημένου αναλόγως του πρώτου μέρους της νέας παραγράφου 11.
      Για να δω τώρα τι θα πείτε, κύριε Παπαγεωργίου, και εσείς και ο εξαιρετικά λαλίστατος κ. Βερελής, ο οποίος είπε ότι σας εγκάλεσε στην αρχή της ομιλίας μου, γιατί δεν ψηφίζετε το νομοσχέδιο. Δικής σας είναι η απόφαση να αυτοκτονήσετε πολιτικά. Δεν είναι δική μου. Εγώ προσπάθησα από προχθές να σας περισώσω. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Μην κόπτεστε για μας, κύριε Υπουργέ!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τουλάχιστον, να κρατήσετε τα προσχήματα! Αυτό είναι δικό σας θέμα. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Επιτέλους, τόσο πολύ πονάτε για μας!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Να σας εγκαλέσω γιατί δεν θέλετε να ψηφίσετε το νομοσχέδιο; Δικό σας θέμα είναι. Δεν το έκανα ποτέ. Θα το κάνω τώρα;
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ε, δεν το ψηφίζουμε, κύριε Υπουργέ, όσο και να μας αγαπάτε!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Απλούστατα χάσατε μια μοναδική ευκαιρία, έστω και με καθυστέρηση λόγω των ανεπαρκειών και των παραλείψεων που κάνατε όλο αυτό το χρονικό διάστημα, να συμπλεύσετε με την εποχή. 
      Βεβαίως, έρχομαι και στις παρατηρήσεις εκείνες που κάνατε για τα δίκτυα και για τόσα άλλα πράγματα. Θα σας πω ορισμένα από αυτά. 
      Ολοκληρώθηκε η γραμμή Άστρος-Μολάοι -ογδόντα χιλιόμετρα- για την απορρόφηση ολικής ισχύος από τη νότιο Λακωνία. 
      Ολοκληρώθηκαν οι μελέτες και οι απαλλοτριώσεις του μεγαλύτερου μέρους της γραμμής των 400 ΚW από τους Φιλίππους μέχρι την Τουρκία, για να απορροφήσει μεγάλη ποσότητα ισχύος στην περιοχή της Θράκης. 
      Επίσης, έχουν γίνει σημαντικές παρεμβάσεις σε ό,τι αφορά τα έργα στην Εύβοια για την απορρόφηση της αδειοδοτημένης ισχύος των αιολικών πάρκων σε αυτή την περιοχή. 
      Βεβαίως θα μπορούσα διά μακρών να ομιλήσω, κύριε Πρόεδρε, για τις δύο προσθήκες, αλλά ο χρόνος έχει περάσει. Ανέφερα από την αρχή και αναλυτικά τι είναι αυτές οι προσθήκες και παρακαλώ πολύ μετά τις επισημάνσεις και τις τροποποιήσεις που κάναμε να προχωρήσετε στην ψήφιση του νομοσχεδίου.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση ενιαία επί της αρχής των άρθρων και του συνόλου του σχεδίου νόμου του Υπουργείου Ανάπτυξης «Παραγωγή Ηλεκτρικής Ενέργειας από Ανανεώσιμες Πηγές Ενέργειας  και Συμπαραγωγή Ηλεκτρισμού και Θερμότητας Υψηλής Απόδοσης  και λοιπές διατάξεις». 
      Ερωτάται το Σώμα: Γίνεται δεκτό το νομοσχέδιο επί της αρχής, των άρθρων, των τροποποιήσεων του κ. Υπουργού και της υπ’ αριθμόν 622 και ειδικό αριθμό 47 από 1-6-2006 τροπολογίας και της υπ’ αριθμόν 623 και ειδικό αριθμό 48 από 1-6-2006 τροπολογίας, όπως αναδιατυπώθηκε και τροποποιήθηκε από τον κύριο Υπουργό και στο σύνολό του; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΠΙΠΕΡΓΙΑΣ: Κατά πλειοψηφία.
      ΔΗΜΗΤΡΙΟΣ ΤΣΙΟΓΚΑΣ:  Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το σχέδιο νόμου του Υπουργείου Ανάπτυξης «Παραγωγή Ηλεκτρικής Ενέργειας από Ανανεώσιμες Πηγές Ενέργειας  και Συμπαραγωγή Ηλεκτρισμού και Θερμότητας Υψηλής Απόδοσης  και λοιπές διατάξεις» έγινε δεκτό κατά πλειοψηφία ενιαία επί της αρχής, των άρθρων, των τροποποιήσεων του κ. Υπουργού, της υπ’ αριθμόν 622 και ειδικό αριθμό 47 από 1-6-2006 τροπολογίας και της υπ’ αριθμόν 623 και ειδικό αριθμό 48 από 1-6-2006 τροπολογίας, όπως αναδιατυπώθηκε και τροποποιήθηκε από τον κύριο Υπουργό και στο σύνολό του και έχει ως εξής: 
      ( Να καταχωριστεί το νομοσχέδιο )
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση ενιαία επί της αρχής, των άρθρων και στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.45΄ λύεται η συνεδρίαση για σήμερα ημέρα Τετάρτη 7 Ιουνίου και ώρα 10.30΄, με αντικείμενο εργασιών του Σώματος κοινοβουλευτικό έλεγχο: συζήτηση επερώτησης Βουλευτών του Συνασπισμού Ριζοσπαστικής Αριστεράς προς τον Υπουργό Αγροτικής Ανάπτυξης και Τροφίμων, σχετικά με την πολιτική της Κυβέρνησης στον αγροτικό τομέα, σύμφωνα με την ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
Συνεδρίαση 6-6-2006                                                                   σελ.1


