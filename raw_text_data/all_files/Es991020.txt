ΣΥΝΕΔΡΙΑΣΗ ΙΔ'
Τετάρτη 20 Οκτωβρίου 199
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. 'Αδεια απουσίας του Βουλευτή Α. Παπαληγούργα, Π. Λουκάκου,
3. Συζήτηση επί προσωπικού θέματος του Βουλευτή Ι. Κεφαλογιάννη,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 2. Απαντήσεις Υπουργών σε ερωτήσεις Βουλευτών, 3. Ανακοίνωση του δελτίου επικαίρων ερωτήσεων της Πέμπτης 21 Οκτωβρίου 1999.
Α. Προς τον Πρωθυπουργό, σχετικά με τις αποφάσεις της Συνόδου Κορυφής της Ευρωπαϊκής 'Ενωσης στο Tάμπερε της Φιλανδίας, για τα ζητήματα της "Εσωτερικής Ασφάλειας" των πολιτών κ.λπ.,
Β. Προς τον Υπουργό Γεωργίας, Ι) σχετικά με τη λήψη μέτρων προστασίας του εισοδήματος των ελαιοπαραγωγών κλπ.,
ΙΙ) σχετικά με τη λήψη μέτρων ενίσχυσης των βαμβακοπαραγωγών που επλήγησαν από τις βροχοπτώσεις κ.λπ.,
Γ. προς τον Υπουργό Υγείας και Πρόνοιας, Ι) σχετικά με τη λειτουργία του Νοσοκομείου Κηφισιάς "'Αγιοι Ανάργυροι", ΙΙ) σχετικά με την παράδοση του νέου Νοσοκομείου Χανίων, την έναρξη λειτουργίας του κ.λπ.,
ΙΙΙ) σχετικά με την προμήθεια αξονικού τομογράφου απο το Κέντρο Αποκατάστασης Τραυμάτων (ΚΑΤ), 
Δ. Προς τον Υπουργό Εθνικής Παιδείας και Θρησκευμάτων, σχετικά με τη λειτουργία της Πανεπιστημιακής Φοιτητικής Λέσχης Θεσσαλονίκης, 
Γ. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί των άρθρων και των τροπολογιών του σχεδίου νόμου του Υπουργείου Οικονομικών: "Απλοποίηση και ελαφρύνσεις φορολογίας εισοδήματος και άλλες διατάξεις", 2. Ονομαστική ψηφοφορία επί των άρθρων 7, 12 και 15 του σχεδίου νόμου του Υπουργείου Οικονομικών, 3. Ψήφιση επί της αρχής και των άρθρων και του συνόλου του σχεδίου νόμου του Υπουργείου Ανάπτυξης: "Κύρωση του Μνημονίου Κατανόησης μεταξύ του Υπουργείου Ανάπτυξης της Ελληνικής Δημοκρατίας και του Υπουργείου Πολιτισμού και Ισλαμικής Καθοδήγησης της Ισλαμικής Δημοκρατίας του Ιράν για συνεργασία στον τομέα του τουρισμού", 4. Ψήφιση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Πολωνίας για συνεργασία στους τομείς της επιστήμης και της τεχνολογίας", 5. Ψήφιση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: "Κύρωση της Συμφωνίας συνεργασίας μεταξύ του Υπουργείου Δημόσιας Τάξης της Ελληνικής Δημοκρατίας και του Υπουργείου Εσωτερικών της Αραβικής Δημοκρατίας της Αιγύπτου σε θέματα αρμοδιότητάς τους", 6. Ψήφιση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: "Κύρωση της Συμφωνίας συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας σχετική με την καταπολέμηση της διεθνούς παράνομης διακίνησης ναρκωτικών και ψυχοτρόπων ουσιών, της διεθνούς τρομοκρατίας και του οργανωμένου εγκλήματος", 7. Ψήφιση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: "Κύρωσης της Προξενικής Σύμβασης μεταξύ της Ελληνικής Δημοκρατίας και της Δημοκρατίας της Μολδαβίας", 8. Ψήφιση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Ουζμπεκιστάν για διεθνείς οδικές επιβατικές και εμπορευματικές μεταφορές", 9. Ψήφιση επί της αρχής των άρθρων και του συνόλου του σχεδίου νόμου του Υπουργείου Οικονομικών: "Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Αλβανίας για την αποφυγή της διπλής φορολογίας με τους φόρους εισοδήματος του κεφαλαίου", 10. Κατάθεση εκθέσεων Διαρκούς Επιτροπής:
Η Διαρκής Επιτροπή Οικονομικών Υποθέσεων καταθέτει τις Εκθέσεις της στα σχέδια νόμων του Υπουργείου Εθνικής Οικονομίας: α. "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την προώθηση και αμοιβαία προστασία των επενδύσεων και του προσαρτημένου σε αυτήν Πρωτοκόλλου".
β. "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Αιθιοπίας για οικονομική και τεχνολογική συνεργασία", 
ΟΜΙΛΗΤΕΣ 
1. Επί του προσωπικού:
ΚΑΚΛΑΜΑΝΗΣ Α.,
ΚΕΦΑΛΟΓΙΑΝΝΗΣ Ι.,
2. Επί των επικαίρων ερωτήσεων Ι) Προς τον Πρωθυπουργό:
ΣΗΜΙΤΗΣ Κ.,
ΧΥΤΗΡΗΣ Τ.,
ΙΙ) Προς τους Υπουργούς:
ΑΝΘΟΠΟΥΛΟΣ Ι.,
ΒΡΕΤΤΟΣ Κ.,
ΙΝΤΖΕΣ Α.,
ΚΟΥΒΕΛΗΣ Φ.,
ΜΠΟΥΤΑΣ Ε.,
ΣΚΑΝΔΑΛΑΚΗΣ Π.,
ΣΚΟΥΛΑΚΗΣ Μ.,
ΦΑΡΜΑΚΗΣ Ν.,
ΧΩΜΑΤΑΣ Ι.,
3. Επί του σχεδίου νόμου του Υπουργείου Οικονομικών:
ΑΔΑΜΟΠΟΥΛΟΣ Γ.,
ΑΛΟΓΟΣΚΟΥΦΗΣ Γ.,
ΒΕΖΔΡΕΒΑΝΗΣ Η.,
ΓΕΩΡΓΑΚΟΠΟΥΛΟΣ Δ.,
ΓΚΑΤΖΗΣ Ν.,
ΔΡΥΣ Γ.,
ΕΒΕΡΤ Μ.,
ΙΝΤΖΕΣ Α.,
ΚΑΡΑΜΑΝΛΗΣ Κ.,
ΚΕΦΑΛΟΓΙΑΝΝΗΣ Ι.,
ΚΟΛΟΖΩΦ Ο.,
ΚΟΥΡΟΥΜΠΛΗΣ Π.,
ΚΩΣΤΑΝΤΟΠΟΥΛΟΣ Ν.,
ΜΕΙΜΑΡΑΚΗΣ Ε.,
ΠΑΠΑΝΤΩΝΙΟΥ Γ.,
ΠΑΥΛΟΠΟΥΛΟΣ Π.,
ΠΕΤΡΑΛΙΑ - ΠΑΛΛΗ Φ.,
ΡΕΓΚΟΥΖΑΣ Α.,
ΣΙΟΥΦΑΣ Δ.,
ΣΟΥΡΛΑΣ Γ.,
ΣΤΑΘΗΣ Θ.,
ΤΣΟΒΟΛΑΣ Δ.
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΙΔ'
Τετάρτη 20 Οκτωβρίου 1999
---
Αθήνα, σήμερα στις 19 Οκτωβρίου 1999, ημέρα Τετάρτη και ώρα 18.24' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 19.10.1999 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΙΓ' συνεδριάσεώς του, της 19ης Οκτωβρίου 1999)
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από το Γραμματέα της Βουλής κ. Δημήτριο Κατσικόπουλο, Βουλευτή Αχαϊας, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Πέμπτης 21 Οκτωβρίου 1999.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130. παρ.4 Καν.Βουλής)
1. Η με αριθμό 92/15.10.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Δημόσιας Τάξης, Υγείας και Πρόνοιας, σχετικά με τη λήψη μέτρων προστασίας των "παιδιών των φαναριών".
2. Η με αριθμό 96/18.10.99 επίκαιρη ερώτηση του Βουλευτή της Νέας Δημοκρατίας κ. Αναστάσιου Παπαληγούρα προς τον Υπουργό Γεωργίας, σχετικά με τη μείωση του αγροτικού εισοδήματος, τη λήψη των αναγκαίων μέτρων κλπ.
3. Η με αριθμό 102/18.10.99 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αχιλλέα Κανταρτζή προς τον Υπουργό Υγείας και Πρόνοιας, σχετικά με την αντιμετώπιση των προβλημάτων που προκλήθηκαν από το σεισμό της 7ης Σεπτεμβρίου στα Νοσοκομεία "'Αγιοι Ανάργυροι" και "Ψυχιατρικό Νοσοκομείο Αττικής".
4. Η με αριθμό 99/18.10.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Εθνικής 'Αμυνας, σχετικά με την πρόθεση του Υπουργείου να αυξήσει τις αποδοχές του πολιτικού προσωπικού που υπηρετεί στο Πολεμικό Ναυτικό κλπ.
5. Η με αριθμό 103/18.10.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με τη λειτουργία του 1ου Τεχνολογικού Επαγγελματικού Εκπαιδευτηρίου στην Αργυρούπολη.
Β. ΕΠΙΚΑΙΡΕΣ ΕΡΩΤΗΣΕΙΣ 
Δευτέρου Κύκλου ('Αρθρο 130 παρ.4 Καν.Βουλής) 
1. Η με αριθμό 95/15.10.99 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργός Περιβάλλοντος, Χωροταξίας και Δημοσίων 'Εργων, σχετικά με τις προθέσεις του Υπουργείου να κατεδαφίσει τα επικίνδυνα και ερειπωμένα κτίρια στην Αθήνα.
2. Η με αριθμό 86/13.10.99 επίκαιρη ερώτηση του Βουλευτή της Νέας Δημοκρατίας κ. Ανδρέα Καραγκούνη προς τον Υπουργό Ανάπτυξης, σχετικά με της προσλήψεις κατά παρέκκλιση του ν. 2190 στο Ινστιτούτο Γεωλογικών και Μεταλλευτικών Ερευνών (ΙΓΜΕ).
3. Η με αριθμό 100/18.10.99 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Κωστόπουλου προς τον Υπουργό Εργασίας και Κοινωνικών Ασφαλίσεων, σχετικά με την πρόταση του Διοικητή του Ιδρύματος Κοινωνικών Ασφαλίσεων για τη δημιουργία Ανώνυμης Εταιρίας Διαχείρισης Κεφαλαίων κλπ.
4. Η με αριθμό 94/15.10.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υπουργό Εργασίας και Κοινωνικών Ασφαλίσεων, σχετικά με τη ρύθμιση των χρεών των επιχειρήσεων Μέσων Μαζικής Ενημέρωσης προς το 'Ιδρυμα Κοινωνικών Ασφαλίσεων.
5. Η με αριθμό 89/14.10.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υφυπουργό Πολιτισμού (Αρμόδιο για θέματα Αθλητισμού), σχετικά με τις προθέσεις του Υπουργείου για την κατασκευή νέου σταδίου της Ποδοσφαιρικής Ανωνύμου Εταιρείας (ΠΑΕ)-ΑΕΚ." ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρη ερώτηση πρώτου κύκλου:
Πρώτη είναι η με αριθμό 104/3/18.10.99 επίκαιρη ερώτηση του Πανελληνίου Σοσιαλιστικού Κινήματος κ. Τηλέμαχου Χυτήρη προς τον κύριο Πρωθυπουργό, σχετικά με τις αποφάσεις της Συνόδου Κορυφής της Ευρωπαϊκής 'Ενωσης στο Τάμπερε της Φιλανδίας, για τα ζητήματα της "Εσωτερικής Ασφάλειας" των πολιτών κλπ.
Η επίκαιρη ερώτηση προς τον κύριο Πρωθυπουργό έχει ως εξής:
"Ο Ευρωπαίος πολίτης διέρχεται περίοδο ιδιαίτερου προβληματισμού για τα ζητήματα της "εσωτερικής ασφάλειάς" του, με τις εντεινόμενες απειλές από το πολύμορφο διασυνοριακό οργανωμένο έγκλημα, με τις πιέσεις των λαθρομεταναστευτικών ροών στα εξωτερικά σύνορα της 'Ενωσης.
Ερωτάται ο κύριος Πρωθυπουργός.
1. Τι αποφάσεις έλαβαν οι "Δεκαπέντε" στη Σύνοδο του Ευρωπαϊκού Συμβουλίου στο Τάμπερε;
2. Ποια μέτρα πολιτικής εγκρίθηκαν για την Ευρωπαϊκή 'Ενωση;
3. Ποια η σημασία τους για την Ελλάδα;" Ο κύριος Πρωθυπουργός έχει λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η Συνθήκη του 'Αμστερνταμ προβλέπει να δημιουργηθεί στην Ευρωπαϊκή 'Ενωση ένας χώρος ελευθερίας, ασφάλειας, ένας χώρος ο οποίος θα εξασφαλίζει στον πολίτη την άσκηση των δικαιωμάτων του και την ασφάλειά του και θα είναι έτσι ένας χώρος δικαιοσύνης. 'Επρεπε, λοιπόν αυτή η πολιτική, η οποία εκφράζεται στη Συνθήκη, να γίνει πράξη.
Το Συμβούλιο το οποίο συνήλθε στο Τάμπερε, η Σύνοδος Κορυφής, αποφάσισε μία σειρά από ενέργειες, έδωσε κατευθύνσεις για να γίνει πράξη η απόφαση αυτή.
Πρώτος τομέας ο τομέας του ασύλου και της μετανάστευσης. Αυτήν τη στιγμή στις χώρες της Ευρωπαϊκής 'Ενωσης υπάρχουν διαφορετικές ρυθμίσεις σε σχέση με το άσυλο. Αυτό επιτρέπει σε κάποιον ο οποίος επιζητεί άσυλο να απευθύνεται στη μία ή στην άλλη χώρα. Θα υπάρξει μία ενοποίηση όλων αυτών των διαδικασιών και ρυθμίσεων, ώστε να υπάρχει μία κοινή πολιτική.
'Οσον αφορά τη μετανάστευση, ένα σημαντικό θέμα που έδειξε το Κόσοβο ήταν ότι υπάρχουν πληθυσμοί οι οποίοι μεταφέρονται αλλού και θα πρέπει να υπάρχει μία κοινή αντιμετώπιση για τους πληθυσμούς αυτούς, πού θα πάνε οι πρόσφυγες, πόσο θα μείνουν, υπό ποιες προϋποθέσεις, πώς θα επιστρέψουν.
Υπάρχει, λοιπόν, απόφαση να υπάρχει μία κοινή μεταχείριση και να δημιουργηθούν και τα χρηματοδοτικά μέσα -και αυτό είναι ιδιαίτερα σημαντικό- για να αντιμετωπιστούν τέτοιες καταστάσεις.
'Ενα τρίτο σημείο είναι η λαθρομετανάστευση. Πώς μεταχειρίζονται οι χώρες αυτούς οι οποίοι έρχονται; Τους διώχνουν αμέσως, τους διώχνουν υπό προϋποθέσεις; Και αυτό αφορά και κυρίως την Ελλάδα, διότι εμείς έχουμε ένα μεγάλο αριθμό λαθρομεταναστών και πρέπει να ενισχυθεί ο έλεγχος των ελληνικών συνόρων. Αποφασίστηκε, λοιπόν, να υπάρχει συνεργασία στα θέματα αυτά, να υπάρχουν εμπειρογνώμονες και ομάδες οι οποίες θα μπορούν σε κάθε χώρα να χειρίζονται από κοινού τα θέματα. Ιδίως αναφέρθηκε η ελληνική και η ιταλική πρωτοβουλία για την αντιμετώπιση της εγκληματικότητας και της λαθρομετανάστευσης στην Αδριατική, ως παράδειγμα αυτού το οποίο πρέπει μελλοντικά να γίνει. Αυτό όσον αφορά το πρώτο κεφάλαιο σε συντομία.
Το δεύτερο κεφάλαιο αφορά τα θέματα της δικαιοσύνης, τη γρήγορη εκτέλεση των αποφάσεων, τη γρήγορη παροχή δικαστικής βοήθειας και συνδρομής, όταν αυτό είναι ανάγκη, την ενοποίηση ορισμένων τομέων ή τη διαμόρφωση στην ίδια κατεύθυνση ορισμένων τομέων του δικαίου και, τέλος, κυρίως την καταπολέμηση του οργανωμένου εγκλήματος και της εγκληματικότητας. Εκεί το επίκεντρο θα είναι η καταπολέμηση των οικονομικών εγκλημάτων, του "μαύρου" χρήματος και, επίσης, τα ναρκωτικά, τα σεξουαλικά αδικήματα σε βάρος των παιδιών, τα αδικήματα σε βάρος του περιβάλλοντος.
Τέλος όσον αφορά το χώρο ελευθερίας αποφασίστηκε ποια θα είναι η διαδικασία σε σχέση με τη διαμόρφωση μίας χάρτας των ανθρωπίνων και κοινωνικών δικαιωμάτων, αποφασίστηκε το όργανο, το πώς θα προχωρήσει και ελπίζουμε ότι σε σύντομο χρονικό διάστημα θα αναδιατυπωθούν τα σχετικά κείμενα τα οποία υπάρχουν και θα υπάρχει μία πιο ολοκληρωμένη προσέγγιση.
ΠΡΟΕΔΡΟΣ (Απόστολος Κακλαμάνης): Ο κ. Χυτήρης έχει το λόγο. 
ΤΗΛΕΜΑΧΟΣ ΧΥΤΗΡΗΣ: Ευχαριστώ, τον κύριο Πρωθυπουργό για την πλήρη ενημέρωση των αποφάσεων του Τάμπερε. 'Εχει πολύ μεγάλη σημασία και πρέπει να συνειδητοποιήσουμε όλοι μας ότι κάθε απόφαση οποιουδήποτε οργάνου της Ενωμένης Ευρώπης μας αφορά αμέσως όλους.
Θα ήθελα να μου επιβεβαιώσετε, κύριε Πρωθυπουργέ, κάτι που διάβασα στον ξένο Τύπο και έχει σχέση με μία ευρωπαϊκή διάσκεψη η οποία θα γίνει κατά πάσα πιθανότητα το 2000 για την περιοχή Αδριατικής - Ιουνίου Πελάγους, για ανάπτυξη και ασφάλεια της περιοχής αυτής.
Θεωρώ ότι σε αυτήν τη διάσκεψη η Ελλάδα θα έχει πρωτεύοντα ρόλο και έχει μεγάλη σημασία. Επίσης θεωρώ ότι θα ήταν πολύ σωστό να υπάρχει ένα ταμείο στην Ευρωπαϊκή 'Ενωση, διότι είναι άδικο οικονομικά να σηκώνουν στους ώμους τους τόσο η Ελλάδα όσο και η Ιταλία όλο το βάρος για την εμπόδιση της λαθρομετανάστευσης. Νομίζω ότι θα έπρεπε να συμβάλουν όλα τα ευρωπαϊκά κράτη σε κάτι τέτοιο.
Επιπλέον θα έλεγα, πέραν του λογαριασμού αυτού, ότι θα πρέπει να υπάρξει και μία άλλη πρόβλεψη από την Ενωμένη Ευρώπη.
Πρώτον, με τις αποφάσεις της αυτές κατοχυρώνεται για μία ακόμη φορά -και μάλιστα αμέσως θα έλεγα- από το ότι υπάρχουν σύνορα στην Ενωμένη Ευρώπη. Και αυτό μας αφορά απολύτως.
Το δεύτερο που θα πρέπει κάποιος να σκεφθεί -και εδώ σκέφτομαι υπερβατικά λίγο, όταν στην περιοχή μας υπάρχουν χώρες οι οποίες επιδιώκουν να είναι υποψήφιες της Ενωμένης Ευρώπης- είναι ότι θα πρέπει να εξετάζεται, φαντάζομαι, όχι μόνο το οικονομικό status των χωρών αυτών, κατά πόσο τηρούνται τα ανθρώπινα δικαιώματα στις χώρες αυτές, αλλά το κατά πόσο οι χώρες αυτές είναι διάδρομοι ναρκωτικών προς την Ευρώπη. 'Εχω την εντύπωση ότι η Ενωμένη Ευρώπη θα πρέπει να λαμβάνει υπόψη και αυτό, στην περίπτωση που μιλάμε για υποψήφιες χώρες-μέλη της. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, συμπληρώνοντας τα όσα είπα πριν, θα απαντήσω σε όσα ρώτησε ο κ. Χυτήρης σε σχέση με την Ελλάδα. 'Ολα αυτά τα οποία αποφασίστηκαν έχουν ιδιαίτερη σημασία για μας και ιδίως τα θέματα σε σχέση με τη λαθρομετανάστευση.
Η χώρα μας έχει το 35% περίπου των εξωτερικών συνόρων της Ευρωπαϊκής 'Ενωσης, λόγω των ακτών της, και αυτό δείχνει τη δυσκολία του προβλήματος που συναντάει η χώρα. Πρέπει να ελέγξει τις ακτές αυτές. Υπάρχει ένας ολόκληρος κόσμος από τη Μέση Ανατολή, που θέλει να έλθει στην Ευρωπαϊκή 'Ενωση και προσπαθεί να έλθει μέσω Ελλάδος. Το θέμα της προστασίας των δικών μας συνόρων δεν είναι αποκλειστικά δικό μας, είναι και της 'Ενωσης. Αυτό τονίσαμε. Γι'αυτό, όπως σωστά επισημαίνει ο κ. Χυτήρης, στη Συνθήκη του 'Αμστερνταμ αναφέρονται τα εξωτερικά σύνορα της Κοινότητος. Και στη συζήτηση που έγινε στη Φιλανδία αναφέρθηκε και το θέμα αυτό της Ελλάδος και η ανάγκη ελέγχου και προστασίας των εξωτερικών συνόρων.
Με τη σκέψη του ταμείου συμφωνούμε. Εμείς την επισημάναμε στη Σύνοδο αυτή. Υπήρχαν ορισμένες χώρες που δεν ήθελαν να υπάρχει μία συγκεκριμένη αναφορά στα συμπεράσματα, αλλά καταγράφεται στα συμπεράσματα η ανάγκη να υπάρχουν χρηματοδοτικά μέσα για να αντιμετωπισθεί η μετανάστευση και εννοείται το ταμείο. Εμείς επισημάναμε ότι το ταμείο θα πρέπει να είναι ένα μέσο βοηθείας, αλλά σε μία περίπτωση όπως του Κόσοβου δεν μπορεί εκεί και μόνο να περιορίζεται η βοήθεια της Ευρωπαϊκής 'Ενωσης. Και μία χώρα δεν μπορεί εκεί και μόνο να στηρίζεται στις περιπτώσεις αυτές, γιατί μπορεί η επίπτωση να είναι πολύ πιο μεγάλη.
'Οσον αφορά τώρα τη διάσκεψη που είπατε για την Αδριατική, θα υπάρξει με βάση αυτήν την ελληνοϊταλική πρωτοβουλία για την αντιμετώπιση των θεμάτων της Αδριατικής και μία διάσκεψη για τα θέματα αυτά. Επίσης εμείς προτείναμε -και έγινε δεκτό στα συμπεράσματα- ότι πρέπει να υπάρξει μία ιδιαίτερη πολιτική για το χώρο των Βαλκανίων, γιατί αυτήν τη στιγμή η λαθρομετανάστευση, η εγκληματικότητα, έχουν την αιτία τους στην κατάσταση που επικρατεί στα Βαλκάνια, στην ανέχεια, στη φτώχεια, στην υπανάπτυξη της περιοχής.
Κλείνοντας θα αναφέρω ένα παράδειγμα, τι προέκυψε για την Ελλάδα. Είναι οι λεγόμενες συμφωνίες επανεισδοχής, που έρχονται κάποιοι στη χώρα από την Τουρκία, από τη Βουλγαρία, Κούρδοι, Ινδοί, Πακιστανοί. Αυτήν τη στιγμή έχουμε δυσκολίες, είναι αδύνατον να τους στείλουμε πίσω, γιατί οι χώρες από τις οποίες ήλθαν λένε "μα, δεν είναι υπήκοοί μας".
Λοιπόν, εμείς περάσαμε στα συμπεράσματα ότι η Ευρωπαϊκή 'Ενωση εφεξής θα καταρτίζει αυτές τις συμφωνίες επανεισδοχής -γιατί βέβαια εκεί θα δίνουμε πολύ μεγαλύτερη σημασία- ώστε να έχουμε τη δυνατότητα να τους στέλνουμε πίσω.
Και συμφωνώ μαζί σας ότι και το θέμα των ναρκωτικών και το θέμα της λαθρομετανάστευσης είναι ένα σημαντικό σημείο. Στη συζήτηση με οποιαδήποτε υποψήφια χώρα πρέπει να εφαρμόσουν αυτούς τους κανόνες. Ευχαριστώ.
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 90/15.10.1999 επίκαιρη ερώτηση του Βουλευτή της Νέας Δημοκρατίας κ. Παναγιώτη Σκανδαλάκη προς τον Υπουργό Γεωργίας, σχετικά με τη λήψη μέτρων προστασίας του εισοδήματος των ελαιοπαραγωγών κλπ.
Η επίκαιρη ερώτηση του κ. Σκανδαλάκη συνοπτικώς έχει ως εξής:
"Για την ελιά και το ελαιόλαδο, τα πατροπαράδοτα αυτά προϊόντα της χώρας μας, τα προβλήματα χρόνο με το χρόνο συσσωρεύονται και γιγαντώνονται.
Οι τιμές πέφτουν, οι επιδοτήσεις μειώνονται και το εισόδημα των ελαιοπαραγωγών κυριολεκτικά εξανεμίζεται. Οι ευθύνες της Κυβέρνησης είναι τεράστιες. Παρακολουθήσαμε την αδυναμία του Υπουργείου Γεωργίας να διενεργήσει τους αναγκαίους ελέγχους, ώστε να αποφύγουμε τις περιπτώσεις εικονικών δηλώσεων παραγωγής που οδηγούν σε υπέρβαση του εθνικού πλαφόν παραγωγής και σε δραστική μείωση της τιμής της επιδότησης, με αποτέλεσμα να χάνουν σημαντικό τμήμα του εισοδήματός τους οι ειλικρινείς παραγωγοί.
Από τα "πανωγραψίματα" υπολογίζεται πως οι 'Ελληνες ελαιοπαραγωγοί θα χάσουν κοινοτική επιδότηση τριάντα πέντε δισεκατομμυρίων (35.000.000.000) δραχμών, δηλαδή περίπου ογδόντα πέντε (85) δραχμές ανά κιλό.
Παρακολουθήσαμε την αδιαφορία και την ανικανότητα της Κυβέρνησης να προωθήσει τις εξαγωγές λαδιού. 'Ετσι, λοιπόν, ενώ έχουμε την καλύτερη ποιότητα ελαιολάδου στον κόσμο -πάνω από 80% της παραγωγής μας είναι αγνό παρθένο ελαιόλαδο που το προτιμάει η παγκόσμια αγορά- παρ' όλα αυτά οι κυριότεροι ανταγωνιστές μας, Ισπανοί και Ιταλοί, είναι αυτοί που έχουν τη μερίδα του λέοντος στην παγκόσμια αγορά.
Ερωτάται ο κύριος Υπουργός Γεωργίας:
1. Πώς σκοπεύει να προστατεύσει το εισόδημα των ελαιοπαραγωγών, ποια μέτρα σκοπεύει να πάρει, ώστε να σταματήσει το φαινόμενο του "πανωγραψίματος";
2. Με ποιους τρόπους προτίθεται ο κύριος Υπουργός να προβάλει τη διαιτητική αξία και τις θετικές επιδράσεις του λαδιού στην υγεία του ανθρώπου, ώστε να το διαφημίσει οργανωμένα στις αγορές του εξωτερικού;" Ο Υφυπουργός Γεωργίας κ. Βρεττός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. Να διαλύσουμε μία παρεξήγηση, η οποία έχει δημιουργηθεί, κύριε Πρόεδρε, και που προέρχεται από τη μεριά του κυρίου συναδέλφου.
Δεν χάνει κανένας από την επιδότηση της Ευρωπαϊκής Ενώσεως. Τα χρήματα είναι εκατόν ογδόντα δισεκατομμύρια (180.000.000.000) δραχμές, αυτά θα μοιραστούν οι παραγωγοί λαδιού σε ολόκληρη τη χώρα. Συνεπώς αυτό...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ναι, αλλά χάνει ο μεμονωμένος παραγωγός... 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν χάνει κανένας, κύριε Πρόεδρε ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: ...και οι κλέφτες ωφελούνται εις βάρος των τιμίων.
ΠΡΟΕΔΡΟΣ (Απόστολος Κακλαμάνης): Μη διακόπτετε, σας παρακαλώ. ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν χάνει κανένας. Θα έρθουμε και σε αυτό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν χάνει κανένας; Τι είναι αυτά που λέτε; 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Ερχομαι τώρα στο θέμα του Κανονισμού. 'Οπως γνωρίζετε, κύριε συνάδελφε, υπήρξε αλλαγή του Κανονισμού στην Ευρωπαϊκή 'Ενωση και θεωρούμε ότι η αλλαγή αυτή έγινε επί τα βελτίω. Δηλαδή, σήμερα έρχονται περισσότερα χρήματα στη χώρα μας από ό,τι έρχονταν χτες.
Η προκαταβολή, η οποία εκτιμήθηκε από την Ευρωπαϊκή 'Ενωση, γι' αυτήν την περίοδο είναι διακόσιες ογδόντα πέντε (285) δραχμές και η Κυβέρνηση θα την ενισχύσει με άλλες τριάντα (30) δραχμές με μία ειδική σύμβαση που έκανε με την Αγροτική Τράπεζα και θα φτάσει στις τριακόσιες δεκαέξι (316) δραχμές γι' αυτήν την περίοδο.
Η συνολική τιμή το λαδιού, όπως θα ολοκληρωθεί μετά τους ελέγχους, θα φτάσει στις τριακόσιες πενήντα (350) δραχμές το κιλό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πόσα θα δώσει το κράτος;
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν θα δώσει τίποτα το κράτος. Το κράτος ενισχύει την προκαταβολή με τριάντα (30) δραχμές, αυτό κάνει. Στο σύνολο η τιμή θα φτάσει και θα ξεπεράσει τις τριακόσιες πενήντα (350) δραχμές.
ΙΩΑΝΝΗΣ ΚΕΦΑΛΟΓΙΑΝΝΗΣ: Και η επιδότηση;
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ενίσχυση λέγεται, κακώς τη λέμε επιδότηση, για να εξηγούμεθα.
ΙΩΑΝΝΗΣ ΚΕΦΑΛΟΓΙΑΝΝΗΣ: Σε τι ύψος επιδοτείται η τιμή του λαδιού;
ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε και ο κύριος Υπουργός να συνεχίσει και να ολοκληρώσει. Ξοδεύετε τον πολύτιμο χρόνο σας.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Η επιδότηση είναι τριακόσιες πενήντα (350) δραχμές. Η τιμή του λαδιού, όπως ξέρετε, είναι θέμα αγοράς. Δεν απαντούμε σε αυτό το ερώτημα, διότι είναι κάτι διαφορετικό.
Οι δηλώσεις, τις οποίες είχαμε, ανέβαζαν την ποσότητα του ελαιολάδου σε πεντακόσιες ογδόντα πέντε χιλιάδες τόνους. Αυτό για μας δεν ήταν η εικόνα της πραγματικότητας και γι'αυτό κάναμε μία επέμβαση κατά την άποψή μας εξόχως εξυγιαντική και είπαμε το εξής: 'Οτι εκεί το ύψος που δικαιολογείται για κάθε έναν παραγωγό να εμφανίζει την ποσότητά του, είναι μέχρι το διπλάσιο της ζώνης, όπως αυτή έχει υπολογισθεί στις κατά τόπους νομαρχιακές διευθύνσεις και μέχρι εκεί θα παίρνει την ενίσχυσή του. Βεβαίως, για τους μικρούς παραγωγούς, για τους κάτω από χίλια κιλά, δεν τίθεται τέτοιο θέμα. Για τους πάνω από το διπλάσιο της ζώνης υπάρχει θέμα επανελέγχου. 'Οποιος θέλει, μπορεί να κάνει ένσταση και να γίνει επανέλεγχος.
Συνεπώς κάνουμε μία εξυγιαντική επέμβαση στο θέμα του λαδιού, η οποία κατά την άποψή μας είναι πολύ σοβαρή.
Τώρα για τα θέματα που αναφερθήκατε, κύριε συνάδελφε, προβολής του ελαιολάδου, σας πληροφορώ ότι έχουμε κάνει πολλές ενέργειες και έχουμε ένα πρόγραμμα της τάξεως του ενός δισεκατομμυρίου διακοσίων εκατομμυρίων δραχμών τα τελευταία χρόνια για την προβολή των ελληνικών προϊόντων, που τα περισσότερα απ'αυτά είναι για το ελληνικό λάδι. Επίσης έχουμε εντάξει είκοσι δύο περιφέρειες της χώρας μας στο ελαιόλαδο ονομασίας προελεύσεως, κάτι που είναι πολύ σημαντικό.
'Εχουμε κάνει εκτεταμένες προσπάθειες στην Ασία, στην Αμερική και στην Ευρώπη, ώστε να προβάλουμε το ελληνικό ελαιόλαδο και κυρίως τις ιδιότητες του, που αφορούν την υγεία του ανθρώπου. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Σκανδαλάκης έχει το λόγο. 
ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Πρόεδρε, δυστυχώς δεν ακούσαμε κάτι καινούριο. Οι παραγωγοί δίνουν το λάδι τους και η Κυβέρνηση τους προσφέρει ρετσινόλαδο. Τους βγάζει το λάδι. 'Ισως το λάδι το χρησιμοποιεί κάπου αλλού η Κυβέρνηση.
'Ακουσα τον κύριο Υπουργό πολύ προσεκτικά και αυτά που κατάλαβα είναι ότι προσπαθεί με υπεκφυγές και δικαιολογίες και επικοινωνιακά παιχνίδια να αποκρύψει από τον 'Ελληνα αγρότη τα λάθη τα οποία κάνει συνεχώς. Διότι η υποτυπώδης παρουσία της Κυβέρνησης στα όργανα της Ευρωπαϊκής 'Ενωσης και η αδυναμία της να διενεργήσει τους αναγκαίους ελέγχους, ώστε να αποφύγουμε τις περιπτώσεις εικονικών δηλώσεων παραγωγής, οδηγούν στα φαινόμενα του πανωγραψίματος.
Κύριε Υπουργέ, το θέμα είναι ότι η Ευρωπαϊκή 'Ενωση έδωσε ορισμένα λεφτά. Εσείς σαν Κυβέρνηση, σαν κράτος, δεν δίνετε τίποτα. Το θέμα είναι ότι ορισμένοι οι οποίοι είχαν την ευφυϊα, την τόλμη -ή κάτι άλλοπανέγραψαν το προϊόν τους. Επομένως το μοίρασμα που γίνεται από το ποσό δεν αντιστοιχεί, γιατί αν είχατε κάνει στην αρχή τη σύσταση επιτροπής κρίσεων, την οποία φτιάξατε κατόπιν εορτής, το ύψος της παραγωγής το οποίο παρουσιάζεται δεν θα ήταν αυτό. Επομένως οι παραγωγοί δεν θα έπαιρναν τριακόσιες πενήντα (350), θα έπαιρναν πεντακόσιες (500) δραχμές. 'Ετσι, λοιπόν, από την κοινοτική επιδότηση, από τα πανωγραψίματα, τα οποία θα έχουν και πρόστιμο, θα χάσουν περίπου τριάντα πέντε δισεκατομμύρια. Δηλαδή ογδόντα πέντε (85) δραχμές ανά κιλό.
Στις εξαγωγές τώρα. Γνωρίζετε ότι οι Ιταλοί, οι Ισπανοί έρχονται, παίρνουν το λάδι μας από δω, το εμπορεύονται και το πουλούν σαν δικό τους. Εμείς είπαμε, κοιτάξτε και προωθήστε το και μην έχετε ανικανότητα και ολιγωρία στην προώθηση των εξαγωγών μας.
Τέλος, ας κοιτάξουμε τον 'Ελληνα αγρότη, γιατί εκεί είναι το μέλλον. Ασχολείται τώρα η Βουλή αρκετές μέρες με τους τζόγους, το χρηματιστήριο, το ΛΟΤΤΟ και όλα αυτά και δεν ασχολείται με τον αγρότη. Η Ελλάδα το μόνο που έχει είναι η αγροτιά και ο τουρισμός.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε συνάδελφε, πρέπει να σας επαναλάβω και πάλι ότι δεν χάνουμε τίποτα. Αυτό πρέπει να το καταλάβετε. Αν δεν το καταλαβαίνετε, δικό σας θέμα. Σας το επαναλαμβάνω και πάλι, δεν χάνει η χώρα μας χρήματα. Δεν χάνει ούτε μία δραχμή.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο τίμιος αγρότης χάνει, κύριε Υπουργέ.
Υπάρχει θέμα κατανομής του λαδιού.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Υπάρχει θέμα κατανομής, πράγματι, όπως λέει ο Πρόεδρος κ. Μητσοτάκης, του λαδιού. Εκεί καναμε μία επέμβαση, την οποία εσείς δεν μπορούσατε να διανοηθείτε να κάνετε αν ήσασταν κυβέρνηση και μάλιστα προεκλογικά. Εμείς τι κάνουμε; Βάζουμε φρένο και κοιτάζουμε να δώσουμε εκεί που πράγματι κατά τεκμήριο πρέπει να πάρουν την ενίσχυση. Εμείς κάνουμε παραμονές εκλογών επεμβάσεις πολιτικού κόστους και λέμε δεν θα πάρετε το τριπλάσιο της ζώνης, θα πάρετε το διπλάσιο.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
Και μας κατηγορείτε γι' αυτό; Μας κατηγορείτε, δηλαδή, επειδή εξυγιαίνουμε το κύκλωμα; Ε, επιτέλους, έχετε ξεπεράσει κάθε όριο λαϊκισμού, κύριε συνάδελφε, σ' αυτήν την Αίθουσα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν ρωτάτε τον κ. Παπαδέλλη, εάν εξυγιαίνετε;
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Ερχομαι στους παραγωγούς με χαμηλή παραγωγή κάτω των χιλίων κιλών. Οι παραγωγοί, που είναι σε μεγάλο βαθμό ειλικρινείς, δεν πλήττονται. Αν κάποιοι πλήττονται, είναι εκείνοι οι οποίοι έχουν κάνει μεγάλες υπερβάσεις. Ε, λοιπόν, αντί να το χειροκροτήσετε, έρχεσθε και μας ζητάτε και τα ρέστα;
Σας παρακαλώ πάρα πολύ, κύριε συνάδελφε και κύριε Πρόεδρε. Καταλάβετε, επιτέλους, ότι γίνεται μια εξυγιαντική επέμβαση, η οποία μάλιστα έγινε και αποδεκτή από ολόκληρη τη χώρα. Βλέπουν δηλαδή ότι καλώς κάνουμε.
Λέτε επίσης ότι θα ήταν πεντακόσιες (500) δραχμές η τιμή αν το πλαφόν ήταν τετρακόσιες είκοσι χιλιάδες τόνοι. Ποτέ δεν θα ήταν πεντακόσιες (500) δραχμές. Θα έφθανε στις τετρακόσιες τριάντα (430) δραχμές αν το πλαφόν ήταν πεντακόσιες είκοσι χιλιάδες τόνοι. Φέτος όμως το ξεπέρασε. Δεν δώσαμε πεντακόσιες ογδόντα πέντε χιλιάδες τόνους. Δώσαμε πεντακόσιες είκοσι χιλιάδες τόνους. Είναι μεγάλη αυτή η υπόθεση. Παρακαλούμε να έχουμε και τη δική σας συμπαράσταση και όχι τη δική σας κατακραυγή και τη δική σας άσχημη και άκαιρη κριτική. Ευχαριστώ, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τη δική μας συμπαράσταση δεν θα την έχετε ποτέ.
ΠΡΟΕΔΡΕΥΩΝ (Νικόλαος Κατσαρός): Τρίτη είναι η με αριθμό 101/18.10.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευέγγελου Μπούτα προς τον Υπουργό Γεωργίας, σχετικά με τη λήψη μέτρων ενίσχυσης των βαμβακοπαραγωγών που επλήγησαν από τις βροχοπτώσεις κλπ.
Η επίκαιρη ερώτηση του κυρίου συναδέλφου έχει ως εξής:
"Μεγάλο πρόβλημα αντιμετωπίζουν οι βαμβακοπαραγωγοί της χώρας λόγω των απαράδεκτα χαμηλών τιμών που καθόρισε η Ευρωπαϊκή Ενωση και η Κυβέρνηση.
Για τους παραγωγούς βαμβακιού του Νομού Καρδίτσας το πρόβλημα είναι πολύ μεγαλύτερο εξαιτίας της μεγάλης μείωσης της παραγωγής, που ξεπερνά το 70%, στο 60% και πάνω των εκμεταλλεύσεων, λόγω των άκαιρων βροχοπτώσεων του Αυγούστου - Σεπτέμβρη.
Η εκτίμηση του Οργανισμού Βάμβακος για την προβλεπόμενη παραγωγή στις αρχές Αυγούστου και Σεπτέμβρη ήταν για 325 και 315 κιλά ανά στρέμμα αντίστοιχα, σήμερα είναι για 270 κιλά ανά στρέμμα. Η πραγματικότητα είναι ότι η παραγωγή δεν θα ξεπεράσει τα 250 κιλά μέσο όρο στο στρέμμα.
Είναι δε χαρακτηριστικό ότι πέρσι υποβλήθηκαν έξι χιλιάδες τριακόσιες ενστάσεις για αύξηση του δικαιώματος παράδοσης βαμβακιού από την αρχική εκτίμηση του Οργανισμού Βάμβακος, ενώ για φέτος υποβλήθηκαν μόνο τριακόσιες πενήντα και είναι αμφίβολο αν θα φθάσουν τις χίλιες.
Παρόμοιο πρόβλημα υπήρξε και το 1996 που πυροδότησε τις μεγάλες αγροτικές κινητοποιήσεις και αναγκάστηκε η Κυβέρνηση να πάρει μέτρα ενίσχυσης των πληγέντων παραγωγών βαμβακιού. Σήμερα η κατάσταση είναι πιο άσχημη και το εισόδημα των μικρών και μεσαίων παραγωγών βαμβακιού θα είναι πολύ μειωμένο λόγο της χαμηλής τιμής. (Το 1996 η τιμή ήταν 295 δρχ. το κιλό, σήμερα 230-240 δρχ. το κιλό). Αυτό δημιουργεί συνολικό πρόβλημα στην οικονομία του νομού, που εξαρτάται από το εισόδημα των βαμβακοπαραγωγών.
Ερωτάται ο κύριος Υπουργός:
Θα πάρει μέτρα για να συμπληρώσει το εισόδημα των εννέα χιλιάδων και πάνω βαμβακοπαραγωγών που επλήγησαν από τις άκαιρες βροχοπτώσεις;
Θα πάρει μέτρα διευκόλυνσης από την ΑΤΕ των αγροτών που δεν μπορούν λόγο χαμηλού εισοδήματος να αντεπεξέλθουν στα χρέη τους;".
Ο Υφυπουργός Γεωργίας κ. Βρεττός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κατ' αρχήν, κύριοι συνάδελφοι, σύμφωνα με στατιστικά στοιχεία των τελευταίων πέντε ετών, η μέση απόδοση των βαμβακοκαλλιεργητών της Καρδίτσας ανέρχεται σε διακόσια εξήντα οκτώ κιλά ανά στρέμμα. Φέτος οι εκτιμήσεις είναι ότι θα είναι διακόσια εβδομήντα κιλά ανά στρέμμα.
Πράγματι υπάρχει μια ζημιά σε καλλιέργειες του Νομού Καρδίτσας. Αυτό το έχουμε διαπιστώσει και με επισκέψεις τις οποίες κάναμε επί τόπου. Αλλά γι'αυτές τις περιπτώσεις, κύριε συνάδελφε, και όταν βεβαίως υπάρχουν προβλήματα στην παραγωγή, τα οποία διαπιστώνονται, η Αγροτική Τράπεζα είναι διατεθειμένη αφού διαπιστώσει το μέγεθος της ζημιάς, να κάνει ειδικές ρυθμίσεις στους παραγωγούς. Αυτό γινόταν και εξακολουθεί να γίνεται και τώρα. Συνεπώς μπορούμε να σας πούμε ότι αν υπάρχουν τέτοια φαινόμενα, η Αγροτική Τράπεζα θα αναλάβει να τα καλύψει.
Τώρα, γενικότερα για το θέμα του βαμβακιού. 'Οπως γνωρίζετε, φέτος έχουμε μια αυξημένη παραγωγή, όπως επίσης έχουμε και μια διαφορά ανάμεσα στην περσινή ισοτιμία του ευρώ καθώς επίσης έχουμε και μια μείωση της διεθνούς τιμής του βαμβακιού. 'Ολα αυτά μας δημιούργησαν μια τιμή προς τα κάτω στο βαμβάκι. Και οι σημερινές τιμές κυμαίνονται ανάλογα βέβαια με την περιοχή, τις συμφωνίες που κάνουν οι βαμβακοπαραγωγοί με τους εκκοκκιστές, από 205 μέχρι 215 δραχμές. Εμείς ως Υπουργείο Γεωργίας έχουμε κάνει μια ειδική συμφωνία με την Αγροτική Τράπεζα, ώστε να ενισχύσουμε ως προκαταβολή ...
ΕΥΑΓΓΕΛΟΣ ΜΠΟΥΤΑΣ: Δάνειο δίνετε.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν δίνουμε δάνειο, ενισχύουμε.
ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Μπούτα, μη διακόπτετε. Θα τα πείτε μετά.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ενισχύουμε τους παραγωγούς αυξάνοντας την παραγωγή. Κανένα δάνειο δεν δίνουμε.
ΕΥΑΓΓΕΛΟΣ ΜΠΟΥΤΑΣ: Ψέματα λέτε.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Αυτό είναι παραποίηση της αλήθειας.
Λοιπόν, θα φτάσει η τιμή στις 250-255 δραχμές. Αυτή είναι η τιμή. Και φτάνει η προκαταβολή από τώρα στις 255 δραχμές, επειδή ακριβώς θέλουμε να ενισχύσουμε τον παραγωγό. Αυτή είναι κατά την άποψή μας μια σοβαρή επέμβαση την οποία κάνει το Υπουργείο Γεωργίας και η οποία είναι προς όφελος των παραγωγών. Ευχαριστώ, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Ο κ. Μπούτας έχει το λόγο.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, θα ξεκινήσω απ'αυτό. Το ποιος λέει ψέματα ή όχι...
ΠΡΟΕΔΡΕΥΩΝ (Νικόλαος Κατσαρός): Τώρα είναι η ώρα να το πείτε αυτό που θέλετε.
ΕΥΑΓΓΕΛΟΣ ΜΠΟΥΤΑΣ: Ναι, θα ξεκινήσω απ'αυτό, λέω.
Δάνειο δίνετε 40 δραχμές άτοκο, το οποίο θα το πάρετε πίσω τον Αύγουστο. Και δεν είναι ενίσχυση που τη λέτε ψευδώς. Δεν απαντήσατε: Θα ενισχύσετε το εισόδημα του βαμβακοπαραγωγού ναι ή όχι; Απαντήσατε μόνο ότι η τράπεζα θα κάνει διευκολύνσεις σε κάποιους παραγωγούς.
Πρέπει να ξέρετε, κύριε Υφυπουργέ, να το γνωρίζει και η Κυβέρνηση ότι η ζημιά είναι κατά μέσο όρο 40%-50%. Και η ζημιά προήλθε από άκαιρες βροχοπτώσεις, από αιτία που δεν ευθύνονται οι αγρότες. Δεν μπορείτε να αφήσετε μια περιοχή ολόκληρη, ένα νομό, ο οποίος ζει από τη βαμβακοκαλλιέργεια, να τον αφήσετε να διαλυθεί οικονομικά. Γιατί όλοι απ'αυτό ζουν.
Βεβαίως, δεν είναι πραγματικά τα στοιχεία τα οποία λέτε. Η τιμή είναι 190 δραχμές, με τα μεταφορικά πάει 200, άντε να καθαρίσει ο παραγωγός 230. 'Ετσι, κάθε χρόνο το τραβάτε προς τα πάνω. Και πέρσι λέγατε 300 και πήραν 265 οι παραγωγοί.
Εν πάση περιπτώσει, μεταφέρω κραυγή αγωνίας των βαμβακοπαραγωγών. Το πρόβλημα είναι μεγαλύτερο απ'αυτό που υπήρχε το 1996. Το 1996 μετά τις κινητοποιήσεις πήρατε μέτρα. Δώσατε κάποιες αποζημιώσεις, έστω με τον τρόπο που τις δώσατε. Φέτος θα αφήσετε τους εννιά χιλιάδες παραγωγούς να διαλυθούν οικονομικά; Θα αφήστετε έναν ολόκληρο νομό, που η οικονομία του στηρίζεται στη βαμβακοκαλλιέργεια, να διαλυθεί; Πιστεύω ότι δεν πρέπει να το κάνετε. Πρέπει να δείτε το πρόβλημα. Είναι η δεύτερη χρονιά απανωτή που παθαίνει ζημιά αυτός ο νομός. Βεβαίως, κατά περίεργο τρόπο, ενώ σε άλλες περιοχές παίρνουν μεγάλοι παραγωγοί. Και προβλέπονται και από τον ΕΛΓΑ για τις ειδικές περιπτώσεις.
Η Διεύθυνση Γεωργίας Καρδίτσας σας έστειλε έγγραφο που λέει ποια είναι η ζημιά. Και χωρίς να είναι απειλή, θα σας πω το εξής: Εάν το καλοκαίρι, που έριξε χαλάζι στην Καρδίτσα και χτύπησε τους βαμβακοπαραγωγούς, ήλθατε με ελικόπτερο, τώρα θα έλθετε με αεροπλάνο, να το ξέρετε. Δεν είναι απειλή, αυτή είναι η πραγματικότητα και αυτό κυκλοφορεί στα χωριά, ότι είναι αποφασισμένοι να διεκδικήσουν να λυθεί το πρόβλημα. Και μη λέτε μετά ότι "ξέρετε, κλείνουν τους δρόμους, κάνουν, φτιάχνουν".
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.
ΚΩΝΣΤΑΝΤΙΟΣ ΒΡΕΤΤΟΣ (Υφυπουργός Γεωργίας): Κύριε συνάδελφε, θα πρέπει να διευκρινίσουμε ότι δεν υπάρχει κανενός είδους δάνειο προς τους αγρότες. 'Ισα-ίσα που είναι μια ενίσχυση την οποία δίνουμε ως προκαταβολή. Και, αν θέλετε, να δούμε και πού είναι το καθαρό μέρος της ενίσχυσης, είναι ο τόκος τον οποίο θα πληρώσει το ελληνικό δημόσιο στον παραγωγό. Συνεπώς τον τόκο τον πληρώνει στο ελληνικό δημόσιο. Πρόκειται λοιπόν για καθαρή ενίσχυση. Τι μου λέτε επομένως;
Ενισχύουμε καθαρά τον παραγωγό δίδοντάς του μεγαλύτερη προκαταβολή από αυτήν την οποία θα έπαιρνε. Συνεπώς δεν είναι αυτά χρήματα; Δεν είναι αυτά χρήματα του ελληνικού δημοσίου; Εάν δεν είναι αυτά, τότε τι είναι; Να βάζουμε τα πράγματα στη θέση τους.
Τώρα, για το θέμα του ΕΛΓΑ, ό,τι υπάρχει για αποζημιώση του ΕΛΓΑ, έχουμε πει με μεγάλη ταχύτητα να αποζημιωθεί. Καταλαβαίνουμε ότι υπάρχουν προβλήματα. Είδαμε και εμείς την παραγωγή, είδαμε ότι πράγματι σε ορισμένες περιοχές έχει υποστεί ζημιά ο βαμβακοπαραγωγός. Συνεπώς μέλημά μας είναι να τον αποζημιώσουμε το συντομότερο δυνατό. 'Αλλωστε από την πρώτη μέρα του χρόνου, όπως ξέρετε, έχουμε ανακοινώσει ότι θα πληρώνουμε το 50% σε όλους τους παραγωγούς, μόλις γίνεται η προεκτίμηση.
Τώρα, το αν θα κατέβουν στο δρόμο ή όχι οι γεωργοί, είναι θέμα δικό τους. Εμείς δεν επεμβαίνουμε. Είναι θέμα εκείνων οι οποίοι κατά κάποιον τρόπο αναλαμβάνουν ορισμένες ευθύνες. Η Κυβέρνηση όμως ούτε προκαλεί κανέναν ούτε και φοβάται κανέναν, γιατί κάνει τη δουλειά της και την κάνει σωστά.
Κύριε συνάδελφε, η Κυβέρνηση έδωσε τη μάχη για την "Ατζέντα 2000" και την κέρδισε, διότι σταθεροποιεί ένα εισόδημα στον παραγωγό για τα προσεχή έξι χρόνια. Η Κυβέρνηση αυξάνει από την πρώτη του χρόνου τις συντάξεις των αγροτών κατά δέκα χιλιάδες (10.000) δραχμές το μήνα, αυξάνει τις πρόωρες συντάξεις κατά 25%. Η Κυβέρνηση μείωσε τα επιτόκια από το 16% στο 12% και τώρα τα μειώνει σε μονοψήφιο αριθμό από την πρώτη του έτους. Η Κυβέρνηση μείωσε τα επιτόκια των αγροτών κατά 7,5%.
ΕΥΑΓΓΕΛΟΣ ΜΠΟΥΤΑΣ: Δεν απαντάει ο κύριος Υπουργός.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Η Κυβέρνηση κάνει ρυθμίσεις για τον ΕΛΓΑ. Η Κυβέρνηση αυξάνει την επιστροφή του ΦΠΑ ... ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, δεν απαντάει ο κύριος Υπουργός. ΠΡΟΕΔΡΕΥΩΝ (Νικόλαος Κατσαρός): Εσείς θα πείτε στον κύριο Υπουργό τι θα πει;
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Σας τα λέω για να τα μεταφέρετε αυτά τα πράγματα, γιατί υπαινιχθήκατε, κύριε Μπούτα, κινητοποιήσεις.
ΕΥΑΓΓΕΛΟΣ ΜΠΟΥΤΑΣ: Θα αναπληρώσετε το εισόδημα, ναι ή όχι; 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Εγώ σας τα λέω για να τα μεταφέρετε. Η Κυβέρνηση αυξάνει την επιστροφή του ΦΠΑ ...
ΕΥΑΓΓΕΛΟΣ ΜΠΟΥΤΑΣ: Δεν απαντάει ο κύριος Υπουργός. Θα αναπληρώσετε το εισόδημα, ναι ή όχι;
ΠΡΟΕΔΡΕΥΩΝ (Νικόλαος Κατσαρός): Κύριε Μπούτα, σας παρακαλώ. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Μπούτα, δεν θέλετε να ακούτε ευχάριστα πράγματα για τους αγρότες; Αυτά είναι ευχάριστα πράγματα για τους αγρότες. Γιατί δεν τα ακούτε εσείς;
Επαναλαμβάνω, λοιπόν, ότι η Κυβέρνηση αυξάνει την επιστροφή του ΦΠΑ με σημερινή απόφαση από 3,5% σε 5% και από 5% σε 6% αντίστοιχα στη φυτική παραγωγή και στη ζωική παραγωγή. Η Κυβέρνηση παγώνει τα φυτοφάρμακα και τα λιπάσματα και μειώνει το κόστος παραγωγής. Η Κυβέρνηση ενισχύει το λάδι και ενισχύει το βαμβάκι. Τι μου λέτε, λοιπόν, τώρα; Κάντε ό,τι νομίζετε εσείς. Εμείς, όμως, έχουμε επιτελέσει το χρέος μας, κύριε συνάδελφε.
Ευχαριστώ πολύ, κύριε Πρόεδρε.
ΕΥΑΓΓΕΛΟΣ ΜΠΟΥΤΑΣ: Το εισόδημα θα το αναπληρώσετε;
ΠΡΟΕΔΡΕΥΩΝ (Νικόλαος Κατσαρός): Τέταρτη είναι η με αριθμό 98/18.10.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Υγείας και Πρόνοιας, σχετικά με τη λειτουργία του Nοσοκομείου Κηφισιάς "ΑΓΙΟΙ ΑΝΑΡΓΥΡΟΙ".
Η επίκαιρη ερώτηση του κ. Κουβέλη έχει ως εξής:
"Είναι γνωστό ότι ο σεισμός της 7ης Σεπτεμβρίου αχρήστευσε τα κτίρια του Oγκολογικού Nοσοκομείου "ΟΙ ΑΓΙΟΙ ΑΝΑΡΓΥΡΟΙ".
Ερωτάται ο κύριος Υπουργός:
α) Εάν προτίθεται να προβεί σε άμεσες ενέργειες για την ανέγερση ενός νέου σύγχρονου ογκολογικού νοσοκομείου στη θέση του κατεστραμμένου από το σεισμό.
β) Εάν μέχρι την ανέγερση νέου κτιρίου προτίθεται να προβεί σε ενιαία μεταστέγαση του νοσοκομείου σε προσωρινές εγκαταστάσεις (προκατασκευσμένο οίκημα) στον ίδιο χώρο ή σε άλλον κατάλληλο χώρο. Επισημαίνεται ότι αποτελεί κοινή αναγνώριση η σημαντική προσφορά ιατρικών υπηρεσιών του νοσοκομείου στους ασθενείς και η ανάγκη διατήρησης και μη διάσπασης της λειτουργικής ενότητάς του." Ο Υφυπουργός Υγείας και Πρόνοιας κ. Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριοι συνάδελφοι, ο σεισμός της 7ης Σεπτεμβρίου έπληξε καίρια και το Ογκολογικό Νοσοκομείο "ΑΓΙΟΙ ΑΝΑΡΓΥΡΟΙ". Από τις πρώτες ώρες μετά το σεισμό οι ασθενείς μεταφέρθηκαν σε άλλα νοσοκομεία της Αθήνας και το νοσοκομείο έκλεισε.
Μας απασχόλησε σαν Υπουργείο και σαν Κυβέρνηση, πρώτον, το θέμα μιας μεταβατικής λύσης για τη λειτουργία του νοσοκομείου, για τη συνέχιση των λειτουργιών του και την απασχόληση των εργαζομένων, αλλά κυρίως για την εξυπηρέτηση των ασθενών, οι οποίοι έπρεπε να συνεχίσουν τη θεραπεία τους με τους γιατρούς με τους οποίους είχαν την επαφή και την εμπιστοσύνη και, δεύτερον, τι θα κάνουμε σε ό,τι αφορά την αποκατάσταση των ζημιών στο Νοσοκομείο.
Εκρίθη από τις εκθέσεις των μηχανικών, που αναφέρουν ότι το νοσοκομείο πρέπει να ανακατασκευσθεί εκ θεμελίων, ότι ήταν ασύμφορη η επιδιόρθωση του νοσοκομείου και χρονικά και οικονομικά.
Γι'αυτό αποφασίσαμε -αυτό είναι γνωστό- και ανακοινώσαμε την απόφασή μας, να ανεγερθεί στον ίδιο χώρο ένα νέο υπερσύγχρονο ογκολογικό νοσοκομείο. 'Ετσι η ΔΕΠΑΝΟΝ, την οποία γνωρίζετε υποθέτω, αυτήν την ώρα διενεργεί σεισμολογικές και εδαφοτεχνικές μελέτες. Και έχει ήδη στα χέρια της μελέτη ενός αντίστοιχα σύγχρονου ογκολογικού νοσοκομείου που λειτουργεί σε ευρωπαϊκή χώρα, την οποία μελέτη προσαρμόζει στατικά και στο χώρο, έτσι ώστε με συνοπτικές διαδικασίες να έχουμε στο συντομότερο δυνατό χρόνο το πιο σύγχρονο, επαναλαμβάνω, ογκολογικό νοσοκομείο της χώρας στον ίδιο χώρο.
Τι γίνεται μέχρι τότε; Η μετεγκατάσταση του συνόλου των λειτουργιών του νοσοκομείου σε ένα κτίριο -όπως λογικά νομίζω απαιτούν εργαζόμενοι και γιατροί και όπως και εμείς θα θέλαμε- δεν είναι δυνατή. Τέτοια λύση δεν υπάρχει.
Προτείνεται μία ιδιωτική κλινική. 'Εχει πολλά προβλήματα. Είναι υπερχρεωμένη. Θέλει πολλές επισκευές το κτίριο. Δεν μπορεί το δημόσιο να δώσει τόσα χρήματα, για να αποκαταστήσει ένα κτίριο για μια περίοδο δύο ή τριών ετών.
Προτείνονται χώροι και κλίνες του Ν.Ι.Μ.Τ.Σ. Δεν υπάρχουν χώροι στο Ν.Ι.Μ.Τ.Σ.
Προτείνεται το νοσοκομείου του Χαϊδαρίου, το καινούριο. Δεν είναι τελειωμένο αυτό το νοσοκομείο. Τελειώνει το 2001.
Συνεπώς λύση συνολικής μετεγκατάστασης του νοσοκομείου δεν υπάρχει. Μεταφέρουμε, λοιπόν, τους τομείς ως εξής: Τον παθολογικό στον ΕΙΑΑ.
Θα είναι εκεί σε σαράντα ημέρες μετά την αποκατάσταση των ζημιών. Το χειρουργικό τομέα στο Νοσοκομείο "ΜΕΤΑΞΑ". Θα πάει η μονάδα εντατικής θεραπείας στο "Κ.Α.Τ." Θα πάει το ακτινοθεραπευτικό στο "ΑΛΕΞΑΝΔΡΑ".
Δεν έχουμε άλλες δυνατότητες. Λειτουργούμε υπό καθεστώς έκτακτης ανάγκης. Με περιορισμένα κρεβάτια; Ασφαλώς με περιορισμένα κρεβάτια. Και γνωρίζουμε πολύ καλά ότι υπάρχουν σεισμόπληκτοι ασθενείς, σεισμόπληκτοι γιατροί, σεισμόπληκτοι εργαζόμενοι. Πρέπει όλοι να κατανοήσουν ότι μέχρι την ώρα που θα ολοκληρωθεί η ανέγερση του νέου νοσοκομείου, λειτουργούμε στη νέα πραγματικότητα. Και εξυπηρετούμε τους αρρώστους.
ΠΡΟΕΔΡΕΥΩΝ (Νικόλαος Κατσαρός): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, σε ό,τι αφορά το πρώτο ερώτημα της επικαίρου ερωτήσεως, ήδη έχω πάρει απάντηση από τον κύριο Υφυπουργό. Και χαίρομαι ότι προωθείτε διαδικασίες προκειμένου, όπως είπατε, να ανεγερθεί ένα σύγχρονο ογκολογικό νοσοκομείο στον ίδιο χώρο. Και εύχομαι ταχέως να διεκπεραιωθεί η ανέγερση αυτή του νέου ογκολογικού νοσοκομείου.
Θέλω να σας βεβαιώσω ότι δεν επιλέγω να πλειοδοτήσω σε ευαισθησία έναντι υμών. Γιατί θέλω να πιστεύω ότι είναι κοινός τόπος εδώ ότι όλοι μας θέλουμε να αντιμετωπιστούν όλα τα προβλήματα των σεισμοπλήκτων.
Το ερώτημα όμως που εγείρεται από τους ίδιους τους ασθενείς, κύριε Υφυπουργέ, είναι τούτο: Γιατί αποκλείετε το Ν.Ι.Μ.Τ.Σ. το οποίο, σύμφωνα με έγκυρες πληροφορίες -δεχθείτε ότι είναι έγκυρες- προσφέρει περίπου διακόσια είκοσι δωμάτια; Εάν μετεστεγαστούν εκεί, είναι βέβαιο ότι δεν θα έχουμε διάσπαση της λειτουργίας του ογκολογικού νοσοκομείου "'ΑΓΙΟΙ ΑΝΑΡΓΥΡΟΙ". Και θέλω να πιστεύω ότι και εσείς συμφωνείτε ότι η διάσπαση της λειτουργίας του νοσοκομείου δεν συνιστά προσφορά ιατρικών υπηρεσιών, τουλάχιστον όπως συνέβαινε πριν από την 7η Σεπτεμβρίου.
Δεύτερον, σας επρότειναν γιατροί, εργαζόμενοι, φίλοι του νοσοκομείου, οι οποίοι έχουν συστήσει και σύλλογο, να πάτε σε αυτήν την μέχρι πρότινος λειτουργούσα ιδιωτική κλινική στη Λεωφόρο Αλεξάνδρας. Και μάλιστα, ο Σύλλογος των Φίλων του Νοσοκομείου δημόσια έχει προσφέρει εκατό και πλέον εκατομμύρια για να στηρίξει και να ενισχύσει αυτήν τη συνολική μεταστέγαση σε ένα κτίριο, προκειμένου να μην υπάρχει διάσπαση.
Τρίτον, και πάλι σας επρότειναν, στον ίδιο χώρο, στον υπαίθριο μέχρι αυτήν τη στιγμή χώρο, να εγκατασταθεί ένα λυόμενο κατασκεύασμα σαν και αυτά που χρησιμοποιούνται σε ολόκληρο τον κόσμο, όπως στην Αμερική, στον Καναδά, στην Ευρώπη. Πρόχειρη κατασκευή αναμφισβήτητα. 'Ομως αυτή η πρόχειρη κατασκευή, κύριε Υφυπουργέ, δεν θα επιτρέψει τη διάσπαση της λειτουργίας του νοσοκομείου.
Αυτά είναι τα ερωτήματά μου. Και σας ζητώ να επανεξετάσετε αυτές τις τρεις προτάσεις και ειδικότερα τη μεταστέγαση στους θαλάμους του Ν.Ι.Μ.Τ.Σ. Γιατί μέχρι στιγμής -σας άκουσα με πάρα πολλή προσοχή και σήμερα, αλλά και σε μία δημόσια εμφάνισή σας από την τηλεόραση- δεν έχω πάρει πειστική απάντηση, γιατί δεν συμφωνείτε για τη μεταστέγαση του νοσοκομείου στους θαλάμους του Ν.Ι.Μ.Τ.Σ.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Θα απαντήσω, κύριε συνάδελφε, σε όλα σας τα ερωτήματα και ειδικότερα στο αίτημα πολλών, που ενισχύετε εσείς εδώ σήμερα, για τη μετεγκατάσταση του νοσοκομείου στο ΝΙΜΤΣ.
Είπατε ότι προσφέρονται διακόσια είκοσι κρεβάτια. Από ποιον προσφέρονται; Δεν υπάρχει κανένα προσφερόμενο κρεβάτι στο Ν.Ι.Μ.Τ.Σ. Δεν υπάρχει χώρος στο Ν.Ι.Μ.Τ.Σ. Δεν εδέχθησαν καν τη μονάδα εντατικής θεραπείας, που έχει οκτώ κλίνες. Δεν υπάρχει αυτή η δυνατότητα. Εξαντλήσαμε τη συζήτηση με το Ν.Ι.Μ.Τ.Σ. και τους εκεί αρμοδίους. Δεν υπάρχει τέτοια δυνατότητα, πέρα από το γεγονός του αν έπρεπε να την εξετάσουμε ή όχι, διότι επιπλέον το Ν.Ι.Μ.Τ.Σ. είναι ένα ειδικό νοσοκομείο, που λειτουργεί, δηλαδή, με ειδική νομική μορφή. Δεν είναι στο σύστημα της εφημερίας, δεν είναι νοσοκομείο του Εθνικού Συστήματος Υγείας. Θα μπορούσαμε παρ' όλα αυτά να πιέσουμε τα πράγματα, να πάμε εκεί. Δεν υπάρχει τέτοια δυνατότητα.
'Οσοι το προτείνουν αυτό, δεν έχουν γνώση της πραγματικότητας, επιτρέψτε μου να πω. Γιατροί του Ν.Ι.Μ.Τ.Σ. λένε "ελάτε εδώ". Η διεύθυνση του ΝΙΜΤΣ λέει "πού τα βρήκαν τα διακόσια άδεια κρεβάτια; Μήπως τα μέτρησαν το καλοκαίρι" -σας μεταφέρω ακριβώς την απάντηση- "που όλα τα νοσοκομεία έχουν άδειες κλίνες λόγω του ότι δεν εισάγονται χρόνια περιστατικά και οι περισσότεροι γιατροί και το προσωπικό λείπουν σε άδεια.
Δεν υπάρχει επαναλαμβάνω, αυτή η δυνατότητα. Είναι μία θεωρητική δυνατότητα, που κάποιοι επικαλούνται.
Για τα προκατασκευασμένα, στα οποία αναφερθήκατε. Σε λίγο ο χώρος εκεί, αγαπητέ συνάδελφε, θα είναι εργοτάξιο. Δεν μπορούν ασθενείς αυτής της κατάστασης, ανοσοκατασταλμένοι, υπό χημειοθεραπεία να κυκλοφορούν σ' αυτό το χώρο. Εγκαλούμαστε, διότι κάνουμε εργασίες σε άλλα νοσοκομεία, διότι υπάρχουν νόσοι που εξ αυτού του λόγου μπορεί να προσβάλουν τους ασθενείς.
Δεν μπορεί, λοιπόν, να είναι απέραντο εργοτάξιο ο χώρος, να ανεγείρεται νοσοκομείο και κάπου να έχει κανείς ένα προκατασκευασμένο και να λέει ότι το λειτουργεί ως νοσοκομείο. Και τι θα κάναμε σ' αυτήν την προκατασκευή; Θα μεταφέραμε ακτινοθεραπευτικά; Θα μεταφέραμε το σύνολο του νοσοκομείου; Δεν είναι λύση εφικτή. Και τεχνικά εφικτή, θα πρόσθετα. Δεν είμαστε δύστροποι. Δεν σημαίνει ότι δεν ακούμε αυτά που μας ζητούν και δεν εξαντλήσαμε τις δυνατότητες. Επαναλαμβάνω ότι λειτουργούμε υπό καθεστώς έκτακτης ανάγκης και πρέπει να το κατανοήσουν αυτό οι γιατροί και οι εργαζομενοι κυρίως, γιατί οι ασθενείς θα εξυπηρετηθούν σε άλλο χώρο από τους ίδιους γιατρούς. Εννοώ τους παλιούς ασθενείς του νοσοκομείου, που πρέπει να συνεχίσουν τη θεραπεία τους με τους ίδιους γιατρούς, γιατί οι νέοι ασθενείς γνωρίζουν ότι το νοσοκομείο αυτό δεν λειτουργεί, γνωρίζουν δηλαδή τις δυνατότητες που υπάρχουν και θα κάνουν τις επιλογές τους. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Πέμπτη είναι η υπ' αριθμόν 93/15.10.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τον Υπουργό Εθνικής Παιδείας και Θρησκευμάτων, σχετικά με τη λειτουργία της Πανεπιστημιακής Φοιτητικής Λέσχης Θεσσαλονίκης.
Η επίκαιρη ερώτηση του κ. Ιντζέ έχει ως εξής:
"Η Πανεπιστημιακή Φοιτητική Λέσχη Θεσσαλονίκης (Π.Φ.Λ.Θ.) για να λειτουργήσει ικανοποιητικώς (τώρα λειτουργεί στοιχειοδέστατα) κατά το τρέχοντα ακαδημαϊκό έτος (1999-2000) είναι ανάγκη να πληρωθούν εβδομήντα πέντε τουλάχιστον θέσεις μαγείρων, τεχνικών, εργατών και να αυξηθεί η επιχορήγησή της κατά 500 εκατατομμύρια δραχμές σε σχέση με το προηγούμενο έτος για τη σίτιση των φοιτητών.
Η πλήρωση μέρους των θέσεων αυτών, όπως έγινε πέρυσι, με την πρόσληψη προσωπικού μέσω ΑΣΕΠ με οκτώ ή εννέα μήνες συμβάσεις για να λειτουργήσει η Π.Φ.Λ.Θ. στοιχειωδώς δεν έλυσε το πρόβλημα. Απεναντίας το όξυνε. Το Υπουργείο για τριάντα θέσεις για οκτώ-εννέα μήνες συμβάσεις μαγείρων κλπ. είχε εγκρίνει 62 εκατομμύρια δραχμές. Τελικά το ποσό αυτό το περιόρισε στα 31 εκατομμύρια δραχμές, το οποίο αρκούσε για την καταβολή τριών μηνών μισθών. Για να μη κλείσει η Λέσχη, το Πανεπιστήμιο συμπλήρωσε το ποσό από κονδύλια που προορίζονταν για το Πρόγραμμα Δημοσίων Επενδύσεων.
Συνέπεια των ανωτέρω το ως άνω προσωπικό πολλάκις παραμένει απλήρωτο επί πολλούς μήνες, γιατί τα κονδύλια και καθυστερούν να σταλούν και περικόπτονται.
Ερωτάται ο κύριος Υπουργός τι μέτρα πρόκειται να λάβει:
α) Για να λειτουγήσει ικανοποιητικά η Π.Φ.Λ.Θ.
β) Για να αποφευχθούν ανεξέλεγκτες καταστάσεις (κινητοποιήσεις, καταλήψεις κλπ.) οι οποίες θα προκληθούν από την αγανάκτηση των φοιτητών και την απογοήτευση και την αδυναμία εκ των πραγμάτων παρέμβασης, στην οποία οδηγούνται οι Πρυτανικές Αρχές." Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Ευχαριστώ, κύριε Πρόεδρε.
Θα ήθελα να ανταπαντήσω πρώτα απ' όλα στον αγαπητό συνάδελφο ότι τα μέτρα τα οποία έπρεπε να ληφθούν για την ομαλή λειτουργία της Φοιτητικής Λέσχης Θεσσαλονίκης, ελήφθησαν πριν από την επίκαιρη ερώτηση και πριν από αρκετό καιρό, έτσι ώστε σήμερα τουλάχιστον η Φοιτητική Λέσχη Θεσσαλονίκης να λειτουργεί σωστά. Γιατί: Πρώτον, με απόφαση της αρμόδιας επιτροπής, μετά από την υπ' αριθμ. 55/1998 πράξη του Υπουργικού Συμβουλίου, προσελήφθησαν είκοσι επτά συνολικά υπάλληλοι με σχέση εργασίας ιδιωτικού δικαίου ορισμένου χρόνου από τη Φοιτητική Λέσχη του Πανεπιστημίου Θεσσαλονίκης και με μία αύξηση της ετήσιας δαπάνης για την πρόσληψη εποχικού προσωπικού προσελήφθησαν άλλοι δώδεκα εποχικοί. 'Αρα, με τριάντα εννέα πρόσθετους υπαλλήλους εξασφαλίστηκαν -σύμφωνα και με αυτά τα οποία εδήλωσαν και οι αρμόδιοι της Φοιτητικής Λέσχης Θεσσαλονίκης- τα πρόσωπα εκείνα τα οποία κάλυψαν τα κενά από άποψη προσφοράς υπηρεσιών για τη λειτουργία της Φοιτητικής Λέσχης.
'Οσον αφορά τώρα το οικονομικό θέμα, θα ήθελα να σας δώσω ορισμένα στοιχεία, για να πεισθείτε ότι το κονδύλιο που δόθηκε ως επιδότηση της Φοιτητικής Λέσχης του Πανεπιστημίου Θεσσαλονίκης για το 1999 είναι άκρως επαρκές για την κάλυψη των αναγκών των σιτιζομένων φοιτητών.
Μάλιστα θα σας δώσω κι ένα συγκριτικό στοιχείο, για να δείτε με πόσο προνομιούχο τρόπο επιδοτείται η Φοιτητική Λέσχη Θεσσαλονίκης. Η Φοιτητική Λέσχη Θεσσαλονίκης έχει ετήσια επιδότηση ένα δισεκατομμύριο οκτακόσια είκοσι εκατομμύρια (1.820.000.000) με εννέα χιλιάδες (9.000) σιτιζόμενους φοιτητές. Από τη διαίρεση βγαίνει ότι σε κάθε σιτιζόμενο φοιτητή αντιστοιχούν είκοσι χιλιάδες διακόσιες (20.200) δραχμές το μήνα (200.000 το χρόνο). Αυτό είναι το κατά κεφαλήν κόστος σίτισης.
Στη Φοιτητική Λέσχη του Πανεπιστημίου Αθηνών δίδονται ετησίως τετρακόσια εκατομμύρια (400.000.000) δραχμές για έξι χιλιάδες (6.000) φοιτητές. Αυτό σημαίνει ότι η κατά κεφαλήν μηνιαία δαπάνη είναι έξι χιλιάδες εξακόσιες (6.600) δραχμές (66.000 το χρόνο) ανά σιτιζόμενο φοιτητή.
Δεν ξέρω τι διαφορετικό μενού προσφέρει η μία λέσχη σε σχέση με την άλλη, αλλά πρόκειται για μία μεγάλη διαφορά και το κυριότερο, ενώ δεν υπάρχει παράπονο από την πλευρά της Φοιτητικής Λέσχης Αθηνών, όπου το κατά κεφαλήν κόστος σίτισης είναι έξι χιλιάδες εξακόσιες (6.600) δραχμές, υπάρχει παράπονο από τη Φοιτητική Λέσχη Θεσσαλονίκης, όπου το κατά κεφαλήν κόστος σίτισης είναι είκοσι χιλιάδες διακόσιες (20.200) δραχμές.
Σας ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Ευχαριστώ, κύριε Πρόεδρε.
Δεν έχω λόγο να μην πιστέψω αυτά που λέει ο κύριος Υφυπουργός Παιδείας, αλλά εγώ μετέφερα αυτουσίως όσα περιελάμβανε υπόμνημα του Πρυτάνεως Θεσσαλονίκης κ. Μιχαήλ Παπαδόπουλου προς το Υπουργείο Παιδείας και προς τους Βουλευτές Θεσσαλονίκης όλων των κομμάτων.
Εάν στο χρονικό διάστημα που μεσολάβησε έχει τακτοποιηθεί το θέμα, σας ευχαριστώ, αλλά θα το εξακριβώσω και θα επανέλθω.
Ευχαριστώ πολύ.
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, θέλετε να προσθέσετε κάτι;
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
'Οχι, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Επίκαιρες ερωτήσεις δεύτερου κύκλου. Πρώτη είναι η με αριθμό 88/14.10.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Πρόνοιας, σχετικά με την παράδοση του νέου Νοσοκομείου Χανίων, την έναρξη λειτουργίας του κλπ.
Η επίκαιρη ερώτηση του κ. Σκουλάκη έχει ως εξής:
"Ο λαός των Χανίων με ικανοποίηση πληροφορήθηκε κατ' επανάληψη ότι η Κυβέρνηση προγραμματίζει την έναρξη λειτουργίας του νέου Νοσοκομείου Χανίων περί τα τέλη του 1999. Τούτο είναι δυνατό μόνο αν παραδοθεί έγκαιρα το κτίριο προς χρήση από τη ΔΕΠΑΝΟΜ με όλον τον εξοπλισμό του και ταυτόχρονα να έχουν ολοκληρωθεί όλες οι προσλήψεις έως τον Ιανουάριο του 1999.
Κύριε Υπουργέ, Α. Επειδή η ΔΕΠΑΝΟΜ έχει διαψευστεί επανειλημμένα ως προς τις ημερομηνίες παράδοσης του έργου (η συμβατική ημερομηνία παράδοσης ήταν 31.12.98)
Β. Επειδή οι εξήντα τέσσερις εγκριθείσες προσλήψεις μονίμου μη ιατρικού προσωπικού και οι εννέα προσλήψεις γιατρών ΕΣΥ δεν εξασφαλίζουν τις προϋποθέσεις σωστής έναρξης λειτουργίας του νέου νοσοκομείου.
Γ. Επειδή με όλες αυτές τις εξελίξεις (τελειώνει, δεν τελειώνει -ανοίγει, δεν ανοίγει το νοσοκομείο), κινδυνεύει να ακυρωθεί στη συνείδηση του λαού των Χανίων το μεγαλύτερο έργο του νομού πριν καν λειτουργήσει Ερωτάσθε, κύριε Υπουργέ:
1. Θα ασκήσετε μέσω της ΔΕΠΑΝΟΜ ή με οποιονδήποτε άλλον τρόπο, την επιβαλλόμενη πίεση προς την Κοινοπραξία (ΤΕΡΝΑ-ΜΕΤΡΟΝ-ΙΜPRESILO) να παραδώσει επιτέλους το έργο σύμφωνα με το τελευταίο χρονοδιάγραμμα που η ίδια έχει εκπονήσει και οποίο παρουσίασε στη σύσκεψη της 17ης Αυγούστου ενώπιον του Υπουργού Υγείας ο πρόεδρος της ΔΕΠΑΝΟΜ;
2. Προτίθεστε να προχωρήσετε άμεσα σε αναμόρφωση του Οργανισμού με τις ελάχιστες βελτιώσεις, σε ό,τι αφορά τη σύσταση θέσεων, αλλά κυρίως την έγκριση προκήρυξης των ελάχιστων εκείνων κρίσιμων ειδικοτήτων (ιατρικών και μη), η έλλειψη των οποίων δημιουργεί τα προβλήματα;
O Yφυπουργός Υγείας και Πρόνοιας κ. Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κυρία και κύριοι συνάδελφοι, είναι αλήθεια ότι ο αρχικός συμβατικός χρόνος αποπεράτωσης του Νοσοκομείου των Χανίων έχει ξεπεραστεί κατά έναν περίπου χρόνο. Για λόγους που η Δημοσία Επιχείρηση Ανέγερσης Νοσοκομειακών Μονάδων αιτιολογεί, έχουμε ξεπεράσει αυτά τα όρια. Και γνωρίζω τη διαβεβαίωσή της που τη γνωρίζει και το Υπουργείο ότι αυτό το νοσοκομείο θα είχε περατωθεί μετά τις παρατάσεις στο τέλος του πρώτου εξαμήνου του 1999. Η ΔΕΠΑΝΟΜ μας διαβεβαιώνει και τώρα μετά την υπογραφή των τελευταίων συμβάσεων που αφορούν κυρίως προμήθειες ότι το νοσοκομείο θα είναι έτοιμο περί το τέλος του έτους, στις 20 Δεκεμβρίου.
Ο κ. Σκουλάκης, ο οποίος παρακολουθεί, προφανώς και ως τέως Υφυπουργός της Υγείας, από πολύ κοντά το θέμα -είναι και στην ιδιαίτερη πατρίδα του- αμφισβητεί, λόγω και των πληροφοριών που ίσως έχει, ότι το νοσοκομείο θα έχει τελειώσει στο τέλος του χρόνου...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ολοι το αμφισβητούμε.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Είμαστε υποχρεωμένοι ως Υπουργείο να ελέγξουμε αυτήν την πληροφορία. Εμείς πρέπει να σας διαβεβαιώσουμε ότι βιαζόμαστε να είμαστε μέσα στις προθεσμίες -ως Υπουργείο εννοώ- και θα ελέγξουμε και τη ΔΕΠΑΝΟΜ και την κατασκευάστρια εταιρεία, για να δούμε αν πράγματι αυτό που μας λένε είναι η πραγματικότητα. 'Οτι θα τελειώσει το νοσοκομείο στο τέλος του χρόνου.
Σε ότι αφορά τον Οργανισμό του νοσοκομείου: Υπήρξε όπως είναι γνωστό, μία πρόσφατη τροποποίηση, που προσέθεσε θέσεις όχι στον αριθμό που είχαν προταθεί αλλά σε χαμηλότερο ποσοστό. 'Εχουμε κάνει μία τελευταία κατανομή προσωπικού, και ιατρικού και άλλου, στο νοσοκομείο. Πιστεύουμε ότι αυτό διευκολύνει την έναρξη λειτουργίας του και αν χρειαστεί, τον επόμενο χρόνο και μετά την έναρξη λειτουργίας του, μπορούμε να προχωρήσουμε, σύμφωνα και με τις δυνατότητες που θα έχουμε, σε νέα τροποποίηση του Οργανισμού.
Πιστεύω ότι αν οι εργασίες πράγματι ολοκληρωθούν στο τέλος του χρόνου, το νοσοκομείο μπορεί να μεταστεγαστεί και να λειτουργήσει.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τώρα να το βελτιώσετε.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Θα υπάρχουν ελλείψεις, ίσως, κύριε Πρόεδρε. Αλλά όλα τα καινούρια νοσοκομεία και μάλιστα όταν είναι μεγαλύτερα από τα παλιά ή όταν πρόκειται να λειτουργήσουν εξαρχής, δεν λειτουργούν αμέσως στο σύνολό τους. Υπάρχουν πάντοτε κάποιες ελλείψεις. Πιστεύω ότι θα έχουμε τη δυνατότητα να δούμε τι λείπει και να προχωρήσουμε σε νέα αναμόρφωση και σε νέα κατανομή θέσεων, ώστε να μπορέσει το νοσοκομείο να λειτουργήσει, έτσι όπως είχε προβλεφθεί.
ΠΡΟΕΔΡΕΥΩΝ (Νικόλαος Κατσαρός): Ο κ. Σκουλάκης έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, όχι μόνο ως Βουλευτής του νομού παρακολουθώ το θέμα αυτό, αλλά έτυχε να έχω αφιερώσει και ένα κομμάτι της ζωής μου από το 1988 μέχρι σήμερα και αντιλαμβάνεσθε ότι έχω ιδιαίτερη ευαισθησία.
'Εφερα αυτήν την ερώτηση και χαίρομαι από τις απαντήσεις που πήρα και στα δύο σημεία. Πράγματι, το έργο έχει μείνει πίσω ένα χρόνο. Εκείνο που μας έχει δημιουργήσει πρόβλημα είναι η έγγραφη διαβεβαίωση της ΔΕΠΑΝΟΜ ότι το έργο θα παραδοθεί προς χρήση τον Ιούνιο του 1999. Φοβάμαι λοιπόν πως και η νέα διαβεβαίωση της ΔΕΠΑΝΟΜ -το γνωρίζω μέσα από το εργοτάξιο-πιθανόν να διαψευσθεί. Αυτό που είπατε είναι αρκετό.
Πρέπει η κοινοπραξία να πάρει το μήνυμα ότι η Κυβέρνηση μπορεί και να πιέσει και να ελέγξει και εν ανάγκη να φτάσει και σε παραπέρα μέτρα, γιατί φαντάζεσθε να μην τελειώσει το έργο το Δεκέμβριο και να συρθεί για δύο-τρεις μήνες και να παιχθούν από πίσω του και άλλου είδους παιχνίδια;
Καλά, λοιπόν, κάνατε και μας απαντάτε σωστά ότι το Υπουργείο και μπορεί και πρέπει να ελέγξει την πορεία εκτέλεσης του έργου μέχρι της 31ης Δεκεμβρίου 1999.
'Οσον αφορά τον οργανισμό, χαίρομαι, κύριε Υπουργέ, διότι στέλνετε το μήνυμα στους εργαζόμενους ότι ο υφιστάμενος οργανισμός, ο οποίος προήλθε από αναμόρφωση του παλιού, είναι προσωρινός. Κάποιοι σπεκουλάρουν πάνω σ'αυτό το θέμα. Πολύ σωστά είπατε "βλέποντας και κάνοντας". Στην πορεία λειτουργίας και ανάπτυξης του νοσοκομείου μπορούν να γίνουν και μια και δυο και τρεις αναμορφώσεις του οργανισμού. 'Ετσι γίνεται σε όλον τον κόσμο. 'Ολα τα νοσοκομεία αναπτύσσονται σταδιακά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μερικά λάθη πρέπει να διορθωθούν τώρα.
ΕΜΜΑΝΟΥΗΛ ΣΚΟΥΛΑΚΗΣ: Βεβαίως, υπάρχουν ελλείψεις και προβλήματα, όπως υπάρχουν σε όλα τα καινούρια νοσοκομεία. Με τη διαβεβαίωση όμως ότι πολύ σύντομα μπορούν να γίνουν διορθωτικές κινήσεις και προσθήκες θέσεων που θα προκύψουν από την πορεία λειτουργίας του νοσοκομείου, νομίζω ότι μπορούμε άνετα να ξεκινήσουμε το Δεκέμβριο και σταδιακά να προχωρήσουμε στην ανάπτυξη του νοσοκομείου. Τα πανεπιστημιακά νοσοκομεία ακόμα δεν έχουν ολοκληρώσει μετά από δέκα χρόνια την ανάπτυξή τους.
Νομίζω ότι με τις απαντήσεις που μας δώσατε, το μήνυμα προς τα Χανιά είναι ευχάριστο.
ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο. 
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Θέλω να σημειώσω ότι όλοι πρέπει να κατανοήσουν ότι η έναρξη της λειτουργίας ενός καινούριου νοσοκομείου δεν είναι εύκολη υπόθεση, και ότι θα αναπτυχθεί σταδιακά στο σύνολό του. Εάν συμφωνήσουμε σε αυτό και έχουμε το χρόνο αποπεράτωσης, μπορεί να μετεγκατασταθεί εκεί το παλιό νοσοκομείο και να συμπληρωθούν οι λειτουργίες του, στο μέλλον με νέα αναμόρφωση του οργανισμού, όπως προβλέφθηκαν εξαρχής. Είναι αυτονόητο ότι εφόσον οι εγκαταστάσεις και η υποδομή του νοσοκομείου ολοκληρώνονται, το νοσοκομείο θα λειτουργήσει στο σύνολό του.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ο Βουλευτής Κορινθίας κ. Αναστάσιος Παπαληγούρας ζητά ολιγοήμερη άδεια απουσίας στο εξωτερικό.
Εγκρίνει το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Νικόλαος Κατσαρός): Συνεπώς η Βουλή ενέκρινε τη ζητηθείσα άδεια.
Δεύτερη είναι η με αριθμό 85/13.10.99 επίκαιρη ερώτηση του Βουλευτή της Νέας Δημοκρατίας κ. Ιωάννη Χωματά προς τον Υπουργό Υγείας και Πρόνοιας, σχετικά με την προμήθεια αξονικού τομογράφου από τον Κέντρο Αποκατάστασης Τραυμάτων (ΚΑΤ).
Η επίκαιρη ερώτηση του κ. Χωματά έχει ως εξής:
"Είναι γνωστό ότι το Κ.Α.Τ. αποτελεί το μεγαλύτερο τραυματολογικό κέντρο της χώρας. Τόσο τα χρόνια όσο και τα επείγοντα περιστατικά εξυπηρετούνται από έναν αξονικό τομογράφο που ανήκει στο Ι.Κ.Α. Αυτός ο αξονικός τομογράφος με τις πολλές και συχνές διακοπές λειτουργίας λόγω βλάβης αδυνατεί να καλύψει τις ανάγκες των ασθενών του νοσοκομείου.
Επειδή ιδιαίτερα σε ημέρες εφημερίας οι ανάγκες είναι αυξημένες και ο κίνδυνος για τη ζωή των ασθενών μεγάλος, ερωτάσθε, κύριε Υπουργέ, τι προτίθεσθε να κάνετε για την άμεση αντιμετώπιση του προβλήματος, το οποίο θέτει σε κίνδυνο τη ζωή των ασθενών;" Ο κύριος Υφυπουργός έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Στο Κ.Α.Τ.
λειτουργεί από ενδεκαετίας αξονικός τομογράφος, ο οποίος εγκαταστάθηκε εκεί από το Ι.Κ.Α. Αυτός ο τομογράφος καλύπτει τους εσωτερικούς ασθενείς του Κ.Α.Τ., τους ασθενείς που νοσηλεύονται στο πρώτο νοσοκομείο του Ι.Κ.Α. και προγραμματισμένους εξωτερικούς ασθενείς ασφαλισμένους του Ι.Κ.Α.
Αλήθεια είναι ότι ένας αξονικός τομογράφος, ο οποίος μάλιστα είναι και παλαιάς γενεάς, δεν μπορεί να εξυπηρετήσει τις ανάγκες αυτού του νοσοκομείου, παρά το γεγονός ότι η παραγωγή του δεν είναι κακή. Ο μέσος όρος των εξετάσεων που γίνονται κάθε μέρα είναι από είκοσι επτά έως τριάντα δύο και πέντε βιοψίες και παροχετεύσεις. Το 1998 έγιναν συνολικά τέσσερις χιλιάδες έξι εξονικές τομογραφίες για ασθενείς του ΚΑΤ, και χίλιες είκοσι έξι για ασθενείς του πρώτου θεραπευτηρίου του ΙΚΑ, δηλαδή ένα σύνολο πέντε χιλιάδων και πλέον αξονικών τομογραφιών.
Τα στοιχεία που είχαμε μέχρι χθες λένε ότι για το 1999 έχουν γίνει τρεις χιλιάδες τριακόσιες δεκατρείς αξονικές τομογραφίες σε ασθενείς του νοσοκομείου και οκτακόσιες σαράντα οκτώ αξονικές τομογραφίες σε ασθενείς του πρώτου θεραπευτηρίου του ΙΚΑ.
Υπάρχει σε εξέλιξη διαγωνισμός. Την Παρασκευή 15 Οκτωβρίου κατατέθηκε από την επιτροπή αξιολόγησης του διαγωνισμού η κατακύρωση της προμήθειας σύγχρονου αξονικού τομογράφου στο ΚΑΤ. Μαζί με τον παλιό θα λειτουργεί, σε εβδομήντα εργάσιμες μέρες, και ο καινούριος αξονικός στο νοσοκομείο.
Παράλληλα σας ενημερώνω ότι διεξάγεται διαγωνισμός για την αντικατάσταση του παλαιού μηχανήματος του ΙΚΑ που λειτουργεί εκεί επί δεκαετία περίπου. Δηλαδή σε λίγο καιρό το ΚΑΤ θα έχει στη διάθεσή του δύο καινούριους αξονικούς τομογράφους, που νομίζω ότι θα εξυπηρετήσουν απόλυτα τις ανάγκες του. Υπάρχουν ανάγκες και δεν πρέπει να θεωρηθεί ότι είναι υπερβολή ότι θα έχει δύο αξονικούς τομογράφους.
ΠΡΟΕΔΡΕΥΩΝ (Νικόλαος Κατσαρός): Ο κ. Χωματάς έχει το λόγο.
ΙΩΑΝΝΗΣ ΧΩΜΑΤΑΣ: Κύριε Πρόεδρε, οι λέξεις και η πρόταση του κ.
Φαρμάκη ότι βρίσκεται σε εξέλιξη διαγωνισμός για την προμήθεια αξονικού τομογράφου με φέρνει λίγα χρόνια πίσω, όταν από το 1989 έκανα επίκαιρες ερωτήσεις για την προμήθεια ελικοπτέρων νυκτερινής πλοήγησης και η απάντηση των αρμοδίων Υπουργών και Υφυπουργών ήταν κάθε φορά η ίδια -σχεδόν κάθε έξι μήνες για ειδικούς λόγους ερχόμουν και έκανα αυτήν την ερώτηση- "βρίσκεται σε εξέλιξη διαγωνισμός για την προμήθεια ελικοπτέρων".
Εύχομαι οι αξονικοί τομογράφοι να μην έχουν την ίδια τύχη, κύριε Υφυπουργέ. Γιατί το λέω αυτό; Διότι στις 29.10.1997 ο συνάδελφός σας, τότε Υφυπουργός κ. Σκουλάκης, ο οποίος βρίσκεται στην Αίθουσα, μου έδωσε την εξής απάντηση για το ίδιο πρόβλημα, ότι βρίσκονται σε καλό δρόμο οι προμήθειες των αξονικών τομογράφων, υπάρχει καλός συντονισμός και μέσα σε έξι μήνες θα έχει λυθεί το πρόβλημα.
Εγώ δεν αμφιβάλλω για τις καλές σας προθέσεις, αλλά είσαστε γιατρός ο ίδιος και γνωρίζετε ότι αυτοί οι αξονικοί τομογράφοι σώζουν ζωές, βοηθούν πάρα πολύ τους γιατρούς, τους μειώνουν το άγχος και την αγωνία και όχι μόνο αυτών αλλά και των συγγενών των ασθενών, οι οποίοι ελλείψει αξονικού τομογράφου ή από τη μη ικανοποιητική λειτουργία του τομογράφου αναγκάζονται να μεταφέρουν τους ασθενείς σε άλλο νοσοκομείο για να κάνουν την αξονική τομογραφία. Σας αναφέρω τον ημερήσιο αριθμό που απαιτείται επί εφημερίας, που είναι εκατό με εκατόν είκοσι αξονικές τομογραφίες. Σκεφτείτε λοιπόν ότι επί κανονικής λειτουργίας γίνονται περίπου σαράντα με ογδόντα αξονικές τομογραφίες από έναν αξονικό τομογράφο.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
'Οταν, λοιπόν, πραγματικά υπάρχει επείγουσα ανάγκη, μεταφέρονται τόσοι άρρωστοι από το νοσοκομείο στο οποίο νοσηλεύονται σε κάποιο άλλο νοσοκομείο, με όλες τις δυσμενείς επιπτώσεις που μπορεί να έχει αυτό στην υγεία των ασθενών και με τον κίνδυνο που ενέχει αυτή η μεταφορά.
Την απάντηση την οποία δώσατε, δεν μπορώ να την αμφισβητήσω, αλλά θέλω να με βεβαιώσετε ότι δεν θα έχει την τύχη των ελικοπτέρων αυτό το θέμα, διότι η εμπειρία μου από τις υποσχέσεις είναι πραγματικά πάρα πολύ πικρή και δεν θα ήθελα να πέσουμε στην ίδια περίπτωση, διότι εδώ κινδυνεύουν πραγματικά ανθρώπινες ζωές.
'Οπως είπατε, κάθε μεγάλο και οργανωμένο νοσοκομείο θα πρέπει να έχει δύο αξονικούς τομογράφους, για να εξυπηρετεί και τα χρόνια και τα επείγοντα περιστατικά.
ΠΡΟΕΔΡΟΣ (Απόστολος Κακλαμάνης): Ο κ. Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, επιτρέψτε μου να σας πω ότι με το σχόλιό σας στην απάντησή μας μας αδικείτε. Σας διαβεβαίωσα ότι έχει κατακυρωθεί ήδη ο διαγωνισμός και συνεπώς δεν έχει καμία σχέση αυτό με άλλες απαντήσεις που μπορεί να έχουν δοθεί στη Βουλή και δεν είμαι σε θέση αυτήν τη στιγμή να επιβεβαιώσω ή να διαψεύσω. Σας είπα ότι έγινε η κατακύρωση στις 15 Οκτωβρίου, η εταιρεία είναι η "TOSHIBA", και ότι σε εβδομήντα εργάσιμες ημέρες από την ημερομηνία κατακύρωσης και τρεις ημέρες που χρειάζονται για την εγκατάσταση, συνολικά σε εβδομήντα τρεις ημέρες θα εγκαταθεί ο νέος αξονικός τομογράφος. Σας είπα επίσης ότι άλλος διαγωνισμός για την προμήθεια αξονικού τομογράφου, που θα αντικαταστήσει τον παλαιό του ΙΚΑ, βρίσκεται σε εξέλιξη.
Σε ό,τι αφορά τα ελικόπτερα, που πράγματι έχουν την ιστορία τους για πολλά χρόνια, νομίζω ότι έχετε και εσείς την ίδια χαρά που έχουμε και εμείς, γιατί μέσα στο Δεκέμβρη παραδίδεται το πρώτο ελικόπτερο -αυτό αν θέλετε να το επαληθεύσετε από την εταιρεία- και μέχρι τον Απρίλη θα έχουμε πέντε συνολικά ελικόπτερα. Θα παραδίδεται ένα ελικόπτερο κάθε μήνα, και επίσης θα παραλάβουμε το πρώτο αεροπλάνο το Γενάρη και το δεύτερο το Φλεβάρη. 'Ετσι μέχρι το Μάρτη θα έχουμε πέντε ελικόπτερα και δύο αεροπλάνα. Οι εταιρείες είναι γνωστές και οι προθεσμίες παράδοσης είναι επίσης γνωστές και προβλέπονται από τις συμβάσεις.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί των άρθρων και του συνόλου του νομοσχέδιου του Υπουργείου Οικονομικών: "Απλοποιήσεις και ελαφρύνσεις στη φορολογία εισοδήματος και άλλες διατάξεις".
Θα γίνει ονομαστική ψηφοφορία στα άρθρα 7, 10 και 15, όπως έχει ζητηθεί.
Το άρθρο 7 τίθεται σε ψηφοφορία, όπως έχει τροποποιηθεί. Το άρθρο 10 επίσης. Στο άρθρο 15 ο κύριος Υπουργός προτείνει τη διαγραφή της φράσης "ή κατά κύριο λόγο" στην πρώτη παράγραφο και με την τροποποίηση αυτή τίθεται σε ψηφοφορία.
Καλούνται επί του καταλόγου ο κ. Ιωάννης Καρακώστας από το ΠΑ.ΣΟ.Κ. και ο κ. Αδάμ Ρεγκούζας από τη Νέα Δημοκρατία.
Η ψηφοφορία θα γίνει και για τα τρία άρθρα.
Οι αποδεχόμενοι λέγουν "ΝΑΙ".
Οι μη αποδεχόμενοι λέγουν "'ΟΧΙ".
Αν υπάρξει διαφοροποίηση σε οποιοδήποτε άρθρο, δηλώνεται και καταγράφεται.
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ)
(Διαρκούσης της ψηφοφορίας εισέρχεται στην Αίθουσα ο Πρόεδρος της Νέας Δημοκρατίας κ. Κωνσταντίνος Καραμανλής και όρθιοι οι Βουλευτές της Νέας Δημοκρατίας τον χειροκροτούν με ζωηρά και παρατεταμένα χειροκροτήματα)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΟΣ (Απόστολος Κακλαμάνης): Υπάρχει κανείς κύριος συνάδελφος, ο οποίος δεν άκουσε το όνομά του; Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ)
(ΜΕΤΑ ΤΗΝ ΚΑΤΑΜΕΤΡΗΣΗ)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω τη τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας.
Ψήφισαν συνολικά 272 συνάδελφοι. "ΝΑΙ" ψήφισαν 147. "ΟΧΙ" ψήφισαν 125, σύμφωνα με το παρακάτω πρωτόκολλο ονομαστικής ψηφοφορίας:
(Το σχετικό πρωτόκολλο υπάρχει στο τεύχος των Πρακτικών της Βουλής). ΠΡΟΕΔΡΟΣ (Απόστολος Κακλαμάνης): Συνεπώς το άρθρο 7 έγινε δεκτό κατά πλειοψηφία, όπως τροποποιήθηκε από τον κύριο Υπουργό. Το άρθρο 10 έγινε δεκτό, κατά πλειοψηφία όπως τροποποιήθηκε από τον κύριο Υπουργό και το άρθρο 15 έγινε δεκτό, κατά πλειοψηφία όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 11;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΜΙΛΤΙΑΔΗΣ ΕΒΕΡΤ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 11 έγινε δεκτό, κατά πλειοψηφία.
Ερωτάται το Σώμα: Γίνεται δεκτό το άρθρο 12;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΜΙΛΤΙΑΔΗΣ ΕΒΕΡΤ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 12 έγινε δεκτό, κατά πλειοψηφία.
Ερωτάται το Σώμα: Γίνεται δεκτό το άρθρο 13;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΜΙΛΤΙΑΔΗΣ ΕΒΕΡΤ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 13 έγινε δεκτό, κατά πλειοψηφία.
Ερωτάται το Σώμα: Γίνεται δεκτό το άρθρο 14;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΜΙΛΤΙΑΔΗΣ ΕΒΕΡΤ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 14 έγινε δεκτό, κατά πλειοψηφία.
Ερωτάται το Σώμα: Γίνεται δεκτό το άρθρο 16;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΔΑΜ ΡΕΓΚΟΥΖΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 16 έγινε δεκτό, κατά πλειοψηφία.
Ερωτάται το Σώμα: Γίνεται δεκτό το άρθρο 17, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΔΑΜ ΡΕΓΚΟΥΖΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 17 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 18, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΔΑΜ ΡΕΓΚΟΥΖΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 18 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 19, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΔΑΜ ΡΕΓΚΟΥΖΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 19 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 20, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΔΑΜ ΡΕΓΚΟΥΖΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 20 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, έχω να κάνω μια προσθήκη στο άρθρο 21.
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ.
ΓΕΩΡΓΙΟΣ ΔΡΥΣ (Υφυπουργός Οικονομικών): Στο άρθρο 21 έχουμε γράψει: "Ως μέλη του Νομικού Συμβουλίου του Κράτους διορίζονται όσοι έχουν συμπληρώσει το εικοστό όγδοο έτος της ηλικίας" προσθέτουμε τη λέξη "έχουν" και συνεχίζει "είτε διετή δικηγορία κλπ." 
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το άρθρο 21, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΔΑΜ ΡΕΓΚΟΥΖΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 21 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 22, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΔΑΜ ΡΕΓΚΟΥΖΑΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 22 έγινε δεκτό, ως έχει, κατά πλειοψηφία.
Πριν εισέλθουμε στη συζήτηση των τροπολογιών, ο Αρχηγός της Αξιωματικής Αντιπολιτεύσεως και Πρόεδρος της Νέας Δημοκρατίας κ. Κώστας Καραμανλής έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριε Πρόεδρε, σήμερα είναι μια ξεχωριστή μέρα. Σήμερα πετύχαμε μια μεγάλη νίκη. Είναι η πρώτη μεγάλη νίκη στον αγώνα κατά της αδιαφάνειας και της διαφθοράς.
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
Θέλω να ξεκαθαρίσω ότι αυτή η νίκη είναι νίκη όλων μας, δεν είναι κομματική νίκη. Είναι η νίκη όλων των δυνάμεων, όλων των πολιτών, που πιστεύουν ότι πρέπει επιτέλους να θριαμβεύσει η διαφάνεια. Είναι νίκη, πριν απ' όλα, των πολιτών που αντιτάχθηκαν από την αρχή στην αμαρτωλή και δυσώδη αυτή υπόθεση των "κουλοχέρηδων". Είναι νίκη του Κοινοβουλίου, όλων των Βουλευτών και όχι μόνο των αντιπολιτευόμενων, γιατί είμαι βέβαιος ότι και πολλοί κυβερνητικοί -παρά τη δυσκολία, που πράγματι έχει το πράγμα, να στηρίζεις την Κυβέρνηση και να προσπαθείς, χωρίς να την εκθέτεις, να τη βάλεις να κάνει πίσω- έδρασαν αποτελεσματικά.
Θέλω, επίσης, να πω ότι αυτό ήταν μόνο η αρχή. Γιατί η ρήξη, η σύγκρουση με την αδιαφάνεια, με τη διαφθορά, με τη διαπλοκή, τώρα αρχίζει και θα φθάσει μέχρι τέλους.
(Χειροκροτήματα από την πτέρυγα της Νέας Δημοκρατίας)
Ο κ. Σημίτης έκανε σήμερα τη μεγάλη υποχώρηση, άτακτη υποχώρηση, αφού περίμενε σιωπών τόσες μέρες. Και την υποχρέωση αυτήν την έκανε μια ώρα, πριν έλθουμε για τη συνεδρίαση αυτή: να πάρει πίσω, δηλαδή, τον επαίσχυντο διαγωνισμό για τους "κουλοχέρηδες". Πρόκειται για άτακτη υποχώρηση, που ισοδυναμεί στην ουσία με ομολογία ενοχής, αφού ουσιαστικά δικαιώνει και μάλιστα πανηγυρικά όσα επί τόσο καιρό καταγγέλλουμε. Και κυρίως υποχώρηση, που γεννά πολλαπλά ερωτήματα, πολλαπλές σκέψεις.
'Επρεπε να βάλουμε τόσο πολύ τις φωνές εμείς, για να το πάρει πίσω;
Αλλιώς, όλα πήγαιναν καλά; Στην ανακοίνωσή του ισχυρίζεται ότι δεν υπήρχε κανένα πρόβλημα. 'Αρα, κατά τον κ.Σημίτη, αυτός ήταν ένας ενάρετος διαγωνισμός;
Λέει την αλήθεια ή λέει ψέματα; Εάν μεν πιστεύει ότι λέει την αλήθεια, αυτό σημαίνει ότι δεν έχει σχέση με την πραγματικότητα και είναι επικίνδυνο αυτό. Εάν λέει ψέματα, αν λέει ανακριβή πράγματα, δηλαδή ξέρει ότι επρόκειτο περί ύποπτης υπόθεσης, περί αμαρτωλής υπόθεσης, υπάρχει ένα αμείλικτο "Γιατί;" Γιατί να το κάνει αυτό; Φοβάται κάτι; 'Εχει δεσμεύσεις; Αισθάνεται εξαρτήσεις;
Η καλύτερη γι' αυτόν εκδοχή είναι ότι δεν θέλει να το παραδεχτεί. Από αλαζονεία δηλαδή. Αλλά και αυτή είναι επιλήψιμη, γιατί, όταν γίνεται λάθος και μάλιστα τόσο σοβαρό, τουλάχιστον πρέπει να υπάρχει η ανδρεία και το θάρρος να αναγνωρίζεται, ώστε να μην κάνουμε ξανά το ίδιο και το ίδιο λάθος.
Και είναι αυτό, που τον οδήγησε και στο επόμενο ατόπημα: να προσπαθήσει ανεπιτυχέστατα να συνδυάσει τη δική του άτακτη υποχώρηση με επίθεση εναντίον μας.
Τι είναι αυτά τα καμώματα, κύριε Πρόεδρε; 'Η έχει δίκιο και μάχεται, γι'αυτό, μέχρι τέλους να μας πείσει δεν θέλετε να πείσει εμάς; Να πείσει τους πολλούς, τους πολίτες, για την ορθότητα της άποψής του- ή έχουμε εμείς δίκιο και τότε παλικαρίσια έπρεπε να το αναγνωρίσει, όχι να καταφύγει σε ύβρεις. Γιατί η συμπεριφορά, που διάλεξε, διακρίνεται και από έλλειψη σταθερότητας στην άποψή του, αλλά και από έλλειψη θάρρους.
Και φτάνει στο σημείο να μας κατηγορήσει ότι συμφέροντα υπαγορεύουν σ'εμάς θέσεις. Αυτό είναι για γέλια. Να το σχολιάσω; Χρήζει σχολιασμού; Κανονικά θα έπρεπε διά της σιωπής μου να το χλευάσω.
Μια λέξη μόνο. Εμείς, κύριε Πρόεδρε, τολμήσαμε και θα τολμούμε να τα βάλουμε, να τα βάζουμε με τα οποιαδήποτε μεγάλα συμφέροντα, γιατί ούτε έχουμε ούτε θέλουμε να έχουμε εξαρτήσεις και δεσμεύσεις.
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
Και θα τα ξαναβάλουμε μέχρι να μπει βαθιά το μαχαίρι στο κόκαλο και να πρυτανεύσει η διαφάνεια σ' αυτόν τον τόπο. Είναι ο Πρωθυπουργός, που δεν τολμάει. Είναι ο Πρωθυπουργός, που αναγκάστηκε, που τον αναγκάσαμε, που τον σύραμε να πάρει πίσω την υπόθεση αυτή. Το αίσχος αυτό! Τώρα και τα μικρά παιδιά σ' αυτόν τον τόπο ξέρουν ποιον στηρίζουν, ποιον προστατεύουν, ποιον κανακεύουν τα μεγάλα συμφέροντα και, επιτέλους, ήρθε η ώρα να πέσουν οι μάσκες. Και θα πέσουν οι μάσκες πολύ σύντομα! (Χειροκροτήματα από την πτέρυγα της Νέας Δημοκρατίας)
Κύριε Πρόεδρε, είπαμε ότι αυτή η υπόθεση δεν θα περάσει και δεν πέρασε. Αισθανόμαστε δικαιωμένοι και περήφανοι γι' αυτό.
(Χειροκροτήματα από την πτέρυγα της Νέας Δημοκρατίας)
Και σήμερα σας λέω ότι η διαφθορά δεν θα περάσει. Και δεν θα περάσει, γιατί θα αγωνιστούμε μέχρι τέλους με όλους τους συναδέλφους μας.
(Χειροκροτήματα από την πτέρυγα της Νέας Δημοκρατίας)
Και τέλος υπάρχει ένα αμείλικτο ερώτημα. Πού είναι σήμερα ο κ.
Σημίτης; 'Εβγαλε μια ανακοίνωση και χάθηκε; Αν δεν έρθει στο Κοινοβούλιο, που θα πάει; Δεν μπορεί ο κ. Σημίτης να υβρίζει κρυπτόμενος. Δεν μπορεί να είναι σήμερα ο μεγάλος απών, όταν, έστω και με συμβολικό τρόπο, ξέραμε ότι αυτό είναι το θέμα της ημέρας. Το μείζον θέμα του δημόσιου βίου. Αυτό που έχουμε όλοι στα χείλη μας. Αυτό που έχει κάθε Ελληνίδα και κάθε 'Ελληνας στα χείλη του, είτε είναι ΠΑ.ΣΟ.Κ. είτε είναι Νέα Δημοκρατία, είτε ΚΚΕ είτε ΔΗ.Κ.ΚΙ. είτε Συνασπισμός είτε οποιασδήποτε άλλης προτίμησης και απόχρωσης. Αυτό που όλοι οι 'Ελληνες έχουν στα χείλη τους, αυτό που όλοι οι πολιτικοί έχουμε στα χείλη μας και που σε πολλές περιπτώσεις το σκέπαζε μια φοβία, μια σιωπή. Επιτέλους άνοιξε το απόστημα και πρέπει να προχωρήσουμε και απ' αυτήν τη συζήτηση λείπει ο κ. Σημίτης! Ε, λοιπόν, εμείς τολμήσαμε. Και, όταν λέω "εμείς", εννοώ "όλοι" -και το τονίζω. Είμαστε πολύ περήφανοι για την κοινοβουλευτική ομάδα της Νέας Δημοκρατίας.
(Χειροκροτήματα από την πτέρυγα της Νέας Δημοκρατίας)
Το αναγνωρίζω όμως και στα άλλα κόμματα της Αντιπολίτευσης, το αναγνωρίζω και στους Βουλευτές της Συμπολίτευσης, το αναγνωρίζω, κύριε Πρόεδρε, και σε σας και σας το είπα και ιδιωτικά, γιατί μπορεί να μας χωρίζουν πολλά σε επίπεδο πολιτικών θέσεων, όμως δεν μπορώ να μην αναγνωρίσω την παρρησία σας, όταν βγαίνετε και καταγγέλλετε τη δράση των δυνάμεων της αδιαφάνειας.
Και θέλω να κλείσω λέγοντας ότι αφού ο κ. Σημίτης επιμένει να είναι ο μέγας απών, θα τον σύρουμε εμείς στη Βουλή.
(Χειροκροτήματα από την πτέρυγα της Νέας Δημοκρατίας)
Θα τον σύρουμε στη Βουλή, αυτήν τη Βουλή, που τόσο περιφρονεί και τόσο φοβάται και γι' αυτό, κύριε Πρόεδρε, καταθέτω τώρα και θα σας την παραδώσουμε αμέσως, αίτηση για συζήτηση προ ημερησίας διατάξεως στη Βουλή, με την παράκληση και την επιμονή -λόγω του μεγέθους του θέματοςνα την προσδιορίσετε το συντομότερο δυνατόν. Η Ελλάδα και η διαφάνεια, κύριε Πρόεδρε, δεν μπορούν να περιμένουν.
('Ορθιοι οι Βουλευτές της Νέας Δημοκρατίας, χειροκροτούν ζωηρά και παρατεταμένα)
ΠΡΟΕΔΡΟΣ (Απόστολος Κακλαμάνης): Ο Υπουργός Εθνικής Οικονομίας έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κυρίες και κύριοι συνάδελφοι, πάλι απών ο Αρχηγός της Νέας Δημοκρατίας μετά τη λάσπη...
(Θόρυβος, διαμαρτυρίες από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Κύριε Υπουργέ, παρακαλώ μια στιγμή. Κυρίες και κύριοι συνάδελφοι της Νέας Δημοκρατίας, είστε διατεθειμένοι να σεβαστείτε το διάλογο μέσα σ' αυτήν την Αίθουσα;
Εάν το θέλετε και αν το μπορείτε. Σας παρακαλώ, κανείς δεν μπορεί να εμποδίσει το λόγο σ' αυτήν την Αίθουσα.
Παρακαλώ να μη γράφεται καμία διακοπή.
Κύριε Υπουργέ, συνεχίστε.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Τα δήθεν επιχειρήματα που χρησιμοποίησε η Νέα Δημοκρατία στο θέμα του "ΒΙΝΤΕΟΛΟΤΤΟ" είναι επί λέξει επανάληψη των αντιρρήσεων που εδώ και καιρό προβάλλουν κατά του ολυμπιακού λαχείου, γνωστά οικονομικά συμφέροντα νόμιμα και παράνομα, καζίνο και εταιρείες ηλεκτρονικών παιχνιδιών. Αυτή είναι η αλήθεια.
(Θόρυβος, διαμαρτυρίες από την πτέρυγα της Νέας Δημοκρατίας)
Οι ισχυρισμοί είναι αντιγεγραμμένοι λέξη προς λέξη ...
ΓΕΩΡΓΙΟΣ ΒΟΥΛΓΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): Κύριε Βουλγαράκη, σας παρακαλώ. Δεν είμαι διατεθειμένος να δεχθώ αυτήν την εικόνα. Σεβαστείτε το χώρο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):...από έγγραφα που έχουν στείλει οι εταιρείες καζίνο και οι κουλοχέρηδες. Η Νέα Δημοκρατία είναι φερέφωνο των καζίνο και των κουλοχέρηδων. Λέξη προς λέξη, έγγραφα που έχουν σταλεί από εταιρείες καζίνο.
(Θόρυβος διαμαρτυρίας από την πτέρυγα της Νέας Δημοκρατίας)
Αυτά για απάντηση σε όσα είχατε το θράσος να πείτε για διαφθορά. Τα επιστρέφουμε στο ακέραιο, κύριες και κύριοι της Νέας Δημοκρατίας. (Θόρυβος-διαμαρτυρίες από την πτέρυγα της Νέας Δημοκρατίας)
ΙΩΑΝΝΗΣ ΚΕΦΑΛΟΓΙΑΝΝΗΣ: ...
ΓΕΡΑΣΙΜΟΣ ΓΙΑΚΟΥΜΑΤΟΣ: ...
ΠΡΟΕΔΡΟΣ (Απόστολος Κακλαμάνης): Κύριε Κεφαλογιάννη, κύριε Γιακουμάτο, σας παρακαλώ! Είναι απαράδεκτο αυτό που κάνετε. Ακούστηκε ο Αρχηγός σας με απόλυτο σεβασμό. Σεβαστείτε, λοιπόν, και εσείς τον αντίλογο. Είναι απαράδεκτο. Δεν μπορώ να είμαι σε αυτήν τη θέση και να μην μπορεί ο Υπουργός να μιλήσει.
ΙΩΑΝΝΗΣ ΚΕΦΑΛΟΓΙΑΝΝΗΣ: ...
ΠΡΟΕΔΡΟΣ (Απόστολος Κακλαμάνης): Σας παρακαλώ. Ακούστηκε ο κ.
Καραμανλής με απόλυτο σεβασμό. Δεν δικαιούσθε να καταργήσετε το διάλογο. Σας παρακαλώ!
Συνεχίστε, κύριε Υπουργέ.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Η διαδικασία που τηρήθηκε είναι γνωστό ότι απορρέει από τις συμβατικές υποχρεώσεις της Ελλάδας απέναντι στη ΔΟΕ. Η διαδικασία έχει νομοθετηθεί εδώ και πολλούς μήνες. Και είναι γνωστό ότι τα έγγραφα όλα έχουν περάσει από το Συμβούλιο της Επικρατείας και όλες οι συμβατικές διατάξεις θα περάσουν από το Ελεγκτικό Συνέδριο.
Ποτέ στη χώρα μας δεν έχουν ισχύσει σε όλα τα στάδια τέτοιων διαδικασιών τόσες εγγυήσεις διαφάνειας και τόσοι αμερόληπτοι και αντικειμενικοί δικαστικοί έλεγχοι.
Το ΠΑ.ΣΟ.Κ. είναι υπερήφανο γιατί τα χρόνια που είναι στην εξουσία έχει συστηματικά επιδιώξει να εδραιώσει συνθήκες διαφάνειας.
Τρίτον, ανάλογα συστήματα "ΒΙΝΤΕΟΛΟΤΤΟ" ισχύουν και εφαρμόζονται σε πάρα πολλές ευρωπαϊκές χώρες σε μικρότερη, την ίδια ή ακόμη και μεγαλύτερη κλίμακα. Αυτοί που επικροτούν τα δήθεν επιχειρήματα της Νέας Δημοκρατίας είναι μόνο τα καζίνο και οι κουλοχέρηδες. Αυτή είναι η πραγματικότητα.
ΣΤΑΥΡΟΣ ΔΗΜΑΣ: ...
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Θα τους μαζέψουμε βεβαίως.
Η Νέα Δημοκρατία εν γνώσει αυτών των γεγονότων, εν γνώσει αυτών των στοιχείων ...
(Θόρυβος-διαμαρτυρίες από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Σας παρακαλώ, κύριοι συνάδελφοι. Δεν γίνεται. Βοηθήστε με. Δεν μπορεί να γίνει έτσι διάλογος.
ΣΤΑΥΡΟΣ ΔΗΜΑΣ: ...
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Μην ταράζεστε, κυρίες και κύριοι της Νέας Δημοκρατίας. Δημοκρατικό διάλογο ζήτησε ο Αρχηγός σας.
Εν γνώσει, λοιπόν, αυτής της πραγματικότητας, επέλεξε να σκανδαλολογήσει ασύστολα, μεταφέροντας επιχειρήματα οικονομικών συμφερόντων.
Η εισαγωγή του ολυμπιακού λαχείου -μιλάω και σαν Υπουργός Εθνικής Οικονομίας και Οικονομικών- είναι πράγματι ουσιαστική και χρήσιμη για τη διεξαγωγή των Ολυμπιακών Αγώνων. Γι'αυτό, εξάλλου, έχει αναληφθεί και σχετική συμβατική υποχρέωση.
Το δίλημμα, όμως, είναι το εξής: Είναι και μια απαραίτητη και κρίσιμη προϋπόθεση; Αξίζει τον κόπο να μπούμε σε μία ατέρμονα και άγονη συζήτηση στο πεδίο της σκανδαλολογίας που επέλεξε η Νέα Δημοκρατία ή μήπως θα ήταν φρονιμότερο να στερήσουμε από τη Νέα Δημοκρατία αυτό το πρόσχημα της σκανδαλολογίας, καταργώντας αυτήν τη διαδικασία και αναζητώντας άλλες μεθόδους, ίσως εξίσου πρόσφορες, συμπληρωματικής χρηματοδότησης των Ολυμπιακών Αγώνων;
Η Κυβέρνηση είναι υπεύθυνη, με βάση τη λαϊκή εντολή, για την ομαλή πορεία της χώρας και ιδιαίτερα της εθνικής μας οικονομίας. Δεν θα επιτρέψει σε κανέναν να δυναμιτίσει αυτήν την πορεία. Οι επιλογές της Νέας Δημοκρατίας, επιλογές έντασης, όξυνσης και θεσμικής αμφισβήτησης, είναι επικίνδυνες για την πολιτική και οικονομική σταθερότητα, είναι επικίνδυνες για την πολιτική και οικονομική ομαλότητα. Και αυτή ακριβώς η σταθερότητα και ομαλότητα είναι κρίσιμη προϋπόθεση, πολύ περισσότερο από οποιοδήποτε ολυμπιακό λαχείο, πολύ περισσότερο από την ύπαρξη οποιουδήποτε λαχείου, για την εθνική μας εξέλιξη στο κατώφλι του επόμενου αιώνα.
Θέλω, κυρίες και κύριοι, να καταστήσω σαφές ότι η πορεία της χώρας προς τα εμπρός απαιτεί υπευθυνότητα και κλίμα συναίνεσης. 'Οχι κλίμα μισαλλόδοξης, μικροκομματικής δημαγωγίας.
Καταγγέλλουμε τη Νέα Δημοκρατία για συστηματική υπονόμευση της μεγάλης προσπάθειας που καταβάλλει ο λαός μας με τη σημερινή Κυβέρνηση για τη δημιουργία της ισχυρής Ελλάδας του 21ου αιώνα.
Δηλώνουμε ταυτόχρονα ότι εμείς, το Πανελλήνιο Σοσιαλιστικό Κίνημα, η σημερινή Κυβέρνηση, στεκόμαστε όρθιοι, εγγυητές της διαφάνειας, της δημοκρατικής ομαλότητας και της προόδου. Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΟΣ (Απόστολος Κακλαμάνης): Κύριε Γεωργακόπουλε, θα σας δώσω, όπως ζητήσατε, το λόγο. Αλλά μετά τον Υπουργό, θα μιλήσει κάποιος από την Αντιπολίτευση.
Ο κ. Δημήτρης Τσοβόλας Πρόεδρος του Δημοκρατικού Κοινωνικού Κινήματος έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το Δημοκρατικό Κοινωνικό Κίνημα υποστηρίζει, μετά τις πρόσφατες εξελίξεις, και ειδικότερα μετά την άτακτη υποχώρηση του κυρίου Πρωθυπουργού και της Κυβέρνησης απέναντι στο ζήτημα του διαγωνισμού που ήταν αποτέλεσμα της αντίδρασης του συνόλου σχεδόν του ελληνικού λαού και ασφαλώς και της Αντιπολίτευσης.
Πιστεύουμε ότι αυτό που έγινε, ήταν μία μικρή νίκη της δημοκρατίας και του λαού. Γιατί αντιστάθηκε ο λαός ή άρχισε να αντιστέκεται στη διαπλοκή της οικονομικής εξουσίας με την πολιτική εξουσία. Και αυτό στην ουσία, στην πράξη, σημαίνει ότι ο λαός πλέον πήρε τη μεγάλη απόφαση να ανακτήσει την κυριαρχία του και να φέρει έτσι και πάλι την πραγματική δημοκρατία στον τόπο μας, η οποία επλήγη βάναυσα από αυτήν τη διαπλοκή της οικονομικής εξουσίας με την πολιτική εξουσία, με τη χρήση διαδικασιών αδιαφανών.
Αυτή η ματαίωση του διαγωνισμού αποτελεί μία σαφή ομολογία από την πλευρά του κυρίου Πρωθυπουργού και της Κυβέρνησης ότι μεθοδεύονταν στο παρασκήνιο με αδιαφανή τρόπο η ανάθεση αυτού του παιγνίου σε κάποια συγκεκριμένα συγκροτήματα, προκειμένου να εξοικονομήσουν εκατοντάδες δισεκατομμύρια για ένα χρονικό διάστημα δεκατεσσάρων-δεκαπέντε ετών.
Αλλά όμως, κύριε Πρόεδρε, αυτό που έγινε απόψε, δηλαδή ματαίωση του διαγωνισμού και μόνο, δεν λύνει το κυρίαρχο θέμα, που είναι το να μην εγκατασταθούν αυτά τα μηχανήματα, τα πενήντα ένα χιλιάδες ή και περισσότερα ή και λιγότερα, μηχανήματα σε όλη την Ελλάδα.
Με την ψήφιση του άρθρου από τους Βουλευτές του ΠΑ.ΣΟ.Κ. σε συνέχεια ψήφισης άλλου άρθρου, αλλά και της έκδοσης από την Κυβέρνηση του προεδρικού διατάγματος, το κυρίαρχο ζήτημα, το να μην ολοκληρωθεί το ανοσιούργημα στην Ελλάδα, το να γίνει τζόγος ολόκληρη η χώρα, δεν αντιμετωπίστηκε, αντίθετα παρέμεινε ανέπαφο. 'Αρα εκεί είναι το πρόβλημα, κύριοι της Νέας Δημοκρατίας. Και δεν είναι το θέμα μόνο ότι ματαιώθηκε ο συγκεκριμένος διαγωνισμός. Γιατί μέσα από τη ματαίωση του διαγωνισμού, μπορεί να κρύβεται το εξής και η πορεία θα το δείξει: Η συγκεκριμένη ομάδα των εκδοτικών και οικονομικών συγκροτημάτων που έχουν πολιτικό τους συμπαραστάτη την Κυβέρνηση, να υποχώρησε για να γίνει υπό τις ευλογίες της Κυβέρνησης και ίσως όχι μόνο της Κυβέρνησης, αναδιανομή μέσα από την εγκατάσταση, αφού ψηφίστηκε το άρθρο 15, σε όλη την Ελλάδα του "ΒΙΝΤΕΟΛΟΤΤΟ" που ήταν το κυρίαρχο θέμα σε όλη τη συζήτηση στο άρθρο 15.
Εμείς κατηγορούμε την Κυβέρνηση και τον κύριο Πρωθυπουργό που προτίμησε με μία δήλωση έξω από τη Βουλή, να πει ότι ματαιώνει το διαγωνισμό και όχι να έλθει στο ναό της δημοκρατίας, στη Βουλή, και να κάνει αυτήν την ανακοίνωση. Και να απαντήσει ο ίδιος ο Πρωθυπουργός.
Εμείς καταγγέλλουμε την Κυβέρνηση ότι με την πλειοψηφία που έχει στη Βουλή τελικά παγίωσε, ψηφίζοντας το άρθρο 15, την εγκατάσταση στην Ελλάδα αυτών των μηχανημάτων. Γιατί η αλλαγή που έκανε με τη διαγραφή της φράσης, κατά κύριο λόγο δεν αλλάζει την ουσία του προβλήματος. Η ουσία παραμένει.
Και όπως λέγαμε από την αρχή, όταν έθεσε και η Νέα Δημοκρατία το θέμα -γιατί σε επίπεδο Αρχηγών εγώ το έθεσα πρώτος στη Βουλή, τα Πρακτικά υπάρχουν- και ήρθε μετά από εμένα και ο κ. 'Εβερτ και ο επίτιμος Πρόεδρος της Νέας Δημοκρατίας και το έθεσαν την ίδια ημέρα- το ζήτημα παραμένει για εμάς. Γι' αυτό είπα ότι πρόκειται για μία πολύ ελάχιστη νίκη της δημοκρατίας και του λαού.
Καλούμε την Κυβέρνηση, αλλά ασφαλώς και τον Πρόεδρο της Δημοκρατίας, στον οποίο θα πάει το σχετικό νομοσχέδιο, να μην υπογράψει την εγκατάσταση των "κουλοχέρηδων" στην Ελλάδα, σπρώχνοντας τη νεολαία, αλλά και την κοινωνία, σε δρόμους που κάθε άλλο παρά μπορούν να υπερηφανεύονται αυτοί που σπρώχνουν τη νεολαία στον τζόγο τελικά, γι' αυτό το κατάντημά της.
Εμείς πιστεύουμε ότι εκείνο που πρέπει να γίνει είναι να σταματήσει ολοσχερώς, να αποσύρει η Κυβέρνηση, πριν τελειώσουμε το νομοσχέδιο, αυτό το άρθρο, όπως κι εκείνα που με τη δική της πλειοψηφία ψήφισε στο παρελθόν. Γιατί αλλιώς κανένα πρόβλημα δεν έλυσε αυτό το οποίο απόψε φάνηκε ως δήθεν υποχώρηση για να δικαιολογήσει τη θετική ψήφο των Βουλευτών του ΠΑ.ΣΟ.Κ., οι οποίοι αντέδρασαν αυτές τις μέρες στην εγκατάσταση -και όχι μόνο στο διαγωνισμό- αυτών των παιγνίων, που τα ονόμασαν οι ίδιοι -και είναι τιμή τους αυτό- ότι είναι παιχνίδι "κουλοχέρηδων".
Κατά συνέπεια, κύριε Πρόεδρε, το πρόβλημα δεν είναι αν τα καζίνο, τα οποία εγκατέστησε είτε η Νέα Δημοκρατία είτε το ΠΑ.ΣΟ.Κ., παλεύουν μεταξύ τους. Γιατί το πρόβλημα για τον ελληνικό λαό και τη νεολαία δεν είναι ο πόλεμος μεταξύ των διαπλεκομένων συγκροτημάτων ούτε μεταξύ των πολιτικών εκφραστών των διαπλεκομένων συγκροτημάτων. Είναι να αρνηθεί τα διαπλεκόμενα, να αρνηθεί τους πολιτικούς εκφραστές και να θέσει τα θεμέλια για μια άλλη πορεία, μέσα από συνεχή, καθημερινό, οργανωμένο αγώνα.
'Αρα δεν λύθηκε το θέμα. Και καλούμε τους συναδέλφους και όλα τα κόμματα να αντισταθούμε στην παγίωση αυτού του παιχνιδιού, γιατί παγιώνεται απόψε, με την ψήφιση της διάταξης. Και είναι στάχτη στα μάτια της νεολαίας και του ελληνικού λαού αυτή η υποχώρηση, η οποία εμφανίστηκε ως ουσιαστική υποχώρηση. 'Ηταν υποχώρηση, κατά την άποψή μας, έναντι του συγκεκριμένου ή των συγκεκριμένων συγκροτημάτων για αναδιανομή του οικονομικού αποτελέσματος αυτού του παιχνιδιού σε περισσότερους, για να "βουλώσουν" στόματα και ασφαλώς σε βάρος και της κοινωνίας και της ελληνικής οικονομίας και κυρίως σε βάρος της νεολαίας. Γιατί θα οδηγηθεί η νεολαία απ' άκρου εις άκρον στο να παίζει τελικά πέρα από το "ΞΥΣΤΟ", πέρα από τα καζίνο, πέρα από το Χρηματιστήριο -που λειτουργεί στη λογική του τζόγου- και μ' αυτά τα παιχνίδια.
ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, εγώ εκφράζω τη λύπη μου και την οδύνη μου για τη σημερινή στιγμή του πολιτικού μας συστήματος. Ο κόσμος εκφράζει την οργή του. Και είναι διαβοημένη πια αυτή η υπόθεση, ως μια από τις πιο δυσώδεις και ύποπτες υποθέσεις, που επιβαρύνουν την πολιτική μας ζωή.
Λυπάμαι γιατί ο κύριος Πρωθυπουργός δεν είναι εδώ. Είναι φοβισμένος και δεν είναι εδώ; Δεν είναι εδώ κάτω από το βάρος των ευθυνών του; Δεν είναι εδώ διότι περιφρονεί την δημοκρατική λειτουργία του Κοινοβουλίου; Η θέση του Πρωθυπουργού είναι εδώ, όταν ζητήματα αυτής της σπουδαιότητας έρχονται μέσα από το Κοινοβούλιο ενώπιον του ελληνικού λαού. 'Επρεπε να είναι εδώ, γιατί, με ή χωρίς "ΒΙΝΤΕΟΛΟΤΤΟ", υπάρχουν πολλά ανοιχτά ζητήματα για διευκρινίσεις, για έλεγχο και -επιτρέψτε μου να πω- για λήψη αποφάσεων, προκειμένου να κατοχυρώσουμε τη δημοκρατική αυτονομία της πολιτικής μας ζωής. Γιατί αυτό είναι το μείζον.
Κύριε Πρόεδρε, στις 14-5-1997 κατέθετα επίκαιρη ερώτηση προς τον κύριο Πρωθυπουργό και του έλεγα ότι: "Μία από τις μόνιμες νοσηρότητες της πολιτικής μας ζωής σχετίζεται με τις διαδικασίες διαπλοκής στη διαπραγμάτευση και υπογραφή μεγάλων συμβάσεων του δημοσίου για έργα, προμήθειες, προγράμματα και άλλες σχετικές αποφάσεις. Το πρόβλημα έχει δύο πλευρές. Από τη μία δεν υπάρχει αξιόπιστη διαφάνεια και αποτελεσματικός έλεγχος και από την άλλη, δεν μπορεί και δεν θέλει το σύστημα διακυβέρνησης, να αντιμετωπίσει το όλο θέμα με πολιτικούς όρους που θα κατοχυρώνουν, πριν απ' όλα, το δημόσιο συμφέρον.
Και ερωτούσα: "Θα εξακολουθήσει η Κυβέρνηση να αρνείται τη θέσπιση θεσμών και οργάνων ελέγχου αυτών των συμβάσεων για έργα, προμήθειες και προγράμματα του δημοσίου, με τη μορφή μίας ανεξάρτητης διοικητικής αρχής; Θα εξακολουθήσει η Κυβέρνηση να απορρίπτει προτάσεις ακόμη και Υπουργών της, όπως ήταν τότε ο κ. Καστανίδης;" Μου απάντησε αλαζονικά ο κύριος Πρωθυπουργός και θα έλεγα και περιφρονητικά. Αλλά η δημοκρατία καμιά φορά εκδικείται και εκδικείται αμείλικτα. Αλαζονικά και περιφρονητικά μου απάντησε ότι όλα είναι επαρκή, όλα είναι υπό τον έλεγχο της νομιμότητας και της διαφάνειας.
Για να οδηγηθούμε σήμερα σε αυτήν την οδυνηρή δοκιμασία του δημόσιου βίου της χώρας!
Κύριε Πρόεδρε, επιτρέψτε μου να επισημάνω ορισμένες διαπιστώσεις. Και απευθύνομαι κατ'αρχήν σε σας, που κατ'επανάληψη έχετε διατυπώσει την ίδια άποψη.
Να, γιατί είναι δικαιολογημένη η καχυποψία μας στη μεθοδολογία την ύποπτη και τη διαβλητή των αποσπασματικών τροπολογιών. Να γιατί, μέσα από αυτήν τη μεθοδολογία των αποσπασματικών τροπολογιών, διακανονίζονται και διαρρυθμίζονται δοσοληψίες και συναλλαγές, που επιβαρύνουν τελικά το δημόσιο συμφέρον και το δημόσιο βίο της χώρας.
'Οπου, κύριε Πρόεδρε -και το ξέρετε σεις καλύτερα- υποχωρεί η συνταγματική τάξη, εκεί διευρύνεται και διογκώνεται η μικροπολιτική κουτοπονηριά.
Και μεγάλες και αμαρτωλές ρυθμίσεις έχουν γίνει με τη μέθοδο των τροπολογιών.
Σε τούτη τη Βουλή, απέναντι στον ελληνικό λαό, να πούμε ότι κανένας δεν είναι αθώος. 'Εχουμε επιβαρύνει τη δημόσια ζωή της χώρας με αυτήν τη μεθοδολογία.
Δεύτερη διαπίστωση: Κεντρικό και ανοικτό πολιτικό πρόβλημα, το πρόβλημα της διαπλοκής. Και όσο δεν υπάρχουν αποφάσεις για θωράκιση του δημοσίου συμφέροντος, με θεσμούς διαφάνειας και ελέγχου, με ανεξάρτητες διοικητικές αρχές, τόσο πριμοδοτείται η διαπλοκή. Η άρνηση δημιουργίας θεσμών, αποτελεί πολιτική πριμοδότηση της διαπλοκής, της διάβρωσης και της διαφθοράς.
Θα ήθελα επίσης να επισημάνω ότι αυτή η διαπλοκή και η διάβρωση έχει πάρει πια τέτοιες διαστάσεις, ώστε εύλογα αναρωτιέμαι, κύριε Πρόεδρε: Πού παίρνονται οι αποφάσεις; Πού πάρθηκαν οι αποφάσεις για την προώθηση αυτών των διαδικασιών; Πού πάρθηκαν οι αποφάσεις για την ανάκληση αυτών των διαδικασιών; Γιατί, ή ήταν προς όφελος του δημοσίου συμφέροντος, ή ήταν προς βλάβη του δημοσίου συμφέροντος. Δεν μπορεί και τα δύο.
Τρίτον, το οποίο θα ήθελα να επισημάνω, κύριε Πρόεδρε: Υπάρχει -και να το πω, γιατί αυτό μας καταλογίζει ο ελληνικός λαός- αδυναμία και ανεπάρκεια των δημοκρατικών θεσμών να υπερασπιστούν την ηθική τους, την αξιοπιστία τους, τη διαφάνειά τους και την αποτελεσματικότητά τους. Και όσο, κύριε Πρόεδρε, δεν μπορούν οι δημοκρατικοί θεσμοί να αντισταθούν και να ελέγξουν, τόσο μετατοπίζεται το κέντρο βάρος της πολιτικής ζωής, από τους δημοκρατικούς θεσμούς, στα εξωθεσμικά κέντρα, στα κέντρα της παρεξουσίας.
Και ξέρετε, κύριε Πρόεδρε, ποιο είναι το μεγάλο κόστος το κοινωνικό και το ηθικό; Τα προτάγματα, οι ιδέες και οι αξίες της πολιτικής δεν μπορούν να υπερασπιστούν την καταξίωσή τους μέσα από τους θεσμούς, στα μάτια της κοινωνίας.
Τέλος, κύριε Πρόεδρε, θέλω να επισημάνω και τούτο. Δεν υπάρχει αυτήν τη στιγμή καμία ευθιξία; 'Ιχνος πολιτικής ευθιξίας δεν υπάρχει σε όλους εκείνους τους κεκράκτες, οι οποίοι πραγματικά βομβάρδιζαν τους πάντες με βαρύγδουπα επιχειρήματα; Δεν υπάρχει ίχνος ευθιξίας; 'Ολα είναι καλώς καμωμένα; Και όλοι στις θέσεις τους;
Εγώ επισημαίνω ότι όσο νομίζουν όλοι ότι είναι καλώς καμωμένα, τόσο το έλλειμμα ηθικής και αξιοπιστίας της πολιτικής είναι μεγαλύτερο.
(Στο σημείο αυτό κτυπάει το κουδούνι λήξεως του χρόνου ομιλίας του Προέδρου του Συνασπισμού της Αριστεράς και της Προόδου)
Τελειώνω, κύριε Πρόεδρε, με δύο επισημάνσεις.
Αποτελεί πολιτική σχιζοφρένεια στο όριο του 2000, όταν ολόκληρη η δομή της κοινωνικής συνοχής αποσυντίθεται, να στήνεται η πυραμίδα του τζόγου σε όλα τα επίπεδα με κυβερνητικές αποφάσεις.
Κύριε Πρόεδρε, εγώ δεν θέλω να μιλάω αφηρημένα. Θα μιλήσω συγκεκριμένα. Επειδή ως πολίτης αυτής της χώρας, ως πολίτης που θέλω να έχω ενασχόληση με τα πολιτικά, δεν έχω άλλο μέσον υπεράσπισης, παρά μονάχα το Κοινοβούλιο και τους δημοκρατικούς θεσμούς, θέλω να καταγγείλω τη συμπεριφορά συγκεκριμένων διαπλεκομένων, που βάζουν στόχο κάθε φορά αυτούς που θέλουν να φοβίσουν, ώστε μετά να μπορούν να τους καλοπιάσουν, αυτούς που θέλουν να τους εξουδετερώσουν, ώστε μετά να θέλουν να τους έχουν ως ομοτράπεζους ή παρακοιμώμενους.
Προσωπικά, κύριε Πρόεδρε, έχω καταστεί στόχος μιας χυδαίας επίθεσης από μέρους ορισμένων εντεταλμένων ντερμπεντέρηδων, όπως θα συνεχίσω να τους λέω, του συγκροτήματος Λαμπράκη, που νομίζει ότι μένοντας στο απυρόβλητο μπορεί να επιβάλει ποιους θέλει και ποιους δεν θέλει στην πολιτική ζωή του τόπου. Και επειδή εδώ πρέπει να μιλάμε ανοιχτά όλοι, εγώ απευθυνόμενος και στη Νέα Δημοκρατία και στο ΠΑ.ΣΟ.Κ., θέλω να κάνω δύο συγκεκριμένες παρατηρήσεις.
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, έχετε υπερβεί το χρόνο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Τελείωσα, κύριε Πρόεδρε.
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Παρακαλώ, δεν χρειάζεται συνηγόρους ο κ. Κωνσταντόπουλος. Ξέρει πολύ καλά τη δουλειά του.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): 'Ετσι όπως ακούω την ανταλλαγή αυτών των βαρύτατων κατηγοριών ενώπιον του ελληνικού λαού μεταξύ Ν.Δ. και ΠΑΣΟΚ, ο πολίτης τι αποκομίζει; Ξέρετε πάρα πολύ καλά ότι η διαπλοκή είναι ο Κρόνος που τρώει τα παιδιά του, ότι η διαπλοκή διαπλέκεται με τις κυβερνήσεις, δεν διαπλέκεται με τον εαυτό της.
Εμπρός, λοιπόν, να αποφασίσετε και με όλους εδώ στη Βουλή να φτιάξουμε αυτούς τους θεσμούς διαφάνειας και ελέγχου. Και να αρχίσουμε έλεγχο, έτσι ώστε να υπάρξουν ασυμβίβαστα για την υπερσυγκέντρωση μονοπωλιακής δύναμης στο χώρο των Μέσων Μαζικής Ενημέρωσης, των προμηθειών και των συμβάσεων. Και επειδή, κύριε Πρόεδρε ...
ΠΡΟΕΔΡΟΣ (Απόστολος Κακλαμάνης): Καλώς, κύριε Πρόεδρε, αλλά έχετε υπερβεί το χρόνο σας.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Τελείωσα, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Δεν μπορώ να συνεχίσω ...
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν έχω άλλο τρόπο, κύριε Πρόεδρε. Εγώ λέω επωνύμως, το συγκρότημα Λαμπράκη να ελεγχθεί, γιατί διαμορφώνει σε πολλούς τομείς του δημόσιου βίου συνθήκες μονοπωλίου.
Ελάτε, λοιπόν, να ψηφίσουμε συγκεκριμένους θεσμούς ελέγχου και διαφάνειας για όλους εκείνους, οι οποίοι θέλουν να ασκούν πρωτογενώς εξουσία.
(Χειροκροτήματα στην Αίθουσα από την πτέρυγα του Συνασπισμού της Αριστεράς και της Προόδου και από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Καλώς, κύριε Πρόεδρε.
Ο Κοινοβουλευτικός Εκπρόσωπος του ΠΑ.ΣΟ.Κ. κ. Γεωργακόπουλος έχει το λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, παρακαλώ το λόγο επί προσωπικού θέματος.
ΠΡΟΕΔΡΟΣ (Απόστολος Κακλαμάνης): 'Εχω δώσει το λόγο στον κ. Γεωργακόπουλο.
ΙΩΑΝΝΗΣ ΚΕΦΑΛΟΓΙΑΝΝΗΣ: Προηγείται το προσωπικό θέμα και το ξέρετε πολύ καλά.
ΠΡΟΕΔΡΟΣ (Απόστολος Κακλαμάνης): Ναι, αλλά έδωσα ήδη το λόγο.
Ορίστε, κύριε Γεωργακόπουλε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, αν θέλει να μιλήσει πρώτα ο συνάδελφος του ΚΚΕ και να μιλήσω εγώ μετά, ευχαρίστως.
ΠΡΟΕΔΡΟΣ (Απόστολος Κακλαμάνης): Θα μιλήσετε με τη σειρά που το έχετε ζητήσει.
Μετά τον κ. Κολοζώφ είναι ο κ. Σιούφας και μετά τον κ. Σιούφα είναι ο κύριος Υπουργός. Αυτή είναι η σειρά της συζητήσεως.
Ορίστε, κύριε Γεωργακόπουλε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ουαί, υμίν γραμματείς και φαρισαίοι υποκριταί!
Απεδείχθη σήμερα, κύριοι συνάδελφοι, το πόσο υποκριτική ... (Θόρυβος από την πτέρυγα της Νέας Δημοκρατίας)
Μη βιάζεστε και θα τα ακούσετε.
Απεδείχθη σήμερα το πόσο υποκριτική ήταν η στάση σας απέναντι στο άρθρο 15. Καταψηφίζοντας σήμερα το άρθρο 15, πρέπει να μάθετε τι ζητάτε να διατηρηθεί, για να ξέρετε ποιοι είναι εκείνοι που ζητούν την αδιαφάνεια και τα διαπλεκόμενα.
Ακούστε, κύριοι συνάδελφοι, τι ζητάτε. Ζητάτε όλα τα παιχνίδια τα οποία κυκλοφορούν στην αγορά σήμερα είτε είναι τυχερά είτε είναι τεχνικά είτε είναι μικτά, να κυκλοφορούν ελεύθερα.
Το άρθρο 15 λέει ότι κανένα παιχνίδι δεν θεωρείται ότι είναι τεχνικό εάν δεν έχει άδεια. 'Οποιο κυκλοφορεί χωρίς άδεια, ακόμα και τεχνικό να είναι, θεωρείται τυχερό και απαγορεύεται. Και το καταψηφίζετε. Αυτοί είσαστε. Για να ξέρει ο ελληνικός λαός τι καταψηφίσατε.
(Χειροκροτήματα από την πτέρυγα του ΠΑ.ΣΟ.Κ.)
Ο Αρχηγός σας είπε "επί τόσο καιρό καταγγέλλαμε για το "ΒΙΝΤΕΟ-ΛΟΤΤΟ". Καταγγείλατε το "ΒΙΝΤΕΟ-ΛΟΤΤΟ" όταν ήρθε η ώρα να συγκρουστούν τα συμφέροντα. 'Οταν συγκρούνται τα συμφέροντα, ποιος θα πάρει "τη μεγαλύτερη πίτα", τότε ανακαλύψατε το "ΒΙΝΤΕΟ-ΛΟΤΤΟ".
Ακούστε τις ημερομηνίες, για να ξέρετε. Ψηφίζεται ο νόμος 12.8.96 για πρώτη φορά. Καμία κουβέντα εσείς. Τροποποιείται ο νόμος για να γίνεται με ηλεκτρονικό τρόπο 5.5.97. Καμία αντίδραση η Νέα Δημοκρατία. Δίδεται το προεδρικό διάταγμα, δεν περνάει από το Συμβούλιο Επικρατείας, επειδή μιλούσε για λαχείο και ηλεκτρονικό τρόπο. Είπε το Ελεγκτικό Συνέδριο "εφόσον μιλάτε περί λαχείου, πρέπει να είναι απεικόνιση σε χαρτί. Αν δεν είναι απεικόνιση σε χαρτί δεν είναι λαχείο, δεν μπορούμε να το περάσουμε".
Η Κυβέρνηση στις 10 Μαϊου -και όχι στις 17 Αυγούστου που είπατε, ότι ήταν διακοπές και άλλα τέτοια, για να φέρετε σύγχυση στον ελληνικό λαό" ψηφίζει τη διάταξη για να γίνει με ηλεκτρονικό τρόπο το λαχείο αυτό και αντί για λαχείο το ονομάζει "ΟΛΥΜΠΙΑΚΟ ΒΙΝΤΕΟ-ΛΟΤΤΟ".
Εσείς καμία αντίδραση. Φαίνεται μόνο το ΚΚΕ και ο Συνασπισμός. (Διαμαρτυρίες από την πτέρυγα της Νέας Δημοκρατίας)
To λένε τα Πρακτικά.
ΔΗΜΗΤΡΙΟΣ ΣΙΟΥΦΑΣ: Λέτε ψέματα, κύριε Γεωργακόπουλε.
ΠΡΟΕΔΡΟΣ (Απόστολος Κακλαμάνης): Θα μιλήσετε, κύριε Σιούφα.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ψεύτες είσαστε εσείς και υποκρίνεστε ενώπιων του ελληνικού λαού. Εδώ υπάρχουν ημερομηνίες και υπάρχουν τα Πρακτικά της Βουλής για να τα δείτε.
ΣΑΒΒΑΣ ΤΣΙΤΟΥΡΙΔΗΣ: Λέτε ψέματα.
ΠΡΟΕΔΡΟΣ (Απόστολος Κακλαμάνης): Παρακαλώ, θα μιλήσει ο εκπρόσωπός σας.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ψέματα λέτε εσείς, κύριε συνάδελφε. Βγαίνει, λοιπόν, το προεδρικό διάταγμα, δημοσιεύεται την 1η Σεπτεμβρίου. Καμία αντίδραση η Νέα Δημοκρατία. Γίνεται ο διαγωνισμός στις 10 Σεπτεμβρίου, περνάνε είκοσι μέρες και όταν βλέπει ότι τα συμφέροντα έχουν αρχίσει να αντιδρούν -τα συμφέροντα που αντιδρούν είναι η "ΗΥΑΤΤ" η οποία έχει κάνει μήνυση στο ελληνικό κράτος για τη λειτουργία αυτού και οι κουλοχέρηδες εκείνοι οι οποίοι έχουν slot machineς, τα οποία έχουν διασπείρει σε όλη την Ελλάδα στρέφονται κατά αυτού του διαγωνισμού- τότε η Νέα Δημοκρατία ανακαλύπτει τη διαφθορά, ανακαλύπτει τις ύποπτες μεθόδους και τότε βάζει θέμα, βρίσκοντας αφορμή το άρθρο 15 το οποίο φέρνει εξυγίανση πραγματική στον τομέα των τυχερών παιχνιδιών. Αυτή είναι η πραγματικότητα, κύριοι συνάδελφοι. Η Κυβέρνηση σας "αφαίρεσε το βούτυρο από το ψωμί".
(Διαμαρτυρίες από την πτέρυγα της Νέας Δημοκρατίας)
Γιατί ήρθε σήμερα και λέει "κύριοι, εμείς δεν έχουμε καμία διαπλοκή, εμείς δεν κινούμεθα από καμία άλλη δύναμη και εφόσον πέρασε η εντύπωση αυτή στον ελληνικό λαό, να μη γίνει ο διαγωνισμός, να μην προχωρήσει το "ΒΙΝΤΕΟ-ΛΟΤΤΟ" για να δείτε ότι δεν έχουμε κανενός είδους δέσμευση". Αν υπήρχαν οι δεσμεύσεις που εσείς και οι άλλοι συνάδελφοι της ελάσσονος Αντιπολίτευσης διακηρύσσετε, τότε δεν θα "έκανε πίσω" η Κυβέρνηση, γιατί θα ήταν δέσμια, θα ήταν δεμένη πισθάγκωνα, όπως την παρουσιάσατε στον ελληνικό λαό.
Λυπάμαι ειλικρινά γιατί κατεβάσατε το επίπεδο του πολιτικού βίου, το επίπεδο της πολιτικής ζωής στο σημείο να συγκρούονται τα συμφέροντα και από εκεί να ανακαλύπτετε εσείς ότι υπάρχει διαφθορά.
Ο διαγωνισμός; Δημόσιος, διενθής. Εκεί που κανένας δεν μπορεί να μιλήσει περί αδιαφάνειας. Πού είδατε την αδιαφάνεια, τα ύποπτα συμφέροντα και τις μεθοδεύσεις στο παρασκήνιο, όταν σας ανέφερα είκοσι ημερομηνίες δημόσια, μέσα στη Βουλή, που είχαν γίνει συζητήσεις για το "ΒΙΝΤΕΟ-ΛΟΤΤΟ";
Αυτά, κύριε Πρόεδρε, για να αποκατασταθεί κάποτε η αλήθεια και να μάθει ο ελληνικός λαός ποια είναι η πραγματικότητα για το "ΒΙΝΤΕΟ-ΛΟΤΤΟ". ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, το λόγω επί προσωπικού. ΠΡΟΕΔΡΟΣ (Απόστολος Κακλαμάνης): Κύριε Κεφαλογιάννη, σε τι συνίσταται το προσωπικό σας θέμα;
ΙΩΑΝΝΗΣ ΚΕΦΑΛΟΓΙΑΝΝΗΣ: Θα σας το πω και θα κρίνει η Βουλή και εσείς. ΠΡΟΕΔΡΟΣ (Απόστολος Κακλαμάνης): Κατά τον Κανονισμό, πρώτα κρίνω εγώ και αν υπάρξει αμφισβήτηση, ερωτώ τη Βουλή.
ΙΩΑΝΝΗΣ ΚΕΦΑΛΟΓΙΑΝΝΗΣ: Αναφερθήκατε προσωπικά στο όνομά μου και γνωρίζετε πάρα πολύ καλά, κύριε Πρόεδρε, ότι η αναφορά του Προέδρου της Βουλής σε Βουλευτή αποτελεί μομφή προς την προσωπικότητά του.
ΠΡΟΕΔΡΟΣ (Απόστολος Κακλαμάνης): Κύριε Κεφαλογιάννη, κάνατε άριστα και ζητήσατε το λόγο διότι ξέρουν όλοι οι συνάδελφοι πόσο σας τιμώ, όχι μόνο εγώ προσωπικά, αλλά όλη η Αίθουσα. 'Εχετε μία ευδόκιμη εδώ παρουσία, πρέπει να πω και πείρα ακόμη και του ομιλούντος μεγαλυτέρα. Επιπλέον είναι τα φιλικότατα αισθήματα που τρέφουμε αμοιβαίως ο ένας για τον άλλο, που νομίζω ότι δεν επιτρέπουν περαιτέρω συζήτηση.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, δεν θα ζητούσα το λόγο αν δεν είχατε κάνει κατ' επανάλειψη αναφορά στο όνομα το δικό μου, ενώ... ΠΡΟΕΔΡΟΣ (Απόστολος Κακλαμάνης): Κύριε Κεφαλογιάννη, συνήθως απευθύνομαι...
ΙΩΑΝΝΗΣ ΚΕΦΑΛΟΓΙΑΝΝΗΣ: Δύο λέξεις θέλω να πω.
ΠΡΟΕΔΡΟΣ (Απόστολος Κακλαμάνης): Παρακαλώ! Ξέρετε πολύ καλά, το ξέρει όλη η Αίθουσα ότι απευθύνομαι συνήθως σε εκείνους που η φιλικότερη σχέση μου μαζί τους μου επιτρέπει να επικαλεσθώ και κάποια...
ΙΩΑΝΝΗΣ ΚΕΦΑΛΟΓΙΑΝΝΗΣ: Θα έπρεπε, κύριε Πρόεδρε, να σηκωθώ για να πείτε αυτά τα οποία αισθάνεσθε στο πρόσωπό μου;
ΠΡΟΕΔΡΟΣ (Απόστολος Κακλαμάνης): Μα, εσείς το ξέρετε αυτό.
ΙΩΑΝΝΗΣ ΚΕΦΑΛΟΓΙΑΝΝΗΣ: 'Ομως, η εντύπωση έχει δημιουργηθεί.
ΠΡΟΕΔΡΟΣ (Απόστολος Κακλαμάνης): Νομίζω ότι τώρα η εντύπωση παύει να υπάρχει.
ΙΩΑΝΝΗΣ ΚΕΦΑΛΟΓΙΑΝΝΗΣ: Η εντύπωση έχει δημιουργηθεί και προς τον ελληνικό λαό και προς συναδέλφους...
ΠΡΟΕΔΡΟΣ (Απόστολος Κακλαμάνης): Δεν υπάρχει πλέον προσωπικό θέμα.
Σας παρακαλώ να μη συνεχίσετε.
ΙΩΑΝΝΗΣ ΚΕΦΑΛΟΓΙΑΝΝΗΣ: Σέβομαι αυτήν την Αίθουσα και το γνωρίζετε πάρα πολύ καλά...
ΠΡΟΕΔΡΟΣ (Απόστολος Κακλαμάνης): Ξέρω ότι σέβεστε και τον Πρόεδρο του Σώματος.
ΙΩΑΝΝΗΣ ΚΕΦΑΛΟΓΙΑΝΝΗΣ: Βεβαίως τον σέβομαι.
ΠΡΟΕΔΡΟΣ (Απόστολος Κακλαμάνης): 'Εχετε μία παρουσία εδώ δοκιμασμένη. Θα σας παρακαλέσω να επανέλθουμε στο θέμα μας.
ΙΩΑΝΝΗΣ ΚΕΦΑΛΟΓΙΑΝΝΗΣ: Θα σας παρακαλέσω πάρα πολύ, κύριε Πρόεδρε, ειλικρινά...
ΠΡΟΕΔΡΟΣ (Απόστολος Κακλαμάνης): Εντάξει.
ΙΩΑΝΝΗΣ ΚΕΦΑΛΟΓΙΑΝΝΗΣ: Διότι δείχνει μία εμπάθεια και μία προκατάληψη, που δεν αρμόζει στην ιδιότητα του Προέδρου της Βουλής.
ΠΡΟΕΔΡΟΣ (Απόστολος Κακλαμάνης): Δεν υπάρχει, το γνωρίζετε άριστα αυτό. Αλλά θέλω να σας παρακαλέσω πραγματικά με την πείρα που έχετε, να βοηθάτε και νεότερους. Διότι αν εσείς διακόπτετε, παρεμβαίνετε, έτσι ενθαρρύνετε και νεότερους συναδέλφους. Οφείλω σε εσάς να κάνω περισσότερο έκκληση από οποιονδήποτε άλλο.
ΙΩΑΝΝΗΣ ΚΕΦΑΛΟΓΙΑΝΝΗΣ: Ναι, αλλα να έχετε την ίδια συμπεριφορά. Ο Κοινοβουλευτικός Εκπρόσωπος του ΠΑΣΟΚ απευθύνθηκε προς τους Βουλευτές της Νέας Δημοκρατίας με τις λέξεις "υποκριτές και φαρισαίοι". Οφείλατε να τον διακόψετε.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, είναι μάρτυς μου όλη η Αίθουσα πώς διευθύνω αυτές τις συζητήσεις. Τι άλλο να πω; Σας παρακαλώ!
Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κολοζώφ έχει το λόγο.
ΟΡΕΣΤΗΣ ΚΟΛΟΖΩΦ: Κύριε Πρόεδρε, τα όσα ακούστηκαν σ'αυτήν την Αίθουσα, ιδιαίτερα από τους δύο μονομάχους του δικομματικού συστήματός μας, με βάζουν σε μεγάλη αμηχανία. Ο ένας καταγγέλλει τον άλλο για υπηρέτη διαπλεκόμενων συμφερόντων. Ο ένας καταγγέλλει τον άλλο ότι υπηρετεί αυτά τα συμφέροντα. Εγώ αναρωτιέμαι τι θα έπρεπε να πει το Κομμουνιστικό Κόμμα σε μία τέτοια αλήθεια που βγαίνει μπροστά στον ελληνικό λαό με τον πιο επίσημο τρόπο.
Μάλλον αυτό το παιχνίδι, κύριε Πρόεδρε, δεν είναι ειλικρινές. Δεν είναι καθόλου ειλικρινές. Και δεν εντάσσεται μόνο στο γεγονός ότι μπαίνουμε σε μία εκλογική περίοδο και η μεν Αξιωματική Αντιπολίτευση πρέπει να βρει κάτι να αντιπαρατεθεί προς την Κυβέρνηση, δεδομένου ότι η πολιτική της ταυτίζεται με την πολιτική της Κυβέρνησης, η δε Κυβέρνηση κάτι πρέπει να πει για την Αξιωματική Αντιπολίτευση δεδομένου ότι δεν μπορεί να μεμφθεί τον προσανατολισμό που έχει στους άξονες της πολιτικής της, γιατί συμπλέουν σ'αυτά τα μεγάλα ζητήματα. 'Οταν μιλάμε για συμφέροντα πρέπει να αναφέρουμε πώς γίνονται οι ιδιωτικοποιήσεις. Πρέπει να αναφέρουμε πώς περνάνε εδώ οι αλλαγές στις εργασιακές σχέσεις. Αυτά είναι τα μεγάλα συμφέροντα. Σ'αυτά τα συμφέροντα υποτάσσονται και τα δύο μεγάλα κόμματα. Αυτό είναι το μεγάλο σκάνδαλο της εποχής μας, στην οποία υποφέρουν ιδιαίτερα αυτά τα στρώματα.
Υπάρχουν συμφέροντα ακόμα και σε προβλήματα που προκύπτουν στην καθημερινότητά μας, όπως οι σεισμοί. Αλλά καλό είναι για τους δύο μονομάχους, ο λαός μας να προσανατολίζεται σε κοκορομαχίες τέτοιου είδους, να μη σκέπτεται αυτά τα προβλήματα, να μην τα έχει στην ημερήσια διάταξη, να μην αγωνίζεται για ν'αλλάξει αυτή η κατάσταση. Αυτό μας έδειξαν προηγουμένως οι δύο μονομάχοι.
Εδώ αλλάζουν τα πάντα. Και γιατί αλλάζουν τα πάντα παρακαλώ; Γιατί ακριβώς κάποιοι έτσι το θέλουν. Και αυτά τα δύο κόμματα υπηρετούν αυτούς τους κάποιους και στα ζητήματα κοινωνικής πολιτικής και στα ζητήματα διεθνούς πολιτικής.
Πόσες φορές, κύριε Πρόεδρε -εσείς είσθε από τους παλιότερους εδώ μέσα-αυτή η συζήτηση για τον τζόγο έχει γίνει σε αυτό το Κοινοβούλιο; Πόσες φορές δεν έχουμε ακούσει τα ίδια πράγματα και καταγγελίες από όλους; Ποια είναι η πραγματικότητα; 'Οτι βήμα το βήμα προχωράει αυτή η κατάσταση. Αρχίσαμε από τα καζίνο, φεύγουν από κάθε έλεγχο, πάμε στα ΛΟΤΤΟ, πάμε στο ΞΥΣΤΟ, πάμε σε μία σειρά διευκολύνσεων αυτού του τμήματος του κεφαλαίου που λειτουργεί σε αυτόν τον κύκλο. Καταγγέλλουμε την ίδια στιγμή εδώ μέσα τη διαφθορά, καταγγέλλουμε το τι σημαίνει αυτό για τη νεολαία ή για τις περιοχές όπου αυτά αναπτύσσονται, κλαίμε, οδυρόμαστε και την άλλη στιγμή ερχόμαστε ξανά και λέμε: "Τι έχουμε; Τι πρόβλημα υπάρχει; Μας λείπουν λεφτά για τους Ολυμπιακούς Αγώνες; Δεν έχει ο προϋπολογισμός μας, είμαστε φτωχοί, τι να κάνουμε; Πρέπει να γίνει. Ο ελληνικός λαός έχει! Πώς δεν έχει! Θα πάμε στον ελληνικό λαό. Πώς θα πάμε στον ελληνικό λαό; Με το λαχείο θα πάμε. Να συμβάλει ο ελληνικός λαός με το λαχείο." 'Ομως, ο ελληνικός λαός πληρώνει φόρους, πολλούς φόρους. Και από αυτούς τους φόρους έπρεπε να εξασφαλιστούν τα έσοδα για τους Ολυμπιακούς και για όποιους Ολυμπιακούς. Γιατί οταν παίρνονται αυτές οι αποφάσεις, έχει μπροστά της η Κυβέρνηση αυτά τα ζητήματα. Και αν δεν μπορεί να το κάνει, να μη βάζει υποψηφιότητες. 'Οχι να μετακυλά το κόστος όλων αυτών των ζητημάτων στον ελληνικό λαό.
Υπάρχουν επομένως, πολλές πλευρές τέτοιων ζητημάτων. Εκείνο που κυριαρχεί αυτήν τη στιγμή είναι η προσπάθεια που κάνει η Κυβέρνηση και η Αξιωματική Αντιπολίτευση να αποπροσανατολίσουν τον ελληνικό λαό. Αυτό δεν θα τους περάσει. Το έχει καταλάβει ο ελληνικός λαός. Τους έδωσε ένα πρώτο μάθημα στις ευρωεκλογές, ανεξάρτητα από το ποιος βγαίνει πρώτος και ποιος δεύτερος. 'Εχουν χάσει πια την αξιοπιστία τους στον ελληνικό λαό και θα τους δώσει άλλο ένα μάθημα στις επόμενες εκλογές. Ευχαριστώ.
ΕΥΑΓΓΕΛΟΣ ΜΕΙΜΑΡΑΚΗΣ: Κύριε Πρόεδρε, παρακαλώ το λόγο για μία διευκρίνιση.
ΠΡΟΕΔΡΟΣ (Απόστολος Κακλαμάνης): 'Εχει ζητήσει το λόγο ο κ. Σιούφας, ο Κοινοβουλευτικός σας Εκπρόσωπος.
ΕΥΑΓΓΕΛΟΣ ΜΕΙΜΑΡΑΚΗΣ: Θα ήθελα να δώσω μία διευκρίνιση για αυτά που λέει ο κ. Γεωργακόπουλος.
ΠΡΟΕΔΡΟΣ (Απόστολος Κακλαμάνης): Ο κ. Σιούφας, ο Κοινοβουλευτικός Εκπρόσωπος της Νέας Δημοκρατίας, έχει το λόγο.
ΔΗΜΗΤΡΙΟΣ ΣΙΟΥΦΑΣ: Και η Εθνική Αντιπροσωπεία, αλλά και ολόκληρος ο ελληνικός λαός παρακολούθησε την απελπισμένη προσπάθεια του Υπουργού Εθνικής Οικονομίας να απολογηθεί για την άτακτη υποχώρηση της Κυβέρνησης και του Πρωθυπουργού σε ένα μείζον πολιτικό, κοινωνικό και ηθικό θέμα. Γιατί υπήρξε πράγματι υποχώρηση άτακτη, θα έλεγε κανείς, απελπισμένη, τρομαγμένη, φοβισμένη φυγή του Πρωθυπουργού για να μπορέσει να καλύψει εκείνα που δεν καλύπτονται, κύριε Πρόεδρε, με τίποτε. Και η υποχώρηση αυτή ήταν και κάτι πρόσθετο: 'Ενοχη, γιατί εδώ και δέκα μέρες και ο ίδιος και μέλη του Υπουργικού Συμβουλίου, αλλά και Βουλευτές της Πλειοψηφίας με κάθε τρόπο επιχειρούσαν να στηρίξουν το αστήρικτο: Την ορθότητα της επιλογής, τη διαφάνεια της διακήρυξης και την αποτελεσματικότητα για την πραγματοποίηση των Ολυμπιακών Αγώνων, αλλά ταυτόχρονα και τη στήριξη του αθλητισμού και του πολιτισμού.
Και όλα αυτά κατέρρευσαν μέσα σε λίγες ώρες σαν χάρτινος πύργος.
Αυτόν τον χάρτινο πύργο υποστηρίξατε, κύριε Υπουργέ της Εθνικής Οικονομίας, κατά τρόπο ανεπιτυχή, κατά τρόπο ο οποίος θα έπρεπε να οδηγήσει και εσάς και την Κυβέρνηση με την ομολογία σας ότι δεν μπορείτε να ελέγξετε την παρανομία, στο στοιχειωδέστερο που μπορεί να κάνει ένας πολιτικός, στην παραίτηση. Αλλιώς να ανοίξει η γη να σας καταπιεί, γιατί ομολογήσατε ενώπιον της Εθνικής Αντιπροσωπείας ότι τα καζίνο λειτουργούν παράνομα ή ότι γίνονται παρανομίες. Ποιος έδωσε τις άδειες των καζίνο, κύριε Υπουργέ της Εθνικής Οικονομίας; Η δική σας Κυβέρνηση.
Ποιος έχει ευθύνη για την εφαρμογή των νόμων στο χώρο των καζίνο; Η δική σας Κυβέρνηση. Και για να αναστρέψετε το επιχείρημα στην τραγική θέση στην οποία ευρίσκεστε -φοβάμαι ότι ποτέ κυβέρνηση δεν βρέθηκε στη θέση φυγής στην οποία βρεθήκατε εσείς- επιτεθήκατε εναντίον της Νέας Δημοκρατίας για τα καζίνο. Λειτουργούν παράνομα; Κλείστε τα.
Μιλήσατε για τους κουλοχέρηδες. Και δεν αισθάνεσθε στοιχειώδη αιδώ για να αναγνωρίσετε προς την Εθνική Αντιπροσωπεία ότι υπάρχουν παρανομίες, τις οποίες δεν μπορείτε να ελέγξετε. Γι'αυτό μεταφέρετε στην Αξιωματική Αντιπολίτευση τη δική σας ανικανότητα και τη δική σας αδυναμία.
Επιπλέον, κύριοι συνάδελφοι, γνωρίζω ότι όταν βουλιάζει το καράβι, ο καπετάνιος βρίσκεται μαζί με τους υπόλοιπους και δεν τρέπεται σε φυγή και δεν κρύβεται όπως έκανε ο Πρωθυπουργός. Την ώρα που βουλιάζει το καράβι, έσπευσε να κρυφτεί, να εξαφανιστεί παίρνοντας πίσω αυτά τα οποία υπεστήριζε για τον πολιτισμό, για την ολυμπιακή ιδέα και για τον αθλητισμό.
Επιπλέον, κύριε Υπουργέ, επιχειρήσατε να κινδυνολογήσετε με το γνωστό σας τρόπο, όπως κάνατε στις ευρωεκλογές. Είπατε ότι κινδυνεύει από την πολιτική και από τον πολιτικό λόγο και από τις πολιτικές πράξεις της Αξιωματικής Αντιπολίτευσης η οικονομία. Ποια οικονομία, κύριε Υπουργέ; Η οικονομία των αριθμών ή η πραγματική οικονομία για την οποία δεν πρέπει να είστε καθόλου υπερήφανος; Την κινδυνολογία την έχει γνωρίσει όμως ο ελληνικός λαός και σας έδωσε την απάντηση στις ευρωεκλογές. Πολύ σύντομα θα σας δώσει την απάντησή του και στις εθνικές εκλογές.
'Ερχομαι και σε κάτι άλλο ιδιαίτερα σημαντικό. Δεν ήλθε σήμερα ο Πρωθυπουργός στην Εθνική Αντιπροσωπεία, σήμερα που έχουμε μια κρίσιμη συζήτηση. Θα έλθει όμως με το αίτημα της Αξιωματικής Αντιπολίτευσης για προ ημερησίας διατάξεως συζήτηση για τα θέματα της διαφάνειας και της διαφθοράς, που εσείς την καλύπτετε, διότι εκπηγάζει από τον τρόπο με τον οποίο λειτουργείτε. Είναι η διαφθορά που πάει να διαλύσει τον κοινωνικό ιστό της χώρας και να τινάξει την κοινωνία στον αέρα.
Γι'αυτό ο Πρωθυπουργός και σεις οι Υπουργοί του αναγκαστήκατε να κάνετε πίσω. Είναι γιατί βρεθήκατε μπροστά στο μέτωπο της κοινωνίας, της Νέας Δημοκρατίας και των άλλων κομμάτων, εναντίον της προσπάθειας να μετατρέψετε σε Λας Βέγκας την ελληνική κοινωνία. Πάτε να εκμαυλίσετε την ελληνική νεολαία. Αντί να της δίνετε παράδειγμα για μάθηση και γνώση υποστηρίζατε εδώ και ημέρες να παίξουν με την τύχη σε οποιοδήποτε σημείο της ελληνικής επικράτειας, γιατί έτσι μπορούν να πάνε μπροστά. Αυτό είναι το παράδειγμα, αυτή είναι η πολιτική παιδεία που βγαίνει από τη συμπεριφορά σας.
Ακριβώς αυτό το μέτωπο της κοινωνίας με τις πολιτικές δυνάμεις που βρέθηκαν αντίθετες, είναι αυτό που πραγματοποίησε σήμερα αυτήν τη μεγάλη νίκη και ταυτόχρονα την οδυνηρή ήττα της Κυβέρνησης και προσωπικά του ίδιου του Πρωθυπουργού. Γι'αυτό εκείνο που λέμε εμείς στις αιτιάσεις για τα συμφέροντα που είπε πριν ο Υπουργός Εθνικής Οικονομίας είναι ότι τα συμφέροντα είναι με τον Σημίτη και εμείς είμαστε με το λαό, με τον πολίτη. Αυτή είναι η απάντησή μας.
'Οσον αφορά αυτά τα οποία είπε ο Κοινοβουλευτικός Εκπρόσωπος του ΠΑΣΟΚ κ. Γεωργακόπουλος, θέλω να πω ότι από τα Πρακτικά των συζητήσεων στην Εθνική Αντιπροσωπεία, φαίνεται ότι όλοι οι Βουλευτές της Νέας Δημοκρατίας που πήραν το λόγο εκείνην την ημέρα -και η κ. Πετραλιά και ο κ. Μεϊμαράκης και ο κ. Ορφανός- τάχθηκαν σαφώς εναντίον της επιχειρούμενης λύσης που δόθηκε με τη μετατροπή του Ολυμπιακού Λαχείου σε Ολυμπιακό ΛΟΤΤΟ. Δεν επιτρέπεται σε Κοινοβουλευτικό Εκπρόσωπο του κόμματος της Πλειοψηφίας να λέει στην Εθνική Αντιπροσωπεία ότι δεν υπήρξε τοποθέτηση από την πλευρά της Νέας Δημοκρατίας, η οποία κατεψήφισε τη συγκεκριμένη ρύθμιση.
Το έκανε για να προσπαθήσει να αλλάξει την εικόνα που έχει δημιουργηθεί στον ελληνικό λαό από τη φυγή και την άτακτη υποχώρηση της Κυβέρνησης. Αυτή είναι η πραγματικότητα. Σήμερα ηττήθηκε κατά κράτος και ο κ. Σημίτης και η Κυβέρνησή του και υπέστη το πρώτο πλήγμα η διαφθορά και η διαπλοκή.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο Υπουργός Εθνικής Οικονομίας κ. Παπαντωνίου έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Κυρίες και κύριοι συνάδελφοι, παρακολούθησα με ενδιαφέρον τις τοποθετήσεις των πολιτικών Αρχηγών και των εκπροσώπων των κομμάτων και κρίνω σκόπιμο να επαναλάβω μερικά πράγματα από την πρωτολογία μου, και να προσθέσω και μερικά σχόλια σε όσα λέχθηκαν.
Κατ'αρχήν θέλω να επαναλάβω, ως Υπουργός Εθνικής Οικονομίας, ότι η εισαγωγή του Ολυμπιακού Λαχείου ήταν πράγματι μια ουσιαστική και χρήσιμη συμβολή στη χρηματοδότηση του μεγάλου έργου των Ολυμπιακών Αγώνων. Από την άλλη, όμως, πλευρά δεν ήταν θέμα ζωής ή θανάτου για τους Ολυμπιακούς Αγώνες, δεν ήταν κρίσιμη ή απαραίτητη προϋπόθεση. 'Ηταν μια συμπληρωματική χρηματοδότηση. 'Αρα όταν ξεκίνησε αυτή η υπόθεση της σκανδαλολογίας από τη Νέα Δημοκρατία, όταν ξαφνικά, μετά από μήνες σιωπής ή συναίνεσης της Νέας Δημοκρατίας για τη διεξαγωγή αυτού του Ολυμπιακού Λαχείου, ξαφνικά πριν από μια εβδομάδα ο κ. Καραμανλής έθεσε το θέμα και πυροδότησε ασύστολα όλη αυτήν τη σκανδαλολογία, για την Κυβέρνηση μπήκε το εξής πολιτικό δίλημμα, για μια Κυβέρνηση που είναι υπεύθυνη για τον τόπο, που έχει συνείδηση της ιστορικής της αποστολής, ιδιαίτερα τον κρίσιμο χρόνο του 2000, που θα ενταχθούμε στην Οικονομική και Νομισματική 'Ενωση της Ευρώπης και όπου κατ'εξοχήν είναι απαραίτητες οι συνθήκες οικονομικής και πολιτικής σταθερότητας. Το δίλημμα ήταν είτε να ακολουθήσει η Κυβέρνηση τη Νέα Δημοκρατία σε ένα ολισθηρό, άγονο, ατέρμονα και επικίνδυνο, για τη δημοκρατία, δρόμο στο πεδίο της σκανδαλολογίας, είτε να αναζητήσει άλλες μεθόδους εξεύρεσης αυτού του συγκεκριμένου ποσού, κάποιων δεκάδων ή εκατοντάδων δισεκατομμυρίων, που πράγματι χρειάζονται για την ολοκληρωμένη χρηματοδότηση των Ολυμπιακών Αγώνων, με άλλους τρόπους, στερώντας όμως από τη Νέα Δημοκρατία το πρόσχημα για να συνεχίσει να παραπλανά τον ελληνικό λαό και να υπονομεύει την ομαλή πορεία προς τα εμπρός.
'Εχω την πεποίθηση, κυρίες και κύριοι συνάδελφοι, ότι η Κυβέρνηση έκανε το δημοκρατικό της καθήκον. Ο Πρωθυπουργός, ο οποίος είχε την πρωτοβουλία της κίνησης αυτής, συμπεριφέρθηκε με τη χαρακτηριστική υπευθυνότητα και ωριμότητα η οποία προσδιορίζει την πολιτική του πορεία και την πολιτική πορεία του ΠΑ.ΣΟ.Κ., στερώντας από τη Νέα Δημοκρατία αυτό το πρόσχημα. Είναι σε θέση η Ελλάδα να κινηθεί στους δικούς μας ρυθμούς, στους ρυθμούς της προόδου και της αλλαγής, και όχι στους ρυθμούς της σκανδαλολογίας στην οποία επιδιώκει να εμπλέξει τον τόπο, προκαλώντας ένα κλίμα όξυνσης, έντασης, θεσμικής αμφισβήτησης, και προετοιμάζοντας μια σκληρότερη αντιπαράθεση εν όψει της προεδρικής εκλογής το Μάρτη του 2000.
'Ολα αυτά διαπλέκονται με το πολιτικό σκηνικό που περιβάλλει σήμερα τη Νέα Δημοκρατία, με τους διάφορους συμβούλους επικοινωνίας, που μιλάνε για φθαρμένα προϊόντα, τα εκλογικά αδιέξοδα, τις δημοσκοπήσεις, οι οποίες επιδεινώνονται, με την προοπτική αν όχι βέβαιης, αλλά πολύ πιθανής ήττας στις εκλογές της Μαρτίου. 'Εχει συμφέρον η Νέα Δημοκρατία να επενδύσει στην πολιτική οξύτητα, στην ένταση και στη θεσμική αμφισβήτηση, γιατί αυτό είναι το πεδίο στο οποίο μπορεί να ανθίσει ο πολιτικός της "λόγος", εν όψει μιας ενδεχόμενης εκλογικής αναμέτρησης με αφορμή την εκλογή του Προέδρου της Δημοκρατίας.
Πιστεύω, λοιπόν, ότι η επιλογή του Πρωθυπουργού Κώστα Σημίτη και της Κυβέρνησης του ΠΑ.ΣΟ.Κ. ήταν μια υπεύθυνη και ώριμη επιλογή. Αφαιρούμε δήθεν επιχειρήματα έντασης, όξυνσης και θεσμικής αμφισβήτησης από το κόμμα της Αξιωματικής Αντιπολίτευσης, και επαναφέρουμε το σκάφος που λέγεται Ελλάδα στον ομαλό δρόμο, που έχουμε δρομολογήσει, για να πετύχουμε τους μεγάλους, τους υψηλούς εθνικούς στόχους τους οποίους έχουμε θέσει.
Ο κ. Σιούφας αναφέρθηκε στα νόμιμα ή παράνομα συμφέροντα, τα οποία εκφράζει η Νέα Δημοκρατία, μεταφέροντας λέξη προς λέξη αντιρρήσεις οικονομικών συμφερόντων των καζίνο και των κουλοχέρηδων.
Και έχω στο αρχείο μου, στο Υπουργείο Εθνικής Οικονομίας, επιστολές επιχειρήσεων καζίνων και επιχειρήσεων ηλεκτρικών παιγνίων, οι οποίες...
ΜΙΛΤΙΑΔΗΣ ΕΒΕΡΤ: ...
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Θα κλείσουμε ό,τι πρέπει να κλείσει, κύριε 'Εβερτ.
ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε 'Εβερτ, μη διακόπτετε.
Να μη γράφεται καμία διακοπή στα Πρακτικά.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):...οι οποίες εξέφραζαν ακριβώς αυτά τα επιχειρήματα τα οποία οψίμως, μετά την πάροδο όχι μόνο μηνών, αλλά ετών ολοκλήρων, επέλεξε ο κ. Καραμανλής να προβάλει προ μιας εβδομάδος, όταν έθεσε αναιτίως και εκτός πλαισίου το θέμα του "ΒΙΝΤΕΟΛΟΤΤΟ".
Ακριβώς για να απαντήσω στο ερώτημα που τέθηκε τι κάνουμε με τα νόμιμα ή παράνομα αυτά συμφέροντα, σε αυτό ακριβώς στοχεύει το άρθρο 15 του φορολογικού νομοσχεδίου. Το εξήγησε πολύ εύστοχα ο κ. Γεωργακόπουλος. Επιχειρούμε να διαμορφώσουμε το κατάλληλο νομικό πλαίσιο, για την εξυγίανση του συστήματος. Και αυτό το άρθρο 15 καταψηφίσατε. 'Αρα επιβεβαιώνεται για μια ακόμη φορά αυτό το οποίο είπα στην πρώτη μου παρέμβαση ότι είσθε φερέφωνα των κουλοχέρηδων, διότι εάν δεν είσαστε θα υπερψηφίζατε ένα άρθρο εξυγίανσης του συστήματος.
(Θόρυβος από την πτέρυγα της Νέας Δημοκρατίας)
Το ΠΑ.ΣΟ.Κ., κυρίες και κύριοι συνάδελφοι, είναι εγγυητής της δημοκρατικής ομαλότητας. Θέλω εδώ να επαναλάβω με μεγάλη έμφαση και εκ μέρους του Πρωθυπουργού και ολόκληρης της Κυβέρνησης, ότι η Κυβέρνηση του ΠΑ.ΣΟ.Κ. δεν θα επιτρέψει σε κανέναν και ιδιαίτερα στη Νέα Δημοκρατία να δυναμιτίσει την ομαλή πορεία του τόπου προς τα εμπρός, την ομαλή πορεία του τόπου προς τον 21ο αιώνα.
Ευχαριστώ πολύ.
ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μόνο δύο λεπτά, κύριε Πρόεδρε.
Ακούσατε και εσείς και εγώ και όλοι μας με μεγάλη έκπληξη τον κύριο Υπουργό Εθνικής Οικονομίας και Οικονομικών να λέει προκειμένου να αντικρούσει τα επιχειρήματα της Νέας Δημοκρατίας ότι λειτουργούν παρανόμως στην Ελλάδα τυχερά ή άλλα ηλεκτρονικά παιχνίδια που με τη ρύθμιση που κάνει με το άρθρο 15, θέλει να τα αποφύγει και να τα αντιμετωπίσει.
Ακούστηκε επίσης με έκπληξη η Κυβέρνηση αυτή που έχει την εξουσία και τους μηχανισμούς να πατάξει την παρανομία, ότι το καζίνο ή τα καζίνα όπως και αν λέγονται ότι προσπαθούν να κάνουν "εκβιασμό" στην Κυβέρνηση.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):...κανείς εκβιασμός.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μα, είναι δυνατόν κυβέρνηση να λέει τέτοια πράγματα, όταν λέγοντας αυτά, ομολογεί πλέον ότι δεν ελέγχει τίποτα σ' αυτόν τον τόπο; Δεν ελέγχει καθόλου τους παρανομούντες και έρχεται να ζητήσει από εκείνους που δεν ασκούν εξουσία ή από τον ελληνικό λαό ευθύνες για πράξεις που είναι αποκλειστικά υπεύθυνη; 'Εχει υποχρέωση η Κυβέρνηση, αν παρανόμως λειτουργούν τυχερά ή τεχνικά παίγνια, να τα κλείσει και μάλιστα να τους στείλει στον εισαγγελέα. 'Οπως έχει υποχρέωση, εάν ασκούνται πιέσεις προς την Κυβέρνηση είτε απο το καζίνο της Θεσσαλονίκης είτε από οπουδήποτε αλλού, να μην υποκύψει στις πιέσεις. Θα βρει συμπαραστάση σύσσωμη τη Βουλή και όλα τα κόμματα, γιατί η θέση η δική μας ήταν και είναι επιτέλους ανάπτυξη δεν γίνεται και εκσυγχρονισμός με καζίνο είτε με τζόγο.
Αυτά ήθελα να πω, κύριε Πρόεδρε, και νομίζω ότι είναι μεγάλο λάθος να λέγονται τέτοια πράγματα από την Κυβέρνηση. Εκτός αν δεν κυβερνάει και κυβερνάνε άλλοι.
ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, θα ήθελα να διατυπώσω δύο ερωτήματα, αφού άκουσα και τον κύριο Υπουργό, άκουσα και τον Κοινοβουλευτικό Εκπρόσωπο της Νέας Δημοκρατίας. Αποδέχονται, λοιπόν, τα δύο μεγάλα κόμματα να προχωρήσουμε γρήγορα σε θέσπιση ανεξαρτήτων αρχών, διαφάνειας και ελέγχου;
ΔΗΜΗΤΡΙΟΣ ΣΙΟΥΦΑΣ: ...
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεύτερον, προωθούμε γρήγορα ρυθμίσεις που να καθιερώνουν ασυμβίβαστα για όσους έχουν υπερσυγκέντρωση οικονομικής δύναμης στα Μέσα Μαζικής Ενημέρωσης και ενασχολούνται με προμήθειες, προγράμματα και συμβάσεις του δημοσίου;
Αυτά είναι τα δύο σοβαρά ερωτήματα, πάνω στα οποία κρίνεται η ειλικρίνεια όλων.
Κύριε Υπουργέ, πριν πείτε αυτά που είπατε, οφείλετε να απαντήσετε σε ορισμένα ερωτήματα. Αν ήταν εδώ ο κύριος Πρωθυπουργός όφειλε να δώσει εξηγήσεις. Γιατί, κύριε Υπουργέ, από το 1996 μέχρι σήμερα το Υπουργείο Πολιτισμού και το Υπουργείο Οικονομικών δεν έκαναν τίποτε για το Ολυμπιακό Λαχείο; Γιατί, κύριε Υπουργέ, αναθέσατε το Ολυμπιακό Λαχείο στον ΟΠΑΠ παρά την έλλειψη υποδομής και τις προηγούμενες ενστάσεις που είχαν διατυπωθεί σε σχέση με άλλα τυχερά παιχνίδια; Γιατί επί τέσσερα χρόνια από το 1996 περίπου δεν κινήσατε τη διαδικασία γι' αυτήν "τη ζωτική ανάγκη", όπως είπατε, της χρηματοδότησης των Ολυμπιακών Αγώνων; Ποιος, κύριε Υπουργέ, γνωμοδότησε, ποιος φορέας γνωμοδότησε και σας είπε ότι πρέπει να μεταλλαχθεί το Ολυμπιακό Λαχείο σε "ΒΙΝΤΕΟΛΟΤΤΟ"; Ποιος; Καταθέστε τη συγκεκριμένη γνωμοδότηση μαζί με τη μελέτη για τις κοινωνικές και οικονομικές επιπτώσεις.
Επίσης η Διεύθυνση Κρατικών Λαχείων ρωτήθηκε; Ποια γνώμη έχει; Ποιος φορέας σας είπε, κύριε Υπουργέ, ότι είναι ασύμφορη πια, γιατί έχει μικρές αποδόσεις, η υιοθέτηση των κλασικών λαχείων και πρέπει να πάμε σε παιχνίδια με οθόνη; Ποιος τεχνικός ή οικονομικός σύμβουλός σας, σας είπε αυτά τα πράγματα; Φέρτε τα εδώ στη Βουλή να τα ελέγξουμε.
Επίσης θα ήθελα να ρωτήσω γιατί δεν βάζατε ευθύς εξ αρχής ότι είναι υποχρεωτική η χρησιμοποίηση του δικτύου του ΟΤΕ για τη μετάδοση των δεδομένων και των αποτελεσμάτων, έτσι ώστε να μη δημιουργηθούν όσες παράλληλες κοινοπραξίες συμφερόντων δημιουργήθηκαν, προκειμένου να εξασφαλίσουν αυτό το μονοπώλιο σε λογισμικό, σε τηλεμάρκετινγκ, σε πληροφορίες, σε τεχνολογία, τεχνογνωσία, διαφήμιση; Αυτά είναι γνωστά. Αυτά φέρτε εδώ και κυρίως ποιος σας εισηγήθηκε διά της μεθόδου των τροπολογιών τη μετάλλαξη του Ολυμπιακού Λαχείου σε "ΒΙΝΤΕΟΛΟΤΤΟ".
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, το λόγο παρακαλώ.
ΠΡΟΕΔΡΟΣ (Απόστολος Κακλαμάνης): Δεν μπορώ να δώσω σε κανέναν άλλον το λόγο σ' αυτήν τη φάση.
Ο κ. Σιούφας ως Κοινοβουλευτικός Εκπρόσωπος της Νέας Δημοκρατίας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, είναι ομολογώ πρωτοφανές να ομολογεί κυνικά ο Υπουργός Εθνικής Οικονομίας στην Εθνική Αντιπροσωπεία ότι η κυβέρνηση που βρίσκεται τα τελευταία επτά χρόνια στην αρχή δεν μπορεί να ελέγξει την αδιαφάνεια και την παρανομία. Και το κάνει για δεύτερη φορά. Αλλά το να κάνει κανείς μια φορά λάθος στην τοποθέτηση και στην επιχειρηματολόγηση μπορεί να έχει χίλιες δικαιολογίες, το να επιμένει και να το επαναλαμβάνει δεν είναι απλά λάθος, αλλά είναι θα έλεγε κανείς έγκλημα. Και το λέω αυτό γιατί εκτιμώ ότι μόνο στην πατρίδα μας και πουθενά στον κόσμο εμφανίζεται κυβέρνηση στην Εθνική Αντιπροσωπεία και να συνομολογεί ότι υπάρχουν φαινόμενα παρανομίας, υπάρχουν φαινόμενα αδιαφάνειας, τα οποία τώρα σκέπτεται, μετά από επτά χρόνια, να τα ελέγξει. Πολύ αργά, κύριε Υπουργέ, γιατί ο βίος της Κυβέρνησής σας βρίσκεται προς το τέλος και συνεπώς όσο και να προσπαθήσετε με όσες αποσπασματικές παροχές και αν προσπαθήσετε, δεν πρόκειται να αποφύγετε μια νέα οδυνηρή ήττα.
Βεβαίως ο Πρωθυπουργός απ' αυτό το οποίο σας συνεβούλευε αυτά τα τέσσσερα τελευταία χρόνια δηλαδή το "Γιάννο πάρτα όλα" τώρα σας λέει "Γιάννο δώστα όλα". Αλλά ούτε αυτό πρόκειται να σας σώσει γιατί και σας ξέρει και σας έμαθε και σας γνωρίζει ο ελληνικός λαός.
ΚΩΣΤΑΣ ΓΕΙΤΟΝΑΣ (Υπουργός Επικρατείας): ...
ΠΡΟΕΔΡΟΣ (Απόστολος Κακλαμάνης): Μη διακόπτετε.
ΔΗΜΗΤΡΙΟΣ ΣΙΟΥΦΑΣ: Και τέλος, κύριε Πρόεδρε, μια απλή παρατήρηση.
Είπε ο κύριος Υπουργός ότι το Ολυμπιακό Λόττο γινόταν για συμπληρωματική χρηματοδότηση των Ολυμπιακών Αγώνων. Και το λέει, κύριε Πρόεδρε, στην Εθνική Αντιπροσωπεία. Γι' αυτό είναι για δεκατέσσερα χρόνια, κύριε Υπουργέ, η σύμβαση την οποία θα υπογράφατε και την πήρατε πίσω; Αυτή είναι η συμπληρωματική χρηματοδότηση, τα 3,5 χιλιάδες δισεκατομμύρια; Και το λέτε εσείς ως Υπουργός Εθνικής Οικονομίας; Εκτός αν βεβαίως έχετε χάσει πλήρως την αίσθηση των αριθμών και του χρόνου, αλλά και αυτό είναι δικαιολογημένο να συμβαίνει, μέσα στον πανικό που βρίσκεστε!
ΦΑΝΗ ΠΕΤΡΑΛΙΑ-ΠΑΛΛΗ: ...
ΠΡΟΕΔΡΟΣ (Απόστολος Κακλαμάνης): Παρακαλώ, μη διαμαρτύρεστε.
ΦΑΝΗ ΠΕΤΡΑΛΙΑ-ΠΑΛΛΗ: ...
ΠΡΟΕΔΡΟΣ (Απόστολος Κακλαμάνης): Παρακαλώ.
ΕΥΑΓΓΕΛΟΣ ΜΕΙΜΑΡΑΚΗΣ: Κύριε Πρόεδρε, το λόγο επί προσωπικού.
ΠΡΟΕΔΡΟΣ (Απόστολος Κακλαμάνης): Ορίστε, κύριε Μεϊμαράκη, ποιο είναι το προσωπικό θέμα;
ΕΥΑΓΓΕΛΟΣ ΜΕΙΜΑΡΑΚΗΣ: Κύριε Πρόεδρε, συστηματικά καλλιεργείται εδώ και δύο ημέρες και αναφέρθηκε και σήμερα από τον Κοινοβουλευτικό Εκπρόσωπο ...
ΠΡΟΕΔΡΟΣ (Απόστολος Κακλαμάνης): Kύριε Μεϊμαράκη, παρακαλώ. Σε τι συνίσταται το προσωπικό;
ΕΥΑΓΓΕΛΟΣ ΜΕΙΜΑΡΑΚΗΣ: Αυτό θα σας πω αμέσως.
ΠΡΟΕΔΡΟΣ (Απόστολος Κακλαμάνης): Ορίστε, κύριε Μεϊμαράκη.
ΕΥΑΓΓΕΛΟΣ ΜΕΙΜΑΡΑΚΗΣ: Επί δύο ημέρες καλλιεργείται συστηματικά και αναφέρθηκε τώρα μόλις και από τον Κοινοβουλευτικό Εκπρόσωπο του ΠΑ.ΣΟ.Κ., που πιστεύω ότι θα έπρεπε να ήταν τουλάχιστον διαβασμένος και τον παραπέμπω στα Πρακτικά της συζήτησης και του Μαϊου ...
ΠΡΟΕΔΡΟΣ (Απόστολος Κακλαμάνης): Πείτε, κύριε συνάδελφε, τι ελέχθη που σας θίγει.
ΕΥΑΓΓΕΛΟΣ ΜΕΙΜΑΡΑΚΗΣ: Ελέχθη, λοιπόν, ότι από τη Νέα Δημοκρατία ουδείς εμίλησε και η Νέα Δημοκρατία δεν αντέδρασε.
Θυμίζω, λοιπόν, ότι το νομοσχέδιο συζητείται πέντε ημέρες. Την τελευταία ημέρα στις επτά και τέταρτο, σύμφωνα με την ώρα που γράφει η τροπολογία, κατετέθη η παρούσα τροπολογία, διενεμήθη στους Βουλευτάς στις δέκα και μισή το βράδυ και συζητήθηκε στις δωδεκάμισι μαζί με άλλη μία. Και ο εισηγητής ο κ. Παπαθανασίου, ο Κοινοβουλευτικός Εκπρόσωπος ο κ. Ορφανός, ο ομιλών τώρα, η κ. Πετραλιά, αλλά και άλλοι συνάδελφοι της Νέας Δημοκρατίας, οι οποίοι ήταν εκείνην την ώρα παρόντες, ζητήσαμε να αποσυρθεί η τροπολογία. 'Οχι μόνο την καταψηφίσαμε, αλλά ζητήσαμε να αποσυρθεί.
Σας παραπέμπω, κύριε Κοινοβουλευτικέ Εκπρόσωπε, στη σελίδα 6853 -να ζητήσετε συγγνώμη βέβαια- στις 10 Μαϊου του 1999 ...
ΠΡΟΕΔΡΟΣ (Απόστολος Κακλαμάνης): Κύριε Μεϊμαράκη, παρακαλώ. Αντιλαμβάνομαι ότι και ο κ. Μεϊμαράκης και η κ. Πετραλιά και άλλοι ενδεχομένως συνάδελφοι της Νέας Δημοκρατίας, θεωρούν ότι αυτά που είπε ο κ. Γεωργακόπουλος τους θίγουν διότι τους ενεφάνησε να έχουν μία θέση, την οποία δεν είχαν.
ΜΙΛΤΙΑΔΗΣ ΕΒΕΡΤ: ...
ΠΡΟΕΔΡΟΣ (Απόστολος Κακλαμάνης): Ο κ. Γεωργακόπουλος μπορεί στο σημείο αυτό να απαντήσει και να αποκαταστήσει εάν όντως ...
ΕΥΑΓΓΕΛΟΣ ΜΕΙΜΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): Kύριε Μεϊμαράκη, σας παρακαλώ.
Ορίστε, κύριε Γεωργακόπουλε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, ήμουνα σαφής, όταν αναφέρθηκα στην ψήφιση του άρθρου 134 στο οποίο συμπεριελήφθη αυτή η τροπολογία.
'Οταν ο Πρόεδρος της Βουλής είπε "δεκτό", ακούστηκε κάπου "κατά πλειοψηφία" από τον κ. Γκατζή ...
ΕΥΑΓΓΕΛΟΣ ΜΕΙΜΑΡΑΚΗΣ: ...
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: ... και από τον κ. Δημαρά. Αυτό είπα για την ψήφιση του άρθρου 134. Δεν είπα, κύριε Πρόεδρε, τι είχε πει ένας έκαστος ...
(Θόρυβος-διαμαρτυρίες από την πτέρυγα της Νέας Δημοκρατίας) ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ελάτε εδώ να προεδρεύετε, όπως θέλετε εσείς να γίνονται οι συζητήσεις. Δεν είναι δυνατόν να συνεχισθεί αυτή η εικόνα της Βουλής, να μην μπορεί άλλος που έχει άλλη άποψη από τη δική σας να την εκφράσει, αν δεν τον διακόπτετε, αν δεν τον αποδοκιμάζετε.
Εγώ, ως Πρόεδρος του Σώματος, δεν μπορώ να το δεχθώ αυτό. 'Οπως υπερασπίζομαι το δικό σας δικαίωμα να μη σας διακόπτουν, να μη σας αποδοκιμάζουν οι άλλοι, έτσι πρέπει να κάνω και για τους άλλους. Αυτό θα το αντιληφθείτε κάποτε;
Ολοκληρώστε, κύριε Γεωργακόπουλε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τελειώνω, κύριε Πρόεδρε.
Είπα ακριβώς ότι όταν ψηφίστηκε το άρθρο 134, οι μόνοι οι οποίοι είπαν "κατά πλειοψηφία" ήταν ο κ. Γκατζής από το Κομμουνιστικό Κόμμα και ο κ. Δημαράς από το ΔΗ.Κ.ΚΙ. Δεν είπα εγώ ...
ΜΙΛΤΙΑΔΗΣ ΕΒΕΡΤ: ...
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είπα εγώ ποιες ήταν οι τοποθετήσεις ενός εκάστου των συναδέλφων της Νέας Δημοκρατίας.
ΕΥΑΓΓΕΛΟΣ ΜΕΙΜΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): Παρακαλώ, καθίστε κάτω.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Η δε κ. Φάνη Πάλλη-Πετραλιά ασκούσε κριτική στην Κυβέρνηση γιατί έχει αργήσει να φέρει το Ολυμπιακό Λαχείο και ως εκ τούτου χάνουμε έσοδα, τα οποία δεν θα προλάβουμε να τα εισπράξουμε για τους Ολυμπιακούς Αγώνες.
ΦΑΝΗ ΠΕΤΡΑΛΙΑ-ΠΑΛΛΗ: ... 
ΕΥΑΓΓΕΛΟΣ ΜΕΙΜΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ. ΕΥΑΓΓΕΛΟΣ ΜΕΙΜΑΡΑΚΗΣ:...
ΠΡΟΕΔΡΟΣ (Απόστολος Κακλαμάνης): 'Οχι, κύριε Μεϊμαράκη, δεν θα σας δώσω το λόγο.
ΕΥΑΓΓΕΛΟΣ ΜΕΙΜΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): Παρακαλώ. Είπατε την άποψή σας, απήντησε ο κύριος συνάδελφος, όποιος θέλει οτιδήποτε να πληροφορηθεί τα Πρακτικά είναι στη διάθεση καθενός. Δεν είναι δυνατόν να καθιερωθεί σε αυτήν την Αίθουσα ...
ΕΥΑΓΓΕΛΟΣ ΜΕΙΜΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): Κύριε συνάδελφε, καθίστε κατ' αρχήν. 
ΕΥΑΓΓΕΛΟΣ ΜΕΙΜΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): Σας παρακαλώ, καθίστε.
Ξέρετε πολύ καλά ότι ελαστικοποιώντας κάπως τη διαδικασία σας έδωσα το λόγο, απήντησε ο συνάδελφος, από εκεί και πέρα, υπάρχουν τα Πρακτικά. 'Οποιος ενδιαφέρεται είτε από εσάς είτε από τον Τύπο είτε οποιοσδήποτε άλλος, μπορεί να ανατρέξει στα Πρακτικά. Εδώ κλείνει ...
ΕΥΑΓΓΕΛΟΣ ΜΕΙΜΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): Δεν υπάρχει προσωπικό θέμα.
ΕΥΑΓΓΕΛΟΣ ΜΕΙΜΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): 'Οχι, κύριε συνάδελφε. Σας παρακαλώ.
Δεν πρόκειται να κάνω κάτι με το οποίο αισθάνομαι ότι παραβιάζω τον Κανονισμό.
ΕΥΑΓΓΕΛΟΣ ΜΕΙΜΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): Παρακαλώ. Δεν είμαι εγώ ανακριτής να ξεκαθαρίσω το θέμα. Εγώ κρίνω, απ' αυτό που είπατε σεις και απ' αυτό που είπε ο κ. Γεωργακόπουλος ότι δεν υπάρχει προσωπικό θέμα. 'Οποιος θέλει, μπορεί να ανατρέξει στα Πρακτικά, να δει την άποψη καθενός.
ΕΥΑΓΓΕΛΟΣ ΜΕΙΜΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): Ακούστε. Επικαλείσθε το δίκαιό σας, όταν αδικείτε αυτήν τη στιγμή κατάφωρα τη διαδικασία. Τι άλλο να πω;
ΕΥΑΓΓΕΛΟΣ ΜΕΙΜΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): Δυστυχώς ο Πρόεδρός σας μίλησε κι έφυγε, ο Κοινοβουλευτικός σας Εκπρόσωπος μίλησε κι έφυγε. Λυπάμαι πάρα πολύ, αλλά δεν είναι αυτή εικόνα της Αιθούσης.
Κύριοι συνάδελφοι της Νέας Δημοκρατίας, υπάρχει μόνο, κατά την άποψή μου, θέμα αναφοράς που έγινε αυτήν τη στιγμή από τον κ. Γεωργακόπουλο στην κ. Πετραλιά, για την οποία είπε ότι μόνο...
ΕΥΑΓΓΕΛΟΣ ΜΕΙΜΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): Δεν είναι σωστό τώρα. Δεν μπορεί να γίνεται του καθενός οπωσδήποτε το δικό του. Εάν γίνεται καθενός το δικό του εδώ μέσα, δεν μπορούμε να λειτουργήσουμε. Να το καταλάβετε αυτό.
ΕΥΑΓΓΕΛΟΣ ΜΕΙΜΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): Κύριε συνάδελφε, λυπάμαι βαθύτατα, διότι διαπιστώνω ότι δεν υπάρχει καν η αίσθηση της αυτοκριτικής. Παρακολουθείτε και σεις εαυτούς και όλοι ότι προσπαθώ. 'Ολα τα άλλα κόμματα της Μειοψηφίας πειθαρχούν σε κάποιους κανόνες. Σεις δεν το θέλετε αυτό. Λυπάμαι πάρα πολύ, αλλά το διαπιστώνουμε συνεχώς. Θέλετε μονίμως να διακόπτετε τους άλλους. Δεν περιμένετε να σας δώσω το λόγο. Μιλάτε και όταν ο λόγος πια δεν υπάρχει. Πώς νομίζετε ότι μπορεί να λειτουργεί το Κοινοβούλιο; Λυπάμαι πάρα πολύ.
ΕΥΑΓΓΕΛΟΣ ΜΕΙΜΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): Επιτέλους! Βιαίως θα σας επιβάλω αυτό που είναι το καθήκον σας;
ΕΥΑΓΓΕΛΟΣ ΜΕΙΜΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): Παρακαλώ, έχω πει ήδη ότι δεν γράφονται οι διακοπές. 'Εχω πει ήδη ότι δεν γράφεται καμία διακοπή. Πλην αυτών που είπαν όσοι ομίλησαν, αφού έδωσα εγώ το λόγο, τίποτε άλλο δεν γράφεται.
ΕΥΑΓΓΕΛΟΣ ΜΕΙΜΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): Λυπάμαι πάρα πολύ. Απλώς κάποιες εντυπώσεις δημιουργούνται εις βάρος βέβαια του Κοινοβουλίου και εις βάρος σας φυσικά, διότι κάθε καλόπιστος τρίτος κρίνει και κρίνει αρνητικά εσάς. Δεν το αντιλαμβάνεσθε αυτό;
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Λυπάμαι, κυρία Πετραλιά, η συζήτηση κλείνει εδώ διότι όπως βλέπετε, εκεί που συνεδριάζετε ως Κοινοβουλευτικές Ομάδες, θα πρέπει να αποφασίσετε κάποτε, εάν εδώ θα έρχεσθε και συντεταγμένοι ή καθένας θα καταργεί τον Πρόεδρο, όταν δεν τον βολεύει. Δεν γίνεται Κοινοβούλιο με τέτοιες διαδικασίες.
Η κ. Πετραλιά, κύριε Γεωργακόπουλε, επειδή έχω διαβάσει τα Πρακτικά και αναφερθήκατε εκεί, εγώ θυμάμαι ότι διατύπωσε μία επιφύλαξη και ρώτησε και είπε επί λέξει "μήπως εγκατασταθούν κουλοχέρηδες". Κατά συνέπεια...
ΕΥΑΓΓΕΛΟΣ ΜΕΙΜΑΡΑΚΗΣ: ...
ΠΡΟΕΔΡΟΣ (Απόστολος Κακλαμάνης): Ελάτε, κύριε Μεϊμαράκη, να προεδρεύσετε. Ειλικρινά σας λέω, είναι δυνατόν να έχει ο Πρόεδρος δύο, τρεις συναδέλφους, οι οποίοι ως πυροβόλα να μην τον αφήνουν να μιλήσει; Είναι σωστό αυτό;
Σας παρακαλώ! Τι άλλο μπορώ να κάνω; Απευθύνομαι σε όλους σας. Τι άλλο μπορεί να κάνει ο Πρόεδρος, εάν κάποιοι εδώ μέσα αδιαφορούν για κανόνες, ακόμα και για κανόνες κοινής συμπεριφοράς.
Θεωρώ ότι με τη διατύπωση αυτήν την οποία έκανα εγώ τώρα, δεν υπάρχει θέμα για την κ. Πετραλιά.
ΦΑΝΗ ΠΕΤΡΑΛΙΑ -ΠΑΛΛΗ: Υπάρχει το θέμα της ερώτησης.
ΠΡΟΕΔΡΟΣ (Απόστολος Κακλαμάνης): 'Οχι. Ερώτηση κάνατε. Αλλά δεν μπορώ να κάνω εγώ αυτήν τη συζήτηση.
Ολοκληρώθηκε, κύριοι συνάδελφοι, η συζήτηση επί των άρθρων του νομοσχεδίου, εκτός του ακροτελεύτιου.
Πριν προχωρήσουμε στη συζήτηση επί των τροπολογιών, θα επανέλθω στην ημερήσια διάταξη δεδομένου ότι υπάρχουν οι συμβάσεις εκείνες που έχουν ψηφισθεί από τα κόμματα στις Διαρκείς Επιτροπές, για να μην καθυστερεί η προώθηση των συμβάσεων αυτών.
Υπουργείου Ανάπτυξης:
Μόνη συζήτηση επί της αρχής των άρθρων και του συνόλου του σχεδίου νόμου: "Κύρωση του Μνημονίου Κατανόησης μεταξύ του Υπουργείου Ανάπτυξης της Ελληνικής Δημοκρατίας και του Υπουργείου Πολιτισμού και Ισλαμικής Καθοδήγησης της Ισλαμικής Δημοκρατίας του Ιράν για συνεργασία στον τομέα του τουρισμού".
Ερωτάται το Σώμα: Γίνεται δεκτό, το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Ανάπτυξης "Κύρωση του Μνημονίου Κατανόησης μεταξύ του Υπουργείου Ανάπτυξης της Ελληνικής Δημοκρατίας και του Υπουργείου Πολιτισμού και Ισλαμικής Καθοδήγησης της Ισλαμικής Δημοκρατίας του Ιράν για συνεργασία στον τομέα του τουρισμού", έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
Υπουργείου Ανάπτυξης Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Πολωνίας για συνεργασία στους τομείς της επιστήμης και της τεχνολογίας".
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Ανάπτυξης "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Πολωνίας για συνεργασία στους τομείς της επιστήμης και της τεχνολογίας" έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
Υπουργείου Δημόσιας Τάξης Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας συνεργασίας μεταξύ του Υπουργείου Δημόσιας Τάξης της Ελληνικής Δημοκρατίας και του Υπουργείου Εσωτερικών της Αραβικής Δημοκρατίας της Αιγύπτου σε θέματα αρμοδιότητός τους".
Ερωτάται το Σώμα: Γίνεται δεκτό, το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Δημόσιας Τάξης: "Κύρωση της Συμφωνίας συνεργασίας μεταξύ του Υπουργείου Δημόσιας Τάξης της Ελληνικής Δημοκρατίας και του Υπουργείου Εσωτερικών της Αραβικής Δημοκρατίας της Αιγύπτου σε θέματα αρμοδιότητός τους", έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
Υπουργείου Δημόσιας Τάξης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας σχετικά με την καταπολέμηση της διεθνούς παράνομης διακίνησης ναρκωτικών και ψυχοτρόπων ουσιών, της διεθνούς τρομοκρατίας και του οργανωμένου εγκλήματος".
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Δημόσιας Τάξης: "Κύρωση της Συμφωνίας συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας σχετικά με την καταπολέμηση της διεθνούς παράνομης διακίνησης ναρκωτικών και ψυχοτρόπων ουσιών, της διεθνούς τρομοκρατίας και του οργανωμένου εγκλήματος" έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
Υπουργείου Εξωτερικών Μόνη συζήτηση επί της αρχής των άρθρων και του συνόλου του σχεδίου νόμου: "Κύρωση της Προξενικής Σύμβασης μεταξύ της Ελληνικής Δημοκρατίας και της Δημοκρατίας της Μολδαβίας".
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Εξωτερικών: "Κύρωση της Προξενικής Σύμβασης μεταξύ της Ελληνικής Δημοκρατίας και της Δημοκρατίας της Μολδαβίας", έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
Υπουργείου Μεταφορών και Επικοινωνιών Μόνη συζήτηση επί της αρχής των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Ουζμπεκιστάν για διεθνείς οδικές επιβατικές και εμπορευματικές μεταφορές".
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Μεταφορών και Επικοινωνιών: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Ουζμπεκιστάν για διεθνείς οδικές επιβατικές και εμπορευματικές μεταφορές", έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
Υπουργείου Οικονομικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Αλβανίας για την αποφυγή της διπλής φορολογίας σχετικά με τους φόρους εισοδήματος και κεφαλαίου".
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Οικονομικών: "Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Αλβανίας για την αποφυγή της διπλής φορολογίας σχετικά με τους φόρους εισοδήματος και κεφαλαίου", έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς τη ψήφιση στο σύνολο των παραπάνω νομοσχέδιων.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. Επανερχόμαστε στη συζήτηση του νομοσχεδίου του Υπουργείου Οικονομικών: "Απλοποιήσεις και ελαφρύνσεις στη φορολογία εισοδήματος και άλλες διατάξεις", προκειμένου να συζητήσουμε τις τροπολογίες και στη συνέχεια να ψηφισθεί και το ακροτελεύτιο άρθρο.
Τον λόγο έχει ο κ. Παπαγεωργόπουλος.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, θα ήθελα να κάνω μία παρατήρηση για την οργάνωση της συζήτησης και της δουλειάς μας. Πιστεύω ότι λόγω της ώρας...
ΠΡΟΕΔΡΟΣ (Απόστολος Κακλαμάνης): Δεν θα προχωρήσουμε στο επόμενο νομοσχέδιο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Πότε προβλέπετε να συζητηθεί, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): Εφόσον αύριο Πέμπτη ολοκληρωθεί, όπως έχουμε συζητήσει στη Διάσκεψη των Προέδρων, το νομοσχέδιο του Υπουργείου Παιδείας, προτίθεμαι να μην εκδώσω ημερήσια διάταξη για την επόμενη εβδομάδα. 'Οπως είπαμε στη Διάσκεψη θα διακόψουμε για την μεθεπόμενη εβδομάδα. Εάν όμως από την πορεία της συζητήσεως αύριο προκύψει ανάγκη να συνεχίσουμε..., αν και όπως είπαμε στη Διάσκεψη το νομοσχέδιο του Υπουργείου Παιδείας είναι μόνο δύο άρθρα τα οποία θα συζητηθούν. Κανονικά δηλαδή δεν θα έχουμε την Τρίτη. 'Αρα το νομοσχέδιο αυτό, του οποίου είστε εισηγητής, θα συζητηθεί την μεθεπόμενη εβδομάδα όταν θα αρχίσουν πάλι οι εργασίες του Σώματος.
Προχωρούμε στις τροπολογίες της Κυβέρνησης. Πρώτη είναι η τροπολογία με γενικό αριθμό 3234 και ειδικό αριθμό 894 των Υπουργών Εθνικής Οικονομίας και Οικονομικών και Ανάπτυξης, που αφορά ρυθμίσεις για την "ΑΕ. Αναπτυξιακή Εταιρεία Παραγωγικών Επενδύσεων".
Κύριε Υφυπουργέ, έχετε να κάνετε καμία παρατήρηση;
ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι, κύριε Πρόεδρε. ΠΡΟΕΔΡΟΣ (Απόστολος Κακλαμάνης): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, πριν μπούμε στην ουσιαστική συζήτηση των τροπολογιών, θα ήθελα να ρωτήσω εάν θα συζητηθούν οι εκπρόθεσμες τροπολογίες και εάν θα συζητηθούν των κυρίων συναδέλφων οι τροπολογίες. Μάλιστα δε απ'αυτές τις τροπολογίες της Κυβέρνησης, που εκκρεμούν, μερικές έχουν ενσωματωθεί στα άρθρα. Το λέγω αυτό για να οργανώσουμε και τη συζήτηση.
ΠΡΟΕΔΡΟΣ (Απόστολος Κακλαμάνης): Θα σας απαντήσω. 'Οσες τροπολογίες έχουν πρόβλημα από τη γνωστή συνταγματική διάταξη δεν θα εισαχθούν, εκτός εάν ο αρμόδιος Υπουργός και εκπρόθεσμες ακόμα αν είναι αυτές, ζητήσει να συζητηθούν.
Επί της τροπολογίας 3234, "Ρυθμίσεις για την αναπτυξιακή εταιρεία παραγωγικών επενδύσεων", ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Συμφωνούμε, κύριε Πρόεδρε, παρ'ότι υπάρχει ένα πρόβλημα εδώ. Η εταιρεία αυτή είχε συσταθεί το 1990, έμεινε εν αδρανεία και θα ήθελα αν μπορεί ο κύριος Υπουργός να μας πει τι υπαγορεύει την αλλαγή της αρμοδιότητας από το Υπουργείο Οικονομικών στο Υπουργείο Βιομηχανίας που μετατίθεται.
ΠΡΟΕΔΡΟΣ (Απόστολος Κακλαμάνης): Προφανώς μιλάει για απαντήσεις. Το Υπουργείο Οικονομικών είναι να εισπράττει και να πληρώνει.
ΑΔΑΜ ΡΕΓΚΟΥΖΑΣ: Οι επενδύσεις συνήθως είναι αρμοδιότητας του Υπουργείου Εθνικής Οικονομίας.
ΠΡΟΕΔΡΟΣ (Απόστολος Κακλαμάνης): Η κ. Πετραλιά έχει το λόγο.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, λυπάμαι που πριν από λίγο δεν είχα την ευκαιρία, δεν μου δώσατε το λόγο επί προσωπικού θέματος, όπως είπα.
ΠΡΟΕΔΡΟΣ (Απόστολος Κακλαμάνης): Μα, νομίζω ότι αυτά που είπα, εγώ διάβασα τα Πρακτικά και υπενθύμισα ...
ΦΑΝΗ ΠΕΤΡΑΛΙΑ-ΠΑΛΛΗ: Εγώ θεωρώ ότι τα όσα ειπώθηκαν απόψε...
ΠΡΟΕΔΡΟΣ (Απόστολος Κακλαμάνης): Δεν γίνεται, κυρία Πετραλιά ...
ΦΑΝΗ ΠΕΤΡΑΛΙΑ-ΠΑΛΛΗ: Επιτρέψτε μου, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ορίστε.
ΦΑΝΗ ΠΕΤΡΑΛΙΑ-ΠΑΛΛΗ: ... από τον κοινοβουλευτικό εκπρόσωπο και κυρίως πιστεύω ότι ο κ. Γεωργακόπουλος θα έπρεπε να είναι τουλάχιστον λίγο πιο μελετημένος.
Επειδή αναφέρθηκε γενικότερα και σε κάποια ερώτηση την οποία έκανα εγώ, λέγοντας γιατί καθυστερεί το να ξεκινήσει το ολυμπιακό λαχείο, οφείλω, για να ενημερωθεί το Σώμα, να πω ότι η παρατήρηση αφορούσε το γεγονός ότι το 1998 είχαν προϋπολογιστεί δεκαπέντε εκατομμύρια δολλάρια για την οργανωτική επιτροπή από το ολυμπιακό λαχείο και το 1999 είκοσι πέντε εκατομμύρια δολλάρια, τα οποία επρόκειτο να πάρει πάλι από το ολυμπιακό λαχείο, το οποίο ακόμη δεν είχε ονομαστεί βιντεολόττο, το 2004.
Τα χρήματα αυτά τα έχασε το 2004, με αποτέλεσμα να δανιστεί επτά δισεκατομμύρια το 2004 με εγγύηση το ολυμπιακό λαχείο, το οποίο επί μία ολόκληρη διετία δεν είχε εφαρμοστεί.
Αυτή ήταν, λοιπόν, η παρατήρηση και εμμένω αν θέλετε σε αυτήν την παρατήρηση. Αλλά το να γίνεται η διαστρέβλωση η οποία αφορά, αν θέλετε, και τα όσα έχουν συζητηθεί εδώ στη Βουλή ...
ΠΡΟΕΔΡΟΣ (Απόστολος Κακλαμάνης): Κυρία Πετραλιά, καλώς. Νομίζω ότι η τοποθέτηση που κάνατε ενημερώνει πλήρως το Σώμα.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, για πάρα πολύ γρήγορα να πω το εξής.
ΠΡΟΕΔΡΟΣ (Απόστολος Κακλαμάνης): 'Οχι.
ΦΑΝΗ ΠΕΤΡΑΛΙΑ-ΠΑΛΛΗ: Αφορά το θέμα.
Ο κ. Φούρας, ερωτώ για πρώτη φορά, όταν έρχεται η τροπολογία και μας καταλαμβάνει εξ απήνης, μας καλεί στο Υπουργείο να μας ενημερώσει ...
ΠΡΟΕΔΡΟΣ (Απόστολος Κακλαμάνης): Κυρία Πετραλιά, σας παρακαλώ, ακούστε με. Θα αδικήσω πολλούς συναδέλφους, οι οποίοι ήθελαν να παρέμβουν σε αυτήν τη συζήτηση. Από τη στιγμή που σας δόθηκε η δυνατότητα και διευκρινίστηκε πλήρως το θέμα, δεν υπάρχει λόγος να συνεχίσουμε. Νομίζω ότι έχει λήξει το θέμα.
Επί της τροπολογίας αυτής, ορίστε κύριε Γκατζή.
ΓΕΩΡΓΙΟΣ ΑΔΑΜΟΠΟΥΛΟΣ: Κύριε Πρόεδρε, θέλω να πω αν ο Υπουργός θα κάνει δεκτές τροπολογίες.
ΠΡΟΕΔΡΟΣ (Απόστολος Κακλαμάνης): Τον ρωτήσαμε, κύριε Αδαμόπουλε. Μα, έχετε καθήσει σε εκείνη τη θέση. 'Οταν θέλει, απαντάει ο Υπουργός.
Ορίστε, κύριε Γκατζή.
ΝΙΚΟΛΑΟΣ ΓΚΑΤΖΗΣ: Κύριε Υπουργέ, η εταιρεία αυτή, η οποία ανήκε στο ΕΛΚΕΠΑ και με την κατάρτισή της μεταφέρθηκε στο Υπουργείο Οικονομικών, λειτουργούσε ακριβώς όπως λειτουργούσε και όταν ήταν κάτω από την εποπτεία του ΕΛΚΕΠΑ.
Η ένταξή της τώρα σε άλλο Υπουργείο δεν είναι μόνο ένα τυπικό.
Αλλάζει ουσιαστικά και το ιδιοκτησιακό καθεστώς της εταιρείας. Γίνεται ανώνυμη εταιρεία, εντάσσεται στις εταιρείες και εμείς φοβόμαστε ότι είναι μέσα στο πρόγραμμα ιδιωτικοποίησής της και γι'αυτό θα την καταψηφίσουμε.
ΠΡΟΕΔΡΟΣ (Απόστολος Κακλαμάνης): Δεν υπάρχει άλλος να ομιλήσει επί της τροπολογίας.
Κηρύσσεται περαιωμένη η συζήτηση επί της τροπολογίας με γενικό αριθμό 3234 και ειδικό 894 της 6.10.99 για την Ανώνυμη Εταιρεία με την επωνυμία "Αναπτυξιακή Εταιρεία Παραγωγικών Επενδύσεων".
Ερωτάται το Σώμα: Γίνεται δεκτή η τροπολογία; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΑΔΑΜ ΡΕΓΚΟΥΖΑΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς, η τροπολογία με γενικό αριθμό 3234 και ειδικό 894 της 6.10.99 για την Ανώνυμη Εταιρεία με την επωνυμία "Αναπτυξιακή Εταιρεία Παραγωγικών Επενδύσεων", έγινε δεκτή κατά πλειοψηφία.
Εισερχόμαστε στη συζήτηση της τροπολογίας με γενικό αριθμό 3255 και ειδικό 912 της 7.10.99 για τη μείωση του τέλους ταξινόμησης μοτοσυκλετών και φορτηγών αυτοκινήτων. Υποθέτω ότι δεν υπάρχει αντίρρηση σε αυτήν την τροπολογία.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, μπορώ να έχω το λόγο;
ΠΡΟΕΔΡΟΣ (Απόστολος Κακλαμάνης): Ορίστε, κύριε Δρυ, έχετε το λόγο. ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, την τροπολογία αυτή θέλω να κάνω μία προσθήκη παρόμοια με αυτή που υπάρχει στο σχετικό άρθρο της μείωσης του ειδικού φόρου κατανάλωσης στα ΙΧ αυτοκίνητα, που έχει σχέση με τις μεταβατικές διατάξεις.
ΠΡΟΕΔΡΟΣ (Απόστολος Κακλαμάνης): Πείτε τι τροποποιείτε, το κείμενο. ΓΕΩΡΓΙΟΣ ΔΡΥΣ (Υφυπουργός Οικονομικών): Βεβαίως, να το διαβάσω. "Στην τροπολογία - προσθήκη του Υπουργού Εθνικής Οικονομίας και Οικονομικών με γενικό αριθμό 3255 και ειδικό 912, που κατατέθηκε για το σχέδιο νόμου "Απλοποιήσεις και ελαφρύνσεις στη φορολογία εισοδήματος και άλλες διατάξεις", απαλείφεται η παράγραφος 5 και προστίθενται παράγραφοι 5, 6, 7, 8 και 9, που έχουν ως εξής:
"5. Φορτηγά αυτοκίνητα και οι βάσεις τους καθώς και μοτοσυκλέτες, για τα οποία μέχρι και τις 10 Οκτωβρίου 1999 είχαν κατατεθεί παραστατικά τελωνισμού και δεν έχουν εκδοθεί αποδεικτικά είσπραξης, υπάγονται στους συντελεστές τέλους ταξινόμησης που ισχύουν από 11 Οκτωβρίου 1999.
6. Φορτηγά αυτοκίνητα και οι βάσεις τους καθώς και μοτοσυκλέτες, για τα οποία έχουν εκδοθεί αποδεικτικά είσπραξης του τέλους ταξινόμησης, πλην όμως δεν έχουν ταξινομηθεί και πωληθεί από τις εμπορικές επιχειρήσεις, μπορούν με αίτησή τους να υπαχθούν στους συντελεστές τέλους ταξινόμησης που ισχύουν από 11.10.1999 με συμψηφισμό του καταβληθέντος τέλους ταξινόμησης και επιστροφή της προκύπτουσας διαφοράς. Στη ρύθμιση αυτή υπάγονται και τα παραπάνω οχήματα τα οποία μέχρι και 10 Οκτωβρίου 1999 είχαν τιμολογηθεί από τις εμπορικές επιχειρήσεις, πλην όμως για τη μεταβίβαση στον ιδιώτη δεν είχε γίνει θεώρηση του πιστοποιητικού ταξινόμησης από την αρμόδια δημόσια οικονομική υπηρεσία (ΔΟΥ) για την καταβολή των οφειλόμενων τελών ή είχε γίνει η θεώρηση αυτή, αλλά τα οχήματα δεν είχαν τιμολογηθεί από τις εμπορικές επιχειρήσεις.
7. Οι διατάξεις του δεύτερου εδαφίου της παραγράφου 2 του άρθρου 20 του ν. 2743/1999, (ΦΕΚ 211Α') εφαρμόζονται και για επιβατικά αυτοκίνητα τα οποία μέχρι και 2 Σεπτεμβρίου 1999 είχαν τιμολογηθεί από τις εμπορικές επιχειρήσεις, πλην όμως για τη μεταβίβασή τους στον ιδιώτη δεν είχε γίνει θεώρηση του πιστοποιητικού ταξινόμησης από την αρμόδια ΔΟΥ για την καταβολή...
ΠΡΟΕΔΡΟΣ (Απόστολος Κακλαμάνης): Κύριε Υπουργέ, μη συνεχίζετε σας παρακαλώ. Να φέρετε την τροπολογία αυτή στο επόμενο νομοσχέδιο που έχετε και να την προσαρμόσετε...
(Χειροκροτήματα από την πτέρυγα της Νέας Δημοκρατίας)
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, συγνώμη, να πω κάτι. Είναι μεταβατική διάταξη, παρόμοια της οποίας ψηφίσαμε για τα ΙΧ αυτοκίνητα.
ΠΡΟΕΔΡΟΣ (Απόστολος Κακλαμάνης): Μάλιστα, αλλά αυτήν τη στιγμή και εγώ και όλοι οι συνάδελφοι δεν είναι καν σε θέση να παρακολουθήσουν. Διαβάζετε ένα κείμενο...
ΓΕΩΡΓΙΟΣ ΔΡΥΣ (Υφυπουργός Οικονομικών): Είναι γραμμένο, κύριε Πρόεδρε, το έχω εδώ.
ΠΡΟΕΔΡΟΣ (Απόστολος Κακλαμάνης): 'Οχι, κύριε Υπουργέ. Τουλάχιστον έπρεπε να το είχατε δώσει πιο πριν. 'Ηδη βλέπω τους πάντες...
ΑΔΑΜ ΡΕΓΚΟΥΖΑΣ: Να το μελετήσουμε, κύριε Πρόεδρε.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, έχουμε ψηφίσει παρόμοιο κείμενο για τα ΙΧ αυτοκίνητα.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, με συγχωρείτε πάρα πολύ. Δεν βλέπετε απέναντί σας τις αντιδράσεις;
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, καλώς.
ΠΡΟΕΔΡΟΣ (Απόστολος Κακλαμάνης): Θα το φέρετε στο επόμενο νομοσχέδιό σας, ώστε να δοθεί η δυνατότητα στη Βουλή να παρακολουθήσει περί τίνος πρόκειται.
Παρακαλώ επί του κειμένου, κύριε Υπουργέ, το οποίο έχετε καταθέσει ως τροπολογία, μήπως είναι αναγκαία, προκειμένου να ισχύσει αυτή η διάταξη, κάποια αναδιατύπωση;
ΓΕΩΡΓΙΟΣ ΔΡΥΣ (Υφυπουργός Οικονομικών): Απολύτως καμία, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Από ό,τι καταλαβαίνω, εσείς με τη διάταξη αυτή θέλετε να αντιμετωπίσετε το μεσοδιάστημα αφ'ης εξαγγείλατε το μέτρο μέχρι της ψήφισης αυτής της διατάξεως.
ΓΕΩΡΓΙΟΣ ΔΡΥΣ (Υφυπουργός Οικονομικών): Ακριβώς.
ΠΡΟΕΔΡΟΣ (Απόστολος Κακλαμάνης): Οι ενδιαφερόμενοι, οι επιχειρήσεις, οι πολίτες κλπ. θα αναμένουν τη ρύθμιση που θα κάνετε τότε. Θα δώσετε αναδρομική ισχύ, εάν η Βουλή συμφωνήσει και δεν θα έχουμε πρόβλημα.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Κύριε Πρόεδρε, είναι εντάξει.
ΠΡΟΕΔΡΟΣ (Απόστολος Κακλαμάνης): Επομένως, επί της τροπολογίας όπως έχει εισαχθεί, υπάρχει κάποιος συνάδελφος που να επιθυμεί να πάρει το λόγο;
ΑΔΑΜ ΡΕΓΚΟΥΖΑΣ: Εγώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Επί της τροπολογίας όμως.
ΑΔΑΜ ΡΕΓΚΟΥΖΑΣ: Μάλιστα, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.
ΑΔΑΜ ΡΕΓΚΟΥΖΑΣ: Επειδή, κύριε Πρόεδρε, βλέπω ότι η ισχύς της διάταξης αυτής είναι από 11 Οκτωβρίου -έχει κατατεθεί στις 7 Οκτωβρίου, είναι από 11 Οκτωβρίου- είναι πολύ πιθανό -και καλώ τον κύριο Υπουργό να το διευκρινήσει- να έχει σταλεί κάποια εγκύκλιος στις υπηρεσίες οι οποίες αρχίζουν από 11 του μηνός να πραγματοποιούν τους εκτελωνισμούς με αυτές τις διατάξεις που αναφέρονται εδώ. Εάν δεν ψηφιστεί η τροπολογία, θα είναι έκθετη η Κυβέρνηση.
ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι δεν είναι αυτό, κύριε Πρόεδρε.
Κύριε Πρόεδρε, μπορώ να έχω το λόγο;
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Ρεγκούζα, η τροπολογία ισχύει κανονικά όπως αναφέρεται στο κείμενο. Με την προσθήκη αυτή, ρυθμίζονται μεταβιβάσεις που δεν ολοκληρώθηκαν μέχρι την ημερομηνία έναρξης ισχύς του νέου καθεστώτος φορολογίας των φορτηγών αυτοκινήτων.
'Ιδιο ακριβώς κείμενο ψηφίσαμε για τα Ι.Χ. αυτοκίνητα. Δεν θέλετε να το δεχθείτε; Θα φέρω τη διάταξη αυτή σε επόμενο νομοσχέδιο.
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, σας παρακαλώ.
Η διάταξη που είχε προστεθεί τότε στην τροπολογία στην οποία αναφέρεται ο κύριος Υφυπουργός είχε εγκαίρως δοθεί και είχε αναγνωσθεί και είχαν συμφωνήσει οι πάντες.
Τώρα, διαβάζει τη διάταξη αυτήν. Ξέρω ότι όλοι διαμαρτύρεσθε. Δεν γίνεται και "η πίτα σωστή και ο σκύλος χορτάτος".
Ερωτάται το Σώμα: Γίνεται δεκτή...
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το λόγο παρακαλώ.
ΑΔΑΜ ΡΕΓΚΟΥΖΑΣ: Εάν συζητηθεί η τροπολογία, θα ήθελα να πω και εγώ δυο κουβέντες.
ΠΡΟΕΔΡΟΣ (Απόστολος Κακλαμάνης): Υπέθεσα ότι είμεθα όλοι σύμφωνοι γι' αυτήν την τροπολογία και γι' αυτό δεν έδωσα το λόγο.
Ορίστε, κύριε Γκατζή έχετε το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, όταν συνεζητείτο το νομοσχέδιο για την ταξινόμηση των αυτοκινήτων, είχαμε επισημάνει ότι δεν αντιμετωπίζονται εξίσου και τα φορτηγά αυτοκίνητα. Υπήρχε, σε σχέση με τα Ι.Χ., ιδιαίτερα τα πολυτελείας, μια υπέρμετρα άνιση μεταχείριση σε βάρος των φορτηγών.
Και επειδή, κύριε Πρόεδρε, όπως αναφέρεται και στην αιτιολογική έκθεση, το μέτρο δεν είναι γιατί επιβαρύνει ουσιαστικά τους χρήστες αυτών των αυτοκινήτων, αλλά προσβλέπει μόνο σε αντιπληθωριστικά μέτρα και επειδή εμείς είμαστε ενάντια στους στόχους αυτούς που έχει βάλει η Κυβέρνηση, για την ένταξη στην Ο.Ν.Ε., θα την καταψηφίσουμε.
ΠΡΟΕΔΡΟΣ (Απόστολος Κακλαμάνης): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Θα αναφέρω παρόμοιους λόγους με αυτούς που ανέφερε ο κ. Γκατζής.
'Ημουν εισηγητής και σε αυτό το νομοσχέδιο τότε. Είχαμε επισημάνει στην Κυβέρνηση ότι οι ρυθμίσεις αυτές ήταν σε βάρος των μεταχειρισμένων αυτοκινήτων και δεν έπρεπε να προχωρήσει.
Εδώ βέβαια γίνονται κάποιες ελαφρύνσεις.
Εμείς, όμως, εξακολουθούμε να τοποθετούμαστε αρνητικά σε αυτήν τη ρύθμιση και για λόγους συνέπειας.
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτή η τροπολογία με γενικό αριθμό 3255 και ειδικό 912 της 7-10-1999 "Για τη μείωση του τέλους ταξινόμησης μοτοσυκλετών και φορτηγών αυτοκινήτων" ;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΑΔΑΜ ΡΕΓΚΟΥΖΑΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Συνεπώς, η τροπολογία με γενικό αριθμό 3255 και ειδικό 12 της 7-10-1999 "Για τη μείωση του τέλους ταξινόμησης μοτοσυκλετών και φορτηγών αυτοκινήτων" έγινε δεκτή κατά πλειοψηφία.
Εισερχόμαστε στη συζήτηση της τροπολογίας με γενικό αριθμό 3256 και ειδικό 913 της 7-9-1999 "Τροποποίηση διατάξεων σχετικά με το τέλος διαφήμισης υπέρ δήμων και κοινοτήτων".
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, το λόγο παρακαλώ.
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Στην τροπολογία αυτή, κύριε Πρόεδρε, θα ήθελα να κάνω αναδιατύπωση. Η αναδιατύπωση έχει ως εξής:
"1. Το πρώτο εδάφιο της παραγράφου 1 κατηγορία Δ του άρθρου 15 του από 24-9/20.10.48 Β.Δ., όπως αντικαταστάθηκε από τους νόμους 1900/1990 και 2130/1993 τροποποιείται ως εξής:
"Το τέλος διαφήμισης της παραγράφου 5 του άρθρου 8 του ν. 2130/1993 καθορίζεται σε 2% επί της δαπάνης διαφήμισης".
2. Στο τέλος της παραγράφου 1 κατηγορία Δ του άρθρου 5 του ν.
1900/1990 προστίθενται τρία νέα εδάφια ως εξής:
"Ειδικά η προβολή προϊόντων σε χώρους καταστημάτων που γίνεται είτε με την τοποθέτησή τους σε εμφανή σημεία εντός του καταστήματος είτε με έντυπα, δώρα, επιγραφές κάθε είδους είτε με άλλο παρόμοιο τρόπο θεωρείται διαφήμιση και υπόκειται σε τέλος διαφήμισης. Το τέλος υπολογίζεται με συντελεστή δύο τοις εκατό (2%) επί της διαφημιστικής δαπάνης που καταβάλλεται για τις πράξεις αυτές. Το τέλος αυτής της παραγράφου...
ΠΡΟΕΔΡΟΣ (Απόστολος Κακλαμάνης): Μια στιγμή, κύριε Υπουργέ, για να μπορέσουμε να παρακολουθήσουμε. Μέχρις εδώ είναι όπως ήταν πριν.
ΓΕΩΡΓΙΟΣ ΔΡΥΣ (Υφυπουργός Οικονομικών): Μάλιστα, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Από εδώ και κάτω, παρακαλώ να διαβάζετε πιο αργά για να το καταλάβουμε.
ΓΕΩΡΓΙΟΣ ΔΡΥΣ (Υφυπουργός Οικονομικών): Πηγαίνω στην επόμενη παράγραφο.
ΠΡΟΕΔΡΟΣ (Απόστολος Κακλαμάνης): Δηλαδή, διαγράφετε μία παράγραφο. ΓΕΩΡΓΙΟΣ ΔΡΥΣ (Υφυπουργός Οικονομικών): Μάλιστα, κύριε Πρόεδρε, μέχρι εκεί που λέει "σε μειωμένες τιμές".
ΠΡΟΕΔΡΟΣ (Απόστολος Κακλαμάνης): Παρακολουθείτε, κύριοι συνάδελφοι; Από εκεί που λέει "σαν διαφημιστική δαπάνη" διαγράφονται έξι σειρές μέχρι εκεί που λέει "σε μειωμένες τιμές".
Συνεχίστε, κύριε Υφυπουργέ.
ΓΕΩΡΓΙΟΣ ΔΡΥΣ (Υφυπουργός Οικονομικών): Και θα συνεχίσουμε ως εξής: "Το τέλος αυτής της παραγράφου βαρύνει τον διαφημιζόμενο και εισπράττεται από τον παρέχοντα την υπηρεσία της διαφήμισης κατά το χρόνο έκδοσης του σχετικού φορολογικού στοιχείου, ο οποίος και τον αποδίδει στο δικαιούχο δήμο ή κοινότητα".
ΙΩΑΝΝΗΣ ΚΕΦΑΛΟΓΙΑΝΝΗΣ: 'Ετσι ήταν και η αρχική διατύπωση.
ΓΕΩΡΓΙΟΣ ΔΡΥΣ (Υφυπουργός Οικονομικών): Ναι. Αφαίρεσα μία παράγραφο. Και συνεχίζω την ανάγνωση.
"3. Η απόδοση του τέλους γίνεται με την υποβολή δήλωσης από τον υπόχρεο ή το νόμιμο εκπρόσωπό του, στον οικείο δήμο ή κοινότητα, στη χωρική αρμοδιότητα του οποίου είναι εγκατεστημένο το κατάστημα ή στην αρμόδια ΔΟΥ εφόσον ο δικαιούχος δήμος ή κοινότητα δεν διαθέτει ταμιακή υπηρεσία.
Η δήλωση υποβάλλεται το αργότερο την τελευταία εργάσιμη ημέρα του τρίτου μήνα, μετά την έκδοση του σχετικού χρονικού στοιχείου. Με κοινές αποφάσεις των Υπουργών Εσωτερικών" ....
ΠΡΟΕΔΡΟΣ (Απόστολος Κακλαμάνης): Μια στιγμή, με συγχωρείτε. Εδώ προσθέτετε κάτι. Παρακαλώ να το διαβάσετε.
ΓΕΩΡΓΙΟΣ ΔΡΥΣ (Υφυπουργός Οικονομικών): Βεβαίως.
"Με κοινές αποφάσεις των Υπουργών Εσωτερικών, Δημοσιας Διοίκησης και Αποκέντρωσης και Οικονομικών μπορεί να ορίζεται και διαφορετικός τρόπος απόδοσης του τέλους, καθώς και κάθε αναγκαία προς τούτο λεπτομέρεια. Σε περίπτωση μη υποβολής της δήλωσης ή εκπρόθεσμης υποβολής αυτής, επιβάλλονται οι προβλεπόμενες από τις διατάξεις των άρθρων 3 και 4 του νόμου 2523/1997 (ΦΕΚ Α179), κυρώσεις.
4. Το οφειλόμενο τέλος 6% από 1.1.98 μέχρι τη δημοσίευση του παρόντος στην Εφημερίδα της Κυβερνήσεως, για τις παρασχεθείσες υπηρεσίες διαφήμισης, καταβάλλεται με σχετική δήλωση του υπόχρεου στο δικαιούχο δήμο ή κοινότητα μέχρι τη τελευταία εργάσιμη ημέρα του έτους 1999, χωρίς την επιβολή οιασδήποτε κύρωσης".
ΠΡΟΕΔΡΟΣ (Απόστολος Κακλαμάνης): Επομένως, η τελευταία παράγραφος μέχρι "κατά τα λοιπά", φεύγει.
ΓΕΩΡΓΙΟΣ ΔΡΥΣ (Υφυπουργός Οικονομικών): Μάλιστα.
Τα καταθέτω για τα Πρακτικά.
(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά την προαναφερθείσα αναδιατύπωση η οποία έχει ως εξής:
"ΑΝΑΔΙΑΤΥΠΩΣΗ Της τροπολογίας - προσθήκης του Υπουργού Εθνικής Οικονομίας και Οικονομικών με γενικό αριθμό 3256 και ειδικό 913 που κατατέθηκε για το σχέδιο νόμου "Απλοποιήσεις και ελαφρύνσεις στη φορολογία εισοδήματος και άλλες διατάξεις".
'Αρθρο....
Tέλος διαφήμισης υπέρ δήμων και κοινοτήτων 1. Το πρώτο εδάφιο της παραγράφου 1 κατηγορία Δ του άρθρου 15 του από 24-9-/20.10.48 Β.Δ., όπως αντικαταστάθηκε από τους νόμους 1900/1990 και 2130/1993 τροποποιείται ως εξής:
"Το τέλος διαφήμισης της παραγράφου 5 του άρθρου 18 του ν. 2130/1993 καθορίζεται σε 2% επί της δαπάνης διαφήμισης".
2. Στο τέλος της παραγράφου 1 κατηγορία Δ του άρθρου 5 του ν.
1900/1990 προστίθενται τρία νέα εδάφια ως εξής:
"Ειδικά η προβολή προϊόντων σε χώρους καταστημάτων που γίνεται είτε με την τοποθετησή τους σε εμφανή σημεία εντός του καταστήματος είτε με έντυπα, δώρα, επιγραφές κάθε είδους, είτε με άλλο παρόμοιο τρόπο θεωρείται διαφήμιση και υπόκειται σε τέλος διαφήμισης. Το τέλος υπολογίζεται με συντελεστή δύο τοις εκατό (2%) επί της διαφημιστικής δαπάνης που καταβάλλεται για τις πράξεις αυτές. Το τέλος αυτής της παραγράφου βαρύνει τον διαφημιζόμενο και εισπράττεται από τον παρέχοντα την υπηρεσία της διαφήμισης κατά το χρόνο έκδοσης του σχετικού φορολογικού στοιχείου, ο οποίος και τον αποδίδει στο δικαιούχο δήμο ή κοινότητα".
3. Η απόδοση του τέλους γίνεται με την υποβολή δήλωσης από τον υπόχρεο ή το νόμιμο εκπρόσωπο του, στον οικείο δήμο ή κοινότητα, στη χωρική αρμοδιότητα του οποίου είναι εγκαταστημένο το κατάστημα, ή στην αρμόδια ΔΟΥ εφόσον ο δικαιούχος δήμος ή κοινότητα δεν διαθέτει ταμιακή υπηρεσία. Η δήλωση υποβάλλεται το αργότερο την τελευταία εργάσιμη ημέρα του τρίτου μήνα μετά την έκδοση του σχετικού φορολογικού στοιχείου. Με κοινές αποφάσεις των Υπουργών Εσωτερικών, Δημόσιας Διοίκησης και Αποκέντρωσης και Οικονομικών μπορεί να ορίζεται και διαφορετικός τρόπος απόδοσης του τέλους καθώς και κάθε αναγκαία προς τούτο λεπτομέρεια. Σε περίπτωση μη υποβολής της δήλωσης ή εκπρόθεσμης υποβολής αυτής επιβάλλονται οι προβλεπόμενες από τις διατάξεις των άρθρων 3 και 4 του ν. 2523/1997 (ΦΕΚ Α179) κυρώσεις.
4. Το οφειλόμενο τέλος έξι τοις εκατό (6%) από 1/1/1998 μέχρι τη δημοσίευση του παρόντος στην Εφημερίδα της Κυβερνήσεως, για τις παρασχεθείσες υπηρεσίες διαφήμισης, καταβάλλεται με σχετική δήλωση του υπόχρεου στο δικαιούχο δήμο ή κοινότητα μέχρι την τελευταία εργάσιμη ημέρα του έτους 1999 χωρίς την επιβολή οποιασδήποτε κύρωσης."). ΠΡΟΕΔΡΟΣ (Απόστολος Κακλαμάνης): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, ανατρέπεται πραγματικά η φιλοσοφία της διάταξης με τη διαγραφή αυτής της απόφασης στη βάση υπολογισμού του φόρου.
Με την τροπολογία αυτή βεβαίως υπάρχει ένα ιστορικό. Το θέμα δηλαδή του δημοτικού τέλους διαφήμισης λόγω των ασαφειών και των ατελειών της σχετικής νομοθεσίας ταλαιπωρεί και προβληματίζει επιχειρήσεις εδώ και πολλά χρόνια.
Επιχειρήθηκε να διευθετηθεί αυτό το θέμα με μια υπουργική απόφαση στο παρελθόν που υπήρχε αμφισβήτηση μεταξύ φορολογουμένων και φορολογικών αρχών. Η ρύθμιση αυτή τότε υπήρξε σύμφωνη και με τις απόψεις υφισταμένης νομολογίας, αλλά και με απόψεις του Υπουργείου Εσωτερικών, όπως αυτές εκφράστηκαν σε σχετικό έγγραφο προς το Υπουργείο Οικονομικών.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Εκτιμούμε όμως ότι κατά τρόπο άστοχο, αιφνιδιαστικό και χωρίς αποχρώντα λόγο το Υπουργείο Οικονομικών στο τέλος Αυγούστου ανακάλεσε αυτήν την εγκύκλιο που είχε βγάλει, επαναφέροντας στην κατάσταση αβεβαιότητας και ασαφειών, που σε πολλές περιπτώσεις έχουν οδηγήσει τις επιχειρήσεις στις κατ' ανάγκη συμβιβαστικές επιλύσεις σχετικών διαφορών.
Αντί όμως άλλης απάντησης -και με τις παραστάσεις των διαφόρων φορέων- το Υπουργείο τελείως αιφνιδιαστικά προέβη στη σχετική ρύθμιση και στην υποβολη της σχετικής τροπολογίας, μειώνοντας βεβαίως το ποσοστό από 6% σε 2%.
Εδώ το πρώτο που θέλουμε να παρατηρήσουμε είναι ότι μειώνονται έσοδα προς την Τοπική Αυτοδιοίκηση, που είναι ένα πολύ σημαντικό θέμα. Δηλαδή, ενώ η Τοπική Αυτοδιοίκηση δεν έχει πόρους, ερχόμαστε και της μειώνουμε αυτό το ποσοστό. Πέραν όμως αυτού επιχειρείται να διευρυνθεί αυθαίρετα η βάση υπολογισμού. Βέβαια, έρχεται τώρα ο κύριος Υφυπουργός και διαγράφει τον τρόπο αυτό χωρίς να μας εξηγεί πώς θα γίνει.
Θα το κάνετε, κύριε Υφυπουργέ, με εγκύκλιο που θα εκδώσετε μετά την ψήφιση της σχετικής τροπολογίας; Θα διαφέρει από το αντικείμενο, όπως το περιγράφετε; Πραγματικά έχουμε δυσκολία να αντιληφθούμε πώς ακριβώς διαμορφώνεται όλο το θέμα.
Πάντως, σε κάθε περίπτωση θα ήθελα να επισημάνω και να επιστήσω και την προσοχή του Υπουργείου, ότι η κατατεθείσα τροπολογία, η οποία δεν επιλύει το υφιστάμενο θέμα μη υπαγωγής των μέχρι τώρα δαπανών, προβολής, προώθησης σε σούπερ μάρκετ, δημιουργεί νέα προβλήματα τα οποία θα περάσουν δραστικά τους παράγοντες που καθορίζουν το ύψος των τιμών των καταναλωτών. Εκφράζουμε ταυτόχρονα και φόβους ότι, πέραν του ότι θα δημιουργήσουν προβλήματα στον ανταγωνισμό των επιχειρήσεων, θα δημιουργήσουν και προβλήματα στη διαμόρφωση των τιμών για τους καταναλωτές, δηλαδή επιβάρυνση στις τιμές των καταναλωτών. Γιατί μέχρι τώρα οι δαπάνες διαφήμισης εντός των σούπερ μάρκετς δεν είχαν τέλος διαφήμισης. Επομένως, από δω και στο εξής το τέλος διαφήμισης ουσιαστικά θα μετακυλίεται επί των τιμών, άρα θα βαρύνει τον καταναλωτή. Γι' αυτό το λόγο εκφράζουμε την επιφύλαξή μας μετά και την τροποποίηση που κάνατε. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, είναι γεγονός ότι για το πώς εισπράττονται, πώς καταβάλλονται κλπ. τα ποσά των διαφημίσεων, υπάρχει ολόκληρη διαδικασία, υπάρχει νόμος, υπάρχει διάταξη.
Φυσικά μέσα από τις διατάξεις αυτές αναδεικνύεται ότι η Τοπική Αυτοδιοίκηση εισπράττει με βάση κάποιες συμφωνίες που γίνονται με την εταιρεία της διαφήμισης κλπ.
Εδώ δεν ξέρω πως μπαίνει να περικόπτονται από το 6% στο 2%, αλλά και να μην αναφέρεται ουσιαστικά, τι γίνεται με τις άλλες υπαίθριες διαφημίσεις, αν θα ισχύει το καθεστώς που ίσχυε μέχρι σήμερα ή αν για παράδειγμα ένας πολίτης που θα δίνει την ταράτσα του σπιτιού του θα εισπράτει το υπόλοιπο ποσό.
Είναι άλλο ο χώρος που μπορεί να εκμισθώσει κάποιος και να βγάλει την άδεια, γιατί έχουμε και τέτοια παραπτώματα, κύριε Υπουργέ. Θα σας πω ότι εμένα με έχουν πάει στα δικαστήρια, επειδή ήμουν στην Επιτροπή Πολεοδομικών Θεμάτων και βγάλαμε αυθαίρετες κάποιες κατασκευές, αντί να πιάσουν τον παράνομο, που ήταν χωρίς άδεια. Ο Εισαγγελέας τραβάει τις επιτροπές.
Περικόπτονται πραγματικά δαπάνες από την Τοπική Αυτοδιοίκηση. 'Ενα σοβαρό θέμα της Τοπικής Αυτοδιοίκησης, που συζήτησε προχθές το συνέδριο και συζητείται ακόμα είναι οι δαπάνες. Μεταφέρονται αρμοδιότητες χωρίς πόρους. Μάλιστα, εξηγγέλθη ότι θα έχει η δημοτική αστυνομία το 80% των καθηκόντων που έχει σήμερα η αστυνομία, θα μετατραπούν σε παραρτήματα ή αστυνομικά τμήματα, χωρίς πόρους ουσιαστικά. Αυτό το μέτρο είναι επίσης εις βάρος της Τοπικής Αυτοδιοίκησης. Θα το καταψηφίσουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Μια παρατήρηση μόνο. Θα ήθελα να ρωτήσω τον κύριο Υφυπουργό, αυτή η απώλεια εσόδων από τους δήμους, αναπληρώνεται από καμία άλλη πηγή εσόδων;
ΠΡΟΕΔΡΕΥΩΝ (Παναγιώτης Σγουρίδης): Ο κ.Κεφαλογιάννης έχει το λόγο. 
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, θα ήθελα να επισημάνω ότι αυτό το τέλος της διαφήμισης το είχαμε επιβάλει εμείς σαν Κυβέρνηση και προσωπικά όταν ήμουν Υπουργός Εσωτερικών με την ψήφιση του ν. 2130/93, στην προσπάθεια φυσικά των κυβερνήσεων της Νέας Δημοκρατίας να ενισχύσει οικονομικά τους ΟΤΑ.
Θα πρέπει επίσης να υπενθυμίσω στη Βουλή ότι ο ν. 1080/80 περί προσόδων των ΟΤΑ που ψηφίστηκε επίσης στη Βουλή από το 1980 όταν ήμουν Υφυπουργός Εσωτερικών, είναι ένας νόμος που ουσιαστικά κρατά όλα αυτά τα χρόνια ζωντανή την Τοπική Αυτοδιοίκηση, διότι της εξασφαλίζει σημαντικές οικονομικές δυνατότητες για να επιτελέσει το έργο της.
Είμαστε εντελώς αντίθετοι με τη μείωση του τέλους διαφήμισης, διότι δεν μπορεί από τη μια πλευρά η Κυβέρνηση να λέει στον ελληνικό λαό και απευθυνόμενη προς την Τοπική Αυτοδιοίκηση, ότι είναι Κυβέρνηση που φροντίζει για την οικονομική αυτοτέλεια των ΟΤΑ και από την άλλη πλευρά να μειώνεται το τέλος της διαφήμισης με αποτέλεσμα να μειώνονται τα έσοδα των οργανισμών Τοπικής Αυτοδιοίκησης.
Πολύ φοβούμαι ότι και η τροπολογία αυτή είναι διαπλεκόμενη. Ποιοι λόγοι υπαγόρευσαν τη μείωση του τέλους διαφήμισης; Στην έκθεση του Γενικού Λογιστηρίου αναφέρεται επί λέξει, κύριε Υπουργέ, ότι από τις διατάξεις της προτεινόμενης τροπολογίας, επέρχεται απώλεια εσόδων των προϋπολογισμών των ΟΤΑ που το ύψος της είναι απροσδιόριστο. Στη συνέχεια λέει ότι η απώλεια θα αναπληρωθεί από την αύξηση των προϋπολογισμών των ΟΤΑ από άλλες πηγές. Ποιες είναι οι άλλες πηγές; Θα ήθελα να επεξηγήσετε στη Βουλή ποιες είναι αυτές οι πηγές.
ΠΡΟΕΔΡΕΥΩΝ (Παναγιώτης Σγουρίδης): Τελειώστε.
ΙΩΑΝΝΗΣ ΚΕΦΑΛΟΓΙΑΝΝΗΣ: Τελειώνω με μια φράση, κύριε Πρόεδρε.
Αύριο, θα γίνει το Πανελλήνιο Συνέδριο της ΚΕΔΚΕ στη Ρόδο. Εκεί ασφαλώς η Υπουργός κ.Παπανδρέου δια λόγων, πολλά θα υποσχεθεί και πολλά θα δώσει και πολλά θα πει ότι έκανε για την Τοπική Αυτοδιοίκηση. Η πραγματικότητα όμως είναι διαφορετική, διότι εδώ μειώνονται οι πόροι των ΟΤΑ, χωρίς να αντικαθίστανται.
ΠΡΟΕΔΡΕΥΩΝ (Παναγιώτης Σγουρίδης): Ο κ.Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Θα ξεκινήσω από κει που τελείωσε ο κ. Κεφαλογιάννης. Ομολογώ ότι με έκπληξη βλέπουμε αυτήν την τροπολογία, η οποία έρχεται ακριβώς την παραμονή που ξεκινάει το συνέδριο της ΚΕΔΚΕ, όταν το μεγαλύτερο ζήτημα που θα αντιμετωπίσει το συνέδριο αυτό, εκτός από τα προβλήματα που έχουν προκύψει από τον τρόπο εφαρμογής του ψευδεπίγραφου Καποδίστρια, είναι το θέμα των οικονομικών των Οργανισμών Τοπικής Αυτοδιοίκησης.
Είναι εντυπωσιακό ότι τα οικονομικά των Οργανισμών Τοπικής Αυτοδιοίκησης βρίσκονται σε μία διπλή κρίση. Πρώτα-πρώτα δεν υπάρχει καμία αυτοτέλια, γιατί ακόμη και οι λεγόμενοι αυτοτελείς πόροι τελούν υπό την έγκριση του κομματικού γενικού γραμματέα περιφέρειας. Είναι κομματικό όργανο ο γενικός γραμματέας περιφέρειας. Είναι απλώς και μόνο ένας μετακλητός υπάλληλος που διορίζεται και παύεται, όχι μόνο κατά τη βούληση της Κυβέρνησης, αλλά κατά τη βούληση των Υπουργών. Δεν είναι τυχαίο ότι μόλις ήλθε η κ. Παπανδρέου άλλαξε όλους τους γενικούς γραμματείς περιφέρειας που είχε διορίσει ο κ. Παπαδόπουλος. Πρόκειται περί κομματικού στρατού δηλαδή και δη προσωπικού κομματικού στρατού. Δεν φθάνει, λοιπόν, το γεγονός ότι όλα είναι σε ασφυκτικό κλειό και όλα εξαρτώνται απ' αυτούς, είναι και το ελληνικό δημόσιο που τους χρωστάει ακόμη.
Ξέρετε, κύριε Πρόεδρε, κυρίες και κύριοι συνάδελφοι, ότι από το ΕΤΕΡΠΣ, το ειδικό ταμείο το οποίο αφορά το Υπουργείο Περιβάλλοντος, Χωραταξίας και Δημοσίων 'Εργων, χρωστάει εβδομήντα δισεκατομμύρια (70.000.000.000) και δεν τα έχει αποδώσει στους Οργανισμούς Τοπικής Αυτοδιοίκησης; Ξέρετε ότι το ειδικό πρόγραμμα ΕΠΤΑ της Τοπικής Αυτοδιοίκησης, το οποίο φτιάχτηκε για να ενισχύσει τους Οργανισμούς Τοπικής Αυτοδιοίκησης που προέκυψαν από τις αναγκαστικές συνενώσεις, δεν είναι ολοκληρωμένο, γιατί έχει συμβάλει σ' αυτό μόνο το Υπουργείο Εσωτερικών, Δημόσιας Διοίκησης και Αποκέντρωσης και κανένα από τα άλλα Υπουργεία, όπως το ΥΠΕΧΩΔΕ, το Υπουργείο Πολιτισμού ή το Υπουργείο Γεωργίας; Και σαν να μην έφθαναν αυτά, έρχεται αυτή η τροπολογία, με την οποία το τέλος διαφήμισης από 6% το κάνει 2% Και θα ξαναγυρίσω σ' αυτό που είπε ο κ. Κεφαλογιάννης.
'Οταν έρχεται και λέει ότι δεν μπορεί να υπολογίσει την απώλεια εσόδων, το καταλαβαίνω. Αλλά δεν είναι δυνατόν να έρχεται και να μας λέει εδώ στην έκθεση -και βέβαια είναι έκθεση της Κυβέρνησης- ότι δεν ξέρει με ποιο τρόπο θα το αναπληρώσει. Από άλλες πηγές. Αφού η Κυβέρνηση αφαιρεί, δεν έχει ξεκαθαρίσει μέχρι τώρα με ποιο τρόπο άραγε θα μπορέσει να πληρώσει αυτά τα χρήματα;
Νομίζω ότι αυτό εν όψει του συνεδρίου της ΚΕΔΚΕ είναι χαρακτηριστικό σε συνδυασμό δε με την προσπάθεια μετάθεσης ευθυνών που έγινε με την ευκαιρία ή, αν θέλετε με την αφορμή αργότερα των σεισμών. Νομίζω ότι ο τρόπος με τον οποίο η Κυβέρνηση δρα στο χώρο της Τοπικής Αυτοδιοίκησης δείχνει την αντίφαση των αρχών της δεκαετίας του '80 και σήμερα όπου δημιουργείται μια νέα ιδεολογία, θα την έλεγα νεοσυγκεντρωτισμού, η οποία αποδίδει και την μετάλλαξη του πάλαι ποτέ διαλάμψατος σοσιαλιστικού κινήματος.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, όσοι επικοινωνούμε με τους αιρετούς της πρωτοβάθμιας Τοπικής Αυτοδιοίκησης, καθημερινά ακούμε ότι το πρόβλημά τους είναι οικονομικό και δεν μπορούν, δεν έχουν τρόπο να το επιλύσουν. Απευθύνονται και σε όλους εμάς και στην Κυβέρνηση, ζητώντας πόρους.
Η τροπολογία σας, κύριε Υφυπουργέ, αφαιρεί πόρους από την Τοπική Αυτοδιοίκηση και ιδιαίτερα σε μια εποχή που το αίτημα της Τοπικής Αυτοδιοικήσεως και κυρίως της πρωτοβάθμιας είναι, "δώστε μας".
Γι' αυτό το λόγο, κύριε Πρόεδρε, ζήτησα το λόγο και μιλώ για να τοποθετηθώ σαφώς αρνητικά στην τροπολογία αυτή, διότι δεν θέλω να συμμετέχω καθ' οιονδήποτε τρόπο σε πράξεις που μειώνουν τους πόρους από την Τοπική Αυτοδιοίκηση η οποία αυτήν τη στιγμή βρίσκεται στη χειρότερη κατάσταση που βρέθηκε ποτέ, παρά τα πρόσφατα -γιατί οφείλω να το πωμέτρα που λάβατε, κύριε Υφυπουργέ, με τα οποία χαρίζετε κάποια χρέη.
Θέλω λοιπόν να διατυπώσω την αρνητική μου θέση διότι έτσι μου επιβάλλει η συνείδησή μου.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, μου έκανε εντύπωση ο τρόπος με τον οποίο κυρίως η Αξιωματική Αντιπολίτευση, ερμήνευσε τη συγκεκριμένη τροπολογία. Δέχομαι ότι εξ αιτίας της ελειπούς πληροφόρησης της τοποθετήθηκε αρνητικά. Θέλω να πιστεύω μάλιστα ότι τόσο ο κ. Ρεγκούζας όσο και ο κ. Παυλόπουλος, αλλά και ο κ. Κεφαλογιάννης, αν με ακούσουν, πιθανότατα στη δευτερολογία τους θα ταχθούν υπέρ της τροπολογίας.
Κύριοι συνάδελφοι, το προηγούμενο καθεστώς του 6% δεν ήτο δυνατόν να εφαρμοστεί. Αυτή είναι η πραγματικότητα.
ΑΔΑΜ ΡΕΓΚΟΥΖΑΣ: Εγώ σας το είπα.
ΓΕΩΡΓΙΟΣ ΔΡΥΣ (Υφυπουργός Οικονομικών): Υπήρξαν δυστυχώς δικαστικές αποφάσεις, οι οποίες δικαίωσαν τους επιχειρηματίες, οι οποίοι έκαναν προβολή στα σούπερ μάρκετ.
Ακριβώς γι' αυτό το λόγο καταθέτουμε αυτήν την τροπολογία και διευρύνουμε το εύρος του αντικειμένου της διαφήμισης. Και λόγω του αυξανομένου όγκου της διαφήμισης, ουσιαστικά θα αναπληρωθεί το 6% από το 2%.
ΙΩΑΝΝΗΣ ΚΕΦΑΛΟΓΙΑΝΝΗΣ: Και όλα αυτά τα χρόνια δεν εισπράττεται το τέλος;
ΓΕΩΡΓΙΟΣ ΔΡΥΣ (Υφυπουργός Οικονομικών): Αφήστε με να τελειώσω. Θα σας απαντήσω. Τα μέχρι σήμερα εισπραχθέντα ποσά ήσαν ελάχιστα, καθ' όσον οι ίδιοι οι επιχειρηματίες είχαν προσφύγει στα δικαστήρια.
Δεύτερον, κύριοι συνάδελφοι, πρέπει να είμαστε ειλικρινείς. Εγώ με όλη την εκτίμηση που έχω στον κ. Ρεγκούζα, οφείλω να του πω, ότι ήταν αντιφατική η τοποθέτησή του.
ΑΔΑΜ ΡΕΓΚΟΥΖΑΣ: Ναι, ήταν.
ΓΕΩΡΓΙΟΣ ΔΡΥΣ (Υφυπουργός Οικονομικών): Ακριβώς, το δέχεσθε και εσείς. Διότι, από τη μιά μεριά με κατηγορεί ότι μειώνω τα εισοδήματα της Τοπικής Αυτοδιοίκησης, από το 6% στο 2% και από την άλλη μου λέει "και το 2% θα πέσει επί των τιμών, άρα θα επιβαρυνθούν οι καταναλωτές." Κύριε Ρεγκούζα, δεν μπορούμε να θέλουμε και τα δύο ταυτόχρονα.
Γι' αυτό το λόγο να δεχθείτε την τροπολογία. Είναι προς το συμφέρον της Τοπικής Αυτοδιοίκησης.
ΠΡΟΕΔΡΕΥΩΝ (Παναγιώτης Σγουρίδης): Ο κ.Αλογοσκούφης έχει το λόγο. ΓΕΩΡΓΙΟΣ ΑΛΟΓΟΣΚΟΥΦΗΣ: Εγώ ακούω τις εξηγήσεις του κυρίου Υπουργού.
Πάντως δεν παύει να είναι γεγονός, κύριε Υφυπουργέ, ότι εδώ είναι δύο θέματα. Το ένα είναι τα έσοδα της Τοπικής Αυτοδιοίκησης και το άλλο η επιβάρυνση των επιχειρήσεων, των διαφημιζομένων κλπ. Και μας λέτε στην ουσία, ότι το προηγούμενο καθεστώς δεν μπορούσε να εφαρμοστεί και τελικά έσοδα δεν υπήρχαν για την Τοπική Αυτοδιοίκηση.
Πάντως εγώ γενικά δεν μπορώ να δεχθώ τις εκθέσεις του Γενικού Λογιστηρίου του κράτους που έρχονται και μας λένε με αυτήν την πρωτοφανή προχειρότητα ότι "ξέρετε, εδώ κάνουμε μία ρύθμιση, αλλά δεν μπορούμε να προσδιορίσουμε το οικονομικό αποτέλεσμα". Αντιλαμβάνομαι ότι εδώ υπάρχουν αρκετοί αστάθμητοι παράγοντες. Εγώ θα ήθελα να πω, όταν μας φέρνετε τέτοιες ρυθμίσεις, για να δούμε και τα οφέλη και το κόστος, να ζητάτε επισταμένως από τις υπηρεσίες σας να κάνουν μία μικρή μελέτη -εκτιμήσεις θα κάνουν, καταλαβαίνουμε ότι εδώ τα πράγματα δεν είναι γραμμένα στην πέτρα- ώστε ως Κοινοβούλιο να έχουμε τη δυνατότητα να κάνουμε μία εκτίμηση ως προς το κόστος και το όφελος από την αλλαγή που γίνεται, και πραγματικά να μπορέσουμε να έχουμε μία λογική.
ΠΡΟΕΔΡΕΥΩΝ (Παναγιώτης Σγουρίδης): Aφού δεν εισπράχθηκε ποτέ τίποτε από το 6%.
ΓΕΩΡΓΙΟΣ ΑΛΟΓΟΣΚΟΥΦΗΣ: Σύμφωνοι, αλλά αυτό θα έπρεπε να γραφεί στην έκθεση του Γενικού Λογιστηρίου. Να μας πει ότι τα έσοδα εδώ είναι πολύ χαμηλά, δεν εισπράττεται τίποτε. Εκτιμούμε ότι θα αυξηθούν τόσο πολύ από τη μείωση κλπ. Κάποια μελέτη πρέπει να γίνει.
Καταλαβαίνω ότι είναι δύσκολο, αλλά δεν μπορούν οι υπηρεσίες με αυτή την προχειρότητα να έρχονται και να μας λένε "δαπάνη δεν μπορεί να προσδιοριστεί". Ασφαλώς και δεν μπορεί. Αλλά να κάνουν μία εκτίμηση για να έχουμε και εμείς εδώ την καλύτερη δυνατή εικόνα κατά προσέγγιση τουλάχιστον των υπηρεσιών. 'Αλλωστε και το άρθρο του Συντάγματος γι'αυτό ζητά την έκθεση του Γενικού Λογιστηρίου του κράτους. Αν είναι να έρχονται όλες οι εκθέσεις και να μας λένε "δαπάνη δεν μπορεί να προσδιοριστεί", τί να την κάνουμε την έκθεση; Αυτή η έκθεση είναι μνημείο προχειρότητας. Δεν μας λέει τίποτε. Δεν μπορούμε να τοποθετηθούμε. Και γι' αυτό βλέπουμε αυτές τις αντιφατικές τοποθετήσεις. Διότι ξερουμε ότι από τη μιά μεριά μειώνονται τα έσοδα, γιατί μειώνονται οι συντελεστές και από την άλλη πραγματικά μπορεί ν'αυξηθεί η διαφημιστική δαπάνη. Δεν ξέρουμε τί θα γίνει και δεν μας διαφωτίζει και το Γενικό Λογιστήριο, που θα έπρεπε.
ΠΡΟΕΔΡΕΥΩΝ (Παναγιώτης Σγουρίδης): Ο κ.Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, πράγματι στην πρωτολογία μου, όπως ακριβώς διαμορφώθηκαν τα πράγματα, ήμουν αντιφατικός. 'Ομως θέλω να τονίσω τρία διαφορετικά πράγματα. 'Εχουμε τρία δεδομένα. Είχαμε 6% σε μία βάση υπολογισμού για τη διαφήμιση, που δεν ήταν μέσα οι δαπάνες των προϊόντων που διαφημιζόντουσαν στα σούπερ μάρκετ. Και υπάρχει και μία παλινωδία εδώ του Υπουργείου Οικονομικών. Βγήκε μία εγκύκλιος, βγήκε μία δεύτερη που ανέστειλε την πρώτη και οι άνθρωποι που διαφήμιζαν τα προϊόντα δεν ήξεραν τι γινόταν. Ξαφνικά και παρά τις συνεννοήσεις που είχαν γίνει και χωρίς νεότερη συνεννόηση με αυτούς, έρχεται η Κυβέρνηση και λέει "βάζω τέλος 2% και επί των δαπανών που προκύπτουν ακόμη κι από τις εκπτώσεις των προϊόντων που βρίσκονται μέσα στα σούπερ μάρκετ". Η αντίρρηση λοιπόν της κατηγορίας των σούπερ μάρκετς.
ΓΕΩΡΓΙΟΣ ΔΡΥΣ (Υφυπουργός Οικονομικών): Επί των εκπτώσεων δεν επιβάλλεται τέλος 2%.
ΑΔΑΜ ΡΕΓΚΟΥΖΑΣ: Τώρα το αφαιρείτε. Αν διαβάσουμε την τροπολογία, διαγράψατε ουσιαστικά τη βάση υπολογισμού του 2% ΓΕΩΡΓΙΟΣ ΔΡΥΣ (Υφυπουργός Οικονομικών): Δεν επιβάλλεται τέλος 2% επί των εκπτώσεων.
ΑΔΑΜ ΡΕΓΚΟΥΖΑΣ: Τώρα το κάνετε. 'Οταν είδα την τροπολογία, πριν πάρω το λόγο, εσείς προβήκατε στην αλλαγή αυτή. Εμένα μου δημιουργήσατε αυτόματα την αίσθηση, ότι το 6% μειώνεται στο 2%, αλλάζετε τη βάση υπολογισμού. Και σας ερωτώ κατά τη διάρκεια της αγόρευσής μου αν θα το καθορίσετε με εγκύκλιο....
ΠΡΟΕΔΡΕΥΩΝ (Παναγιώτης Σγουρίδης): Διευκρινίστηκε τώρα, κύριε Ρεγκούζα.
ΑΔΑΜ ΡΕΓΚΟΥΖΑΣ: Δεν είμαι αντιφατικός, υπό την έννοια ότι το 6%, που το μειώνετε σε 2%, εάν συνοδευτεί και με αλλαγή της βάσης υπολογισμού, μπορεί να γίνει αποδεκτό, γιατί μπορεί να έχει μεγαλύτερα αποτελέσματα. Δεν φταίμε όμως εμείς, που δεν μπορούμε να το εκτιμήσουμε. Το Γενικό Λογιστήριο δεν το εκτιμά. Βέβαια, ούτε το Γενικό Λογιστήριο δεν μπορεί να το εκτιμήσει την τελευταία στιγμή, με την αλλαγή που φέρνετε εσείς. 'Αρα, τι να υποθέσουμε; Ζημιώνεται η Τοπική Αυτοδιοίκηση; Ωφελούνται τα σούπερ-μάρκετς; Επιβαρύνονται οι τιμές των προϊόντων; Δεν μπορούμε να το εκτιμήσουμε, με τον τρόπο που γίνεται η συζήτηση.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο. 
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Υπουργέ, δεν πρέπει να κατηγορείτε τους συναδέλφους, όταν διατυπώνουν κάποιες απόψεις.
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν κατηγόρησα.
ΙΩΑΝΝΗΣ ΚΕΦΑΛΟΓΙΑΝΝΗΣ: Κατηγορία ήταν. Μας είπατε ότι η τοποθέτησή μας οφείλεται σε ελλιπή πληροφόρηση. Εμείς έχουμε πληροφόρηση από την έκθεση του Γενικού Λογιστηρίου, η οποία λέει ότι από την προτεινόμενη τροπολογία επέρχεται απώλεια εσόδων στους ΟΤΑ. Η έκθεση συνεχίζει, λέγοντας ότι αυτή η μείωση θα αναπληρωθεί. Από ποιες πηγές; Συνεννοηθήκατε με την ΚΕΔΚΕ για τη νέα ρύθμιση ή με τους ενδιαφερομένους, τις διαφημιστικές εταιρίες και το Εμπορικό Επιμελητήριο; 'Ετσι αυθαίρετα νομοθετείτε χωρίς διάλογο χωρίς συννενόηση με τις ενδιαφερόμενες τάξεις;
Μας λέτε ότι μειώνοντας το 6% σε 2%, θα εισπράττει περισσότερα η Τοπική Αυτοδιοίκηση. Να μας το εξηγήσετε.
Θέλω να σας επισημάνω ιδιαιτέρως ότι, αν υπήρχε δυσκολία στην είσπραξη αυτού του τέλους, οφείλατε να βρείτε έναν καλύτερο τρόπο. Εάν όμως μας λέτε ότι βρίσκετε καλύτερο τρόπο για την είσπραξη, μειώνοντας το τέλος από το 6% στο 2%, γιατί δεν εφαρμόζετε τη διαδικασία της ευνοϊκής είσπραξης για το 6%; Με τι θα αντικαταστήσετε την απώλεια των εσόδων της Τοπικής Αυτοδιοίκησης; 'Εχετε ρωτήσει την Τοπική Αυτοδιοίκηση σχετικά με αυτό το θέμα;
ΠΡΟΕΔΡΕΥΩΝ (Παναγιώτης Σγουρίδης)) Ο κ. Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, όταν μίλησα για πρώτη φορά επί της τροπολογίας, έκανα μία ερώτηση μόνο και έδωσα την ευχέρεια στον Υπουργό να μας πει πώς θα αναπληρώσει τις απώλειες, που θα έχουν οι ΟΤΑ από αυτήν τη ρύθμιση. 'Εδωσε μία έμμεση απάντηση, ότι, διευρυνομένης της φορολογικής βάσης από τη διαφήμιση, θα καλυφθεί.
Το πρώτο θέμα είναι ότι δεν υπάρχει μελέτη, για να δούμε αν αναπληρώνεται η απώλεια. Γιατί θα πρέπει να μειωθούν τα έσοδα της Τοπικής Αυτοδιοίκησης ισοπόσως; Είναι τόσο επαρκή, που πρέπει, επειδή αυξάνεται η βάση, να μειωθεί ο συντελεστής, για να μείνουν στο ίδιο επίπεδο; Δεν θέλει η Κυβέρνηση να αυξήσει τα έσοδα των ΟΤΑ, όταν αυτό είναι το αίτημά τους;
Είναι ενδεχόμενο να μην μπορεί να κάνει εκτιμήσεις κατά προσέγγιση των εσόδων, που χάνονται, αλλά μπορούσε ο Υφυπουργός από τα μέχρι τούδε εισπραχθέντα από τους ΟΤΑ απ' αυτό το έσοδο να έχει μια προσέγγιση με το Γενικό Λογιστήριο του Κράτους, ώστε να είχαμε ενδείξεις. Αυτό δεν υπάρχει.
Είμαι, κύριε Πρόεδρε, κατά της τροπολογίας και θα έλεγα, μία ελάχιστη παράκληση αντί από έξι να γίνει δύο, από έξι να γίνει τέσσερα.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γκατζή, έχετε το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ακούστηκαν πολλά και κροκοδείλια δάκρυα ρίχνονται για την Τοπική Αυτοδιοίκηση. 'Ομως, θα ήθελα να πω, ότι η Νέα Δημοκρατία είναι ο πρώτος διδάξας που παρακράτησε από την Τοπική Αυτοδιοίκηση από θεσμοθετημένους πόρους στα τρία χρόνια που διακυβέρνησε τετρακόσια δισεκατομμύρια (400.000.000.000) δραχμές, το οποίο σήμερα το έχει φτάσει το ΠΑ.ΣΟ.Κ. στο ενάμισι τρισεκατομμύριο (1.500.000.000.000) δραχμές παρακρατημένοι φόροι της Τοπικής Αυτοδιοίκησης.
ΙΩΑΝΝΗΣ ΚΕΦΑΛΟΓΙΑΝΝΗΣ: Αδικείτε τη Νέα Δημοκρατία, κύριε συνάδελφε, διότι όλοι οι νόμοι ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεφαλογιάννη, μη διακόπτετε.
ΙΩΑΝΝΗΣ ΚΕΦΑΛΟΓΙΑΝΝΗΣ: Ο ν. 1080/80; Δεν σας πηγαίνει αυτός ο νόμος, κύριε Γκατζή;
ΝΙΚΟΛΑΟΣ ΓΚΑΤΖΗΣ: Ούτε ο ν. 1080/80 μας πηγαίνει, όταν μεταφέρετε σε ανταποδοτική βάση λειτουργίες τις οποίες είναι υποχρεωμένη η πολιτεία να παρέχει. 'Εχουμε μια διαφορετική αντίληψη. Πώς να το πούμε; Αλλά γιατί δεν στέκεστε ότι έχετε παρακρατήσει και αυτούς τους πόρους; Τους ανέφερε ο αξιότιμος κ. Παυλόπουλος, αλλά το ξέχασε αυτό ίσως.
ΠΡΟΚΟΠΗΣ ΠΑΥΛΟΠΟΥΛΟΣ: Δεν το ξέχασα. Δεν είναι έτσι.
ΝΙΚΟΛΑΟΣ ΓΚΑΤΖΗΣ: Μα, έτσι είναι, από το φόρο εισοδήματος. Το διεκδικούν.
Πέρα απ' αυτά όμως, κύριε Πρόεδρε, να πω δύο λόγια. Με κάθε τρόπο μεταφέρουν κονδύλια στην Τοπική Αυτοδιοίκηση, χωρίς ουσιαστικά να είναι σε θέση η Τοπική Αυτοδιοίκηση να ανταποκριθεί. Φανταστείτε ότι για κάθε υπάλληλο που έχει διορίσει το ΑΣΕΠ και μεταφέρεται στους νέους δήμους, στους Καποδιστριακούς Δήμους, θα πληρώσει ο κάθε δήμος για έξοδα, λέει του ΑΣΕΠ, οκτακόσια πενήντα χιλιάδες (850.000) δραχμές. Πολλές έτσι αρμοδιότητες της πολιτείας μεταφέρονται. 'Εχει μετατραπεί ουσιαστικά η Τοπική Αυτοδιοίκηση σε ένα μακρύ χέρι της Κυβέρνησης, ένας διοικητικός φορολογικός μηχανισμός και δεν είναι δυνατόν να περικόπτονται έσοδα. Αυτό το ποσοστό είναι σημαντικό και μπορεί να βρει τρόπο η Κυβέρνηση να το ανταποδώσει.
'Ομως, δεν είμαστε αντίθετοι μόνο σ' αυτό. Με τις νέες προσθήκες που βάζει η Κυβέρνηση, λέει, ότι για κάθε δώρο που μπορεί να κάνει μία επιχείρηση -δηλαδή να δώσουν ένα ημερολόγιο στο βιβλιοπωλείο- όταν πάει και ψωνίζει ο άλλος την τσάντα, θα πρέπει να καταθέσει το 2%.
ΠΡΟΕΔΡΕΥΩΝ (Παναγιώτης Σγουρίδης): Θα ήταν 6% και έγινε 2%. 
ΝΙΚΟΛΑΟΣ ΓΚΑΤΖΗΣ: Προστίθεται παράγραφος, κύριε Πρόεδρε. Εμείς το καταψηφίζουμε.
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει κανείς άλλος να μιλήσει επί της τροπολογίας.
Κηρύσσεται περαιωμένη η συζήτηση επί της τροπολογίας με γενικό αριθμό 3256 και ειδικό 913 .
Ερωτάται το Σώμα: Γίνεται δεκτή η τροπολογία με γενικό αριθμό 3256 και ειδικό 913, όπως τροποποιήθηκε;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΜΙΛΤΙΑΔΗΣ ΕΒΕΡΤ: Κατά πλειοψηφία. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 3256 και ειδικό 913, έγινε δεκτή κατά πλειοψηφία, όπως τροποποιήθηκε, και εντάσσεται στο νομοσχέδιο ως ίδιον άρθρο.
'Εχω την τιμή να ανακοινώσω στο Σώμα ότι:
Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής Οικονομίας:
α. "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την προώθηση και αμοιβαία προστασία των επενδύσεων και του προσαρτημένου σε αυτήν Πρωτοκόλλου".
β. "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Αιθιοπίας για οικονομική και τεχνολογική συνεργασία".
Επίσης, ο Βουλευτής κ. Πάνος Λουκάκος ζητεί ολιγοήμερη άδεια απουσίας του στο εξωτερικό.
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλή ενέκρινε.
Κύριε Υπουργέ, θα κάνετε κάποια τροπολογία δεκτή από τις εμπρόθεσμες; ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θα κάνω δεκτή την τροπολογία με γενικό αριθμό 3236 και ειδικό 896 της 6.10.99 του κ. Στάθη και την τροπολογία του κ. Κουτσόγιωργα με γενικό αριθμό 3293 και ειδικό 944.
ΠΡΟΕΔΡΕΥΩΝ (Παναγιώτης Σγουρίδης): Πείτε μας, κύριε Υπουργέ, τι λένε οι τροπολογίες αυτές;
ΓΕΩΡΓΙΟΣ ΔΡΥΣ (Υφυπουργός Οικονομικών): Σας μιλάω για την τροπολογία του κ. Κουτσόγιωργα. Με τις υφιστάμενες διατάξεις, οι επιχειρήσεις κλείνουν διαχειριστική περίοδο στις 31 Δεκεμβρίου, όπως ξέρετε ή 30 Ιουνίου. Επίσης επιτρέπεται η αλλαγή του χρόνου λήξης της διαχειριστικής περιόδου, αλλά μόνο σε περίπτωση επιμήκυνσης αυτής. Δηλαδή επιχείρηση που έχει διαχειριστική περίοδο 1.7 κάποιου έτους έως 31.12 του ίδιου έτους, μπορεί να ζητήσει να κλείσει διαχειριστική περίοδο υπερδωδεκάμηνη, δηλαδή 30.6 του ιδίου έτους.
Με την προτεινόμενη ρύθμιση παρέχεται η δυνατότητα να έχουμε και σμίκρυνση της διαχειριστικής περιόδου, δηλαδή αυτή να κλείσει την 30.6 του επόμενου έτους.
ΜΙΛΤΙΑΔΗΣ ΕΒΕΡΤ: Αυτή είναι φωτογραφική διάταξη!
ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι, ακούστε πρώτα γιατί.
ΜΙΛΤΙΑΔΗΣ ΕΒΕΡΤ: Είναι φωτογραφική!
ΠΡΟΕΔΡΕΥΩΝ (Παναγιώτης Σγουρίδης): Αφήστε τον Υπουργό να εξηγήσει και θα δούμε.
ΓΕΩΡΓΙΟΣ ΔΡΥΣ (Υφυπουργός Οικονομικών): Σκοπός της προτεινόμενης ρύθμισης είναι η διευκόλυνση των επιχειρήσεων που ανήκουν στον ίδιον όμιλο εταιρειών και κλείνουν διαχειριστική περίοδο σε διαφορετικό χρόνο. 'Αλλες δηλαδή κλείνουν 30.6 και άλλες κλείνουν 31.12. Να μπορούν, λοιπόν, να ζητούν όλες οι εταιρείες του ιδίου όμιλου να κλείνουν στον ίδιο χρόνο για να εμφανίζουν το αποτέλεσμά τους σε ενοποιημένο ισολογισμό.
ΜΙΛΤΙΑΔΗΣ ΕΒΕΡΤ: Φωτογραφική είναι αυτή!
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε 'Εβερτ, σας παρακαλώ! 
ΠΡΟΕΔΡΕΥΩΝ (Παναγιώτης Σγουρίδης): Αυτή είναι η τροπολογία του κ.
Κουτσόγιωργα;
ΓΕΩΡΓΙΟΣ ΔΡΥΣ (Υφυπουργός Οικονομικών): Μάλιστα.
ΜΙΛΤΙΑΔΗΣ ΕΒΕΡΤ: Πού είναι ο κ. Κουτσόγιωργας;
ΓΕΩΡΓΙΟΣ ΔΡΥΣ (Υφυπουργός Οικονομικών): Αυτό δε με αφορά εμένα.
ΜΙΛΤΙΑΔΗΣ ΕΒΕΡΤ: Πως δεν σας αφορά;
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Παναγιώτης Σγουρίδης): 'Οχι, περιμένετε, ρωτάω εγώ τον Υπουργό.
Κύριε Υπουργέ, είπατε ότι δέχεσθε του κ. Στάθη και του κ. Κουτσόγιωργα. Του κ. Κουτσόγιωργα εξηγήσατε ποια είναι. Εξηγήστε και την άλλη.
ΓΕΩΡΓΙΟΣ ΔΡΥΣ (Υφυπουργός Οικονομικών): Με το άρθρο 21 του ν.2443/96 κλήθηκαν οι φορολογούμενοι να υποβάλουν αρχικές ή συμπληρωματικές δηλώσεις και να δηλώσουν εισοδήματα που για οποιοδήποτε λόγο είχαν παραλείψει να δηλώσουν, πληρώνοντας μόνο τους φόρους που όφειλαν χωρίς την επιβολή των κυρώσεων που προέβλεπαν οι φορολογικές διαταξεις.
Η Ολομέλεια του Νομικού Συμβουλίου του Κράτους έκανε δεκτό ότι η απαλλαγή του φορολογουμένου από ολες τις κυρώσεις, περιλαμβάνει και τα πρόστιμα του Κώδικα Βιβλίων και Στοιχείων. Διαφορετική άποψη θα μπορούσε να θεωρηθεί ότι παγιδεύει το φορολογούμενο να υποβάλει τη δήλωση και εκ των υστέρων να του επιβληθούν τα εξοντωτικά πρόστιμα.
ΠΡΟΕΔΡΕΥΩΝ (Παναγιώτης Σγουρίδης): Κύριε Στάθη, έχετε το λόγο επί της τροπολογίας σας.
ΓΕΩΡΓΙΟΣ ΑΔΑΜΟΠΟΥΛΟΣ: Με ποιό δικαίωμα ο κύριος Υπουργός ... 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός ζήτησε ... 
ΓΕΩΡΓΙΟΣ ΑΔΑΜΟΠΟΥΛΟΣ: Επιλέγει ο Υπουργός τις τροπολογίες των Βουλευτών;
ΠΡΟΕΔΡΕΥΩΝ (Παναγιώτης Σγουρίδης): Ακριβώς έτσι.
ΓΕΩΡΓΙΟΣ ΑΔΑΜΟΠΟΥΛΟΣ: Δεν έχει δικαίωμα να το κάνει αυτό.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ!
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, αναφερθήκαμε στην τροπολογία του κ. Κουτσόγιωργα και ο κ. Κουτσόγιωργας δεν είναι εδώ να την υποστηρίξει. Εγώ προτείνω, ως Αξιωματική Αντιπολίτευση, εφόσον δεν είναι εδώ ο κ. Κουτσόγιωργας για να υποστηρίξει την τροπολογία του, η τροπολογία αυτή να μην συζητηθεί. Δεν είναι δυνατόν τροπολογία Βουλευτού, που δεν είναι παρών να την υποστηρίξει, να την υποστηρίζει η Κυβέρνηση. Πού βρισκόμαστε; Και είναι και εκπρόθεσμη μάλιστα. Αν θέλει η Κυβέρνηση, ας την φέρει η ίδια.
ΠΡΟΕΔΡΕΥΩΝ (Παναγιώτης Σγουρίδης): Κύριε Στάθη, σας έδωσα το λόγο να αναφερθείτε στην τροπολογία σας.
ΘΕΟΔΩΡΟΣ ΣΤΑΘΗΣ: Κύριε Πρόεδρε, η τροπολογία αυτή θέλει να ρυθμίσει μία εκκρεμότητα η οποία ταλαιπωρεί πολίτες, οι οποίοι έχουν υποβάλει τις φορολογικές τους δηλώσεις και υπήρξε πρόβλημα ερμηνείας. Η ερμηνεία αυτή έρχεται και ρυθμίζεται με μία απόφαση της Ολομέλειας του Νομικου Συμβουλίου του Κράτους που λέει ότι αδίκως ταλαιπωρούνται αυτοί οι πολίτες οι οποίοι υπέβαλαν τις φορολογικές τους δηλώσεις και θεωρούνται ειλικρινείς. Καλούνται λοιπόν να πληρώσουν πρόστιμα για φορολογητέα ύλη, η οποία αναγνωρίζεται ως ειλικρινής. Υπάρχει μία αντιφατικότητα και το Νομικό Συμβούλιο του Κρατους σε συνεδρίαση της Ολομέλειάς του έρχεται και δικαιώνει αυτό το αίτημα. Αυτή, λοιπόν, η τροπολογία έχει ως στόχο να τερματίσει αυτήν την εκκρεμότητα και την ταλαιπωρία αυτών των πολιτών.
ΓΕΩΡΓΙΟΣ ΔΡΥΣ (Υφυπουργός Οικονομικών): Kύριε Πρόεδρε...
ΑΔΑΜ ΡΕΓΚΟΥΖΑΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Υφυπουργέ.
Την τροπολογία του κ. Στάθη με γενικό αριθμό 3236 και ειδικό 896, όπως την ανέπτυξε, τη θέτω σε ψηφοφορία.
Ερωτάται το Σώμα: Γίνεται δεκτή η τροπολογία του κ. Στάθη με γενικό αριθμό 3236 και ειδικό 896;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΜΙΛΤΙΑΔΗΣ ΕΒΕΡΤ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 3236 και ειδικό 896 έγινε δεκτή κατά πλειοψηφία.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Θα παρακαλούσα...
ΓΕΩΡΓΙΟΣ ΔΡΥΣ (Υφυπουργός Οικονομικών): 'Εχουμε αλλάξει το άρθρο 12. Οι παράγραφοι 8 και 9 θα γίνουν 7 και 8.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ πολύ, να αφήσετε το Προεδρείο να κάνει τη δουλειά του. Αυτά θα τα πείτε, όταν θα έλθουμε να το ψηφίσουμε στο σύνολο.
ΓΕΩΡΓΙΟΣ ΔΡΥΣ (Υφυπουργός Οικονομικών): Γιατί δεν μπορεί να γίνει τώρα, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Δεν γίνεται τώρα.
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν γίνεται τώρα να πούμε ότι αλλάζει η αρίθμηση αυτών των παραγράφων;
ΠΡΟΕΔΡΕΥΩΝ (Παναγιώτης Σγουρίδης): 'Οχι. Θα γίνει στη νομοτεχνική επεξεργασία.
ΘΕΟΔΩΡΟΣ ΣΤΑΘΗΣ: 'Ισχυε το "κώδικα φορολογικών στοιχείων" και ισχύει...
ΠΡΟΕΔΡΕΥΩΝ (Παναγιώτης Σγουρίδης): Κύριε Στάθη, αφού ψηφίστηκε η τροπολογία.
ΑΔΑΜ ΡΕΓΚΟΥΖΑΣ: Κύριε Πρόεδρε, θέλω το λόγο επί της τροπολογίας. ΠΡΟΕΔΡΕΥΩΝ (Παναγιώτης Σγουρίδης): Μα, ψηφίσθηκε η τροπολογία και μάλιστα είπατε "κατά πλειοψηφία".
ΑΔΑΜ ΡΕΓΚΟΥΖΑΣ: Κύριε Πρόεδρε, θα ήθελα να τοποθετηθώ.
ΠΡΟΕΔΡΕΥΩΝ (Παναγιώτης Σγουρίδης): Θα παρακαλούσα πολύ, για την τροπολογία του κ. Κουτσόγιωργα, να μην επιμείνετε να συζητηθεί.
ΓΕΩΡΓΙΟΣ ΔΡΥΣ (Υφυπουργός Οικονομικών): Νόμιζα ότι ο κ. Κουτσόγιωργας είναι εδώ. Δεν είδα ότι λείπει. Από τη στιγμή που ο κ. Κουτσόγιωργας είναι απών, δεν έχω κανένα λόγο να υποστηρίξω τη δική του τροπολογία. Γι' αυτό το λόγο δεν την δέχομαι.
ΠΡΟΕΔΡΕΥΩΝ (Παναγιώτης Σγουρίδης): Ερωτάται ποιος εκ των συναδέλφων Βουλευτών...
ΑΔΑΜ ΡΕΓΚΟΥΖΑΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Μα, ψηφίσαμε την τροπολογία, κύριε Ρεγκούζα.
ΑΔΑΜ ΡΕΓΚΟΥΖΑΣ: Ποια τροπολογία; Του κ. Στάθη;
ΠΡΟΕΔΡΕΥΩΝ (Παναγιώτης Σγουρίδης): Του κ. Στάθη.
ΑΔΑΜ ΡΕΓΚΟΥΖΑΣ: 'Ηθελα να μιλήσω και για τις δύο τροπολογίες. Σήκωσα το χέρι μου.
ΠΡΟΕΔΡΕΥΩΝ (Παναγιώτης Σγουρίδης): Τι θέλετε να πείτε δηλαδή επί της τροπολογίας, ότι δεν την κάνετε δεκτή; Μα, ψηφίσθηκε κατά πλειοψηφία.
ΑΔΑΜ ΡΕΓΚΟΥΖΑΣ: Κύριε Πρόεδρε, δεν είναι αυτό το θέμα. Μπαίνουν δύο τροπολογίες μαζί. Τη μία ο κύριος Υφυπουργός την παίρνει πίσω, γιατί δεν είναι εδώ ο κ. Κουτσόγιωργας να την υποστηρίξει. 'Εχω σηκώσει το χέρι να πάρω το λόγο, για να τοποθετηθώ και στην άλλη τροπολογία. Είναι σοβαρό το θέμα, δεν είναι τόσο απλό, όσο φαντάζει. Δεν μπορείτε να μου δώσετε το λόγο, να πω δύο κουβέντες;
ΠΡΟΕΔΡΕΥΩΝ (Παναγιώτης Σγουρίδης): Μα, όταν τη θέσαμε σε ψηφοφορία... ΑΔΑΜ ΡΕΓΚΟΥΖΑΣ: Κύριε Πρόεδρε, έχω ζητήσει το λόγο πριν τη θέσετε σε ψηφορορία.
ΠΡΟΕΔΡΕΥΩΝ (Παναγιώτης Σγουρίδης): Τι θα πείτε επί της τροπολογίας αυτής; Αφού ψηφίστηκε κατά πλειοψηφία.
ΑΔΑΜ ΡΕΓΚΟΥΖΑΣ: Δεν πρέπει να κατατεθούν οι απόψεις μου; Εγώ δεν φιλοδοξώ ότι θα την ανατρέψω, αλλά θέλω να καταγραφούν και στα Πρακτικά οι απόψεις μου.
ΠΡΟΕΔΡΕΥΩΝ (Παναγιώτης Σγουρίδης): Ορίστε, πείτε μας, τι θέλετε στην τροπολογία αυτή.
ΑΔΑΜ ΡΕΓΚΟΥΖΑΣ: Πρόκειται για μία χαριστική ρύθμιση, κύριε Πρόεδρε.
Μην καλύπτουμε τα πράγματα απ' ό,τι είναι στην πραγματική τους διάσταση. Πρόκειται για μία τροπολογία-ρύθμιση. Απαλλάσσει τα πρόστιμα για εκπρόθεσμη υποβολή δηλώσεων, απαλλάσσει και τα πρόστιμα που συνεπάγεται μία εκπρόθεσμη υποβολή δηλώσεων και μάλιστα απαλλάσσει και τις επίδικες υποθέσεις που βρίσκονται στα φορολογικά δικαστήρια. Είναι τόσο απλή, δηλαδή;
Επιχειρήθηκε και στο παρελθόν από τον κύριο συνάδελφο να έλθει μία τέτοια τροπολογία. Την έχω ξαναδεί. Είναι χαριστική η ρύθμιση. Και αυτό θέλω να καταγραφεί στα Πρακτικά. Ουσιαστικά ανοίγουμε το δρόμο, για να δώσουμε δυνατότητα σε παλιές υποθέσεις να υποβάλουν συμπληρωματικές δηλώσεις, χωρίς καμία κύρωση. Είναι ξεκάθαρο το πράγμα.
ΘΕΟΔΩΡΟΣ ΣΤΑΘΗΣ: Κύριε συνάδελφε, οι φορολογικές δηλώσεις...
ΑΔΑΜ ΡΕΓΚΟΥΖΑΣ: Με την υποβολή είτε συμπληρωματικής ή πρόσθετης δήλωσης, ουσιαστικά...
ΘΕΟΔΩΡΟΣ ΣΤΑΘΗΣ: Με ρύθμιση νόμου τις έχουν υποβάλει.
ΑΔΑΜ ΡΕΓΚΟΥΖΑΣ: Με ρύθμιση νόμου τα πρόστιμα και οι προσαυξήσεις δεν απαλλάσσονται. Αν με τη συγκεκριμένη τροπολογία γίνει η απαλλαγή, αποτελεί χαριστική ρύθμιση. Είναι ξεκαθαρισμένα πράγματα. Και δεν θα συμπαρασύρει μόνο...
ΠΡΟΕΔΡΕΥΩΝ (Παναγιώτης Σγουρίδης): Συμφωνήστε πρώτα με τους υπόλοιπους συναδέλφους σας...
ΑΔΑΜ ΡΕΓΚΟΥΖΑΣ: Ακούστε, κύριε Πρόεδρε, δεν χρειάζεται να συμφωνήσω με τους υπόλοιπους συναδέλφους της Νέας Δημοκρατίας. Εγώ εκφράζω την προσωπική μου άποψη και βεβαίως καταψηφίζω την τροπολογία.
ΠΡΟΕΔΡΕΥΩΝ (Παναγιώτης Σγουρίδης): Καλώς.
Ποιοι εκ των συναδέλφων Βουλευτών θέλουν να αναπτύξουν την τροπολογία τους;
ΓΕΩΡΓΙΟΣ ΑΔΑΜΟΠΟΥΛΟΣ: Εγώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ποια τροπολογία έχετε σεις, κύριε Αδαμόπουλε;
ΓΕΩΡΓΙΟΣ ΑΔΑΜΟΠΟΥΛΟΣ: Την 3126.
ΓΕΩΡΓΙΟΣ ΣΟΥΡΛΑΣ: Κύριε Πρόεδρε, να προηγηθεί η 3220.
ΜΙΛΤΙΑΔΗΣ ΕΒΕΡΤ: Κύριε Πρόεδρε, οι τροπολογίες έχουν αριθμό. Πάρτε τες μία μία .
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας ερωτώ. Εξ'αυτών των τροπολογιών που συνεπάγονται δαπάνη θα συζητήσετε καμία;
ΓΕΩΡΓΙΟΣ ΔΡΥΣ (Υφυπουργός Οικονομικών):'Οχι.
ΠΡΟΕΔΡΕΥΩΝ (Παναγιώτης Σγουρίδης): Κύριε Σούρλα, πέστε μας για την τροπολογία σας, με αριθμό 3220.
ΓΕΩΡΓΙΟΣ ΣΟΥΡΛΑΣ: Κύριε Πρόεδρε, θα είμαι πολύ σύντομος.
Η τροπολογία αυτή έχει ένα γενικό και έναν προσωπικό χαρακτήρα. Ο γενικός χαρακτήρας είναι ότι αυτοί που διακρίνονται για ηρωϊκές πράξεις, για προσφορά κοινωνική, ηθική περιφρονώντας τους κινδύνους και το θάνατο να τιμούνται από την Πολιτεία και να αποκαθίστανται επαγγελματικά.
'Εχει κι έναν προσωπικό χαρακτήρα για τον ήρωα, όπως απεκαλέσθη, τον στρατιώτη Κόκκαλη που έσωσε την τιμή, την υπόληψη της χώρας και συνετέλεσε στο να μην επαναληφθούν τουλάχιστον μέχρι τώρα εκείνα τα φοβερά φαινόμενα τρομοκρατίας. Δηλαδή, είναι αυτός που κατάφερε να αφοπλίσει τον Αλβανό κακοποιό και να γλυτώσει τους συμπατριώτες, τιμήθηκε από τον Υπουργό 'Αμυνας και του απενεμήθη το μετάλλιο εξόχου πράξεως.
Τι ζητάει αυτός; Ζητάει να εισαχθεί στη Σχολή Αστυφυλάκων.
Κατέθεσα την τροπολογία αυτή και σε προηγούμενο νομοσχέδιο και ο Υφυπουργός Εθνικής 'Αμυνας ο κ. Αποστολάκης -αναφέρομαι στα Πρακτικά της 21ης Σεπτεμβρίου- είπε: "Θα περάσει με το πρώτο νομοσχέδιο που θα έλθει και είπα ότι δεσμεύομαι και ως μέλος της Κυβέρνησης και προσωπικά".
Ζητάμε να γίνει μία ρύθμιση να μπορεί να εισαχθεί στη Σχολή Αστυφυλάκων. 'Οταν έρχονται τα "χρυσά κορίτσια" από το εξωτερικό καλά κάνει ο κ. Φούρας και λέει "αμέσως εισάγεσθε στις σχολές ...".
ΜΙΛΤΙΑΔΗΣ ΕΒΕΡΤ: Στις σχολές Αξιωματικών.
ΓΕΩΡΓΙΟΣ ΣΟΥΡΛΑΣ: Και στις Σχολές Αξιωματικών και στην Γυμναστική Ακαδημία.
Είναι δυνατόν να στέκεται έτσι η Κυβέρνηση απέναντι σε ένα νέο με αυτήν την κοινωνική και εθνική προσφορά.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σούρλα.
ΓΕΩΡΓΙΟΣ ΣΟΥΡΛΑΣ: Και ένα τελευταίο.
Κύριε Υφυπουργέ, έχει τεθεί από οκτώ συναδέλφους και βεβαίως εκπρόθεσμα η τροπολογία που δεν επιτρέπει στους Υπουργούς, στους κυβερνητικούς παράγοντες, γενικότερα διοικητές οργανισμών να παίζουν στο χρηματιστήριο ...
ΓΕΩΡΓΙΟΣ ΔΡΥΣ (Υφυπουργός Οικονομικών): Είναι άλλη τροπολογία αυτή, κύριε Σούρλα.
ΓΕΩΡΓΙΟΣ ΣΟΥΡΛΑΣ: Θα παρακαλέσω να τοποθετηθείτε.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σούρλα. Ορίστε, κύριε Αδαμόπουλε, επί της δικής σας τροπολογίας με γενικό αριθμό 3229, έχετε το λόγο.
ΓΕΩΡΓΙΟΣ ΑΔΑΜΟΠΟΥΛΟΣ: Η τροπολογία αυτή, κύριε Πρόεδρε, έχει αρχικό αριθμό 3126 ακριβώς γιατί κατετέθη πριν από τη συζήτησή της στη κοινοβουλευτική επιτροπή. Το επισημαίνω αυτό γιατί πραγματικά πρέπει να υπάρχει μία τάξη.
Δεν πιστεύω ότι υπάρχει κάποιο γράμμα του Κανονισμού που να λέει ότι ο Υπουργός μπορεί να επιλέξει την όποια τροπολογία Βουλευτή και να προτιμηθεί. Ούτε από τον Υπουργό μπορεί να γίνει αυτό ούτε από εσάς μπορεί να γίνει. Πρέπει κάποτε να υπάρχει νομοθετική τάξη.
ΠΡΟΕΔΡΕΥΩΝ (Παναγιώτης Σγουρίδης): Δεν είναι έτσι, που τα λέτε.
Προηγούνται αυτές που επιλέγει ο Υπουργός.
ΓΕΩΡΓΙΟΣ ΑΔΑΜΟΠΟΥΛΟΣ: 'Ερχομαι επί της ουσίας. Στην κοινοβουλευτική επιτροπή ο κύριος Υπουργός είπε ότι θα τη συζητήσουμε στην Ολομέλεια και βεβαίως τον άκουσα να κάνει επιλεκτικά δύο-τρείς τροπολογίες δεκτές.
'Εχω όμως να του πω ότι η τροπολογία την οποία φέρνω εγώ σήμερα δεν αποτελεί τίποτε άλλο παρά αναλογική εφαρμογή παρόμοιων διατάξεων του '86 και του '96.
Τότε τι είχε γίνει; Το μεν '86 ρυθμίστηκαν ακίνητα αρμοδιότητας Υπουργείου Οικονομικών στην περιοχή Καστρί Λουτρό Αιγάνης που είχαν καταγραφεί ως δημόσια κτήματα με τους αριθμούς ΒΚ 881 και ΒΚ 928 και παραχωρήθηκαν στους αυθαίρετους κατόχους των με συμβολικό τίμημα.
Το '96 συνέβη το ίδιο στην ίδια περιοχή που προσεγγίζει, στην περιοχή Μεσαγγάλων, Κουλούρας, Σκλήθρας-Στρίντζου.
Τώρα ζητούμε στη συνέχεια της περιοχής, που είναι ο Αγιόκαμπος και η Μελιβοία και οι δύο δημόσια κτήματα -δηλαδή το ΒΚ 162 και το ΒΚ 163- να τύχουν ανάλογης εφαρμογής. Με τις ίδιες διατάξεις να παραχωρηθούν αυτά τα δημόσια κτήματα, τα οποία πρέπει να ξέρετε, πέραν των άλλων, ενώ εκεί υπήρχε υδροβιότοπος, σήμερα είναι διαμορφωμένη η περιοχή του Αγιοκάμπου Βελίκας Λάρισας και αποτελούν τις προθήκες των καταστημάτων, αλλού πέντε μέτρα, αλλού οκτώ, αλλού δέκα. Δεν υπάρχει λοιπόν, ούτε αιγιαλίτιδα ζώνη εκεί και μπροστά από εκεί υπάρχει ο μοναδικός δρόμος που έχει η περιοχή για να πάει κανείς στη Μαγνησία ή στη Πιερία.
Θα αρνηθούμε, λοιπόν, σε αυτούς να παραχωρήσουμε με το ίδιο συμβολικό τίμημα αυτό που κάναμε προηγουμένως; Ούτε, λοιπόν, δαπάνη για το δημόσιο υπάρχει. Δεν αποτελεί επιχείρημα, κύριε Υπουργέ, το να υπογραφεί από έξι και οκτώ Βουλευτές. Στο κάτω-κάτω της γραφής υπάρχει και η δυνατότητα, αν θέλετε, του καθενός να προχωρεί και μόνος του. Δηλαδή αν είχε υπογραφεί από δύο-τρεις ακόμα θα ήταν αποδεκτό; Τι αλλάζει; Δεν αλλάζει τίποτα. Είναι πιστή ακριβώς η εφαρμογή και πραγματικά αν η τροπολογία δεν γίνει δεκτή θα καταλογίσω την οποιαδήποτε άλλη σκοπιμότητα, σε σας. Εκτός και αν κάνουμε επιλογή μεταξύ Βουλευτών. Ποιοί Βουλευτές υποστηρίζουν την τροπολογία, να την κάνουμε δεκτή.
ΠΡΟΕΔΡΕΥΩΝ (Παναγιώτης Σγουρίδης): Κύριε 'Εβερτ, εσείς έχετε την τροπολογία 3139.
Ορίστε έχετε το λόγο.
ΓΕΩΡΓΙΟΣ ΑΔΑΜΟΠΟΥΛΟΣ: Κύριε Υπουργέ, δεν θα απαντήσετε;
ΠΡΟΕΔΡΕΥΩΝ (Παναγιώτης Σγουρίδης): Δεν θέλει να τη συζητήσει ο κύριος Υπουργός.
ΓΕΩΡΓΙΟΣ ΑΔΑΜΟΠΟΥΛΟΣ: Τον ρωτήσατε τον κύριο Υπουργό;
ΠΡΟΕΔΡΕΥΩΝ (Παναγιώτης Σγουρίδης): Δεν μπορώ εγώ να υποχρεώσω τον κύριο Υπουργό να απαντήσει.
ΓΕΩΡΓΙΟΣ ΑΔΑΜΟΠΟΥΛΟΣ: Κύριε Υπουργέ, δεν απαντάτε, σιωπάτε, τι κάνετε τελικά;
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν τη κάνω δεκτή.
ΠΡΟΕΔΡΕΥΩΝ (Παναγιώτης Σγουρίδης): Δεν την κάνει δεκτή. Τί να πούμε τώρα;
ΓΕΩΡΓΙΟΣ ΑΔΑΜΟΠΟΥΛΟΣ: Για ποιο λόγο δεν την κάνει δεκτή; Δεν μπορεί να μας πει; Αυτή είναι η αντιμετώπιση των Βουλευτών και θέλετε αναβάθμιση; Αυτή είναι η αντιμετώπιση. Τί μας είπατε στην κοινοβουλευτική επιτροπή; Μας είπατε ότι θα τη συζητήσουμε εδώ και είμαστε δέκα ώρες εδώ και άλλες τόσες στην κοινοβουλευτική επιτροπή,τόσες ημέρες. Δεν μπορείτε να μας εμπαίζετε και να μας κοροϊδεύετε έτσι.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Αδαμόπουλε.
Να μη γράφεται στα Πρακτικά τίποτα από αυτά που λέει ο κ. Αδαμόπουλος.
Ο κ. 'Εβερτ έχει το λόγο.
ΜΙΛΤΙΑΔΗΣ ΕΒΕΡΤ: Κύριοι συνάδελφοι, στην Αίθουσα αυτή ...
ΓΕΩΡΓΙΟΣ ΑΔΑΜΟΠΟΥΛΟΣ: ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Αδαμόπουλε.
Αυτά όχι μέσα στην Αίθουσα του Κοινοβουλίου. Σας παρακαλώ να μην παίρνετε το λόγο, όταν δεν τον έχετε.
Ορίστε, κύριε 'Εβερτ.
ΜΙΛΤΙΑΔΗΣ ΕΒΕΡΤ: Κύριε Πρόεδρε, όλοι οι συνάδελφοι, ανεξάρτητα σε ποια περιοχή εκλέγονται, είτε σε αστικές περιοχές είτε σε αγροτικές περιοχές, γνωρίζουν ένα πράγμα, ότι η ύπαιθρος εγκαταλείπεται, ότι ο γεωργικός, κτηνοτροφικός και δασικός τομέας μαραζώνουν. Η κατάσταση που επικρατεί στον πρωτογενή τομέα είναι επικίνδυνη, όχι μόνο για την οικονομία της χώρας, αλλά και για εθνικούς λόγους. Γιατί είναι δεδομένο ότι, όταν περιοχές, οι οποίες βρίσκονται στα σύνορα, στις παραμεθόριες περιοχές, εγκαταλείπονται για να μετακινηθούν οι αγρότες και οι κτηνοτρόφοι στα μεγάλα αστικά κέντρα, αυτό ενέχει όχι μόνο κοινωνικούς και οικονομικούς κινδύνους, αλλά ταυτόχρονα και εθνικούς κινδύνους.
Η Κυβέρνηση μέχρι σήμερα δεν έχει λάβει κανένα απολύτως μέτρο, παρά τα ελάχιστα τα οποία σήμερα εξήγγειλε ο κύριος Πρωθυπουργός εν όψει της συζητουμένης τροπολογίας, που ασφαλώς δεν μπορούν να καλύψουν το πρόβλημα, που έχει δημιουργηθεί τα τελευταία δεκαπέντε χρόνια στον πρωτογενή τομέα.
'Ολα τα στατιστικά στοιχεία δείχνουν ότι το μεγαλύτερο ποσοστό που ξεπερνάει το 80% των ανέργων προέρχονται από τις γεωργικές περιοχές, οι οποίοι έρχονται στα μεγάλα αστικά κέντρα, εγκαταλείποντας τη γη. Εάν η Ελλάδα με τα εκτεταμένα σύνορα εγκαταλείψει τον πρωτογενή τομέα, εγκαταλείψει την κτηνοτροφία και τη γεωργία, να είστε πεπεισμένοι ότι θα μαραζώσουν και άλλοι τομείς της οικονομίας, διότι όλοι αυτοί οι τομείς και ο δευτερογενής και ο τριτογενής εστηρίζοντο πάντοτε ιστορικά από τον πρωτογενή τομέα.
Δεν μπορούμε να κάνουμε μόνο απλά διαπιστώσεις ή να λέμε το τετελεσμένο ότι η ύπαιθρος είναι καταδικασμένη επειδή η Ευρωπαϊκή 'Ενωση καθορίζει χαμηλές τιμές στις Βρυξέλλες. Αυτή είναι η πραγματικότητα. Αλλά εκείνο το οποίο θα έπρεπε εμείς να δούμε είναι πως τουλάχιστον μπορούμε να μειώσουμε το αγροτικό κόστος αφού δεν μπορούμε να επηρεάσουμε τις τιμές των αγροτικών προϊόντων.
Προέρχεστε από μια αγροτική περιφέρεια. Και σας ενδιαφέρει περισσότερο από κάθε άλλο αυτή η υπόθεση. Και ο μόνος τρόπος για να εκσυγχρονιστεί ο αγροτικός τομέας είναι τουλάχιστον βραχυπρόθεσμα να μειωθεί το αγροτικό κόστος. Και αυτό αναφέρεται στο μηχανολογικό εξοπλισμό τον οποίο χρησιμοποιούν,αναφέρεται στη φορολογία εισοδήματος αναφέρεται στο φόρο κληρονομιάς, στο φόρο μεταβίβασης της αγροτικής γης.
'Ακουσα στην αρχή της συζήτησης του νομοσχεδίου τις απόψεις του κυρίου Υπουργού -δεν τις δέχομαι- ότι μας απαγορεύει η Ευρωπαϊκή 'Ενωση να μειώσουμε τον ΦΠΑ στα αγροτικά μηχανήματα. 'Αλλωστε εσείς ο ίδιος ομολογήσατε ότι από το 18% θα μπορούσε να μειωθεί στο 12%. Γιατί δεν κάνετε αυτό το οποίο εσείς ομολογήσατε ότι θα μπορούσατε να κάνετε. Αλλά θα σας πω το εξής. Μία βιομηχανία ή ανώνυμη εταιρεία η οποία εισάγει ένα οποιοδήποτε μηχάνημα, ακόμα και αυτοκίνητο για τη βιομηχανία έχει τη δυνατότητα να αποσβέσει τα μηχανήματά της. Ο αγρότης τέτοια δυνατότητα δεν την έχει. Πως λοιπόν θεωρείτε ότι αποτελεί κοινωνική δικαιοσύνη, αλλά και υποβοήθηση της υπαίθρου η μεν βιομηχανία να μπορεί να αποσβέσει το μηχανολογικό της εξοπλισμό, ο δε αγρότης να μην είναι σε θέση να αποσβέσει τα μηχανήματα τα οποία θα αγοράσει, να μην μπορεί να αποσβέσει τις κτιριακές εγκαταστάσεις, να μην μπορεί να αποσβέσει το μηχανολογικό εξοπλισμό του;
Η τροπολογία που έχει κατατεθεί έχει σειρά ρυθμίσεων που αναφέρονται στον πρωτογενή τομέα. Σκύψτε κοντά στον αγροτικό τομέα. Είσαστε σε μια παραμεθόρια περιοχή, η οποία όμως δεν διατρέχει κίνδυνο γιατί βρίσκεται ευτυχώς, κοντά στην Ευρωπαϊκή 'Ενωση. Υπάρχουν όμως άλλα νησιά, υπάρχει η Σάμος, υπάρχουν τα Δωδεκάνησα, υπάρχουν παραμεθόριες περιοχές οι οποίες εάν εγκαταλειφθούν αυτό θα ενέχει εθνικούς κινδύνους και θα είσαστε κατ'εξοχήν υπεύθυνοι. Πριν λοιπόν αρχίσουμε να τρέχουμε πίσω από τα γεγονότα, ως συμβαίνει συνήθως στη χώρα μας, ελάτε να προλάβουμε το κακό. Και φέρτε τουλάχιστον εσείς ένα νόμο ο οποίος να κάνει αυτές τις ρυθμίσεις τις οποίες αναφέραμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε θα ήθελα να μιλήσω επί της τροπολογίας με γενικό αριθμό 3136 και ειδικό αριθμό 869 την οποία έχουμε καταθέσει με το συνάδελφο κ. Ρεγκούζα.
Ζούμε αυτήν την εποχή νομίζω και το δράμα των σεισμοπαθών, που έχουν γίνει και πλημμυροπαθείς, διότι ακριβώς δεν επαρκούν ούτε οι πόροι που έχει διαθέσει η Κυβέρνηση, αλλά ούτε γενικά οι κυβερνητικές προσπάθειες και του κρατικού τομέα για να λύσουν τα προβλήματά τους. Μιλάμε όλοι εδώ για την ενίσχυση της κοινωνικής αλληλεγγύης. Με την τροπολογία που έχουμε καταθέσει ζητούμε από το Υπουργείο Οικονομικών να βοηθήσει αυτήν την κυβερνητική αλληλεγγύη μην επιβάλλοντας φόρο και απαλλάσσοντας από φόρο τις εισφορές που γίνονται σε ιδιωτικά μη κερδοσκοπικά ιδρύματα ή οργανισμούς που θα συσταθούν με σκοπό την αποκατάσταση των σεισμοπαθών. Και νομίζω ότι εάν η Κυβέρνηση θέλει να δείξει εμπράκτως το ενδιαφέρον της για να ενισχύσει την κοινωνική αλληλεγγύη, να ενισχύσει το ρόλο των μη κυβερνητικών οργανώσεων, που μπορούν να παίξουν πολύ σημαντικό ρόλο στην αποκατάσταση των σεισμοπαθών και στη γενικότερη βοήθεια αυτών των ανθρώπων που έχουν υποστεί αυτή τη μεγάλη ζημιά, θα πρέπει νομίζω αυτήν την τροπολογία να την κάνει δεκτή. Και αυτό θα είναι ένα πρώτο βήμα να αποκατασταθούν και οι μεγάλες αδικίες που έχουν γίνει με τη φορολόγηση των δωρεών και των εισφορών γενικότερα στα μη κερδοσκοπικά ιδρύματα.
Βλέπουμε τον Ερυθρό Σταυρό τι προσπάθειες κάνει αυτήν τη στιγμή. Εάν κάποιος θέλει να κάνει εισφορά στον Ερυθρό Σταυρό, θα πρέπει να πληρώσει φόρο. Αν κάνει εισφορά σε έναν κρατικό λογαριασμό, σε ένα λογαριασμό που έχει ανοίξει η Κυβέρνηση στην Τράπεζα της Ελλάδος δεν θα πληρώσει φόρο. Γιατί δύο μέτρα και δύο σταθμά; Νομίζω και αυτοί οι ιδιωτικοί μη κερδοσκοπικοί οργανισμοί επιτελούν σημαντικό έργο και θα πρέπει να τους βοηθήσουμε και να τους ενισχύσουμε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ρεγκούζα.
ΑΔΑΜ ΡΕΓΚΟΥΖΑΣ: Για την ίδια τροπολογία, κύριε Πρόεδρε, ήθελα να προσθέσω μόνο ότι ο στόχος αυτής της τροπολογίας είναι να ενισχυθούν μέσω των μη κυβερνητικών οργανισμών οι σεισμοπαθείς του σεισμού της 7ης Σεπτεμβρίου. Το ένα είναι αυτό. Και το δεύτερο έχει μεταβατικό χαρακτήρα, να ισχύει μέχρι 31-12-99. Γι'αυτό νομίζω η Κυβέρνηση, είναι και προς όφελός της, θα πρέπει να εγκρίνει αυτήν την τροπολογία και να την κάνει δεκτή.
ΠΡΟΕΔΡΕΥΩΝ (Παναγιώτης Σγουρίδης): Κύριε Κουρουμπλή θέλετε το λόγο.
ΠΑΝΑΓΤΩΤΗΣ ΚΟΥΡΟΥΜΠΛΗΣ: 'Εχω έξι τροπολογίες, κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης): Πρέπει να ξέρετε ότι τις τροπολογίες δεν τις κάνει δεκτές ο κύριος Υπουργός και σαφώς έχουν οικονομικό κόστος.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Αυτή που θα ζητήσω να συζητηθεί, κύριε Πρόεδρε, δεν έχει οικονομικό κόστος.
ΓΕΩΡΓΙΟΣ ΑΔΑΜΟΠΟΥΛΟΣ : Για τους εργολάβους όμως την έκανε δεκτή. ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κουρουμπλή, ποια θέλετε να συζητήσετε;
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, την 3242 με ειδικό αριθμό 902 που δεν έχει και οικονομική επιβάρυνση.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κουρουμπλή, έχετε το λόγο.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, προσυπογράφω αυτά που είπε ο αξιότιμος πρώην Πρόεδρος της Νέας Δημοκρατίας κ. 'Εβερτ, αλλά θα πρέπει να θυμόμαστε ότι το 8% του ΦΠΑ το 1992 έγινε 18% επί Νέας Δημοκρατίας χωρίς να φέρει καμία αντίρρηση γι'αυτό η Νέα Δημοκρατία στις Βρυξέλλες. Και βεβαίως ήδη αρκετός αριθμός Βουλευτών έχουμε ζητήσει από την Κυβέρνηση με ερώτησή μας να βρεθεί τρόπος να υποβληθεί αίτημα για να κατέβει το ΦΠΑ στο 12%.
Μπαίνω, λοιπόν, στο θέμα της τροπολογίας, κύριε Πρόεδρε.
Κύριε Υπουργέ, καταθέσαμε ένας σημαντικός αριθμός συναδέλφων Βουλευτών, έξι τροπολογίες που αφορούν θέματα ατόμων με ειδικές ανάγκες. Δεν απαντάτε, δε δέχεστε καμία, γιατί υπάρχει οικονομικό κόστος, αν και θεωρώ ότι απέναντι σ'αυτήν την κοινωνική ομάδα έπρεπε να δείξετε μεγαλύτερη ευαισθησία, κύριε Υπουργέ. Και ειλικρινά με φέρνετε σε πολύ δύσκολη θέση για τα περαιτέρω.
Θα ήθελα, όμως να σας πω για μια τροπολογία, την 3242.
Δίδεται αυτήν τη στιγμή ένα αδασμολόγητο αυτοκίνητο. Αν θέλετε να κάνετε καλό νοικοκυριό, επανεξετάστε όλους όσους πήραν αυτοκίνητο αδασμολόγητο, αν θέλετε να κόψετε αυτούς τους ανάπηρους-μαϊμούδες που πήραν με κόλπο αδασμολόγητο αυτοκίνητο. Αλλά όμως μία παροχή που δώσατε σ'αυτούς που πραγματικά τη δικαιούνται, να μη τη βιάζετε με αυτόν τον απαράδεκτο τρόπο που έκανε ο ν. 906/90 επί Νέας Δημοκρατίας και εξακολουθεί η κυβέρνηση να τον αποδέχεται. Δηλαδή, να απαιτείται συνεχώς η παρουσία του ατόμου με ειδικές ανάγκες μέσα στο αυτοκίνητο.
Και εξηγούμαι: Δηλαδή παίρνει μία μητέρα ένα ανάπηρο παιδί να το πάει στο ειδικό σχολείο. Πώς θα γυρίσει πίσω; Σας ερωτώ, αν έχει λογική αυτή η διάταξη. Πάρτε το πίσω το αυτοκίνητο, μη τους το δίνετε. Είναι κοροϊδία, είναι εμπαιγμός, να εξακολουθεί αυτή η διάταξη να υπάρχει. Είναι πρόκληση. Ούτε στην Ουγκάντα δεν υπάρχει τέτοια διάταξη. Για όνομα του Θεού! Δόθηκε δηλαδή από τη Βουλή μία τέτοια διάταξη, όποια κυβέρνηση έδωσε αυτήν την παροχή για να αναβαθμίσει και να στηρίξει την παραμονή του ατόμου με ειδικές ανάγκες μέσα στο οικογενειακό περιβάλλον. Γιατί το οικονομικό και κοινωνικό κόστος ενός τέτοιου ατόμου το σηκώνει η οικογένεια, δεν το σηκώνει ακόμα η πολιτεία.
Ξέρετε πόσα πρέπει να πληρώσει σήμερα το κράτος αν μία οικογένεια σας δώσει ένα παιδί να το έχετε σε ένα ίδρυμα; Πεντακόσιες χιλιάδες δραχμές το μήνα.
Λοιπόν, γίνεται μία τέτοια ρύθμιση και έρχεται μετά μια νέα διάταξη που ουσιαστικά την υποβαθμίζει.
Σας το έχω πει δέκα φορές. Δεν μπορείτε να το καταλάβετε; Είναι άδικο, είναι απαράδεκτο, είνα αντικοινωνικό να απαιτείτε δηλαδή συνεχώς την παρουσία του ατόμου με ειδικές ανάγκες μέσα στο αυτοκίνητο. Αυτά είναι πρωτόγονα, είναι Ουγκάντας διατάξεις.
ΠΡΟΕΔΡΕΥΩΝ (Παναγιώτης Σγουρίδης): Επ'αυτού θέλετε το λόγο, κύριε Υπουργέ;
ΓΕΩΡΓΙΟΣ ΔΡΥΣ (Υφυπουργός Οικονομικών): Μάλιστα κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, με τον απόλυτο σεβασμό προς τον κ. Κουρουμπλή, θέλω να πω ότι κάνει λάθος. 'Εχουμε εκδώσει απόφαση με την οποία όταν ο οδηγός του ατόμου με ειδικές ανάγκες μεταφέρει το άτομο για συγκεκριμένη υπηρεσία, στην επιστροφή δεν χρειάζεται να είναι παρόν. Και το γνωρίζει αυτό ο κ. Κουρουμπλής.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κάνετε λάθος, κύριε Υπουργέ. Σταματάει η αστυνομία τον κάθε πολίτη και τον εξευτελίζει. Είναι αίτημα που σας το ζητάει συνεχώς η συνομοσπονδία των ατόμων με ειδικές ανάγκες, οι φορείς των ατόμων με ειδικές ανάγκες. Δεν ισχύει αυτή η διάταξη.
ΠΡΟΕΔΡΕΥΩΝ (Παναγιώτης Σγουρίδης): Πώς δεν ισχύει;
ΠΑΝΑΓΙΩΤΗΣ ΚΟΥΡΟΥΜΠΛΗΣ: Δεν ισχύει, κύριε Πρόεδρε. 'Εχουν κατασχεθεί αυτοκίνητα λόγω αυτού του προβλήματος.
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Υπουργέ.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Κουρουμπλή, για δεύτερη φορά σας επαναλαμβάνω την απόφασή μας αυτή. Νομίζω ότι, συμφωνείτε και εσείς. 'Ομως θέλω να γνωρίζετε ότι αυτοκίνητα των ΑΜΕΑ βρίσκονται στις δώδεκα και στη μία η ώρα το πρωί στη Βουλιαγμένη, χωρίς τα άτομα με ειδικές ανάγκες και η κατοικία τους είναι στην Κυψέλη. Εάν θέλετε κάτι τέτοιο, προφανώς δεν μπορεί να γίνει αποδεκτό.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Δηλαδή, κύριε Υπουργέ, αυτή η οικογένεια που έχει ένα άτομο με ειδικές ανάγκες και της έδωσε η πολιτεία ένα τέτοιο αυτοκινήτο, θα πρέπει να πάρει ένα δεύτερο; Δηλαδή δεν μπορεί ο αδελφός του να πάρει το αυτοκίνητο; 'Οταν ο αδελφός θα πάρει το άτομο με ειδικές ανάγκες μέσα στο σπίτι του, πώς θα γίνει, κύριε Υπουργέ;
ΠΡΟΕΔΡΕΥΩΝ (Παναγιώτης Σγουρίδης): Κύριε Κουρουμπλή, σας παρακαλώ.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Είναι ακατανόητη αυτή η διάταξη.
ΠΡΟΕΔΡΕΥΩΝ (Παναγιώτης Σγουρίδης): Κύριε Κουρουμπλή, σας παρακαλώ. Εσείς είπατε την άποψή σας, το Υπουργείο είπε την άποψή του. Φαίνεται ότι δεν έχει ωριμάσει ακόμη το θέμα. Θα ωριμάσει και κάποια στιγμή θα το δούμε.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, δεν είναι θέμα ωρίμανσης. Είναι θέμα απόφασης του Κοινοβουλίου. Αν το Κοινοβούλιο συμφωνεί να χορηγούμε αυτοκίνητα σε άτομα με ειδικές ανάγκες, χωρίς κανένα περιορισμό στην παρουσία των ατόμων αυτών, πρέπει να ψηφίσουμε νέα διάταξη. Με τις υπάρχουσες διατάξεις, αυτό δεν μπορεί να γίνει.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, μπορώ να έχω το λόγο; ΠΡΟΕΔΡΕΥΩΝ (Παναγιώτης Σγουρίδης): Κύριε Κουρουμπλή, δεν σας δίνω το λόγο.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Απασχολεί εκατό χιλιάδες οικογένειες, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Δεν σας δίνω άλλο το λόγο, κύριε Κουρουμπλή, είναι κατανοητό. Εσείς είπατε την άποψή σας. Και εγώ μπορεί να συνταυτίζομαι με τη δική σας άποψη.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Να βοηθήσετε, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Διότι όταν σε μια οικογένεια έχει δώσει ο Θεός ένα άτομο με ειδικές ανάγκες, αυτή η οικογένεια ξέρει τι τραβάει. 'Αρα, δεν υπάρχει θέμα, αλλά τέλος πάντων.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Να πάρει το αυτοκίνητο, κύριε Πρόεδρε... ΠΡΟΕΔΡΕΥΩΝ (Παναγιώτης Σγουρίδης): Κύριε Κουρουμπλή, σας παρακαλώ. ΠΑΝΑΓΙΩΤΗΣ ΚΟΥΡΟΥΜΠΛΗΣ: Να σας ρωτήσω κάτι, κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κουρουμπλή, δεν θα σας δώσω το λόγο. Σας είπα, όμως, κάτι. Δεν έχει ωριμάσει. Εγώ πιστεύω ότι το Υπουργείο...
ΠΑΝΑΓΙΩΤΗΣ ΚΟΥΡΟΥΜΠΛΗΣ: Δέκα χρόνια δεν έχει ωριμάσει, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Πιστεύω ότι το Υπουργείο ... 
ΠΑΝΑΓΙΩΤΗΣ ΚΟΥΡΟΥΜΠΛΗΣ: Δεν κάνουμε ρύθμιση, κύριε Πρόεδρε ... ΠΡΟΕΔΡΕΥΩΝ (Παναγιώτης Σγουρίδης): Κύριε Κουρουμπλή, δεν καταλαβαίνετε;
Να μην γράφεται τίποτε στα Πρακτικά απ' αυτά που λέει ο κ.
Κουρουμπλής.
ΠΑΝΑΓΙΩΤΗΣ ΚΟΥΡΟΥΜΠΛΗΣ: ...
ΠΡΟΕΔΡΕΥΩΝ (Παναγιώτης Σγουρίδης): Αυτό σημαίνει ότι στο επόμενο ή στο μεθεπόμενο νομοσχέδιο θα ωριμάσει το θέμα και θα ψηφιστεί. Εισερχόμαστε στην ψήφιση του ακροτελεύτιου άρθρου.
Ερωτάται το Σώμα: Γίνεται δεκτό το ακροτελεύτιο άρθρο, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΔΑΜ ΡΕΓΚΟΥΖΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς και το ακροτελεύτιο άρθρο έγινε δεκτό, όπως τροποποιήθηκε από τον κύριο Υπουργό, κατά πλειοψηφία. Επομένως, το σχέδιο νόμου του Υπουργείου Οικονομικών: "Απλοποιήσεις και ελαφρύνσεις στη φορολογία εισοδήματος και άλλες διατάξεις", έγινε δεκτό επί της αρχής και επί των άρθρων.
Η ψήφισή του στο σύνολο αναβάλλεται για άλλη συνεδρίαση.
Στο σημείο αυτό δέχεσθε, κύριοι συνάδελφοι, να λύσουμε τη συνεδρίαση; ΟΛΟΙ OI ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 23.09' λύεται η συνεδρίαση για αύριο, ημέρα Πέμπτη 21 Οκτωβρίου 1999 και ώρα 10.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συζήτηση του νομοσχεδίου του Υπουργείου Εθνικής Παιδείας και Θρησκευμάτων "Αναμόρφωση του νομικού καθεστώτος των Προγραμμάτων Σπουδών Επιλογής στα Α.Ε.Ι. και Τ.Ε.Ι.".
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

