
Τετάρτη, 16 Ιανουαρίου 2002
ΣΥΝΕΔΡΙΑΣΗ ΞΗ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το Γυμνάσιο Νέου Ηρακλείου Αττικής, το 3ο Γυμνάσιο Μοσχάτου, το 24ο Δημοτικό Σχολείο Λαμίας και το 5ο Δημοτικό Σχολείο Φερρών Μαγνησίας και το 2ο Δημοτικό σχολείο Ριζόμυλου Νομού Μαγνησίας.
2. Συζήτηση προ Ημερησίας Διατάξεως με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή με θέμα: "Η πορεία της προετοιμασίας διοργάνωσης των Ολυμπιακών Αγώνων του 2004", σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 17 Ιανουαρίου 2002, σελ.
ΟΜΙΛΗΤΕΣ
1. Επί της προ Ημερησίας Διατάξεως Συζήτηση:
ΒΕΝΙΖΕΛΟΣ Ε., σελ.
ΚΑΡΑΜΑΝΛΗΣ Κ., σελ.
ΚΩΝΣΤΑΝΤΟΠΟΥΛΟΣ Ν., σελ.
ΠΑΠΑΡΗΓΑ Α., σελ.
ΣΗΜΙΤΗΣ Κ., σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΣΥΝΕΔΡΙΑΣΗ ΞΗ΄
Τετάρτη 16 Ιανουαρίου 2002

Αθήνα, σήμερα στις 16 Ιανουαρίου 2002, ημέρα Τετάρτη και ώρα 11.18' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Παναγιώτη Φασούλα, Βουλευτή A΄ Πειραιώς, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο Δήμος Ζάρακα Λακωνίας ζητεί τη χρηματοδότηση της μεταφοράς των μαθητών της περιοχής του από και προς τα σχολεία τους.
2) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Συντονιστική Επιτροπή αντιμετώπισης ζημιών παγετού επαρχίας Τυρνάβου Λάρισας ζητεί την άμεση αποζημίωση του πληγέντος κτηνοτροφικού κεφαλαίου και των εγκαταστάσεων της περιοχής του.
3) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Εξωραϊστικός - Εκπολιτιστικός Σύλλογος Εργατικών Κατοικιών Γιάννουλης Λάρισας ζητεί την επισκευή των κεραμοσκεπών στις εργατικές κατοικίες της Γιάννουλης που καταστράφηκαν από τις χιονοπτώσεις.
4) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμος Ελασσόνας Λάρισας ζητεί την άμεση και ακριβή καταγραφή των ζημιών που προκάλεσε η πρόσφατη κακοκαιρία στην περιοχή του.
5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Μακρύ Γιαλού Λασιθίου ζητεί να επιχορηγηθεί για την αποκατάσταση των ζημιών που προκάλεσε η πρόσφατη θεομηνία στα δίκτυα άρδευσης της περιοχής του.
6) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Σύνδεσμος για τα δικαιώματα της γυναίκας, διατυπώνει τις απόψεις του για τη συνταξιοδότηση της εργαζόμενης γυναίκας.
7) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ με αναφορά του ζητεί να συμπεριληφθούν και οι απόφοιτοι του Β' κύκλου των ΤΕΕ στις διατάξεις αναβολής στράτευσης.
8) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Αργιθέας Καρδίτσας ζητεί την επισκευή των ζημιών που προκάλεσε η πρόσφατη κακοκαιρία στα σχολεία της περιοχής του.
9) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Καρδίτσας διαμαρτύρεται για την απόφαση του Υπ. Οικονομικών να στερήσει θεσμοθετημένους πόρους προς τις ΔΕΥΑ της Χώρας.
10) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία η Τοπική ΄Ενωση Δήμων και Κοινοτήτων Νομού Καρδίτσας ζητεί έκτακτη οικονομική ενίσχυση για την αποκατάσταση των ζημιών στα σχολικά κτίρια του Νομού Καρδίτσας που προκλήθηκαν από την παρατεταμένη κακοκαιρία.
11) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Περιστερίου Αττικής ζητεί τη συνέχιση της κατασκευής του νέου κτιρίου του 16ου Γυμνασίου Περιστερίου.
12) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Σύλλογος Γονέων και Κηδεμόνων 7ου Γυμνασίου Αχαρνών ζητεί την επισκευή του κτιρίου του σχολείου και την κατασκευή στεγασμένου χώρου γυμναστηρίου.
13) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία το Δημοτικό Συμβούλιο Αρχαίας Ολυμπίας ζητεί την ουσιαστική συμμετοχή του Δήμου του στις διαδικασίες θεσμοθέτησης του Ολυμπιακού Φεστιβάλ Νέων και στη σύσταση των οργάνων.
14) Ο Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Νομάρχης Καρδίτσας ζητεί να δοθεί στους επαγγελματοβιοτέχνες του Νομού τρίμηνη παράταση εξόφλησης των οφειλών τους προς το δημόσιο εξαιτίας προβλημάτων που αντιμετωπίζουν από τις δύσκολες καιρικές συνθήκες.
15) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Νομάρχης Καρδίτσας ζητεί να χαρακτηριστεί ο Νομός Καρδίτσας ως θεομηνιόπληκτος με ό,τι αυτό συνεπάγεται για την όσο το δυνατόν καλύτερη ανακούφιση των πληγέντων.
16) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Νομάρχης Μαγνησίας ζητεί να υπάρξει μετεωρολογική πρόβλεψη για τις Βόρειες Σποράδες.
17) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Δήμαρχος και το Δημοτικό Συμβούλιο Λίμνης Εύβοιας ζητούν την καταβολή αποζημίωσης στους πληγέντες από την πρόσφατη κακοκαιρία της περιοχής του που υπέστησαν σοβαρές ζημιές.
18) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία οι Δημοτικοί Σύμβουλοι του Δήμου Οινοφύτων Βοιωτίας ζητούν την επίλυση προβλημάτων λειτουργίας της Οικονομικής Υπηρεσίας αλλά και της λειτουργίας του Δήμου Οινοφύτων γενικότερα.
19) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η ΄Ενωση Συντακτών Ημερησίων Εφημερίδων Μακεδονίας - Θράκης ζητεί τον επαναπατρισμό του αγάλματος της Νίκης της Σαμοθράκης.
20) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμαρχος Σαμοθράκης ΄Εβρου ζητεί την καταβολή αποζημίωσης στους παραγωγούς της περιοχής του που έπαθαν ζημιές από την πρόσφατη κακοκαιρία.
21) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Παναιτωλοακαρνανική Συνομοσπονδία ζητεί την ίδρυση και λειτουργία αυτόνομου πανεπιστημίου στη Δυτική Στερεά Ελλάδα με έδρα το Αγρίνιο.
22) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμαρχος Στυρέων Εύβοιας ζητεί την επιχορήγηση του Δήμου του για την αποκατάσταση των ζημιών που προκλήθηκαν από τις πρόσφατες βροχοπτώσεις.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 723/25-7-01 ερώτηση/ΑΚΕ 83 δόθηκε με το υπ' αριθμ. 4616/8-10-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 723/83/25-7-01, που κατατέθηκε στη Βουλή από τον Βουλευτή κ. Γ. Παπαθανασίου, σας αποστέλλουμε το με Α.Π. 4178 έγγραφο του Διευθύνοντος Συμβούλου της Α.Ε. Ελληνικά Τουριστικά Ακίνητα με το οποίο δίνονται απαντήσεις στα θιγόμενα θέματα και αποστέλλονται σε φάκελο οι σχετικές προκηρύξεις και έγγραφα σχετικά με την ανάθεση έργου και προμήθειας των slot machines.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
2. Στην με αριθμό 766/26-7-01 ερώτηση/ΑΚΕ 88 δόθηκε με το υπ' αριθμ. 17053/8-10-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης και αίτησης κατάθεσης εγγράφων 766/88/26-7-2001 Βουλευτή Λακωνίας κ. Αθανάσιο Δαβάκη και όσον αφορά σε θέματα αρμοδιότητας του Υπουργείου Ανάπτυξης, σημειώνουμε ότι με δεδομένο ότι κατά την έκδοση της άδειας εγκατάστασης αιολικού πάρκου της εταιρίας WRE ΕΛΛΑΣ στη θέση Αλώνια Ελληνικού του Δήμου Μονεμβασίας τηρήθηκαν όλες οι νόμιμες προϋποθέσεις που απορρέουν από το ν. 2244/1994 και την υπουργική απόφαση 8295/1995 (ΦΕΚ Β 385) αλλά και τη νομοθεσία για την προστασία του περιβάλλοντος, των δασών και δασικών εκτάσεων, των αρχαιοτήτων κλπ δεν υφίσταται στάδιο παρέμβασης του Υπουργείου Ανάπτυξης.
Με το άρθρο 2 παρ. 4 και παρ. 8 του ν. 2941/2001 (ΦΕΚ Α 201) που ψηφίστηκε πρόσφατα σκοπείται να καλυφθεί το σοβαρό κενό της προηγούμενης νομοθεσίας αφού σε διαφορετική περίπτωση θα έπασχαν από ακυρότητα όλες οι αδειοδοτήσεις με προφανείς συνέπειες για το μέλλον της ανανεώσιμης ενέργειας στη χώρα μας.
Οι περιπτώσεις αλληλοεπικαλυπτομένων αιολικών πάρκων στη Λακωνία αντιμετωπίζονται από τη Ρυθμιστική Αρχή Ενέργειας που εκδίδει θετική γνωμοδότηση μόνο υπέρ ενός από τους ενδιαφερόμενους για λήψη άδειας παραγωγής με βάση τα αξιολογικά κριτήρια του άρθρου 9 του Κανονισμού Αδειών (ΦΕΚ Β 1498/2000). Πάντως το καθεστώς έκδοσης περαιτέρω αδειών θα διαμορφωθεί από τα συμπεράσματα του χωροταξικού σχεδιασμού που βρίσκεται σε φάση ολοκλήρωσης.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
3. Στην με αριθμό 893/6-8-01 ερώτηση δόθηκε με το υπ' αριθμ. 1905/5-10-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 893/6-8-2001 που κατέθεσαν οι Βουλευτές κύριοι Τ. Τσιόγκας, Ν. Γκατζής, Α. Σκυλλάκος, σας πληροφορούμε τα εξής:
Η εξισωτική αποζημίωση χορηγείται στους γεωργούς και κτηνοτρόφους των ορεινών και μειονεκτικών περιοχών για την αντιστάθμιση του εισοδήματός τους εξαιτίας των φυσικών μειονεκτημάτων, δηλαδή είναι ξεχωριστό πρόγραμμα.
Η Εξισωτική αποζημίωση για τις καλλιέργειες του έτους 2000 για όσες αιτήσεις έχουν ολοκληρωθεί οι διαδικασίες από τον Δήμο και την οικεία Δ/νση Αγροτικής Ανάπτυξης της Ν.Α., χορηγείται μέχρι τέλους Σεπτεμβρίου 2001, ενώ η Εξισωτική αποζημίωση έτους 2001 θα πληρωθεί το έτος 2002.
Το πρόγραμμα της Ε.Α. δεν επιδοτεί σκληρά σιτάρια αλλά μόνο μαλακά. Δέκα παραγωγοί της Κοινότητας Καρυάς κατά την περυσινή περίοδο (1999-2000) υπέβαλλαν αιτήσεις για την καταβολή ενισχύσεων για καλλιέργεια σιτηρών.
Από επιτόπιο έλεγχο που διενέργησαν ελεγκτές γεωπόνοι της Νομαρχιακής Αυτοδιοίκησης Λάρισας, διαπιστώθηκε ότι δεν επρόκειτο για κανονικές καλλιέργειες σιτηρών και επομένως σύμφωνα με τους κοινοτικούς κανονισμούς τα εν λόγω αγροτεμάχια δεν δικαιούνται ενίσχυση.
Σε υπόμνημα που υποβλήθηκε από τους παραπάνω παραγωγούς στην Νομαρχιακή Αυτοδιοίκηση Λάρισας στις 20-6-2001 αναφέρεται ότι οι καλλιέργειες είχαν υποστεί καταστροφή από παγετό το χειμώνα. Στις 4-7-2001 η Δ/νση Αγροτικής Ανάπτυξης απάντησε στους παραγωγούς σχετικά. Για να γίνει αποδεκτή μια περίπτωση σαν "ανωτέρα βία" για λόγους φυσικής καταστροφής πρέπει σύμφωνα με όσα αναφέρονται στον Καν. 3887/92 να γνωστοποιηθεί στις αρμόδιες αρχές εντός 10 ημερών.
Οι αιτήσεις των παραγωγών υποβλήθηκαν το Μάιο χωρίς να γίνει καμία αναφορά για το γεγονός, ενώ ούτε σε επόμενο στάδιο έγινε κάτι ανάλογο. Αντίθετα, το σχετικό υπόμνημα υποβλήθηκε πολύ αργότερα και μετά την διεξαγωγή των ελέγχων, όπου διαπιστώθηκε η μη ύπαρξη κανονικών καλλιεργειών.
Κατόπιν των παραπάνω ορθώς η Δ/νση Αγροτικής Ανάπτυξης ενήργησε στα πλαίσια των κοινοτικών κανονισμών και απέκλεισε από την ενίσχυση τα εν λόγω αγροτεμάχια.
Τέλος πληροφοριακά αναφέρεται ότι από την Κοινότητα Καρυάς του Νομού Λάρισας αναγγέλθηκε στον Οργανισμό ΕΛΓΑ ζημιά από παγετό της 23-3-1999 σε καλλιέργειες σιτηρών. Κατά τις εξατομικευμένες εκτιμήσεις που διενεργήθηκαν έγκαιρα από τον Οργανισμό διαπιστώθηκε ότι οι ζημιές σε πολλές περιπτώσεις άγγιζαν το 100% της αναμενόμενης παραγωγής. Οι αποζημιώσεις για τις ζημιές αυτές καταβλήθηκαν στους δικαιούχους παραγωγούς στις 27-1 0-1999. 
Ο Υπουργός
ΓΕΩΡΓΙΟΣ ΑΝΩΜΕΡΙΤΗΣ"
4. Στην με αριθμό 977/21-8-01 ερώτηση ΑΚΕ 122 δόθηκε με το υπ'αριθμ. 1668/10-10-01 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της ερώτησης και ΑΚΕ 977/122/21-8-01 του Βουλευτή Λ. Παπαγεωργόπουλου, σας, γνωρίζουμε ότι, στο πρόγραμμα της Γενικής Γραμματείας Αθλητισμού "ΕΛΛΑΔΑ 2004 - Δίκτυο Προπονητηρίων" που θα υλοποιηθεί περιφερειακά από την Τοπική Αυτοδιοίκηση, εντάσσονται δράσεις για την αναβάθμιση της αθλητικής υποδομής στην Περιφέρεια με νέα έργα και συμπλήρωση των υφισταμένων εγκαταστάσεων, με στόχο την δημιουργία της κατάλληλης υποδομής τόσο για την ανάπτυξη του αθλητισμού στην Περιφέρεια όσο και για την υποστήριξη Αγώνων του της διοργάνωσης των Ολυμπιακών 2004 και τη σωστή προετοιμασία των ελλήνων αθλητών. 
Όπως είναι φυσικό, λόγω του μεγέθους και της πολυπλοκότητας του προγράμματος αλλά και λόγω του εκτεταμένου αριθμού φορέων στους οποίους αναφέρεται (όλοι οι Δήμοι και οι Κοινότητες της Χώρας εκτός Αττικής), η ένταξη έργων σε αυτό έπρεπε να υπακούει σε συγκεκριμένους κανόνες, άλλως με τη συγκέντρωση προτάσεων χωρίς ενιαία βάση επιλογής δεν θα μπορούσε να υπάρξει πρόγραμμα. 
Τα κριτήρια (οικονομικά, τεχνικά, αθλητικά, πληθυσμιακά κ.α.) καθώς και οι διαδικασίες βάσει των οποίων εντάχθηκαν τα έργα στο παραπάνω πρόγραμμα προκαθορίστηκαν ενιαία για όλη τη χώρα και γνωστοποιήθηκαν με εγκύκλιο της ΓΓΑ που εστάλη σε όλους τους φορείς της Τοπικής Αυτοδιοίκησης, στις Νομαρχίες και στις Περιφέρειες. 
Οι προτάσεις των φορέων της Τοπικής Αυτοδιοίκησης για ένταξη έργων στο παραπάνω πρόγραμμα, εξετάστηκαν κατ' αρχήν σε επίπεδο Περιφέρειας και στη συνέχεια από τη ΓΓΑ στη βάση των θεσπισμένων ενιαίων κριτηρίων και εφόσον ήταν σύμφωνες με αυτά, έγιναν δεκτές.
Αντίθετα, προτάσεις που υπερέβαιναν τις δυνατότητες και αγνοούσαν τα κριτήρια του προγράμματος είναι αυτονόητο ότι δεν εντάχθηκαν. 
Για την επιλογή λοιπόν και ένταξη έργων στο πρόγραμμα "ΕΛΛΑΔΑ 2004" για το Νομό Ευβοίας, ίσχυσαν, χωρίς διάκριση, τα παραπάνω ισότιμα και ενιαία κριτήρια που ίσχυσαν σε όλους τους Νομούς της Χώρας. 
Άλλώστε, από τα επισυναπτόμενα στοιχεία (πίνακες) με τα έργα που έχουν επιλεγεί για τους τέσσερις Νομούς της Στερεάς, προκύπτει αβίαστα ότι ο Νομός Ευβοίας κάθε άλλο παρά "εχθρικά" έχει αντιμετωπιστεί. Έχουν επιλεγεί δράσεις συνολικού ύψους 8.050.000.000 δρχ. και στους υπόλοιπους Νομούς τα αντίστοιχα ποσά είναι: 
1 . Νομός Βοιωτίας: 5.780.000.000 δρχ. 
2. Νομός Ευρυτανίας: 880.000.000 δρχ. 
3. Νομός Φωκίδας: 1.882.000.000 δρχ. 
4. Νομός Φθιώτιδας: 6.205.000.000 δρχ. 
Ανεξάρτητα από το παραπάνω πρόγραμμα, η Οργανωτική Επιτροπή των Ολυμπιακών Αγώνων "ΑΘΗΝΑ 2004 Α.Ε.", σε συνεργασία με τη Γενική Γραμματεία Αθλητισμού, έχει εκδόσει τον Προπονητικό Οδηγό για τους 2004, με όλες τις υπάρχουσες αθλητικές Ολυμπιακούς Αγώνες του εγκαταστάσεις ανά τη χώρα, οι οποίες, σε συνδυασμό με την υπάρχουσα λοιπή υποδομή, μπορούν να χρησιμοποιηθούν για την προετοιμασία των ξένων εθνικών αποστολών για τους Ολυμπιακούς Αγώνες του 2004, σε όλη την περίοδο, από τώρα μέχρι το 2004. 
Η υπάρχουσα σοβαρή υποδομή του Νομού Εύβοιας περιλαμβάνεται στον παραπάνω οδηγό που έχει διανεμηθεί στις διεθνείς Αθλητικές Ομοσπονδίες. Η υποδομή αυτή αναβαθμίζεται με επεμβάσεις που έχουν ήδη δρομολογηθεί από τη ΓΓΑ σε συνεργασία με τις Περιφέρειες. Ο στόχος είναι οι παραπάνω επεμβάσεις να έχουν ολοκληρωθεί μέχρι την αρχή του επομένου θέρους προκειμένου να είναι σε θέση να υποδεχθούν ξένες αποστολές.
Επισυνάπτονται πίνακες με τα έργα κατά Νομό και κατά Δήμο που θα χρηματοδοτηθούν από το πρόγραμμα "ΕΛΛΑΔΑ 2004 - Δίκτυο Προπονητηρίων" στην Περιφέρεια Στερεάς Ελλάδας.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
5. Στην με αριθμό 984/21-8-2001 ερώτηση δόθηκε με το υπ' αριθμ. 1686/9-10-2001 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 984/21/8/2001 ερώτησης του Βουλευτή κ. Π. Λαφαζάνη, σας ενημερώνουμε ότι με την ψήφιση του νόμου "Θέματα Ολυμπιακής Φιλοξενίας, Έργων Ολυμπιακής Υποδομής και άλλες διατάξεις" επήλθε τροπολογία στο άρθρο 29, παράγραφος 4 του ν. 2725/1999 όπου προστίθεται το εδάφιο ως εξής: "Ειδικά για την κατηγορία Α.Μ.Ε.Α. Κωφών που καλύπτει η Διεθνής Επιτροπή Αθλητισμού Κωφών (C.I.S.S.) αναγνωρίζεται μια Αθλητική Ομοσπονδία Κωφών, με έδρα την Αθήνα που θα πρέπει υποχρεωτικώς να έχει ως μέλη τουλάχιστον (5) αθλητικά σωματεία κωφών και η οποία εκπροσωπεί τη χώρα μας στη Διεθνή Επιτροπή Αθλητισμού Κωφών (C.I.S.S.) Αθλητές Α.Μ.Ε.Α.
Κωφοί συμμετέχουν σε Διεθνείς διοργανώσεις που αναγνωρίζει η Διεθνής Επιτροπή Αθλητισμού Κωφών (C.I.S.S.).
Επίσης σας πληροφορούμε ότι δεν αναγνωρίζονται οι διακρίσεις - πριμ Α.Μ.Ε.Α. (μεταξύ των οποίων και των αθλητών της Ελληνικής Ομοσπονδίας Αθλητισμού Κωφών) εφ' όσον δεν συμπεριλαμβάνονται στο επίσημο πρόγραμμα των Παραλυμπιακών Αγώνων και δεν ανήκουν στη Διεθνή Παραλυμπιακή Επιτροπή (I.P.C.). Το ίδιο ισχύει και στα μη Ολυμπιακά αθλήματα όλων των υπολοίπων Ομοσπονδιών των αρτιμελών.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
6. Στην με αριθμό 1014/22-8-2001 ερώτηση δόθηκε με το υπ' αριθμ. 4976/8-10-2001 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 1014/22-8-2001 που κατατέθηκε από τον Βουλευτή κ. Ευρ. Στυλιανίδη, σας γνωρίζουμε τα ακόλουθα:
Ο ΕΟΤ έχει την ευθύνη της προβολής του συνόλου της χώρας και, ως εκ τούτου, δεν προβάλει μία περιοχή περισσότερο σε βάρος ενδεχομένως μιας άλλης.
Όμως προβλέπεται νομοθετικά η δυνατότητα έμμεσης ενίσχυσης. Πιο συγκεκριμένα η τουριστική προβολή των Νομών της Ελλάδος πραγματοποιείται σύμφωνα με την προβλεπόμενη στο ν. 2160/93 (άρθρο 1, παρ. 13) διαδικασία, και ο ΕΟΤ συμμετέχει στη χρηματοδότηση προγραμμάτων ΝΕΤΠ (Νομαρχιακών Επιτροπών Τουριστικής Προβολής) μέχρι ποσοστού 50% επί του συνολικού ποσού δαπανών του προγράμματος.
Επομένως, υπό την προϋπόθεση ότι η αρμόδια Νομαρχιακή Επιτροπή θα υποβάλει σχετικό Πρόγραμμα για το νομό Ροδόπης, ο ΕΟΤ έχει τη δυνατότητα να ενισχύσει ουσιαστικά την προβολή της περιοχής ώστε να περιορισθούν οι ενδεχόμενες αρνητικές συνέπειες από την πυρκαγιά του Αυγούστου 2001.
Ο Υπουργός
Ν. ΧΡΙΣΤΟΔΟΥΛΑΚΗΣ"
7. Στην με αριθμό 1060/24-8-2001 ερώτηση δόθηκε με το υπ' αριθμ. 1937/5-10-2001 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1060/24-8-2001 που κατέθεσε ο Βουλευτής κ. Σ. Χατζηγάκης, σας πληροφορούμε τα εξής:
Σχετικά με τις μετατάξεις στις Ν.Α., τη σύσταση και στελέχωση των Αρχών Διαχείρισης και τις αποσπάσεις ΟΠΕΚΕΠΕ, αναφέρονται τα εξής:
α) Οι μετατάξεις στις Ν.Α. καθορίζονται από τις διατάξεις του ν. 2910/2001 και μετατάσσονται αυτοδίκαια με τη δημοσίευση του ανωτέρω νόμου οι αρχικώς αποσπασμένοι υπάλληλοι στις Ν.Α., σύμφωνα με το ν. 2218/94 και τους μεταγενέστερους περί Νομ/κής Αυτοδ/σης.
β) Η σύσταση και η στελέχωση των Αρχών Διαχείρισης ορίζεται από το ν. 2860/2000 και οι υπάλληλοι που αποσπάσθηκαν μέχρι σήμερα, αποσπάσθηκαν μετά από αίτησή τους.
γ) Οι αποσπάσεις στον ΟΠΕΚΕΠΕ προβλέπονται από τις διατάξεις των νόμων 2637/98, και 2637/99 και οι αποσπασμένοι υπάλληλοι θα συνεχίσουν το έργο που εκτελούσαν πριν από την κατάργηση της ΓΕΔΙΔΑΓΕΠ, καθόσον το αντικείμενό της μεταφέρθηκε στον εν λόγω Οργανισμό.
Εκτός από τα ανωτέρω, επισημαίνεται ότι βρίσκεται σε εξέλιξη η διαδικασία διορισμού 481 υπαλλήλων διαφόρων κλάδων και ειδικοτήτων για τη στελέχωση του Υπουργείου Γεωργίας.
Mε το αριθμ.πρωτ. 45002/30-4-01 έγγραφο του Υπουργείου Γεωργίας, προς το Υπουργείο Οικονομικών Γ.Λ.Κ., ζητήθηκε η αναπροσαρμογή της ημερήσιας εκτός έδρας αποζημίωσης, των εξόδων διανυκτέρευσης εκτός έδρας καθώς και της χιλιομετρικής αποζημίωσης. Με την αριθμ. 2/21858/0022/11-4-01 (ΦΕΚ 470/Β/23-4-01) απόφαση Υπ. Οικονομικών και Μεταφορών και Επικοινωνιών αυξήθηκε η χιλιομετρική αποζημίωση από 35 σε 40 δρχ. και έτσι υλοποιήθηκε μόνο η αναπροσαρμογή της χιλιομετρικής αποζημίωσης.
Τα επιδόματα των ειδικών λογ/σμών έτσι όπως χορηγούνται σήμερα στους υπαλλήλους του Υπουργείου Γεωργίας, στους υπαλλήλους του Υπουργείου που είναι αποσπασμένοι στις Νομαρχιακές Αυτοδιοικήσεις και στους πρώην υπαλλήλους του Υπουργείου Γεωργίας που μεταφέρθηκαν σύμφωνα με το ν. 2503/97 στις Περιφέρειες, δεν είναι δυνατόν να αυξηθούν επειδή τα έσοδα των ειδικών λογ/σμών δεν επαρκούν για επιπλέον αυξήσεις. Ούτε είναι δυνατή η χορήγηση σε υπαλλήλους που προσλαμβάνονται από τις Νομαρχιακές Αυτ/σεις και τις Περιφέρειες και μισθοδοτούνται από δικούς τους προϋπολογισμούς.
Οι διατάξεις της παρ. 4 του άρθρου 12 του ν. 2470/97 "Αναμόρφωση Μισθολογίου Προσωπικού της Δημόσιας Διοίκησης κ.α. συναφείς διατάξεις" όπως αντικαταστάθηκαν με τις διατάξεις του άρθρου 21 του ν. 2515/97 (ΦΕΚ 154/Α'/25-7-97) αναφέρουν ότι "στην περίπτωση που ο ένας από τους δύο συζύγους λαμβάνει οικογενειακό επίδομα, από οποιαδήποτε πηγή του Δημοσίου ή Ιδιωτικού τομέα, δεν καταβάλλεται στον έτερο σύζυγο, υπάλληλο η ανωτέρω παροχή".
Κατόπιν τούτου δεν είναι δυνατή η καταβολή του οικογενειακού επιδόματος και στους άλλους δύο συζύγους.
Ο Υπουργός
Γ. ΑΝΩΜΕΡΙΤΗΣ"
8. Στην με αριθμό 1030/23-8-01 ερώτηση AKE 135 δόθηκε με το υπ' αριθμ. 160/2-10-01 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Σε απάντηση της Π.ΕΡ. 1030/135/23-8-01 ερώτησης και αίτησης κατάθεσης εγγράφων που κατατέθηκε στη Βουλή των Ελλήνων από τον Βουλευτή κ. Ευριπίδη Σ. Στυλιανίδη, με την οποία ζητεί, μεταξύ άλλων, να πληροφορηθεί ποια μέτρα που λαμβάνονται για την αντιμετώπιση των προβλημάτων τα οποία είχε επισημάνει ο Συνήγορος Πολίτη στην ειδική έκθεσή του για το τ. Ε.Τ.Ε.Μ. και σύμφωνα με όσα μας γνώρισε το Ι.Κ.Α.-Τ.Ε.Α.Μ. με τα 222/10-9-01 και 7121/13-9-01 έγγραφά του, σας πληροφορούμε τα εξής:
1. Με το άρθρο 25 του ν. 2676/1999 "Οργανωτική και λειτουργική αναδιάρθρωση των φορέων κοινωνικής ασφάλισης και άλλες διατάξεις" ο Κλάδος Σύνταξης του Ταμείου Επικουρικής Ασφάλισης Εργατοϋπαλλήλων Μετάλλου συγχνεύθηκε στο Ι.Κ.Α.-Τ.Ε.Α.Μ. λόγω των δυσλειτουργιών που παρουσίασε το Ταμείο.
2. Μετά τη συγχώνευση κατά την 1-3-99 το Ι.Κ.Α. παρέλαβε 20.115 εκκρεμείς συνταξιοδοτικές υποθέσεις. Από αυτές την 1-9-01 είχαν διεκπεραιωθεί 19.431 υποθέσεις (περίπου το 96,5%) και παραμένουν εκκρεμείς 684 υποθέσεις.
Επίσης, από 1-3-99 μέχρι 1-8-01 διεκπεραιώθηκαν και άλλες 5.540 υποθέσεις, που προέκυψαν λόγω εφαρμογής των διατάξεων περί διαδοχικής ασφάλισης. Δηλαδή επί συνόλου λόγω εφαρμογής των διατάξεων περί διαδοχικής ασφάλισης. Δηλαδή επί συνόλου 25.655 (20.115 + 5.540) υποθέσεων παραμένουν για διεκπεραίωση μόνον οι 684 (ποσοστό 3%).
Την 1-3-99 παρελήφθησαν επιπλέον και 17.500 αιτήσεις ανακαθορισμού συντάξεων Ι.Κ.Α. - Τ.Ε.Α.Μ. συμπεριλαμβανομένων και 8.767 υποθέσεων σχετικών με το αρχείο των συνταξιούχων του τ. Ε.Τ.Ε.Μ., δηλαδή συνολικά 26.267 υποθέσεις. Από το σύνολο αυτό μέχρι την 1-9-01 είχαν διεκπεραιωθεί 10.713 αιτήσεις ανακαθορισμού συντάξεων (περίπου το 41%) και παραμένουν σε εκκρεμότητα 15.554 αιτήσεις.
3. Oι απογεγραμμένες επιχειρήσεις του Ε.Τ.Ε.Μ. περιοχής Αττικής κατά την 1-3-99 ήταν 24.276. Εως την 1-9-01 είχαν ελεγχθεί συνολικά 21.787 επιχειρήσεις (περίπου το 90%) για τις οποίες βεβαιώθηκαν οφειλές ύψους 11.481.089.002 δρχ., χωρίς πρόσθετα τέλη. Την ίδια ημερομηνία οι επιχειρήσεις στις οποίες δεν είχε γίνει εκκαθάριση ήταν 4.254 συμπεριλαμβανομένων και 1.765 περιπτώσεων παραγραφής των οφειλών, δηλαδή ουσιαστικά μένουν προς εκκαθάριση μόνον 2.489 επιχειρήσεις (4.254 - 1.765).
4. Οι υποθέσεις προσδιορισμού χρόνου ασφάλισης που υποβλήθηκαν μετά την 1-3-1999, αφορούν υποθέσεις Ι.Κ.Α.-Τ.Ε.Α.Μ. και όχι τ. Ε.Τ.Ε.Μ. Για τις ασφαλιστικές εισφορές αρμόδιο είναι το Ι.Κ.Α., δεδομένου ότι από 1-3-99 ο έλεγχος γίνεται από τα κατά τόπους Υποκαταστήματα του Ι.Κ.Α.
5. Από τα ανωτέρω αναφερόμενα προκύπτει ότι εντός χρονικού διαστήματος δύο (2) ετών, δόθηκαν από τις υπηρεσίες του Ι.Κ.Α. οριστικές λύσεις σε συσσωρευμένα προβλήματα δεκαετίας και πλέον, των οποίων τα μεγέθη ήταν υπερβολικά μεγάλα, συγκρινόμενα ακόμη και με αυτά των υπηρεσιών του Ι.Κ.Α., ώστε με την επίτευξη του αντικειμενικού στόχου να μην υπάρχει πλέον πρόβλημα με το τ. Ε.Τ.Ε.Μ.
Για τις εκκρεμότητες πλέον του Ι.Κ.Α. και συγκεκριμένα τον υπολογισμό των χρόνων διαδοχικής ασφάλισης του τ. Ε.Τ.Ε.Μ. που πρέπει να σταλεί στο Ι.Κ.Α. -Τ.Ε.Α.Μ., ήδη από τον 5ο /2001 ενισχύθηκε σημαντικά ο αριθμός των υπαλλήλων που απασχολούνται με το αντικείμενο αυτό και πολύ σύντομα αναμένεται να εκλείψει η παρατηρούμενη ολιγόμηνη καθυστέρηση.
Πρέπει να ληφθεί υπόψη και το γεγονός, ότι υποβάλλεται κάθε μήνα σημαντικός αριθμός νέων αιτήσεων για υπολογισμό του χρόνου διαδοχικής ασφάλισης με συνέπεια, λόγω του σχεδιασμού των αρχείων που είχε κατά το παρελθόν το τ. Ε.Τ.Ε.Μ. (εύρεση χρόνου ασφάλισης από αντίγραφα μισθολογικών καταστάσεων των εργοδοτών), να απαιτείται αρκετός χρόνος για τη διαπίστωση του χρόνου αυτού.
Στο σημείο αυτό επισημαίνουμε ότι οι υπηρεσίες του Ι.Κ.Α. ασχολήθηκαν σοβαρότατα με τα προβλήματα του τ. Ε.Τ.Ε.Μ., στο οποίο ομολογουμένως κατά τη συγχώνευση η κατάστασή του ήταν προβληματική και τα μεγέθη πέραν αυτών που είχαν επισήμως καταγραφεί, ώστε οι αρχικές εκτιμήσεις για το χρόνο εκκαθάρισης όλων των εκκρεμών υποθέσεων ήταν λογικό να διαφοροποιηθούν μετά την αποστολή στελεχών του Ι.ΚΑ. - Τ.Ε.Α.Μ. στο εν λόγω Ταμείο από 1-7-00 και τη νέα καταγραφή της υφισταμένης κατάστασης.
6. Σε ό,τι αφορά στις διοικητικές παρεμβάσεις του Ι.Κ.Α. - Τ.Ε.Α.Μ. , αυτές έγιναν με στόχο την αύξηση της παραγωγικότητας των υπαλλήλων, την οργάνωση και τον έλεγχο των εργασιών, προκειμένου να μειωθούν σημαντικά οι εκκρεμότητες. Ο στόχος αυτός επιτεύχθηκε καθολικά στις δεκάδες χιλιάδες εκκρεμείς συνταξιοδοτικές συνταξιοδοτικές περιπτώσεις και σε μέγιστο βαθμό στη βεβαίωση των εσόδων, την εύρεση χρόνων διαδοχικής ασφάλισης και ανακαθορισμού των συντάξεων.
7. ΄Οσον αφορά την πρόταση για ηλεκτρονική απεικόνιση των στοιχείων αυτή πράγματι είναι ορθή, αλλά με τα σημερινά δεδομένα της υπηρεσίας του Ι.Κ.Α. καθίσταται επί του παρόντος ανέφικτη.
Επίσης, ως προς την εφαρμογή των διατάξεων του άρθρου 47 του ν . 2676/1999, που προβλέπουν τη χορήγηση βεβαίωσης χρόνου ασφάλισης μετά από σχετική αίτηση του ασφαλισμένου εντός 5 ετών πριν την ημερομηνία συμπλήρωσης του ορίου συνταξιοδότησης αυτές δεν εφαρμόζεται στις συγκεκριμένες περιπτώσεις του τ. Ε.Τ.Ε.Μ., δεδομένου ότι οι σχετικές αιτήσεις υποβλήθηκαν στο παρελθόν.
Με τα ανωτέρω δεδομένα εκτιμάται, ότι η κατάσταση όσον αφορά το τ. Ε.Τ.Ε.Μ. που αναφέρεται στο πόρισμα όχι μόνον δεν υφίσταται σήμερα αλλά έχει εξομαλυνθεί πλήρως. Επιπλέον, σε σύντομο χρονικό διάστημα θα έχει συντελεσθεί και η διαδικασία ολοκλήρωσης όλων των εργασιών.
Ο Υφυπουργός
ΝΙΚΟΣ ΦΑΡΜΑΚΗΣ"
9. Στις με αριθμό 987/2001 ΑΚΕ 125, 999/2001 ερωτήσεις δόθηκε με το υπ' αριθμ 2136/10.10.01 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στις με αριθμό 987/125/2001 ΕΡΩΤ/ΑΚΕ και 999/2001 ΕΡΩΤ., που κατατέθηκαν στη Βουλή από τους Βουλευτές κυρίους Γ. Αμπατζόγου και Β. Βλασσόπουλο, για τα θιγόμενα σ' αυτές θέματα σας πληροφορούμε τα εξής:
Οι υπηρεσίες του Σώματος Επιθεωρητών Εργασίας (Σ.ΕΠ.Ε.) μόλις έλαβαν γνώστη των δημοσιευμάτων του τύπου, παρενέβησαν άμεσα για να διερευνήσουν το θέμα. Έτσι προχώρησαν στις εξής ενέργειες:
1. Τεχνικοί Επιθεωρητές του Κέντρου Πρόληψης Επαγγελματικού Κινδύνου (ΚΕΠΕΚ) Αθηνών και Κρήτης διενήργησαν ελέγχους στην Υπηρεσία Πολιτικής Αεροπορίας (Υ.Π.Α.) που εδρεύει στο Ελληνικό, στις 13.8.01 και 20.8.2001 και διαπίστωσαν ότι, η καταγγελία αφορούσε στις συγκεντρώσεις πτητικών οργανικών ενώσεων (κυρίως Βενζολίου), που προσδιορίστηκαν με μετρήσεις που διενήργησαν τον Απρίλιο του 2001 συνεργαζόμενοι πανεπιστημιακοί και ιδιωτικοί φορείς, στα πλαίσια έρευνας που διενεργήθηκε κατ' εντολή του Διοικητή της Υ.Π.Α. Η έρευνα έγινε δεδομένου ότι αριθμός εργαζομένων παρουσιάζει προβλήματα ιατρικής φύσεως (πονοκέφαλοι, υπερκόπωση, ξηρότητα, αναπνευστική δυσφορία κλπ). Από μελέτη των αποτελεσμάτων της έρευνας αλλά και των ίδιων χώρων βρέθηκε ότι οι συγκεντρώσεις βενζολίου ήταν πολύ κάτω από τα όρια που προβλέπονται από το Προεδρικό Διάταγμα (Π.Δ.) 127/2000. Αυτές οι τιμές της συγκέντρωσης βενζολίου, αν και κατώτερες των ορίων, ήταν αρκετά υψηλότερες στο εσωτερικό των κτιρίων από αυτές στον εξωτερικό περιβάλλοντα χώρο.
Σημειώνεται ότι στην Υ.Π.Α. δεν απασχολείται Τεχνικός Ασφάλειας και Γιατρός Εργασίας και δεν υπάρχει γραπτή εκτίμηση επαγγελματικού κινδύνου.
Στη συνέχεια με έγγραφο του ΚΕΠΕΚ Αθηνών και Κρήτης προς την Υ.Π.Α. έγιναν οι παρακάτω υποδείξεις:
α) Ο εργοδότης έχει υποχρέωση να παρέχει στους εργαζόμενους υπηρεσίες Τεχνικού Ασφάλειας και Γιατρού Εργασίας, να έχει στη διάθεση του γραπτή εκτίμηση των επαγγελματικών κινδύνων και να ενημερώνει και να διαβουλεύεται με τους εργαζόμενους για θέματα υγιεινής και ασφάλειας στην εργασία. Εδόθη προθεσμία ενός μηνός για συμμόρφωση με τα προβλεπόμενα στη νομοθεσία.
β) Συνιστάται η έρευνα των πηγών προέλευσης των πτητικών οργανικών ενώσεων (βενζόλιο κλπ.) και η λήψη κατάλληλων οργανωτικών και τεχνικών μέτρων που θα περιορίζουν στο ελάχιστο δυνατό τη συγκέντρωση των επιβλαβών παραγόντων στους χώρους εργασίας (συστήματα εξαερισμού, συντήρηση και συχνός καθαρισμός χώρων και συστημάτων, εγκατάσταση των κατάλληλων φίλτρων κλπ.). Επιπλέον, πρέπει να γίνονται μετρήσεις σε τακτά χρονικά διαστήματα ώστε να εκτιμάται η συγκέντρωση αυτών των παραγόντων. Τα θέματα αυτά αποτελούν αντικείμενο μελέτης και εισηγήσεων του τεχνικού ασφαλείας και του γιατρού εργασίας.
2. Από την έρευνα που έγινε από Τεχνικούς και Υγειονομικούς επιθεωρητές του ΚΕΠΕΚ Μακεδονίας-Θράκης στην Υ.Π.Α. περιοχής Θεσσαλονίκης στις 24.8.2001 διαπιστώθηκαν τα εξής:
α) Στο χώρο του κτιρίου του Πύργου Ελέγχου δεν υπάρχει πηγή που να προκαλεί διάχυση ατμών βενζολίου στο χώρο εργασίας. Τα εγκατεστημένα μηχανήματα είναι ηλεκτρονικές συσκευές και δεν αποτελούν πηγή χημικών ρύπων. Στον περιβάλλοντα χώρο του κτιρίου του Πύργου Ελέγχου και στην αρχή του διαδρόμου απογείωσης υπάρχουν θέσεις δειγματοληψίας εγκατεστημένου συστήματος συνεχούς ανίχνευσης και καταγραφής ρύπων που παράγονται από τη λειτουργία των κινητήρων των αεροσκαφών.
β) Η Υ.Π.Α. στην περιοχή Θεσσαλονίκης δεν απασχολεί Τεχνικό Ασφαλείας και Γιατρό Εργασίας, όπως προβλέπεται από τις σχετικές διατάξεις.
Για το λόγο αυτό υποδείχθηκε η ανάθεση καθηκόντων Τ.Α. και Γ.Ε. σε άτομα με τα απαραίτητα προσόντα, οι οποίοι θα μεριμνήσουν και για τη σύνταξη γραπτής εκτίμησης επαγγελματικού κινδύνου στα πλαίσια των καθηκόντων τους. 
Επισημαίνουμε ότι μετά τις παρεμβάσεις αυτές του Σ.ΕΠ.Ε. και τις εξηγήσεις που δόθηκαν σχετικά με τα αποτελέσματα των μετρήσεων και τα όρια που ισχύουν, ανεστάλησαν οι απεργιακές κινητοποιήσεις των εργαζομένων που είχαν αναγγελθεί.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ")
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 17 Ιανουαρίου 2002.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 275/14.1.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Ανάπτυξης, σχετικώς με τις αυξήσεις στις τιμές των κηπευτικών στην αγορά, τη διαμόρφωση συστήματος διακίνησης κλπ.
2. Η με αριθμό 274/14.1.2001 επίκαιρη ερώτηση του Βουλευτή της Νέας Δημοκρατίας κ. Αθανασίου Χειμάρα προς τον Υπουργό Μεταφορών και Επικοινωνιών, σχετικώς με τα προβλήματα που δημιουργήθηκαν στη λειτουργία του αεροδρομίου "Ελευθέριος Βενιζέλος" στα Σπάτα από την πρόσφατη κακοκαιρία κλπ.
3. Η με αριθμό 270/14.1.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Μεταφορών και Επικοινωνιών, σχετικώς με την αύξηση της τιμής των εισιτηρίων από τον Οργανισμό Αστικών Συγκοινωνιών Θεσσαλονίκης.
4. Η με αριθμό 277/14.1.2002 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Εξωτερικών, Εθνικής Άμυνας, σχετικώς με την απάλειψη των θαλασσίων συνόρων Ελλάδας-Τουρκίας από τους νέους ψηφιακούς χάρτες της αμερικανικής χαρτογραφικής υπηρεσίας κλπ.
Β. Επίκαιρες Ερωτήσεις Δεύτερου Κύκλου (Άρθρο 130 παρ. 2 και 3 Καν. Βουλής)
1. Η με αριθμό 272/14.1.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Παπουτσή προς τον Υπουργό Οικονομίας και Οικονομικών, σχετικώς με τις πιστώσεις του Προϋπολογισμού για την πρόσληψη υπαλλήλων στο Υπουργείο Εμπορικής Ναυτιλίας, στο Λιμενικό Σώμα κλπ.
2. Η με αριθμό 273/14.1.2002 επίκαιρη ερώτηση του Βουλευτή της Νέας Δημοκρατίας κ. Ευριπίδη Στυλιανίδη προς τον Υπουργό Εξωτερικών, σχετικώς με τη λειτουργία του Ελληνικού Ιδρύματος Πολιτισμού κλπ.
3. Η με αριθμό 283/14.1.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Εργασίας και Κοινωνικών Ασφαλίσεων, Οικονομίας και Οικονομικών, σχετικώς με τις προθέσεις της Κυβέρνησης για την καταβολή έκτακτης οικονομικής ενίσχυσης στους συνταξιούχους κλπ.
4. Η με αριθμό 276/14.1.2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη Αικατερινάρη προς τον Υπουργό Περιβάλλοντος Χωροταξίας και Δημοσίων Έργων, σχετικώς με τη χρηματοδότηση του έργου κατασκευής του μετρό Θεσσαλονίκης.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην 
ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Συζήτηση προ Ημερησίας Διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή με θέμα: "Η πορεία της προετοιμασίας διοργάνωσης των Ολυμπιακών Αγώνων του 2004."
Σύμφωνα με το άρθρο 143, παράγραφος 4 του Κανονισμού της Βουλής η διάρκεια της αγόρευσης του Πρωθυπουργού είναι τριάντα λεπτά της ώρας, του Αρχηγού της Αξιωματικής Αντιπολίτευσης και των Προέδρων των άλλων Κοινοβουλευτικών Ομάδων είναι είκοσι πέντε λεπτά και των Υπουργών δεκαπέντε λεπτά της ώρας. Ο χρόνος αγόρευσης του Προέδρου της Νέας Δημοκρατίας, που προκάλεσε τη συζήτηση προσαυξάνεται κατά πέντε λεπτά.
Δικαίωμα δευτερολογίας έχουν για δεκαπέντε λεπτά ο Πρωθυπουργός και για δέκα λεπτά οι Πρόεδροι των Κοινοβουλευτικών Ομάδων και οι Υπουργοί. Ο Πρωθυπουργός μπορεί να τριτολογήσει για πέντε λεπτά.
Ο Πρόεδρος της Κυβερνήσεως κ. Κωνσταντίνος Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, κάθε συζήτηση για τους Ολυμπιακούς Αγώνες είναι μια συζήτηση για την Ελλάδα του 2004, για το μέλλον της χώρας μας. Οι Ολυμπιακοί Αγώνες βρίσκονται στην καρδιά του ελληνικού λαού για να αναδείξουμε την Ελλάδα ψηλά στην κοινωνία των κρατών. 
Κάθε συζήτηση για το μέλλον της χώρας ήταν τα τελευταία χρόνια -αλλά είναι και σήμερα- μια πολιτική αντιπαράθεση ανάμεσα σε δύο χώρους. Ανάμεσα στο χώρο της προόδου, της αυτοπεποίθησης και των μεγάλων εθνικών στόχων και το χώρο της συντήρησης και της ακινησίας, ανάμεσα στο χώρο της ευρωπαϊκής προοπτικής και της κοινωνικής αλληλεγγύης, του αγώνα και της πίστης για τη δημοκρατία και τις δυνατότητες της Ελλάδας και των Ελλήνων και στο χώρο του καιροσκοπισμού και της καταστροφολογίας. 
Είναι η συζήτηση για το μέλλον μία πολιτική αντιπαράθεση ανάμεσα σε εκείνους που θέλουν, προσπαθούν να λύσουν τα προβλήματα της κοινωνίας -και γι' αυτό έχουν σχέδιο και όραμα- και εκείνους που χωρίς σχέδιο, χωρίς όραμα, χωρίς προτάσεις, χωρίς πρόγραμμα περιορίζονται στο να διογκώνουν τα προβλήματα, να βλέπουν μόνο δυσκολίες, να χρησιμοποιούν ανακρίβειες. Και πολλές φορές όλα αυτά με τη χαρακτηριστική οίηση εκείνων οι οποίοι δεν επιδιώκουν και δεν έχουν παλέψει ποτέ για κοινωνική αλλαγή. 
Κάθε συζήτηση για το μέλλον είναι μία πολιτική αντιπαράθεση ανάμεσα σε εκείνους που ενώνουν και αλλάζουν την Ελλάδα με γνώμονα την πίστη ότι η Ελλάδα μπορεί πιο γρήγορα, πιο ψηλά, πιο δυνατά και εκείνους που πιστεύουν ότι η Ελλάδα δεν μπόρεσε ποτέ, δεν μπορεί τίποτε, δεν μπορεί σήμερα, δεν θα γίνει τίποτε. Αυτή είναι η παράταξη της ακινησίας. 
Κυρίες και κύριοι συνάδελφοι, μερικά γεγονότα είναι αδιάψευστα στοιχεία της πορείας προς τα εμπρός. Δείχνουν τι θέλουμε εμείς από τον εαυτό μας. Δείχνουν πότε η Ελλάδα ξέρει και σχεδιάζει, είναι σίγουρη για τους στόχους της, καθορίζει την πορεία της και πότε παρασύρεται από μεγαλόσχημα λόγια και μένει πράγματι στην ακινησία. 
Η Ελλάδα του 1990 χάνει τους Ολυμπιακούς Αγώνες του 1996, τους οποίους επεδίωξε να πάρει -και μάλιστα θα έλεγα με πολλές φανφάρες- και δεν τους πήρε. Έρχεται τότε αντιμέτωπη με μια πραγματικότητα που ζητά σοβαρότητα, συνέπεια, άλλη οργάνωση, έναν εκσυγχρονισμό για να μπορέσει η χώρα να γίνει αποδεκτή ως ένα σύγχρονο και ικανό κράτος, για να μπορέσει η Ελλάδα να μετράει και σήμερα όχι μόνο μέσα από την αρχαία της αίγλη, που πάντα επικαλούμαστε και ιδίως σε σχέση με τους Ολυμπιακούς Αγώνες, αλλά και από τη σύγχρονη δράση της, από τις προοπτικές που έχει αυτή η χώρα. Αυτά μετράνε. 
Η Ελλάδα του 1992 κερδίζει στην Βαρκελώνη δύο χρυσά μετάλλια. Οι νικητές εκφράζουν με τον άθλο τους, με τις αυθόρμητες δηλώσεις που ακολουθούν μετά, με τη συγκίνηση που εκφράζουν στο βάθρο του νικητή ένα μεγάλο συλλογικό ξέσπασμα, δίνουν φωνή σε ένα σύγχρονο "όχι", στην ιδεολογία της μιζέριας. Όχι σε αυτήν τη μιζέρια, ένα λαϊκό "όχι" στη μίζερη αποδοχή του ρόλου της μικρής και ασήμαντης χώρας, που μας κατατρέχει. 
Η Ελλάδα του 1993 αλλάζει ρότα. Ρίχνει οριστικά αυλαία στις επιλογές και στις πολιτικές που είχαν χαρακτηριστικό την παρακμή ή το αδιέξοδο. 
Η Ελλάδα του 1996 ορίζει σταθερό και αδιαπραγμάτευτο στόχο την ΟΝΕ και το ευρώ. 
Η χώρα βλέπει τον οικονομικό και κοινωνικό άθλο, που πρέπει να επιτελέσει, γιατί ήταν ένας άθλος αυτό που πετύχαμε από εκεί που την πήραμε. Δεν φοβάται, όμως, δεν απογοητεύεται, δεν αναζητά καταφύγιο σε ψευδαισθήσεις. Βλέπουμε την αλήθεια μπροστά μας. Δεν κάνουμε πίσω. Τολμά μία νέα πολιτική παρά τις αντιδράσεις, παρά τις οργανωμένες και εσκεμμένες αντιδράσεις. Προχωράμε μία νέα πολιτική εκσυγχρονισμού. Να κατακτήσει μία νέα θέση, να γίνει μία χώρα με σταθερότητα, ανάπτυξη, με ευημερία και κοινωνική συνοχή. Να γίνει μία χώρα που οι άλλοι σέβονται και να έχει κύρος.
Η Ελλάδα του 1997 κερδίζει την Ολυμπιάδα του 2004. Είναι η Ελλάδα που κρίνεται ικανή να μιλήσει σε όλα τα κράτη του κόσμου. Γιατί αυτό είναι η απόφαση, ότι η χώρα αυτή μπορεί να οργανώσει στο έδαφός της το μεγαλύτερο παγκόσμιο αθλητικό γεγονός και μέσα απ' αυτό το παγκόσμιο αθλητικό γεγονός να είναι συνομιλητής, συνεργάτης με όλες τις χώρες του κόσμου, μεγάλες και μικρές. 
Η Ελλάδα του 2002 είναι η Ελλάδα που απέκτησε το ευρώ. Φτάσαμε στον πιο αποφασιστικό σταθμό της πορείας η οποία μας ενώνει με τη σύγχρονη Ευρώπη και αλλάζει την Ελλάδα σε μια σύγχρονη ευρωπαϊκή χώρα. Βλέπουμε το ευρώ ως μέτρο του τι μπορούμε να κατακτήσουμε όταν εργαζόμαστε με σοβαρότητα, συνέπεια και σχέδιο. 
Η Ελλάδα του 2002 κοιτάζει το αύριο με μία νέα εθνική αυτοπεποίθηση. Το 2002 σηματοδοτεί την εκκίνηση για την εδραίωση της Ελλάδας, για την οποία αγωνίζεται η Κυβέρνηση, το ΠΑΣΟΚ. Μιας Ελλάδας ισχυρής και υπερήφανης. Μιας Ελλάδας που διασφαλίζει την κοινωνική δικαιοσύνη και κατοχυρώνει τη λαϊκή συμμετοχή, την πρόοδο και την ανάπτυξη. 
Κυρίες και κύριοι συνάδελφοι, οι Ολυμπιακοί Αγώνες του 2004 είναι εθνική υπόθεση. Πρόκειται για μία αυτονόητη αλήθεια. Την αυτονόητη αυτή αλήθεια δεν θα κουραστούμε ποτέ εμείς να επαναλαμβάνουμε. Είναι αυτή η αλήθεια κριτήριο για τις επιλογές μας και τις αποφάσεις μας. 
Η επιτυχία των Ολυμπιακών Αγώνων του 2004 προϋποθέτει τη δημιουργική συμμετοχή όλων των πολιτικών δυνάμεων, της Δημόσιας Διοίκησης, του ιδιωτικού τομέα, της κοινωνίας, όλων των πολιτών, του κάθε Έλληνα, της κάθε Ελληνίδας. Όλα αυτά είναι επίσης μια αυτονόητη αλήθεια. 
Προσπάθησα από την αρχή να βαδίσω σ' αυτό το δρόμο. Σ' αυτήν την πορεία διαρκώς προσπαθούμε και θέλουμε να είμαστε συνεπείς, όλη η Ελλάδα να προχωρεί γι' αυτό το στόχο.
Ως Κυβέρνηση αναμένουμε γι' αυτό απ' όλες τις πολιτικές δυνάμεις και τους Έλληνες πολίτες με τα κριτήρια αυτά, τα ίδια κριτήρια, την αίσθηση ότι πρόκειται για μία εθνική υπόθεση να προσεγγίσουν το θέμα, να διατυπώνουν τις προτάσεις τους και να ασκούν κριτική, την αυστηρή κριτική όπου το κρίνουν αναγκαίο και όπου χρειάζεται. 
Εμείς πιστεύουμε ότι έτσι μπορούμε να φτάσουμε στον τελικό στόχο, δηλαδή τη διοργάνωση ξεχωριστών Ολυμπιακών Αγώνων, αγώνων που αρμόζουν στην Ελλάδα, αγώνων του μέτρου και του ανθρώπου, αγώνων που θα εκπέμψουν το μήνυμα μιας σύγχρονης Ελλάδας με παρουσία ποιότητας και πολιτισμού στην εποχή μας. Όλα αυτά προϋποθέτουν συμμετοχή. Αλλά η συμμετοχή -θέλω να το τονίσω- προϋποθέτει με τη σειρά της κλίμα εμπιστοσύνης, αυτοπεποίθησης, αισιοδοξίας.
Εμείς οι Έλληνες -και το έχουμε δείξει- μπορούμε να ανταποκριθούμε σε μεγάλες προκλήσεις. Θα το αποδείξουμε ακόμη μια φορά. Θα πρέπει να το δείχνουμε και στην πορεία προς το στόχο. 
Με αυτό το πνεύμα της συμμετοχής δημιουργήθηκε το συνολικό οργανωτικό σχήμα για τους Ολυμπιακούς Αγώνες. Στο πνεύμα αυτό κινείται η προσπάθεια της οργανωτικής επιτροπής του "Αθήνα 2004". Όσο ολοκληρώνεται η προετοιμασία της υποδομής τόσο περισσότερο στους ώμους της Επιτροπής του "Αθήνα 2004" θα βαραίνουν περισσότερο οι ευθύνες της διοργάνωσης. Αφού ολοκληρωθούν οι υποδομές, την κύρια αποστολή θα την έχει η Οργανωτική Επιτροπή.
Κυρίες και κύριοι συνάδελφοι, στην προσπάθειά μας συναντούμε και συναντήσαμε πολλές δυσκολίες, τεχνικές δυσκολίες, οργανωτικές δυσκολίες, προπαντός όμως μια υπορρέουσα δυσπιστία: "Θα κλείσει όντως το αεροδρόμιο του Ελληνικού;". Δυσπιστούσαν ορισμένοι μόλις πριν από δέκα μήνες και έλεγαν "δεν πρόκειται να κλείσει, γιατί πού θα πάνε τα αεροπλάνα". Και σήμερα το αεροδρόμιο του Ελληνικού μετατρέπεται σε ολυμπιακό πόλο και σε μητροπολιτικό πάρκο μετά το 2004. Στο τέλος του μήνα θα έχουν φύγει όλες οι υπηρεσίες, οι οποίες λειτουργούν εκεί. "Μα, θα γίνει το Ολυμπιακό Χωριό;" αναρωτιόντουσαν οι ίδιες φωνές μόλις πριν από τρεις μήνες. Και σήμερα τα κτίσματα του Ολυμπιακού Χωριού εμφανίζονται το ένα μετά το άλλο. Μια νέα πολιτεία κατασκευάζεται με γοργούς ρυθμούς και έχει κοινωνικό χαρακτήρα καθώς αμέσως μετά το 2004 οι κατοικίες θα παραδοθούν στον Οργανισμό Εργατικής Κατοικίας για να δοθούν στους δικαιούχους τους Οργανισμού.
Δεν έγιναν θαύματα στους τελευταίους μήνες. Θαύματα δεν γίνονται. Αυτό που γίνεται είναι η συστηματική, η μεθοδική, η οργανωμένη προετοιμασία που αποδίδει καρπούς και αποτελέσματα. Είχαμε ξανασυζητήσει εδώ στη Βουλή για τους Ολυμπιακούς Αγώνες και είχα κάνει τότε την ίδια επισήμανση. Βρισκόμασταν και βρισκόμαστε στην άχαρη περίοδο της ωρίμανσης των ολυμπιακών έργων και προγραμμάτων. Είπα τότε ότι σύντομα η Ελλάδα, οι Έλληνες θα διαπιστώσουν την πρόοδο των έργων μέσα από ορατά και αδιαμφισβήτητα αποτελέσματα και κάθε μέρα που περνάει αποδεικνύει του λόγου το αληθές.
Κυρίες και κύριοι συνάδελφοι, ποιες είναι οι δράσεις και οι επιδράσεις των αγώνων στην κοινωνία και στην εθνική οικονομία; Τι σημαίνουν οι Ολυμπιακοί Αγώνες για τους Έλληνες μέσα στην ενωμένη Ευρώπη; 
Οι Ολυμπιακοί Αγώνες είναι ένας ισχυρός μοχλός ανάπτυξης και εκσυγχρονισμού της χώρας. Δυναμώνουν την εθνική οικονομία και δίνουν μια αποφασιστική ώθηση στο ρυθμό ανάπτυξης, όχι μόνο για σήμερα, αλλά και για μετά το 2004. Οι υπολογισμοί δείχνουν ότι οι Ολυμπιακοί Αγώνες ενισχύουν το ακαθάριστο εγχώριο προϊόν της χώρας, αυξάνουν αυτό το προϊόν, αυξάνουν την παραγωγή με αύξηση περίπου μισή μονάδα μέχρι το 2004, το 2004 με 1,3% και από 0,3% έως 0,5% για αρκετά χρόνια μετά το 2004. Άρα βοηθούν την ανάπτυξη.
Οι Ολυμπιακοί Αγώνες δημιουργούν τριάντα έως σαράντα χιλιάδες θέσεις εργασίας το χρόνο για νέες και νέους επιστήμονες, για εργαζόμενους και υπαλλήλους στον τομέα της διοίκησης, των κατασκευών, του τουρισμού, των μεταφορών και των νέων τεχνολογιών.
Οι Ολυμπιακοί Αγώνες προωθούν για πρώτη φορά στην Ελλάδα την ταυτόχρονη δημιουργία τριάντα οκτώ μεγάλων νέων αθλητικών και οδικών έργων αλλά και έργων μεταφορών και φιλοξενίας σε ολόκληρη τη χώρα. Το τονίζω, σε ολόκληρη της χώρα. Αλλάζουν τις υποδομές της χώρας.
Οι Ολυμπιακοί Αγώνες οδηγούν στην ανακαίνιση δεκατεσσάρων νοσοκομείων στην Αθήνα και στις άλλες ολυμπιακές πόλεις. Οδηγούν επίσης στον εκσυγχρονισμό των υποδομών και του εξοπλισμού για την ασφάλεια της χώρας. Αυξάνονται οι δυνατότητες εμπέδωσης της ασφάλειας της χώρας. Οδηγούν τα σχολεία σε μία νέα προσέγγιση, για να έρθουν τα παιδιά πιο κοντά σε όσα συμβαίνουν στην κοινωνία μας. Πλουτίζουν το πρόγραμμα των σχολείων. 
Οι Ολυμπιακοί Αγώνες είναι δύο μεγάλα ισότιμα προγράμματα. Το πρόγραμμα "Αθήνα 2004" και το πρόγραμμα "Ελλάδα 2004". Το πρόγραμμα "Ελλάδα 2004" -που θέλω να επαναλάβω και να τονίσω- αφορά όλους τους δήμους, όλους τους νομούς, όλες τις περιφέρειες της χώρας, 
Οι Ολυμπιακοί Αγώνες είναι για την Αθήνα ένα ευρύ δίκτυο σύγχρονων αθλητικών υποδομών, αλλά όχι μόνο. Είναι η λειτουργική βελτίωση της ευρύτερης περιοχής της πρωτεύουσας με νέους οδικούς άξονες. Είναι η εισαγωγή του τράμ και του προαστιακού. Είναι η επέκταση του μετρό. Είναι η οικοδόμηση μίας νέας Αθήνας πιο λειτουργικής, πιο σύγχρονης, πιο φιλικής στον πολίτη και τον επισκέπτη. 
Οι Ολυμπιακοί Αγώνες ενεργοποιούν μείζονα αθλητικά και οδικά έργα, αλλά και έργα αναπλάσεων στις ολυμπιακές πόλεις της Θεσσαλονίκης, της Πάτρας, του Ηρακλείου και του Βόλου. Για τους αγώνες προχωρά ένα ευρύ φάσμα έργων και παρεμβάσεων στην Αρχαία Ολυμπία, ένα εθνικό δίκτυο νέων αθλητικών υποδομών σε ολόκληρη την περιφέρεια.
Οι Ολυμπιακοί Αγώνες εδραιώνουν ακόμα πιο αποφασιστικά την απαράβατη αρχή του εκσυγχρονισμού, τον απόλυτο σεβασμό στο περιβάλλον. Τα έργα προχωρούν με την εκπόνηση σύνθετων περιβαλλοντικών μελετών και με συστηματική τήρηση της περιβαλλοντικής νομοθεσίας. 
Οι Ολυμπιακοί Αγώνες επιβάλλουν μία άλλη αρχή του εκσυγχρονισμού, τη διαφάνεια. Κανένα έργο δεν ανατέθηκε απευθείας, κανένα έργο δεν ανατέθηκε χωρίς να τηρηθεί κατά γράμμα η εθνική και κοινοτική νομοθεσία. Κανένα έργο δεν ανατέθηκε χωρίς να είναι κατοχυρωμένη η προστασία του δημοσίου συμφέροντος.
Οι Ολυμπιακοί Αγώνες εμπνέουν μία σειρά εκδηλώσεων με κεντρικό θέμα την αναζήτηση του πολιτισμού των πολιτισμών. Η Πολιτιστική Ολυμπιάδα, την οποία εμείς οργανώνουμε για πρώτη φορά σε τέτοια έκταση, σε συνάρτηση με τους Ολυμπιακούς Αγώνες. Αυτή η Πολιτιστική Ολυμπιάδα αναζητά τα στοιχεία που ενώνουν την ανθρωπότητα. Είναι η επίκαιρη απάντηση της χώρας μας -η απάντηση που χρειάζεται σήμερα- στις θεωρίες για τη σύγκρουση των πολιτισμών, για τη διάσταση των πολιτισμών, οι οποίοι δεν μπορούν να επιδιώξουν κάτι από κοινού. Εμείς απέναντι σε αυτήν τη σύγκρουση των πολιτισμών, επιτάσσουμε, προτάσσουμε τον πολιτισμό της ειρήνης και της γνώσης, του μέτρου και της άμιλλας, της δημοκρατίας και της κοινωνικής συνοχής.
Οι Ολυμπιακοί Αγώνες φέρνουν στο προσκήνιο την Αρχαία Ολυμπία και την Αρχαία Ήλιδα. Αναδεικνύουν τους ιστορικούς τόπους, από το Μαραθώνα μέχρι τη Βεργίνα. Προβάλλουν την αυθεντικότητα των ιδεών, των τοπίων και των τόπων. 
Οι Ολυμπιακοί Αγώνες είναι οι αθλητές και οι αθλήτριες από όλα τα έθνη του κόσμου. Είναι οι αθλητές και οι αθλήτριες της Ελλάδας, είναι οι νέοι και οι νέες, είναι τα παιδιά, που κάθε μέρα προπονούνται σε κάποιο άθλημα, στην Ελλάδα αλλά και σε ολόκληρο τον κόσμο. Και έτσι μας δείχνουν με την προσπάθειά τους, τι μπορεί να κατορθώσει κανείς, όταν εργάζεται με πίστη, με συνέπεια, με πάθος, όταν εργάζεται με αφιέρωση, επιμονή και σχέδιο.
Η Ελληνική Ολυμπιακή Επιτροπή σε συνεργασία με είκοσι οκτώ αθλητικές ομοσπονδίες δημιουργεί μία νέα αθλητική παράδοση, μία αθλητική υποδομή για τις επόμενες δεκαετίες.
O ελληνικός αθλητισμός εργάζεται για το 2004, γιατί θέλει να λαμπρύνει με τις επιτυχίες του την Ολυμπιάδα της Ελλάδος.
Οι Ολυμπιακοί Αγώνες προχωρούν παράλληλα με τους Παραολυμπιακούς Αγώνες, ένα ισότιμο αθλητικό γεγονός με κυρίαρχη σημασία σε μια κοινωνία, η οποία έχει ευαισθησία. Και γι' αυτό υλοποιείται σήμερα ένα ευρύ πρόγραμμα παρεμβάσεων στην Αθήνα και σε ολυμπιακές πόλεις, ώστε να είναι φιλικές και προσβάσιμες. Στόχος του "ΑΘΗΝΑ 2004" είναι να αποδειχθεί μια ακόμα φορά ότι η άμιλλα και το αγωνιστικό πνεύμα, η ικανότητα και η θέληση του ανθρώπου μπορεί να υπερβεί και να νικήσει κάθε εμπόδιο.
Οι Ολυμπιακοί Αγώνες είναι ο θεσμός της ολυμπιακής εκεχειρίας, τον οποίο έχουμε προβάλει. Είναι η αντίληψη ότι το ολυμπιακό πνεύμα πρέπει να υπερβαίνει τον πόλεμο, να συμφιλιώνει, να ενώνει τους λαούς, να συμφιλιώνει τα έθνη και τις θρησκείες κάτω από το πανανθρώπινο ιδανικό της ειρηνικής αναμέτρησης, της αναμέτρησης με τα όρια που θέτει η φύση στον άνθρωπο.
Οι Ολυμπιακοί Αγώνες έχουν ένα συγκεκριμένο προϋπολογισμό. Η Κυβέρνηση και εγώ προσωπικά παρακολουθούμε την εφαρμογή αυτού του προϋπολογισμού στην πράξη, ώστε να μην υπάρχουν αδικαιολόγητες υπερβάσεις που δεν αιτιολογούνται από τις ανάγκες των αγώνων. Η Αντιπολίτευση επιχειρεί μια διαστρέβλωση στους αριθμούς με διάδοση διαφόρων ανακριβειών και θέλει να παρουσιάσει τους Ολυμπιακούς Αγώνες ως μια πολύ ακριβή υπόθεση. Θέλει για μικροκομματικούς λόγους να υψώσει ένα τείχος δυσπιστίας ανάμεσα στους πολίτες και το μοναδικό αυτό γεγονός.
Αποδείξαμε μέχρι σήμερα, παρά περί τις αντιθέτου κορώνες που ακούστηκαν ότι όλα τα έργα έγιναν και γίνονται με απόλυτη τήρηση νομιμότητας, με κανονικούς διαγωνισμούς και χωρίς αναθέσεις, με έλεγχο, νομιμότητα και διαφάνεια. Αυτές είναι οι αρχές που στηρίζουν την οικονομική διαχείριση των αγώνων. Οι πολίτες πρέπει να γνωρίζουν ότι κάθε ευρώ που δαπανούμε για τους αγώνες οδηγεί σε ένα πολύ μεγαλύτερο άμεσο ή έμμεσο οικονομικό και κοινωνικό ανταποδοτικό όφελος. Είναι το ανταποδοτικό όφελος από τη δημιουργία μιας σύγχρονης υποδομής, που θα μείνει και θα τη χαίρονται οι νέοι και οι νέες, οι αθλούμενοι της πατρίδας μας μετά τους αγώνες και όλοι οι πολίτες. Είναι το τεράστιο ανταποδοτικό όφελος των νέων οδικών και κυκλοφοριακών υποδομών που θα κάνουν καλύτερη την ποιότητα της ζωής των Ελλήνων.
Οι αγώνες δεν είναι μια υπόθεση με έλλειμμα, αλλά μια μοναδική και καθοριστική επένδυση στη σύγχρονη, στην ισχυρή Ελλάδα. Οι αγώνες θα δημιουργήσουν ένα πλεόνασμα για όλους τους πολίτες. 
Ο προϋπολογισμός των αγώνων είναι σαφώς οριοθετημένος από τις δεσμεύσεις που έχουμε αναλάβει για τις ανάγκες των αγώνων από τις ανάγκες των Αγώνων. Ανέρχεται σε 2.660.000.000 ευρώ (906.000.000.000 δραχμές) που αντιστοιχούν στα αθλητικά έργα, στις δράσεις για την Παραολυμπιάδα, για την Πολιτιστική Ολυμπιάδα, στη διαμόρφωση των εγκαταστάσεων φιλοξενίας και πολλά άλλα. Αυτός είναι ο προϋπολογισμός των αγώνων. 
Και επειδή πιστεύουμε ότι οι Ολυμπιακοί Αγώνες δεν είναι μόνο επένδυση για την Αττική, αλλά για όλη την Ελλάδα, η Κυβέρνηση διαμόρφωσε το πρόγραμμα "ΕΛΛΑΔΑ 2004" στο οποίο αναφέρθηκα, διαθέτοντας 1.270.000.000 ευρώ (432.000.000.000 δραχμές) για έργα υποδομής σε όλη τη χώρα, αποδεικνύοντας έτσι στην πράξη την πίστη της Κυβέρνησης στην ισόρροπη ανάπτυξη στη χώρα.
Αντιλαμβάνεται, λοιπόν, κανείς ότι οι Ολυμπιακοί Αγώνες είναι μια μεγάλη εθνική υπόθεση και μόνο όποιος πιστεύει σ' αυτήν την εθνική υπόθεση, όποιος έχει σχέδιο, γνώση, θέληση μπορεί να φέρει την υπόθεση αυτή σε επιτυχία όπως αρμόζει στη χώρα μας. 
Ασφαλώς στην πορεία προς τους αγώνες, έργα ή δράσεις που αρχικά ορίστηκαν σε ένα ύψος μπορούν να αυξηθούν με την οριστική τους μελέτη ή να μειωθούν με εκπτώσεις που επιτυγχάνονται. Όμως ο στόχος είναι το άθροισμα να μην ξεπεράσει τη συνολική δαπάνη που έχουμε ορίσει. 
Είναι γνωστό επίσης ότι όταν πραγματοποιούνται πολλά έργα, όταν η κατασκευή του ενός εξαρτάται και από την πορεία των άλλων, όταν, όπως αρμόζει σε μία δημοκρατική κοινωνία, οι πολίτες έχουν δικαίωμα να προσφύγουν στα δικαστήρια γιατί θέλουν να προστατέψουν τα συμφέροντά τους ή όταν τα έργα πρέπει να εξελίσσονται με τρόπο που συμβιβάζεται με την πολιτιστική κληρονομιά -και εδώ στη χώρα μας έχουμε μεγάλη πολιτιστική κληρονομιά, πρέπει να προστατέψουμε τους αρχαιολογικούς μας θησαυρούς- έχουμε όλα αυτά που είναι λογικό να οδηγούν σε μεταβολή του χρονικού προγραμματισμού. Αυτό όμως δεν μπορεί να είναι αντικείμενο κομματικής εκμετάλλευσης και αυτήν την αλήθεια να τη σεβόμαστε, την πραγματικότητα που υπάρχει στην κατασκευή όλων αυτών των έργων. 
Πρέπει να αντιμετωπίζουμε τους πολίτες με ευθύνη και να τους λέμε την αλήθεια για το πώς έχουν τα πράγματα και όχι με δημαγωγίες και αυτό για χάρη των ίδιων των αγώνων και για χάρη της κοινωνίας για να ξέρει πώς είναι πραγματικά τα πράγματα.
Η Αντιπολίτευση μέσα από τις διαδικασίες του κοινοβουλευτικού ελέγχου και της διαδικασίας συζήτησης στις κοινοβουλευτικές επιτροπές, έχει πλήρη γνώση όλων των δεδομένων της ολυμπιακής προετοιμασίας. Έγιναν πολλές συζητήσεις και παρουσιάστηκαν όλα τα θέματα. Έχει χρέος, λοιπόν, πιστεύω να τοποθετείται με ειλικρίνεια και αλήθεια στα πράγματα και όχι με μικροκομματισμό που επιδιώκει να αμαυρώσει στη συνείδηση των πολιτών την εθνική σημασία των αγώνων!
Κυρίες και κύριοι συνάδελφοι, οι Ολυμπιακοί Αγώνες είναι σταθμός στη δημιουργία της ισχυρής κοινωνίας της πιο ισχυρής Ελλάδας στην Ενωμένη Ευρώπη. Η προώθηση της πραγματικής και κοινωνικής σύγκλισης, που είναι στόχος μας, η κατάκτηση ενός νέου διεθνούς κύρους, αυτά είναι το χρυσό μετάλλιο της Ελλάδας και των Ελλήνων από την Ολυμπιάδα του 2004. Δε στοχεύουμε μόνο σε νίκες των αθλητών και των αθλητριών μας. Στοχεύουμε στη νίκη του ελληνικού λαού, στη νίκη του λαού που κατάφερε να αλλάξει αυτήν τη χώρα! 
Γι' αυτό η Ολυμπιάδα από μία άποψη δεν έχει κόστος. Έχει κέρδος, αφήνει όφελος στην Ελλάδα. Αφήνει όφελος στην ανάπτυξη που επιταχύνει, τον εκσυγχρονισμό που προωθεί, το αγωνιστικό πνεύμα που εδραιώνει. Το ολυμπιακό πνεύμα, το αγωνιστικό ιδεώδες, που θέλουμε να εκφράσουμε με την προσπάθειά μας, έχει αξία σε όλες τις δράσεις, σε όλες τις εποχές. Βελτίωση μέσα από την άμιλλα, πρόοδο μέσα από την προσπάθεια, καλυτέρευση της ζωής και της κοινωνίας μέσα από την κατάκτηση του μέτρου και της αρμονίας, μέσα από την κατάκτηση της συμμετοχής στην κοινή προσπάθεια, την αλληλεγγύη, μέσα από την εδραίωση του νόμου και της δημοκρατίας!
Η Ολυμπιάδα της Αθήνας, όπως κάθε Ολυμπιάδα, ένα κορυφαίο διεθνές γεγονός, καθρεφτίζει τις αξίες, τα ιδανικά, τις ελπίδες, τις προοπτικές όλων των λαών, όλων των εθνών του κόσμου. Είναι ένα γεγονός, το οποίο συνενώνει τους λαούς και εκφράζει τα δικά τους ιδανικά. Και εμείς έχουμε αναλάβει το ρόλο της πρωτοπορίας και πρέπει να τον εκπληρώσουμε αυτόν το ρόλο της πρωτοπορίας!
Πρέπει να συνειδητοποιήσουμε ότι είναι η πρώτη Ολυμπιάδα της Ευρωπαϊκής Ένωσης στο νέο αιώνα. Είναι η Ολυμπιάδα μιας εποχής, όπου η επιστημονική και πολιτισμική πρόοδος διαμορφώνει νέους όρους για μία κοινωνία διεθνούς συνεργασίας, ευημερίας και συνοχής. 
Είναι η Ολυμπιάδα ενός κόσμου που προσπαθεί ενεργά και συντονισμένα να περιορίζει τους πολέμους και τις αιτίες των πολέμων, να επιβάλλει και να προασπίζει την ειρήνη. Είναι η Ολυμπιάδα μιας ιστορικής περιόδου, όπου η δημοκρατία θριαμβεύει και καθιερώνεται σε όλο και περισσότερες χώρες.
Με μια επιτυχημένη Ολυμπιάδα η Ελλάδα ακτινοβολεί παντού το σύγχρονο, πανανθρώπινο όραμα για έναν κόσμο προόδου, ειρήνης και δημοκρατίας. Μια τέτοια Ολυμπιάδα είναι ο στόχος της Ελλάδας και των Ελλήνων. Και αυτήν την Ολυμπιάδα όλοι οι Έλληνες οργανώνουν μαζί με επιτυχία.
Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΟΣ (Απόστολος Κακλαμάνης): Ο Αρχηγός της Αξιωματικής Αντιπολιτεύσεως, Πρόεδρος της Νέας Δημοκρατίας, κ. Κωνσταντίνος Καραμανλής έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, οι Ολυμπιακοί Αγώνες του 2004 είναι, πράγματι, εθνική υπόθεση.
Και είναι ατύχημα, είναι ολίσθημα, είναι ατόπημα ότι σ' αυτή τη συζήτηση, όπου η Νέα Δημοκρατία υποκατέστησε το καθήκον του Πρωθυπουργού να την προκαλέσει, ο Πρωθυπουργός δεν άντεξε παρά να ξεκινήσει την εισήγησή του με τους γνώριμους διαχωρισμούς. "Εμείς", είπε, κι "εσείς", με όλα τα συμπαρομαρτούντα. Παραμένει πιστός ευλαβικά στη γραμμή των Δολιανών ο κύριος Πρωθυπουργός, πιστός στη γραμμή του διχασμού.
(Χειροκροτήματα από την πτέρυγα της Νέας Δημοκρατίας)
Αυτή είναι η μεγάλη μας διαφορά. Εσείς λέτε "εμείς" κι "εσείς", εμείς λέμε όλοι μαζί οι Έλληνες. Εσείς μικρόψυχα, εμείς με ανοικτό πνεύμα. Εσείς με καχυποψία για τους πολίτες, εμείς έχοντας απόλυτη εμπιστοσύνη στις Ελληνίδες και στους Έλληνες. Εσείς με τη νοοτροπία του χθες, εμείς με τη δυναμική του αύριο.
Υπάρχει, κύριε Σημίτη, μία μεγάλη αλήθεια. Και αυτή η αλήθεια λέει ότι εσείς πιστεύετε ότι μπορεί να εξασφαλίσετε την πολιτική σας επιβίωση χωρίζοντας τους Έλληνες. Εμείς πιστεύουμε ότι κάνουμε μεγάλη εθνική προσφορά ενώνοντας τους Έλληνες. Και αυτό σήμερα το ξέρουν όλοι.
(Χειροκροτήματα από την πτέρυγα της Νέας Δημοκρατίας)
Θέλω, κυρίες και κύριοι συνάδελφοι, πριν μπω στην ουσία, να θέσω ένα ευρύτερο ζήτημα, που είναι μεγάλο ζήτημα, είναι κορυφαίο ζήτημα. Αφορά τη συστηματική περιφρόνηση της Βουλής από τον Πρωθυπουργό, την επίμονη άρνησή του να ενημερώνει το Σώμα, ακόμα και όταν αυτό ρητά επιβάλλεται από το νόμο. Αφορά την άρνηση διαλόγου και συνεννόησης στα μείζονα εθνικά ζητήματά μας.
Και αυτό σήμερα δεν μπορεί να συμβαίνει, κυρίες και κύριοι συνάδελφοι! Αυτό, κύριε Σημίτη, δεν μπορεί να συνεχίσει να συμβαίνει! Βάλτε το καλά στο μυαλό σας! Αυτή η πρακτική δεν υπηρετεί τα συμφέροντα του τόπου, δεν υπηρετεί το δημόσιο βίο, δεν υπηρετεί τη Δημοκρατία.
Όταν ολόκληρος ο κόσμος έχει εισέλθει σε μία περίοδο έντασης και ανασφάλειας και εμείς εδώ παλεύουμε με τα προβλήματα του χθες, όταν η Ευρωπαϊκή Ένωση με την κυκλοφορία του ευρώ κάνει ένα καινούριο ξεκίνημα και εμείς εδώ -εσείς το ομολογείτε- πολύ απέχουμε από την πραγματική σύγκλιση, όταν προπαντός -και το υπογραμμίζω αυτό- οι εθνικές μας υποθέσεις εισέρχονται σε καμπή αποφασιστικής σημασίας και κρισιμότητας και εμείς εδώ πρέπει να στηριζόμαστε, πάνω απ' όλα, στην ενότητα του Ελληνισμού, αυτή η πρακτική, αυτή η διαγωγή είναι λάθος, μεγάλο λάθος.
Έχω την πεποίθηση -και θέλω να το επαναλάβω- ότι παρά τις ωραιοποιήσεις που επιχειρούνται, παρά την απόπειρα υποβάθμισης των προκλήσεων που αντιμετωπίζει η χώρα, o χρόνος που διανύουμε, κυρίες και κύριοι συνάδελφοι, είναι κρίσιμος για την έκβαση των εθνικών μας θεμάτων. Και βεβαίως είναι χρόνος καθοριστικός για την προετοιμασία των Ολυμπιακών Αγώνων, όπου το 2002 θα κρίνει, σε μεγάλο βαθμό, το 2004. Είναι, για όλους αυτούς τους λόγους, χρόνος που απαιτεί συνένωση δυνάμεων, συνένωση προσπαθειών όλων των πολιτικών παρατάξεων. Γιατί όλα τα κόμματα, όλες οι παρατάξεις, ακόμα και οι περισσότεροι Βουλευτές του κυβερνώντος κόμματος, που συστηματικά παραγκωνίζονται από την Κυβέρνηση, θέλουμε και μπορούμε να συμβάλουμε στη διασφάλιση και των δικαίων και των δικαιωμάτων της πατρίδας μας. Γιατί όλοι οι Έλληνες -και αυτό είναι βέβαιο- θέλουμε και μπορούμε να συμβάλουμε στην καλύτερη διοργάνωση των Ολυμπιακών Αγώνων, γιατί όλοι πιστεύουμε στην ανάταση του Ελληνισμού, όλοι θέλουμε τη διάκριση της πατρίδας μας. Υπεύθυνα και τολμηρά στηρίζουμε τις θέσεις της χώρας. 
Υπεύθυνα και σταθερά προτείνουμε θεσμούς και διαδικασίες για τη συστράτευση όλων των Ελλήνων σε κοινούς στόχους και επιδιώξεις στις εθνικές μας υποθέσεις, στην Παιδεία, στην ουσία και την ποιότητα της Δημοκρατίας, στη διοργάνωση των Ολυμπιακών Αγώνων του 2004. 
Κυρίες και κύριοι συνάδελφοι, η Νέα Δημοκρατία, πριν ακόμα προκηρυχθούν οι τελευταίες εκλογές, είχε καταθέσει συγκεκριμένες προτάσεις για όλες τις πτυχές της διοργάνωσης. Πάνω από όλα θέσαμε την ανάγκη θεσμών και διαδικασιών συνένωσης σ' αυτήν την προσπάθεια, στην κοινή υπόθεση. 
Τον Αύγουστο του 2000 επισκέφθηκα τον Πρόεδρο της Βουλής και εισηγήθηκα την καθιέρωση τακτικών συζητήσεων στην Ολομέλεια. Πίστευα -και το πιστεύω βαθιά- ότι ο ανοικτός, ο υπεύθυνος διάλογος μπορεί να συμβάλει αποτελεσματικά στην ένταση του ενδιαφέροντος της κοινής γνώμης, στη συστράτευση όλων των Ελλήνων.
Ο Πρόεδρος της Βουλής δεν είχε αντίρρηση. Ο Πρωθυπουργός όμως δεν θέλησε να ανταποκριθεί. Ύστερα από επίμονες προσπάθειές μας, ο Υπουργός Πολιτισμού υιοθέτησε τον Απρίλιο του 2001 την πρότασή μας και η Βουλή ψήφισε τροπολογία, που υποχρεώνει την Κυβέρνηση να ενημερώνει τακτικά -και συγκεκριμένα ανά τρίμηνο- την Εθνική Αντιπροσωπεία. Όμως, παρά τα επανειλημμένα διαβήματα του Γενικού Γραμματέα της Κοινοβουλευτικής μας Ομάδας προς τον αρμόδιο Υπουργό, ουδέποτε η Κυβέρνηση έως τώρα ανέλαβε σχετική πρωτοβουλία. Ενώ τα τρίμηνα παρέρχονται, αρνείται να ανταποκριθεί στις δεσμεύσεις της, αρνείται να ανταποκριθεί στην υποχρέωση εθνικού διαλόγου.
Απέστειλα, κυρίες και κύριοι συνάδελφοι, ο ίδιος επιστολή στον κύριο Πρωθυπουργό, επαναλαμβάνοντας, αφ' ενός μεν τις υποχρεώσεις του και, αφ' ετέρου, τη χρησιμότητα που μπορεί να έχουν οι τακτικές συζητήσεις στη Βουλή. Και τι απάντησε; Ότι όλα αυτά είναι μικροκομματικά και αντιπολιτευτικά. Και σήμερα είχε το θράσος -γιατί περί θράσους πρόκειται- να μας μεμφθεί για ακινησία και μιζέρια. Ε, σοβαρά τα λέτε αυτά, κύριε Σημίτη; 
(Χειροκροτήματα από την πτέρυγα της Νέας Δημοκρατίας )
Η πρόταση για διάλογο και συνεννόηση, η στάση ευθύνης της Νέας Δημοκρατίας είναι δείγμα μικροκομματισμού και μιζέριας; Έτσι το καταλαβαίνετε εσείς; Ε, να σας δώσω εγώ έναν ορισμό σήμερα του τι είναι μικροκομματισμός και μιζέρια. 
Μικροκομματισμός και μιζέρια, κύριε Σημίτη, είναι με την τραγωδία του "ΣΑΜΙΝΑ" να λέτε εσείς ότι φταίει η άλλη Ελλάδα. 
Μικροκομματισμός και μιζέρια...
(Διαμαρτυρίες από την πτέρυγα του ΠΑΣΟΚ)
Θα τα ακούσετε, κυρίες και κύριοι συνάδελφοι. 
(Διαμαρτυρίες από την πτέρυγα του ΠΑΣΟΚ-κωδωνοκρουσίες)
ΠΡΟΕΔΡΟΣ (Απόστολος Κακλαμάνης): Παρακαλώ!
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Μικροκομματισμός και μιζέρια είναι να κόβεται η Ελλάδα στα δύο...
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Παρακαλώ ησυχία. 
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): ...να κλείνει το αεροδρόμιο, να μένουν εικοσιτετράωρα εγκλωβισμένοι οι πολίτες, μεγάλες περιοχές να μην έχουν ρεύμα και εσείς να δηλώνετε αυτάρεσκα και αλαζονικά ότι είστε ικανοποιημένος από τη λειτουργία του κρατικού μηχανισμού.
Μικροκομματισμός και μιζέρια είναι να έχετε προκαλέσει το έγκλημα της Σοφοκλέους και να λέτε ότι έφταιγαν οι επενδυτές.
Μικροκομματισμός και μιζέρια είναι τα λάθη σου και τις παραλείψεις σου, τις ανεπάρκειές σου να τις φορτώνεις πάντα στην Αυτοδιοίκηση, στους πολίτες και φυσικά βέβαια στην Αντιπολίτευση, αντί να έχεις το θάρρος, αντί να έχεις το ανάστημα, αντί να έχεις επιτέλους την υπεύθυνη στάση να τα αναγνωρίσεις.
(Χειροκροτήματα από την πτέρυγα της Νέας Δημοκρατίας)
Και ακόμα, μικροκομματισμός και μιζέρια -και παρακαλώ προσέξτε το αυτό- είναι η Αντιπολίτευση να στηρίζει τις εθνικές θέσεις σε κρίσιμα θέματα, να στηρίζει την εθνική προσπάθεια, να στηρίζει τον Πρωθυπουργό της χώρας, όχι γιατί συμφωνεί μαζί του, αλλά γιατί είναι ο Πρωθυπουργός της Ελλάδας...
(Χειροκροτήματα από την πτέρυγα της Νέας Δημοκρατίας)
...και η Κυβέρνηση να καταφεύγει σε απόπειρες τεχνητής πόλωσης και διχασμού.
Είναι όμως μια απόπειρα διχασμού, που ζημιώνει τη χώρα, ζημιώνει τους πολίτες. Και το κάνετε ενσυνείδητα αυτό. Άλλωστε υπάρχει και μια αντίφαση εδώ. Δεν μπορεί κανείς ταυτόχρονα να είναι εκφραστής του εκσυγχρονισμού και υποκινητής του διχασμού και της οξύτητας. Αυτά μόνο ο Ιανός τα έκανε και αυτός μας έχει τελειώσει από πολλού χρόνου. 
Επιτέλους, κυρίες και κύριοι συνάδελφοι, ας αναλάβουμε όλοι εδώ μέσα τις ευθύνες μας. Ο ξύλινος λόγος, η παλαιοκομματική αντίληψη δεν ωφελεί κανένα. Δεν μπορεί να ψηφίζουμε νόμους και να μην τους εφαρμόζουμε. 
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Σας παρακαλώ, κύριοι συνάδελφοι, να παρακολουθήσετε τον ομιλητή, όπως έγινε και από την άλλη πλευρά, όταν μιλούσε ο Πρωθυπουργός. 
Συνεχίστε παρακαλώ, κύριε Καραμανλή.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Δεν μπορεί η Κυβέρνηση να αναδεικνύεται σε παράγοντα αντιδημοκρατικής νοοτροπίας και περιφρόνησης της Βουλής. 
Πριν από τέσσερα χρόνια, αφήναμε κάτω τις κομματικές σημαίες και όλοι μαζί πανηγυρίζαμε την απόφαση να μας ανατεθεί η διοργάνωση των αγώνων του 2004. Αναλαμβάναμε την ιστορική ευθύνη που ζητούσαμε. Νιώθαμε ότι μπορούμε να δώσουμε κάτι παραπάνω, να αναβιώσουμε τα ολυμπιακά ιδεώδη, να αναδείξουμε τη δύναμη του πολιτισμού και κυρίως του ελληνικού πολιτισμού, να αναμορφώσουμε την εικόνα της πατρίδας μας, να προβάλουμε σε ολόκληρο τον κόσμο τα συγκριτικά της πλεονεκτήματα, να φτιάξουμε σύγχρονες υποδομές για τη βελτίωση της καθημερινότητας και της ποιότητας ζωής των πολιτών. 
Από την πρώτη στιγμή όλοι ξέραμε ποια είναι τα "μη" και ποια είναι τα "πρέπει", που ορθώνονταν στο δρόμο μας. Τον Οκτώβριο του 1997 ένας στενός συνεργάτης του Πρωθυπουργού, ο κ. Σπράος, επεσήμαινε σοβαρούς κινδύνους από "υπερβάσεις και πελατειακές συναλλαγές" και προειδοποιούσε ότι, "αν δεν αποφευχθούν αυτοί οι κίνδυνοι, οι συνέπειες θα είναι επώδυνες για την Οικονομία". 
Στις αρχές του 1998, ο τότε Υπουργός ΠΕ.ΧΩ.Δ.Ε. εξέφραζε "αγωνία και ανησυχία", επειδή, όπως έλεγε, είχαν παρέλθει άπρακτοι πέντε μήνες. Στις αρχές του 2000 η τότε Υπουργός Πολιτισμού έθετε υπόψη του Πρωθυπουργού τομείς με δυσεπίλυτα προβλήματα, ενώ δημόσια ισχυριζόταν ότι όλα προχωρούν κανονικά. 
Από την πλευρά μας προσπαθούσαμε να αναδείξουμε αυτήν την εθνική υπόθεση και καταθέταμε εποικοδομητικές προτάσεις σε διαδοχικές ημερίδες για το Λεκανοπέδιο και τους αγώνες. Πριν ακόμη προκηρυχθούν οι εκλογές, προειδοποιούσαμε ότι οι καθυστερήσεις θα οδηγήσουν σε πιεστικές συνθήκες, σε αδιαφανείς διαδικασίες, σε αύξηση του κόστους, σε μείωση της ποιότητας των έργων. 
Προτείναμε λύσεις για όλες τις πτυχές της προετοιμασίας και για έργα χρήσιμα για την επόμενη ημέρα. Κυρίως, όμως, ζητούσαμε τη δημιουργία θεσμών συνένωσης των προσπαθειών όλων των Ελλήνων. Η Κυβέρνηση όμως απέκρουε τις προτάσεις μας, διαβεβαίωνε ότι τα πάντα εξελίσσονται άψογα, αλάνθαστα και εκτόξευε εναντίον μας τις γνώριμες υβριστικές επιθέσεις. 
Η αλήθεια αποδεικνυόταν λίγες μέρες μετά τις εκλογές. Πρώην στελέχη του 2004, ο πρώην επικεφαλής, ο κ. Στρατήγης, ο πρώην Γενικός Γραμματέας Αθλητισμού, ο κ. Βασιλακόπουλος, αποκάλυπταν ότι ασκούνταν "ασφυκτικές πιέσεις για συμφέροντα μεγάλων οικονομικών παραγόντων". Ο τότε σύμβουλος και νυν Πρόεδρος της Δ.Ο.Ε. κ. Ρόνγκ εντόπιζε ιδιαίτερα προβλήματα στις μεταφορές, στην ασφάλεια, στην υγεία, στην κυκλοφορία, στη φιλοξενία. Ο τότε Πρόεδρος της Δ.Ο.Ε. κ. Σάμαρανγκ έδειχνε "κίτρινη κάρτα". 
Όλα αυτά εξέθεταν διεθνώς τη χώρα. Από εκείνη τη στιγμή η Δ.Ο.Ε. εγκαινίαζε έναν πιο ασφυκτικό έλεγχο και άρχιζε να διατυπώνει αιχμηρές παρατηρήσεις στην Κυβέρνηση. Ακόμη και τον περασμένο Σεπτέμβριο σημείωνε με κόκκινες και κίτρινες κάρτες μία σειρά έργων. 
Και τι έγινε τότε; Ο Υπουργός ΠΕ.ΧΩ.Δ.Ε. αποφάσισε να αποδράσει από την Κυβέρνηση στο κόμμα. Ο Πρωθυπουργός σκέφτηκε -έμπρακτα ομολογώντας τη δυσμενή πραγματικότητα- να προσθέσει, στα τόσα που υπήρχαν, ένα ακόμη οργανωτικό σχήμα επτά Υφυπουργών. Η νέα Υπουργός ΠΕ.ΧΩ.Δ.Ε. έκρινε αναγκαίο να εκφράσει την αγωνία της και να αποκαλύψει ότι ορισμένα από τα έργα του τομέα της είναι αδύνατον να κατασκευαστούν στο διάστημα που απομένει. 
Σημειώνεται ότι, στα τέσσερα χρόνια που πέρασαν, ο πρώην ΠΕ.ΧΩ.Δ.Ε. άλλαξε τέσσερις φορές θέση. Το 1998 ζητούσε την ευθύνη των έργων. Το 1999 αρνήθηκε την ανάμειξή του. Το 2000 ανέλαβε να υλοποιήσει τα τότε λεγόμενα "ορφανά έργα" και το 2001, όταν χάθηκε κάθε χρονικό περιθώριο, εγκατέλειψε την Κυβέρνηση.
Σημειώνω ακόμα ότι σε τέσσερα χρόνια ο Πρωθυπουργός άλλαξε τρεις Υπουργούς Πολιτισμού. Σε τέσσερα χρόνια άλλαξαν τρεις Πρόεδροι και τρεις Διευθύνοντες Σύμβουλοι του "Αθήνα 2004". Σε τέσσερα χρόνια ψηφίστηκαν πέντε ολυμπιακοί νόμοι, που καταργούν κάθε ισχύουσα δικαιϊκή ρύθμιση για κάθε έργο, που βαφτίζεται "ολυμπιακό".
Υπενθυμίζω ακόμα ότι σήμερα στην προετοιμασία των αγώνων εμπλέκονται δεκαπέντε θεσμοθετημένα όργανα. Και ποιο είναι το αποτέλεσμα; Αμφισβητεί κανείς τις τεράστιες καθυστερήσεις, τις συνεχείς αναθεωρήσεις, την εκτίναξη του κόστους στα ύψη; Το συμπέρασμα είναι πασιφανές: λείπει το σύστημα, λείπει η μέθοδος, λείπει ο υπεύθυνος προγραμματισμός, λείπει ο αποτελεσματικός συντονισμός. Τα πάντα μετατίθενται για την τελευταία στιγμή, όπως -όπως και όσο -όσο, άτσαλα και λαχανιασμένα. Και αυτό είναι το βασικό χαρακτηριστικό της Κυβέρνησης σε όλους τους τομείς.
Κυρίες και κύριοι συνάδελφοι, σήμερα όλοι ξέρουν πως τα χρονοδιαγράμματα, που παρουσίασε ως τώρα η Κυβέρνηση, έχουν διαψευστεί από τα γεγονότα. Οι περισσότερες κατασκευές έπρεπε να αρχίσουν το 1998 και να παραδοθούν έως το 2002. Είμαστε στο 2002 και σε πολλές περιπτώσεις δεν έχει μπει ακόμη χαλίκι. Σχεδόν όλες εμφανίζουν καθυστερήσεις από τρεις μέχρι τριάντα τρεις μήνες.
Υπάρχουν περιπτώσεις, στις οποίες, αντί έργων υποδομής, επιλέγονται λύσεις έκτακτης ανάγκης, προκατασκευασμένα και λυόμενα. Το πρώην αεροδρόμιο του Ελληνικού, που κατά τον Πρωθυπουργό θα γινόταν Μητροπολιτικό Πάρκο, πάει να μετατραπεί σε "αποθήκη" λυομένων και μη. Το Σπίτι της Άρσης Βαρών, που θα ήταν έτοιμο το καλοκαίρι που μας πέρασε, θα ολοκληρωθεί τον επόμενο χρόνο. Το έργο της Βάρης-Κορωπίου υποβαθμίζεται σε λύση ανάγκης. Ο προαστιακός και το τραμ βρίσκονται σε οριακό σημείο παράδοσης. Μελετήθηκαν, δημοπρατήθηκαν και εγκαταλείφθηκαν τέσσερις από τους πέντε κόμβους στον ανατολικό ολυμπιακό δακτύλιο. Καταργείται το ένα από τα δύο τμήματα της λεωφόρου Κύμης. Καταργείται η σύνδεση του γηπέδου της Α.Ε.Κ. με τη νέα λεωφόρο Βυζαντίου. Καταργείται η σύνδεση της παραλιακής του Σταδίου Ειρήνης και Φιλίας με το λιμάνι του Πειραιά. Αντί του οδικού άξονα Σταυρού - Ραφήνας προωθείται η παράκαμψη της Παλλήνης. Καταργείται ο κόμβος της Αμφιθέας. Και όμως όλα αυτά τα οδικά έργα τα έβλεπαν πέρυσι το Μάιο οι Έλληνες σε πολύχρωμους χάρτες και φυλλάδια του Υ.ΠΕ.ΧΩ.Δ.Ε. και άκουγαν τότε ισχυρισμούς κυβερνητικούς, επίσημους, δημόσιους, ότι δεν υπήρχε τάχατες κανένα απολύτως πρόβλημα χρόνου. 
Σήμερα ομολογείται ότι η υστέρηση στον τομέα των μεταφορών είναι τέτοια, που οδηγεί σε τραγελαφικές σκέψεις. Λέει η Κυβέρνηση: "Μελετώνται εναλλακτικά σενάρια". "Τα προβλήματα, διαβεβαιώνει η αρμόδια Υπουργός, θα αντιμετωπιστούν με κυκλοφοριακές ρυθμίσεις". Αυτά είναι τα εναλλακτικά σενάρια δηλαδή, οι τροχονόμοι και οι αποκλεισμοί της κυκλοφορίας. Βεβαίως τα αθλητικά έργα με τον ένα ή τον άλλο τρόπο θα γίνουν. Και θέλω μάλιστα να σημειώσω ότι, πράγματι, το τελευταίο διάστημα κάτω από την πίεση της Δ.Ο.Ε. καταβάλλεται προσπάθεια επιτάχυνσης. Πόσο όμως έχει ανέβει το κόστος κατασκευής τους; Ποια θα είναι η ποιότητά τους; Ποια θα είναι τελικά η συμβολή τους στην αναβάθμιση της ποιότητας ζωής των κατοίκων του Λεκανοπεδίου; Ποιες είναι οι συνέπειες της έλλειψης κυβερνητικού προγραμματισμού;
Πρώτα απ' όλα, κυρίες και κύριοι συνάδελφοι, χάθηκε η μεγάλη ευκαιρία για μια πιο δυναμική, ανθρώπινη αθλητική υποδομή. Η τετράχρονη κυβερνητική απραξία, η έλλειψη σπουδής και υπεύθυνης μεθόδευσης στερούν από τους αθλητές μας τις αναγκαίες δυνατότητες προπόνησης. Όταν τα μεγάλα στάδια κλείνουν και μάλιστα σχεδόν ταυτόχρονα και όταν ακόμα οι πρόχειρες εγκαταστάσεις, που θα τους φιλοξενούσαν, παραμένουν στα χαρτιά, γίνεται φανερό ότι δημιουργείται πρόβλημα. Η νέα γενιά έπρεπε αυτή τη στιγμή να βρίσκεται στα γήπεδα και να προετοιμάζεται. Δεν βοηθήθηκε όμως. Λησμονήθηκαν οι Ολυμπιονίκες, λησμονήθηκαν οι πρωταθλητές μας. Αφέθηκε στην άκρη η νέα γενιά της Ελλάδας.
Δεύτερον -κι αυτό είναι μείζονος σημασίας- χάθηκε η ευκαιρία να λειτουργήσουν οι Ολυμπιακοί Αγώνες, η πορεία προς αυτούς, ως επιταχυντής οικονομικής ανάπτυξης. Το χειρότερο είναι ότι κρίσιμοι τομείς παραμένουν σε ιδιαίτερα προβληματική κατάσταση.
Αναφέρομαι, κυρίες και κύριοι συνάδελφοι, στις συγκοινωνίες και τις μεταφορές, που κάνουν αβάσταχτη την καθημερινότητα, αλλά οι λύσεις μετατίθενται επ΄ αόριστον στο αύριο. 
Εδώ θέλω να κάνω μία στάση λίγων δευτερολέπτων. Έχετε συναίσθηση του κυκλοφοριακού χάους στο Λεκανοπέδιο, κύριε Πρωθυπουργέ; Σας έχουν πληροφορήσει ότι οι κάτοικοι της περιοχής, οι εργαζόμενοι σπαταλούν στην πλειοψηφία τους δύο και τρεις ώρες, μπλοκαρισμένοι σε απίστευτα μποτιλιαρίσματα; Ξέρετε τι συμβαίνει στους δρόμους, όταν έχουμε επισκέψεις ξένων επισήμων; Χάος, απόλυτο χάος. Αυτό συμβαίνει. Και δεν υπερβάλλω καθόλου και το ξέρουν όλοι οι πολίτες, τουλάχιστον του Λεκανοπεδίου, και από αυτήν τη σκοπιά οι πολίτες, δυστυχώς, αντιμετωπίζονται ως ανδράποδα -αυτή είναι η πραγματικότητα- υπό την πλήρη περιφρόνηση και Κυβέρνησης και κράτους.
Αναφέρομαι ακόμα στο τεράστιο ζήτημα της ενέργειας, στα προβλήματα της Δ.Ε.Η., που, αν έγκαιρα δεν αντιμετωπιστούν, μπορεί να εκθέσουν ανεπανόρθωτα τη χώρα. Ο κίνδυνος ενός μπλακ άουτ από την υπερκατανάλωση θα έπρεπε ήδη να έχει αποκλειστεί κατά τρόπο απόλυτο. Αυτό, όπως όλοι ξέρουμε, αποτελεί σήμερα ακόμα βασικό ζητούμενο. 
Αναφέρομαι επίσης στην έλλειψη οιουδήποτε σοβαρού σχεδίου για δυναμική και μακρόπνοη τόνωση του τουρισμού μας. Χάθηκε πολύτιμος χρόνος για την ανάδειξη της πολιτιστικής μας κληρονομιάς, χάθηκε η ευκαιρία για την ανάπλαση του Λεκανοπεδίου, χάθηκε η ευκαιρία για τη δημιουργία βασικών αθλητικών υποδομών σε ολόκληρη τη χώρα.
Τρίτο -και εξαιρετικά σοβαρό και ανησυχητικό- είναι το γεγονός ότι σημειώνεται ιλιγγιώδης εκτίναξη του κόστους, που, αν δεν ελεγχθεί, έστω και την τελευταία αυτή στιγμή, μπορεί να έχει δυσμενέστατες συνέπειες στα επόμενα βήματα της ελληνικής οικονομίας.
Στην αρχή η Κυβέρνηση διαβεβαίωνε ότι τα περισσότερα ολυμπιακά έργα θα γίνονταν με αυτοχρηματοδότηση. Προσέλαβε μάλιστα και σύμβουλο εταιρία με αμοιβή ένα δισεκατομμύριο δραχμές. Τι έκανε όμως; Απολύτως τίποτα.
Σήμερα, το μόνο βέβαιο είναι ότι στα πιο πολλά έργα -όπως το Ιστιοπλοϊκό, το Σκοπευτήριο, το σπίτι της ΄Αρσης Βαρών, το Διεθνές Κέντρο Ραδιοτηλεόρασης- το κόστος φτάνει στο διπλάσιο, στο τριπλάσιο και στο τετραπλάσιο των αρχικών προϋπολογισμών. Το κόστος της Αττικής Οδού από τα 450 δισεκατομμύρια του αρχικού προϋπολογισμού εκτινάχθηκε σε περισσότερα από 800 δισεκατομμύρια.
Κυρίες και κύριοι συνάδελφοι, σύμφωνα με επίσημες κυβερνητικές ανακοινώσεις, το συνολικό κόστος της προετοιμασίας υπολογιζόταν το 1997 σε 850 δισεκατομμύρια, το 1999 στο 1.100.000.000.000, το 2000 στο 1.387.000.000.000 δραχμές. Τον περασμένο Ιούνιο ο εκπρόσωπος της Κυβέρνησης κ. Χυτήρης παρουσίαζε πίνακα δαπανών συνολικού ύψους 1.493.000.000.000 δραχμών. Τον περασμένο Νοέμβριο, δηλαδή τέσσερις μήνες αργότερα, μιλώντας σε τηλεοπτικό σταθμό, ανέφερε ο ίδιος, ότι ο προϋπολογισμός των αγώνων ανέρχεται στα 2.300.000.000.000 δραχμές. 
Και εξηγούσε ο ίδιος: "Ο αρχικός" λέει "προϋπολογισμός ήταν εικονικός και η Κυβέρνηση θεωρεί αναπόφευκτες τις υπερβάσεις".
Κύριοι της Κυβέρνησης, καταλαβαίνετε τι λέτε; Καταλαβαίνετε τι εκστομίζετε; Έχετε συναίσθηση των λόγων σας; Μόνοι σας ομολογείτε ότι ο δικός σας προϋπολογισμός ήταν εικονικός; Και δεν συμβαίνει τίποτα, όταν γίνονται αυτά; Δεν τρέχει τίποτα σ΄ αυτήν τη χώρα; Κανείς δεν απολογείται, κανείς δεν δίνει εξηγήσεις, κανείς δεν παραιτείται; Κανείς δεν ζητά επιτέλους συγγνώμη από τους πολίτες και τους φορολογούμενους αυτής της χώρας;
(Χειροκροτήματα από την πτέρυγα της Νέας Δημοκρατίας)
Και όταν λέτε μόνοι σας ότι ο δικός σας αρχικός προϋπολογισμός ήταν εικονικός, γιατί να πιστέψει κανείς οποιαδήποτε πρόβλεψη σε οποιονδήποτε προϋπολογισμό κάνετε στη συνέχεια, αφού κάθε φορά εσείς μόνοι σας διαψεύδετε προηγούμενες δημόσιες και επίσημες δεσμεύσεις σας;
Ερωτώ -και το ρωτώ πράγματι αυτό- μπορεί να τα πάρει σοβαρά κανείς αυτά τα πράγματα;
Μόλις χθες, εν όψει της σημερινής συζήτησης, συγκάλεσε ο Πρωθυπουργός μια σύσκεψη, μετά το τέλος της οποίας μας είπαν ότι ο προϋπολογισμός ανέρχεται περίπου στο 1,5 τρισεκατομμύριο.
Είναι ο ίδιος -ουσιαστικά- προϋπολογισμός του Ιουνίου του 2001. Και ερωτώ: περιλαμβάνει αυτός ο προϋπολογισμός το κόστος της παρέμβασης Καλατράβα, που κυμαίνεται από 40 έως 60 δισεκατομμύρια; Περιλαμβάνει τις ανατιμήσεις έργων, που έχουν ήδη δημοπρατηθεί, όπως το Ιππικό Κέντρο κ.λπ..; Περιλαμβάνει την αύξηση των δαπανών για την ασφάλεια, ειδικά μετά την 11η Σεπτεμβρίου; Περιλαμβάνει την αύξηση στο κόστος των απαλλοτριώσεων;
Δύο πράγματα μπορεί να συμβαίνουν, κυρίες και κύριοι συνάδελφοι: είτε και αυτός ακόμη ο προϋπολογισμός είναι εικονικός, όπως το συνηθίζετε, είτε η Κυβέρνηση πρέπει να απαντήσει ποια έργα ολυμπιακής προετοιμασίας καταργήθηκαν, προκειμένου να διατηρηθεί λογιστικά το ίδιο ποσό. Και επιτέλους τι συμβαίνει, γιατί αυτός ο εμπαιγμός; Γιατί τόση προχειρότητα, γιατί τόση ανευθυνότητα; Αυτές είναι οι διαβεβαιώσεις του Πρωθυπουργού, αυτή είναι η διαχειριστική σας ικανότητα; Ως πού μπορεί τελικά να φτάσει το κόστος; Πόσο ακριβά θα πληρώσει ο κόσμος τις καθυστερήσεις της Κυβέρνησης; Ποιος είναι ο σεβασμός στο χρήμα ενός λαού, που υφίσταται την πιο άγρια φορολογική επιδρομή; Σε κάθε περίπτωση έχετε, κύριε Πρωθυπουργέ, σήμερα, εδώ και τώρα, το χρέος να μας πείτε ποια είναι η τελική εκτίμηση του κόστους. Σήμερα, εδώ και τώρα, πρέπει να δεσμευθείτε. Πρέπει να ξέρουν οι πολίτες, πρέπει να ξέρουν οι Έλληνες τι θα τους στοιχίσουν οι Ολυμπιακοί Αγώνες.
Κυρίες και κύριοι συνάδελφοι, ένα από τα καθοριστικά στοιχεία για την επιτυχία της διοργάνωσης είναι ο εθελοντισμός. "Το μυστικό για την επιτυχία των Ολυμπιακών Αγώνων" -έλεγε σε συνέντευξή του ο Δήμαρχος της Βαρκελώνης- "είναι ο λαός". Με λαϊκές συνελεύσεις έδωσαν στο λαό να καταλάβει ποιο θα ήταν το όφελος για τον τόπο του. "Υπολογίζαμε στη βοήθεια πενήντα χιλιάδων εθελοντών και βρέθηκαν εκατόν πενήντα χιλιάδες" έλεγε ο Δήμαρχος της Βαρκελώνης. Τι συμβαίνει εδώ; Τον περασμένο Ιούνιο ο Πρωθυπουργός τόνιζε ότι, από τη στιγμή που τα έργα έχουν δρομολογηθεί, θα δοθεί έμφαση στην Πολιτιστική Ολυμπιάδα και στον Εθελοντισμό. Σήμερα, ενάμιση χρόνο μετά, τι γίνεται; Πού βρίσκεται το περίφημο ειδικό πρόγραμμα για τη διάδοση του Ολυμπισμού στα σχολεία; Σε ποιο ποσοστό έχουν καλυφθεί οι ανάγκες σε εθελοντές; Τι γίνεται με την εκπαίδευσή τους; Η ίδια η πραγματικότητα πιστοποιεί ότι υπάρχει ολιγωρία των συναρμόδιων κυβερνητικών οργάνων. Υπάρχει μία καθεστωτική αντίληψη, που θεωρεί τους αγώνες κομματικό λάφυρο προεκλογικής σκοπιμότητας. Υπάρχει ενδοκομματική αντιπαλότητα, που εντάθηκε ακόμη περισσότερο με τη δημιουργία θέσης Υφυπουργού αρμόδιας για τον εθελοντισμό. Υπάρχει πρόβλημα φιλοξενίας των εθελοντών της περιφέρειας και του εξωτερικού. Υπάρχει, έλλειψη ενημέρωσης. Υπάρχει, εξαιτίας όλων αυτών των λόγων, μέχρι στιγμής περιορισμένη ανταπόκριση συμμετοχής.
Χρειάζεται, λοιπόν, πριν από όλα να πεισθούν οι ίδιοι πολίτες ότι οι Ολυμπιακοί Αγώνες είναι πανελλήνια, πανεθνική υπόθεση. Χρειάζεται πλήρης απεξάρτηση της προσπάθειας από κομματικές σκοπιμότητες και επιδιώξεις. Να δουλέψουμε συλλογικά χωρίς αποκλεισμούς και να βάλουμε στην άκρη τις όποιες κομματικές σκοπιμότητες.
Κυρίες και κύριοι συνάδελφοι, η πορεία της προετοιμασίας βρίσκεται τώρα σε καθοριστική φάση. Περιθώρια για άλλες καθυστερήσεις δεν υπάρχουν. Η ολιγωρία, οι καθεστωτικές πρακτικές, ο νοσηρός κομματισμός δεν μπορεί να εμποδίζουν, δεν μπορεί να αποτελούν τροχοπέδη στο απαιτούμενο άλμα ποιότητας και δημιουργίας. 
Η αλαζονεία της εξουσίας, η μιζέρια του κατεστημένου δεν μπορεί να παραλύουν για πάντα το κράτος. Κανένας δεν μπορεί να παίζει ούτε με το κύρος ούτε με τα συμφέροντα της χώρας. Κανένα κόμμα και καμία κυβέρνηση δεν μπορεί να αντιλαμβάνεται και να αντιμετωπίζει το μέλλον του Ελληνισμού ως υπόθεση των ημετέρων. Δεν μπορούμε να αφήσουμε αυτό που ξεκίνησε ως μεγάλη εθνική ευκαιρία να μετατραπεί σε εθνικό άγος. Δεν μπορούμε να αφήσουμε ένα ιστορικό εθνικό στοίχημα να μετατραπεί σε εθνικό ρίσκο. Η μάχη με το χρόνο προσλαμβάνει μείζονα σημασία. Το "αύριο" είναι ήδη παρόν και μάλιστα εξαιρετικά απαιτητικό. Διεθνείς συνθήκες επιβάλλουν ένταση προσπαθειών. Η πρόσφατη διεθνής κρίση προκαλεί την πατρίδα μας να αντιμετωπίσει τις εξελίξεις με το δικό της θετικό κλασικό πνεύμα. Η παγκοσμιοποίηση, κυρίες και κύριοι συνάδελφοι, απαιτεί από τον Ελληνισμό να ξαναβρεί τα οικουμενικά αντανακλαστικά του. Βασική πηγή της διοργάνωσης ήδη από το φάκελο της διεκδίκησης αποτελούσε ο θεσμός της Πολιτιστικής Ολυμπιάδας.
΄Ηταν μια πρωτότυπη και φιλόδοξη ιδέα, με στόχο να δώσει στους αγώνες ένα διαφορετικό χρώμα. Να αναβιώσει το πνεύμα του Ολυμπισμού, να αποτελέσει το πλαίσιο της προσφοράς του Ελληνισμού στο σύγχρονο κόσμο. 
Κεντρική ιδέα ήταν να καταστεί η Πολιτιστική Ολυμπιάδα ένας μόνιμος θεσμός, που θα εκτείνεται σε όλη την τετραετία μεταξύ δύο διοργανώσεων Ολυμπιακών Αγώνων και θα έχει ως μόνιμη έδρα του αρμόδιου οργανισμού την Αθήνα. Υιοθετώντας μάλιστα τις ιδέες αυτές, που πιστεύω ότι εκφράζουν όλους τους ΄Ελληνες, η Κυβέρνηση είχε αναλάβει την υποχρέωση να προωθήσει πριν το 2000 τη διοργάνωση μιας παγκόσμιας διάσκεψης με τη συμμετοχή διεθνών οργανισμών και μη κυβερνητικών οργανώσεων. 
Αναγγέλθηκαν τότε, τον Οκτώβριο του 1997, συγκεκριμένες πρωτοβουλίες. Ιδρύθηκε κατόπιν το Διεθνές ΄Ιδρυμα Πολιτιστικής Ολυμπιάδας και συγκροτήθηκε η Ανώνυμη Εταιρεία Προβολής της Ελληνικής Πολιτιστικής Κληρονομιάς. Τι όμως έχει γίνει ως τώρα; Πότε και πώς ως σήμερα έκανε αισθητή την παρουσία της η Πολιτιστική Ολυμπιάδα; Με την παραίτηση του Προέδρου της, του Μιχάλη του Κακογιάννη, που συνοδεύτηκε από καταγγελίες για πιέσεις, που απέβλεπαν σε σκανδαλώδεις μεθοδεύσεις ή μήπως με την πρόσφατη παραίτηση του επόμενου Προέδρου της, του Τίτου Πατρίκιου; Η αρχική φιλόδοξη ιδέα τι απέγινε; Ποιο σχέδιο δράσης έχει καταρτισθεί απέναντι στα σύγχρονα δεινά των αγώνων, το ντόπιγκ, τη διαφθορά, την άκρατη εμπορευματοποίηση; Ποια προσπάθεια υπήρξε, για να κτιστεί νέο "Όραμα και Αποστολή"; Ποιο είναι τελικά το μήνυμα των Αγώνων; Ποια είναι η ταυτότητά τους, ποια είναι η φιλοδοξία της Κυβέρνησης; Να πει ότι προλάβαμε; Να μετατρέψει το όραμα σε διαχείριση ανειλημμένων υποχρεώσεων να γίνουν όπως-όπως οι Αγώνες; Εμείς πιστεύουμε πως δεν ταιριάζει στους ΄Ελληνες μια τέτοια νοοτροπία.
Ο Πρόεδρος Σάμαρανγκ είχε αποκαλύψει πως ένας από τους βασικούς λόγους της ανάθεσης των αγώνων στην Ελλάδα ήταν να ξαναβρεί ο Ολυμπισμός το ιδεολογικό του περιεχόμενο. Αυτή, πιστεύουμε, ήταν και είναι η μεγάλη φιλοδοξία όλων των Ελλήνων. Η απλή διαχείριση είναι στόχος για κυβερνήσεις με πολύ μειωμένες προσδοκίες. Και σ' αυτήν την αντίληψη εμείς δεν προσχωρούμε. 
΄Εχουμε πει από την πρώτη στιγμή -και θα επιμένουμε σ' αυτό- ότι, πριν απ' όλα, είναι αναγκαία και επιβεβλημένη η συστράτευση όλων των Ελλήνων δημιουργών. Η ουσιαστική συμμετοχή όλων των προσωπικοτήτων, που διαπρέπουν στο διεθνές στερέωμα και προσφέρουν στο σύγχρονο κόσμο, όπως του Μίκη Θεοδωράκη, της Νανάς Μούσχουρη, της Ειρήνης Παππά, της Αγνής Μπάλτσα, του Σταύρου Ξαρχάκου, του Μιχάλη Κακογιάννη, του Δημήτρη Σγούρου, της Ελένης Γλύκατζη-Αρβελέρ και όλων των άλλων, που τιμούν τον Ελληνισμό.
Πιστεύουμε ότι μπορεί και πρέπει να έχουν λόγο όλοι οι συλλογικοί φορείς των ανθρώπων του πνεύματος, των ανθρώπων της δημιουργίας, των ανθρώπων του πολιτισμού και του αθλητισμού, όπως επίσης και οι μη κυβερνητικές οργανώσεις, που στρατεύονται στην προσφορά υπηρεσιών προς τον άνθρωπο, στην προσφορά υπηρεσιών για την προστασία του περιβάλλοντος, για τη διεθνή συνεργασία και την ειρήνη στον κόσμο.
Πιστεύoυμε ότι στη νέα εποχή, στον κόσμο που έρχεται, στον αιώνα, που σίγουρα θα διψάσει από έλλειψη αρχών και αξιών, η προσφορά του Ελληνισμού μπορεί και πρέπει πάνω απ' όλα να είναι πολιτισμική. 
Πιστεύουμε ότι το ελληνικό όραμα για τους Αγώνες του 2004 προκύπτει από το ολυμπιακό ιδεώδες, από την ιστορία, από τον πολιτισμό μας. 
Το μήνυμα των Αγώνων, κυρίως μάλιστα κάτω από τις σημερινές διεθνείς συνθήκες, μπορεί και πρέπει, πριν απ' όλα, να είναι και να αφορά την ειρηνική συνύπαρξη των λαών, την ευγενή άμιλλα. 
Πιστεύουμε ότι πρέπει να συντονίσουμε τις προσπάθειές μας, για να προωθήσουμε την ιδέα της ιερής εκεχειρίας. Να κάνουμε τη χώρα μας τόπο συνάντησης όλων των ρευμάτων. Να οργανώσουμε με μια φράση, κυρίες και κύριοι συνάδελφοι, τους καλύτερους αγώνες, που έγιναν στη σύγχρονη ιστορία, στα εκατόν οκτώ χρόνια από την αναβίωσή τους. Και να αναδείξουμε τη δύναμη του διαχρονικού και σύγχρονου ελληνικού πολιτισμού. 
Κυρίες και κύριοι συνάδελφοι, η δύναμη του Ελληνισμού ήταν πάντα ο πολιτισμός. Οι Ολυμπιακοί Αγώνες είναι μια μεγάλη, μια πολύ μεγάλη, ίσως μοναδική και ανεπανάληπτη ευκαιρία να αναδείξουμε τον πολιτισμό μας και ταυτόχρονα να κάνουμε τη δική μας ουσιαστική συνεισφορά στο σύγχρονο κόσμο.
Η δύναμή μας τη νέα εποχή είναι ο πολιτισμός μας.
Κυρίες και κύριοι συνάδελφοι, έχουμε δεσμευθεί -και εμείς τηρούμε τις δεσμεύσεις μας- να εργασθούμε με όλες μας τις δυνάμεις για την απόλυτη επιτυχία των Αγώνων. Αυτή η ευκαιρία είναι μοναδική και αυτή η ευκαιρία δεν μπορεί να χαθεί ούτε στην παρακμή του κατεστημένου ούτε στην αλαζονεία της εξουσίας. 'Ολοι μαζί οι 'Ελληνες μπορούμε και πρέπει να επιτύχουμε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση" τριάντα τέσσερις μαθητές και τρεις συνοδοί καθηγητές από το Γ΄ Γυμνάσιο Νέου Ηρακλείου Αττικής. 
(Χειροκροτήματα)
Η Πρόεδρος της Κοινοβουλευτικής Ομάδας του Κομμουνστικού Κόμματος Ελλάδας, κα Αλέκα Παπαρήγα έχει το λόγο.
ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Κύριε Πρόεδρε, κυρίες και κύριοι Βουλευτές, αρκετές φορές μέσα στη Βουλή και γενικότερα κυβερνητικά στελέχη και ο Πρωθυπουργός επικρίνουν το Κομμουνιστικό Κόμμα Ελλάδας και όχι μόνο, ότι γύρω από το θέμα της ανάληψης και διεξαγωγής των Ολυμπιακών Αγώνων, συγκεντρώνουμε επιχειρήματα και πυρά που προκύπτουν από τη γενικότερη ιδεολογία και πολιτική μας και ότι δεν μπορούμε να δούμε αυτά τα ζητήματα με μια ευρύτερη ματιά σαν ένα διεθνές κορυφαίο αθλητικό γεγονός εθνικής σημασίας.
Όμως ο κύριος Πρωθυπουργός ξεκίνησε την ομιλία του λέγοντας στην ουσία τα εξής, τα οποία -ας μου επιτραπεί να πω- εγώ κατάλαβα: Ανατέθηκε στην Αθήνα να οργανώσει και να διεξάγει τους Ολυμπιακούς Αγώνες, γιατί υπήρχε η Κυβέρνηση του ΠΑΣΟΚ, γιατί υπήρχε μία πετυχημένη κυβερνητική πολιτική που θα έβαζε την Ελλάδα στην τροχιά της ΟΝΕ και του ευρώ. 
Στην ουσία αυτό είπατε. Και στην ουσία ταυτίσατε την πετυχημένη διεξαγωγή των Ολυμπιακών Αγώνων με τους πολιτικούς και κομματικούς στόχους της Κυβέρνησης. 
Εμείς για άλλη μια φορά υπογραμμίζουμε ότι κρίνουμε αυτό το γεγονός με πολιτικά κριτήρια, με κριτήρια πάνω από όλα το ισοζύγιο του κέρδους όσον αφορά το επίπεδο των κοινωνικών δημοκρατικών δικαιωμάτων του λαού, του περιβάλλοντος, αλλά αν θέλετε και με κριτήρια αυτά καθ' εαυτά στον τομέα του αθλητισμού. 
Φέρατε επίσης ως απόδειξη ότι χάρη των Ολυμπιακών Αγώνων σε δεκαπέντε τουλάχιστον νοσοκομεία γίνονται μια σειρά από μεγάλα έργα και βελτιώσεις. 
Το δικό μας ερώτημα είναι: Η υποχρέωση της Κυβέρνησης απέναντι στην άθλια κατάσταση που δυστυχώς έχουν περιπέσει τα νοσοκομεία και γενικότερα το δημόσιο σύστημα υγείας, είναι υποχρέωση της Κυβέρνησης ή είναι προσφορά των Ολυμπιακών Αγώνων; 
Με αυτό το πνεύμα που βλέπετε τις όποιες αλλαγές με εισαγωγικά και χωρίς εισαγωγικά κάνετε στα δημόσια νοσοκομεία, εμείς το βλέπουμε ότι θα έχουμε ξενοδοχεία όπου θα συνυπάρχουν οι σουίτες και τα ράντζα. Αν αυτά γίνονται χάρη των Ολυμπιακών Αγώνων, εμείς τα απορρίπτουμε. Όμως αυτό που έχει κάνει η Κυβέρνηση και από αυτήν τη σκοπιά αν θέλετε συκοφαντεί και η ίδια τους Ολυμπιακούς Αγώνες, είναι ότι τους γενικότερους πολιτικούς και ιδεολογικούς στόχους που έχει, τους συνδέει και τους ταυτίζει με τους Ολυμπιακούς Αγώνες. Ενώ πολλά από αυτά τα πράγματα που γίνονται ή κάνει η Κυβέρνηση δεν αποτελούν άμεση ή έμμεση συνέπεια των Ολυμπιακών Αγώνων.
Τα πάντα σήμερα δικαιολογούνται χάρη των Ολυμπιακών Αγώνων.
Όμως σε αυτήν τη θριαμβολογία που έχει προχωρήσει η Κυβέρνηση από τη στιγμή που ανέλαβε τους Ολυμπιακούς Αγώνες έχει ευθύνη και η Αξιωματική Αντιπολίτευση και ένα μεγάλο μέρος των ΜΜΕ και οπωσδήποτε τη δουλειά τους θα έκαναν και οι επιχειρηματίες που από την πρώτη στιγμή έκαναν αυτήν την αναγωγή των Ολυμπιακών Αγώνων σε εθνικό στόχο. 
Η Κυβέρνηση έριξε και ρίχνει στην αγορά μία σειρά από επιχειρήματα, που κατά τη γνώμη μας έχουν ως στόχο να ντοπάρουν συνειδήσεις, να έλθουν σε δεύτερη μοίρα ερωτηματικά, ανησυχίες, έως και σαφείς αντιρρήσεις για το εγχείρημα αυτό. 
Τι δεν ακούσαμε: Ότι οι Ολυμπιακοί Αγώνες θα επιστρέψουν στην κοίτη τους και θα αναγεννηθεί το ολυμπιακό πνεύμα, ότι η πραγματοποίησή τους στην Ελλάδα θα συμβάλει στην ειρήνη και σταθερότητα, μέχρι και ότι θα σταματήσουν οι πόλεμοι και οι επεμβάσεις χάριν και μόνο της ομαλής διεξαγωγής τους. Ε, ας μην είμαστε αφελείς. 
Αν τα συμφέροντα στην περιοχή σχετίζονται και με πολεμικές αναμετρήσεις, δυστυχώς δεν θα τις αποφύγουμε χάριν των Ολυμπιακών Αγώνων. Και μια εκεχειρία δεκαπέντε - είκοσι ημερών δεν πρόκειται να έχει καμία συμβολή σ' αυτό. Άλλωστε από πολεμικές εκεχειρίες έχουμε συνηθίσει. Είναι ένα διάλειμμα πριν από την όξυνση των αναμετρήσεων. 
Ειπώθηκε ακόμα ότι θα λυθούν προβλήματα ανεργίας, ότι θα αποκτήσουμε σύγχρονη υποδομή αθλητισμού, ότι πάνω απ' όλα θα αναβαθμιστεί η θέση της Ελλάδας διεθνώς ως μικρής χώρας που κάνει θαύματα, ενώ για τον τουρισμό θα ξεκινήσει μια χρυσή περίοδος. Και μάλιστα ο Πρωθυπουργός κατά τη διάρκεια της τελευταίας επίσκεψής του στις Η.Π.Α. -όπου εκεί γνωρίζουμε ποια ήταν η κατάληξη αυτής της επίσκεψης- υπογράμμισε ότι οι Ολυμπιακοί Αγώνες θα δώσουν αυτό που λείπει από τον ελληνικό λαό, την αυτοπεποίθηση ότι μπορεί και ότι εν πάση περιπτώσει οι Ολυμπιακοί Αγώνες θα είναι το εφαλτήριο για να αναπτυχθεί και να αποδειχθεί το εθνικό φιλότιμο ή το λαϊκό φιλότιμο, αν θέλετε. 
Αν και το τελευταίο χωράει πολλή συζήτηση τι είναι εθνικό φιλότιμο, αρκεί για μας για την ώρα να υπογραμμίσουμε ότι ούτε τα συμφέροντα ούτε οι αξίες ούτε και τα ιδανικά είναι ίδια, ενιαία για όλους σε μια κοινωνία που το συμφέρον των λίγων είναι σαφώς αντίθετο από το συμφέρον των πολλών. 
Αν οι Ολυμπιακοί Αγώνες πετύχουν με βάση τους χαραγμένους, προδιαγεγραμμένους εδώ και χρόνια διεθνείς στόχους και κριτήρια, αυτό σημαίνει ότι ο ελληνικός λαός δεν κατάφερε να αντισταθεί και να βάλει φρένο. Όλα αυτά θα φανούν πολύ καθαρά την επόμενη της λήξης τους και τα επόμενα χρόνια ακόμη περισσότερο. 
Εμείς δεν μπορούμε να σας παρακολουθήσουμε στη θριαμβολογία και στη λογική του "εθνικού φιλότιμου" για δύο κύρια λόγους: Και γιατί οι Ολυμπιακοί Αγώνες ως διεθνής αθλητικός θεσμός έχει μετατραπεί σε μία εξαιρετικά κερδοφόρα οικονομική και πολιτική επένδυση για τους διεθνείς επιχειρηματικούς ομίλους και τα παρακλάδια τους σε κάθε χώρα για την εγχώρια πλουτοκρατία και γιατί, εκεί που βασιλεύει η κερδοφορία του κεφαλαίου, δεν υπάρχει γνήσιο αθλητικό πνεύμα και υγιής ανταγωνισμός. 
Χθες ο Υφυπουργός κ. Αλευράς, σε συνέντευξή του ανέφερε και άμεσα και έμμεσα, αλλά έχουμε όμως και άλλα έγκυρα δημοσιεύματα, σχετικά με "τα μεγάλα μαχαίρια που ακονίζουν οι ξενοδοχειακοί επιχειρηματικοί όμιλοι μεταξύ τους", οι οποίοι βεβαίως βρίσκουν την ευκαιρία να θέσουν ένα μεγάλο πρόγραμμα τσιμεντοποίησης της Αθήνας και γύρω από την Αθήνα με το χτίσιμο νέων ξενοδοχείων και οι οποίοι ανοιχτά εκβιάζουν την Κυβέρνηση για προχρηματοδότηση αυτών των έργων στο όνομα των Ολυμπιακών Αγώνων. Μάλιστα κάνουν και τον ανοιχτό εκβιασμό, ότι ή θα βάλω το κρεβάτι σε μια υψηλή τιμή -επομένως δεν θα είναι και τόσο εύκολο να καλυφθούν οι θέσεις στα ξενοδοχεία, αν θέλετε έστω και να έλθουν άνθρωποι απ' έξω- ή θα μου δώσετε ένα πριμ για να έχουμε πολύ πιο χαμηλές τιμές. 
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Εδώ και πολλά χρόνια τον αθλητισμό τον έχουν καταβροχθίσει τα διεθνή μονοπώλια και πίσω απ' αυτά ισχυρά κράτη και κυβερνήσεις που επεμβαίνουν ή επενδύουν οικονομικά και πολιτικά. 
Οι λαμπρές τελετές των Ολυμπιακών Αγώνων, τα ρεκόρ που επιτυγχάνονται δεν μπορούν να κρύψουν τραγικές καταστάσεις που φτάνουν ως τον τραγικό θάνατο αθλητών και αθλητριών, λίγα χρόνια αφού εγκαταλείψουν το στίβο ή άλλους τομείς εξ αιτίας του ντόπινγκ, της έντασης που προκαλούν οι χορηγοί και οι χορηγίες τους. 
Μακάρι, κύριε Πρωθυπουργέ, οι Ολυμπιακοί Αγώνες να είναι μία αναμέτρηση του αθλητή και της αθλήτριας με τη φύση. Αυτή η αναμέτρηση δεν είναι καθόλου γνήσια. Υπάρχει μεγάλη διαμεσολάβηση σ' αυτήν την αναμέτρηση των φαρμακευτικών εταιρειών, των ουσιών και των χορηγών.
Ειλικρινά σας λέμε ότι αν πιστεύαμε ότι είναι δυνατόν μέσω των Ολυμπιακών Αγώνων να υπάρξουν ηθικά και υλικά κέρδη έστω και μόνο στον τομέα του αθλητισμού και του πολιτισμού, θα ήμασταν αναφανδόν υπέρ της διεξαγωγής τους, έστω κι αν χρειάζονταν σε κάποιους άλλους τομείς να υπάρξουν προσωρινές θυσίες ή καθυστερήσεις στην πρόοδο θετικών μέτρων και λύσεων. Αυτό για το οποίο σήμερα είμαστε εντελώς βέβαιοι είναι ότι με την τέλεση των αγώνων θα υπάρξουν τεράστιες οικονομικές και κοινωνικές ζημίες για το λαό, το περιβάλλον, τη δημοκρατία, την κοινωνική υποδομή.
Από τη στιγμή που ανατέθηκε η διεξαγωγή στην Αθήνα η Κυβέρνηση βρήκε την ευκαιρία με τη συγχορδία και της Νέας Δημοκρατίας να θέσει σε εφαρμογή τα λεγόμενα αντιτρομοκρατικά μέτρα προ 11ης Σεπτέμβρη και να προωθήσει το λεγόμενο εθελοντισμό που καμιά σχέση δεν έχει με τη λαϊκή συμμετοχή και ευθύνη. Για μας δεν υπάρχουν διλήμματα. Εάν πρόκειται με άλλοθι τους Ολυμπιακούς Αγώνες ή και με την ευκαιρία των Ολυμπιακών Αγώνων να θυσιαστούν εργατικά δικαιώματα, περιφερειακές ανάγκες, δημοκρατικά και περιβαλλοντικά δικαιώματα, το λέμε ότι δεν αξίζει να κάνει ο λαός μία τέτοια θυσία. 
Δεν έχουμε παρά να κοιτάξουμε τι άλλαξε στις άλλες χώρες, όπου πραγματοποιήθηκαν με βάση τις προδιαγραφές οι Ολυμπιακοί Αγώνες. Και αναφερόμαστε στις Ηνωμένες Πολιτείες, στην Αυστραλία, στην Πορτογαλία. Για μας και μετά το 2004 η Ελλάδα δεν θα πάψει να είναι μια χώρα της συγκέντρωσης του πλούτου, της ανεργίας, της σχετικής και απόλυτης εξαθλίωσης. 
Εμείς θεωρούμε ότι η κόντρα που κυριαρχεί μεταξύ ΠΑΣΟΚ και Νέας Δημοκρατίας για τις καθυστερήσεις στην ολυμπιακή προετοιμασία οπωσδήποτε βασίζεται σε πραγματικά δεδομένα. Ωστόσο, όμως, αφήνει στην ουσία απ' έξω το συνολικό πρόβλημα και ζήτημα που αφορά στο τι γίνεται με τα έργα των Ολυμπιακών Αγώνων, ποιοι κερδίζουν και ποιοι χάνουν και τι γίνεται κυρίως μετά το 2004. 
Βάσει των χρονοδιαγραμμάτων, τα οποία έχει εκπονήσει και παρουσιάσει επίσημα η Κυβέρνηση για τα ολυμπιακά έργα, κάνουμε κι εμείς την εκτίμηση ότι όντως υπάρχει σοβαρή καθυστέρηση. Η καθυστέρηση αυτή είναι σημαντική, δεδομένου ότι οι πίνακες των χρονοδιαγραμμάτων με τους οποίους γίνεται η σύγκριση είναι οι πλέον ανελαστικοί, αφού πριν από αυτούς έχουν εκπονηθεί χωρίς επιτυχία άλλα χρονοδιαγράμματα, τα οποία και είχαν τελικά εγκαταλειφθεί για να παρουσιαστούν τα τελικά -είναι τελικά;- από τα οποία οι αρμόδιοι έλεγαν ότι δεν επιτρέπεται καμία απόκλιση. 
Η Κυβέρνηση βρίσκει προσφιλείς δικαιολογίες ότι είχε θέσει στο πρόγραμμα και έργα που δεν επιδρούν στους Ολυμπιακούς Αγώνες, επομένως δεν υπάρχει ουσιαστικό πρόβλημα. Η καθυστέρηση οδηγεί στη σύντμηση προθεσμιών, σε εκπτώσεις έργων, θα συνοδευτεί κατά τη γνώμη μας -και με σιγουριά το λέμε- στην ανακοστολόγηση προς τα πάνω. 
Καταθέτω στα Πρακτικά της Βουλής ολόκληρο τον πίνακα που δείχνει ορισμένα από τα έργα των Ολυμπιακών Αγώνων με τους χρόνους έναρξης, παράδοσης, καθώς και την επίδραση στους προϋπολογισμούς. 
(Στο σημείο αυτό η Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας κα Αλέκα Παπαρήγα καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ενδεικτικά αναφέρω: Ολυμπιακό Κέντρο Τένις (ΟΑΚΑ Μαρούσι): Σύντμηση δύο μηνών, διπλασιασμός αρχικού κόστους από 6 δισεκατομμύρια σε 12 δισεκατομμύρια. 
Κλειστό Γυμναστήριο Πινγκ-Πονγκ: Υπάρχει επίσης σύντμηση και κόστος από 7 δισεκατομμύρια στα 17 δισεκατομμύρια. 
Ιππικό Κέντρο στο Μαρκόπουλο: Αύξηση κόστους 1200% από 6 δισεκατομμύρια σε 74 δισεκατομμύρια. 
Βεβαίως η Κυβέρνηση εμφανίζεται να κάνει μία προσπάθεια να βρει διάφορους τρόπους να αντιμετωπίσει το ζήτημα. Στις 13-11-2001 στη Διαρκή Επιτροπή Μορφωτικών Υποθέσεων της Βουλής με θέμα τους Ολυμπιακούς Αγώνες ο Υπουργός Πολιτισμού υπεραμύνθηκε οξύνοντας μάλιστα την κόντρα με τη Νέα Δημοκρατία λέγοντας, ότι υπονομεύει τους Ολυμπιακούς Αγώνες και δυναμιτίζει το κλίμα και στο τέλος τι είπε; Άφησε το ενδεχόμενο να εφαρμοστούν στην κατασκευή των έργων εναλλακτικά σενάρια. Τότε τα εναλλακτικά σενάρια φαίνεται ότι ήταν τα λεγόμενα λυόμενα. 
Τα λυόμενα, ως μέθοδος, εφαρμόστηκαν εκτεταμένα στο Σίδνει και στην Ατλάντα. Το κόστος τους είναι σημαντικά υψηλότερο από αυτό των συμβατικών κατασκευών και η τεχνογνωσία είναι αμφίβολο εάν υπάρχει σε κάποια κατασκευαστική εταιρεία ή εγχώρια κοινοπραξία. Υπήρχαν και άλλα προβλήματα, όχι αμελητέα, που εμπόδισαν ανάμεσα στα άλλα την πρόοδο και την ταχύτητα με την οποία πρέπει να προχωρούν αυτά τα έργα. 
Εμείς, όμως, αναφέρουμε ότι στο υπόβαθρο και των καθυστερήσεων ήταν οι ανταγωνισμοί των επιχειρηματικών ομίλων, οι τσακωμοί τους, αλλά και μία σειρά από εμπόδια τα οποία δεν είναι άνευ σημασίας, τα οποία εάν θέλετε είναι εμπόδια που τα προκαλούν δικαιολογημένα οι νόμοι που έχει ψηφίσει αυτή η Βουλή. Παραδείγματος χάρη, το ρυθμιστικό σχέδιο Αθήνας, το δικαίωμα προσφυγής στα δικαστήρια είτε για τις αναγκαστικές απαλλοτριώσεις είτε για την προστασία του περιβάλλοντος, η συνταγματική προστασία των δασών. Και εδώ υπάρχουν περιπτώσεις που οι μαζικές κοινωνικές οργανώσεις, το οικολογικό και γενικότερα το μαζικό κίνημα, έβαλε εμπόδια και καλά έκανε. 
Πώς απαντά η Κυβέρνηση σ' αυτά; Με μια δήλωση του Υπουργού Πολιτισμού κ. Βενιζέλου που δημοσιεύτηκε στο "ΒΗΜΑ" στις 7.12.2001, σχολιάζοντας την επισήμανση του κ. Ρονγκ ότι δεν υπάρχει πλέον χρόνος για καθυστερήσεις, λέει: "Αυτή η επισήμανση είναι ιδιαίτερα χρήσιμη για μας και ελπίζω να ληφθεί πολύ σοβαρά υπόψη από την ελληνική δικαιοσύνη που διαδραματίζει πολύ κρίσιμο ρόλο στην ολυμπιακή προετοιμασία".
Αυτό δεν σημαίνει άσκηση άμεσης επίδρασης ή και πίεσης στους δικαστές ή στους αρμόδιους χώρους που συζητούν π.χ. τι γίνεται με το θέμα Βεΐκου στο Γαλάτσι; Αυτή είναι η παρέμβαση της Κυβέρνησης. 
΄Οσον αφορά το κόστος των Ολυμπιακών Αγώνων, την ίδια στιγμή που ο λαός υφίσταται δραματικές περικοπές σε υγεία, παιδεία, κοινωνική πρόνοια και ασφάλιση, στέγη και υποδομές, το κράτος διαθέτει πόρους για τα ολυμπιακά έργα, των οποίων οι μεταολυμπιακές χρήσεις ενδιαφέρουν το μεγάλο κεφάλαιο. 
Για λόγους σκοπιμότητας το κόστος της διοργάνωσης δεν παρουσιάστηκε από την αρχή στον ελληνικό λαό. Την περίοδο της διεκδίκησης, το κόστος της διοργάνωσης συνειδητά υποβαθμίζονταν, σε σημείο μάλιστα να παρουσιάζεται στο λαό η εκτίμηση ότι από τη διοργάνωση των αγώνων θα προκύψει το οικονομικό όφελος 10 δισεκατομμυρίων δραχμών για την Αθήνα. Επρόκειτο για ιδεολόγημα το οποίο έσφαλε όχι μόνο λογιστικά αλλά και ουσιαστικά. Διότι ακόμα και αν υπήρχαν τα 10 δισεκατομμύρια δραχμές με τη μορφή του πλεονάσματος, προφανώς δεν θα ήταν όφελος για την πόλη.
Ο επίσημος προϋπολογισμός του κόστους των Ολυμπιακών Αγώνων είναι 1,5 τρισεκατομμύρια δραχμές. Η πορεία εκκίνησης του κόστους των αγώνων εξελίχθηκε ως εξής: Το 1996-1997 η εκτίμηση του κόστους ήταν 450 δισεκατομμύρια δραχμές περίπου. Τον Ιούνιο του 2000, η πρώτη επικαιροποίηση στην εκτίμηση είναι ότι το κόστος των αγώνων είναι 1,15 τρισεκατομμύρια δραχμές. Τον Ιούνιο του 2001, μετά από διαρροές στον Τύπο, εκτιμήσεων, ότι το κόστος των Αγώνων έφτασε 2,15 τρισεκατομμύρια δραχμές, η διυπουργική επιτροπή παρουσίασε νέα εκτίμηση για το κόστος της τάξης του 1,5 τρισεκατομμυρίων δραχμών. Η Κυβέρνηση παραμένει σ' αυτήν την εκτίμηση η οποία, όμως, από την πρώτη στιγμή στηρίχθηκε στα τερτίπια της κατάταξης των έργων σε διάφορες κατηγορίες, απαραίτητα συμπληρωματικά παράλληλη. 
Η δική μας εκτίμηση δεν αποκόπτει το κόστος από το χαρακτήρα των έργων. Εμείς λέμε ότι και το κόστος να είναι 1,5 ή και 2 τρισεκατομμύρια δραχμές, είναι δυσβάστακτο, όχι μόνο γι' αυτό καθ' εαυτό το κόστος, αλλά γιατί όπως και τα 18 τρισεκατομμύρια του Γ΄ Κοινοτικού Πλαισίου Στήριξης θα καταλήξουν σε μεγάλο βαθμό σε επενδυτικά σχέδια του κεφαλαίου, που έχει αποδειχθεί ότι δεν προάγουν τη λαϊκή ευημερία και ανάπτυξη.
Το πώς η Κυβέρνηση ποντάρει επίσης σ' ένα πλασματικό προϋπολογισμό και σε πλασματικό κοστολόγιο φαίνεται από την τελευταία συνέντευξη του Υφυπουργού Οικονομίας κ. Πάχτα την Κυριακή 13.1.2002, στην οποία αναγνωρίζει τον κίνδυνο και πως όμως υποβαθμίζει τα πράγματα: "Η κατεύθυνση που υπάρχει είναι ότι δεν θα υπερβούμε το 1,5 τρισεκατομμύρια δραχμές που έχουμε αποφασίσει. Αν υπάρχουν πρόσθετες ανάγκες τα Υπουργεία πρέπει να αυξομειώσουν εσωτερικά το πρόγραμμά τους και να περικόψουν άλλες δαπάνες".
Για να καλυφθούν, λοιπόν, οι δαπάνες των ολυμπιακών έργων και προγραμμάτων, θα πέσει άγριο ψαλίδι στις κοινωνικές δαπάνες του κράτους. Η Τοπική Αυτοδιοίκηση θα πληρώσει ακριβά τους Ολυμπιακούς Αγώνες, αφού σημαντικό μέρος των κονδυλίων του κράτους που την αφορούν και των οποίων η κατανομή στους ΟΤΑ έχει γίνει με κριτήρια καθορισμένα, αποσπάται και κατανέμεται με υπουργικές αποφάσεις για δράσεις που αφορούν τους αγώνες. Συγκεκριμένη απόδειξη, το επιχειρησιακό σχέδιο το οποίο υπεγράφη ανάμεσα στο Υπουργείο Εσωτερικών Δημόσιας Διοίκησης και Αποκέντρωσης και την Οργανωτική Επιτροπή των Ολυμπιακών Αγώνων, τι προβλέπει; Το κόστος του προγράμματος είναι συνολικού ύψους 140 δισεκατομμύρια δραχμές. Αυτό αποφασίστηκε από την Κυβέρνηση και την Οργανωτική Επιτροπή, το δε ποσόν των 100 δισεκατομμυρίων δραχμών βαραίνει τα νομοθετημένα έσοδα της αυτοδιοίκησης, γιατί η συμφωνία των δύο μερών προβλέπει, ότι το ποσόν που αναλογεί στο Υπουργείο θα καλυφθεί από το ειδικό πρόγραμμα της Τοπικής Αυτοδιοίκησης το λεγόμενο "ΕΠΤΑ" και από τους κεντρικούς αυτοτελείς πόρους της Τοπικής Αυτοδιοίκησης. Και δευτερευόντως αναφέρονται ως πηγές χρηματοδότησης του προγράμματος, ο κρατικός προϋπολογισμός, το πρόγραμμα δημοσίων επενδύσεων, τα περιφερειακά επιχειρησιακά προγράμματα.
Είμαστε επίσης, κατηγορηματικά αντίθετοι με τη θέση που προβάλλει δημαγωγικά η Νέα Δημοκρατία, σχετικά με το κόστος των αγώνων, η οποία υποστηρίζει τη μέθοδο της αυτοχρηματοδότησης των έργων. Η θέση αυτή βεβαίως ήταν και η επίσημη θέση της Κυβέρνησης τα τρία πρώτα χρόνια μετά την ανάθεση των αγώνων από τη Δ.Ο.Ε. και εγκαταλήφθηκε στην πορεία.
Η μεταολυμπιακή αξιοποίηση των ολυμπιακών εγκαταστάσεων έχει ήδη καθοριστεί από τους νόμους που ψηφίστηκαν και οι οποίοι προβλέπουν ότι στις περιοχές των ολυμπιακών εγκαταστάσεων αναπτύσσονται χρήσεις τουρισμού, εμπορίας, αναψυχής και υπηρεσιών.
Σε χθεσινή του συνέντευξη ο Υφυπουργός κ. Αλευράς υπογράμμισε ότι οπωσδήποτε οι ολυμπιακές εγκαταστάσεις ή ένα μεγάλο μέρος των Ολυμπιακών έργων, πρέπει να περάσουν στους ιδιώτες διότι το κράτος, ο κρατικός προϋπολογισμός δεν αντέχει στη συντήρησή τους. Όταν οι ολυμπιακές εγκαταστάσεις ανήκουν στους ιδιώτες, μπαίνουν κάτω από μία άλλη ομπρέλα, του εισιτηρίου ή τα επόμενα χρόνια, αν δεν υπάρξουν γενικότερες αλλαγές, που εμείς ελπίζουμε, μπορεί και να είναι κλαμπ για τους λίγους.
Εν τέλει δεν έχει νόημα η κόντρα μεταξύ της Κυβέρνησης και της Νέας Δημοκρατίας για το πότε θα εγκατασταθούν οι μεγάλες επιχειρήσεις ως ιδιοκτήτες των Ολυμπιακών εγκαταστάσεων και περιοχών, πριν ή μετά τους αγώνες. 
Το πραγματικό πρόβλημα είναι ακριβώς ότι αυτές οι μεγάλες εκτάσεις στο λεκανοπέδιο της Αττικής, οι οποίες χαρακτηρίζονται ολυμπιακές και προορίζονται να γίνουν σε αυτές υποδομές για τους αγώνες, θα αναπτυχθούν με βάση τα συμφέροντα του μεγάλου κεφαλαίου και της μετατροπής της Αθήνας και της ευρύτερης περιοχής, σε μητροπολιτικό κέντρο και συγκέντρωσης παραγωγικών δραστηριοτήτων και του κεφαλαίου, αλλά και σε κέντρο παροχής υπηρεσιών για το κεφάλαιο.
Υπάρχει το θέμα των εργασιακών σχέσεων και του εθελοντισμού. Στο σύνολο η εργατική τάξη, με κλιμάκωση και στόχο ορισμένα τμήματά της ιδιαίτερα, δέχεται νέες επιθέσεις και περιορισμούς στα εργασιακά και ασφαλιστικά δικαιώματα και κατακτήσεις. Και τι έχουμε τώρα; Τη χρησιμοποίηση της Γενικής Συνομοσπονδίας Εργατών Ελλάδος, η οποία βεβαίως εθελοντικά προθυμοποιήθηκε, για να αποτελέσουν οι Ολυμπιακοί Αγώνες το εφαλτήριο πιο γρήγορης ανατροπής των εργασιακών σχέσεων και εθισμού για τέσσερα χρόνια σε αυτές στο όνομα του εθνικού στόχου και πάει λέγοντας. 
Οι προτάσεις της Γ.Σ.Ε.Ε. για τον εθελοντισμό δεν είναι μία ευκαιριακή θέση που διαμορφώνεται κάτω από την πίεση να πετύχουν οι Αγώνες. Δεν είναι ένας συμβιβασμός και υποχώρηση κάτω από τις ανάγκες. Αποσκοπούν στον πιο ενεργό ρόλο των σωματείων και των συνδικάτων, των ομοσπονδιών με τη βοήθεια κρατικών πόρων στη χειραγώγηση, στην εξαγορά και στον πολιτικό έλεγχο των εργατών. 
Ποιες είναι οι προτάσεις της Γ.Σ.Ε.Ε., οι οποίες ήδη μπαίνουν σε δρομολόγηση: 
Να περισταλούν οι κλαδικές συλλογικές συμβάσεις εργασίας για όσους εργαστούν στον κατασκευαστικό κλάδο, αλλά και σε τομείς για το 2004, με σκοπό να μην καταβάλουν οι εταιρείες, που παίρνουν τα έργα, τις προμήθειες και τις υπηρεσίες, τις πλήρεις υπερωρίες και αμοιβές στους εργαζόμενους που θα απασχολήσουν. Τα εργατικά ατυχήματα θα πολλαπλασιαστούν. Ήδη στο Ολυμπιακό Χωριό έχουμε θάνατο. Και σε άλλα έργα, όμως, που δεν είναι αυστηρώς Ολυμπιακά, αλλά επικρατεί το γενικό καθεστώς και το ολυμπιακό καθεστώς, έχουμε σοβαρά προβλήματα. Χθες για άλλη μια φορά, οι εργαζόμενοι του μετρό θρήνησαν ένα νέο εργάτη, οικοδόμο.
Δεύτερον -μέσα στους στόχους της Γ.Σ.Ε.Ε. και στη συμφωνία με την Κυβέρνηση- να μονταριστεί ένας "κατευθυνόμενος εθελοντισμός" -γι' αυτό βάζουμε εισαγωγικά- που μόνο εθελοντισμός δεν είναι αφού θα συνδέεται με τη θέσπιση κινήτρων τα οποία προτείνεται να περιλαμβάνονται και στην εθνική γενική συλλογική σύμβαση εργασίας. Ο εθελοντισμός δεν είναι αυτός. Παραδείγματος χάρη, χορήγηση μισθολογικού κλιμακίου στους δημοσίους υπαλλήλους, επιπλέον μόρια για όσους παίρνουν μέρος σε διαγωνισμό του ΑΣΕΠ, προτεραιότητα στις προσλήψεις στον ιδιωτικό και δημόσιο τομέα, να ενταχθεί ο εθελοντισμός μόνιμα σε συλλογικές συμβάσεις εργασίας ή σε διμερείς συμβάσεις και να καθοριστούν οι εθελοντικές εργασίες.
Αυτός, λοιπόν, ο εθελοντισμός στην ουσία είναι ενταγμένος στις γενικότερες αντεργατικές μεθοδεύσεις οι οποίες συνιστούν μπόνους που υποσχέθηκε η Κυβέρνηση στις κατασκευαστικές εταιρείες -και όχι μόνο- προκειμένου να παραδώσουν τα έργα μέσα στις προθεσμίες.
Εμείς αυτά θα τα αντιπαλέψουμε. 
Εδώ οπωσδήποτε δημιουργείται και η βάση για έναν πολιτικό ρουσφετολογικό μηχανισμό. Και μέσα στον πολιτικό ρουσφετολογικό μηχανισμό μπαίνει και ο κομματικός. 
Ο εθελοντισμός είναι εθελοντισμός. Και αναμφισβήτητα εμείς πιστεύουμε ότι ο ελληνικός λαός είναι ένας λαός που έχει μέσα του ενστερνιστεί αυτές τις αξίες. Αλλά το κλίμα ενός γνήσιου εθελοντισμού δεν μπορεί να αναπτυχθεί στο έδαφος της ιδεολογίας και της πρακτικής των Ολυμπιακών Αγώνων. Το ξέρετε αυτό, δεν υπάρχει τέτοια προσφορά. Ζούμε στην κοινωνία της λεγόμενης αγοράς και επομένως ο θάνατός σου, η ζωή μου. Άρα ο γνήσιος εθελοντισμός δεν μπορεί να αναπτυχθεί.
Εκσυγχρονίζονται τα μέσα καταστολής και παρακολούθησης. Χαρακτηριστικά αναφέρουμε το διόλου ευκαταφρόνητο ολυμπιακό κονδύλι των 234 εκατομμυρίων ευρώ που έχει εγγραφεί στο πρόγραμμα δημοσίων επενδύσεων στον προϋπολογισμό του Υπουργείου Δημόσιας Τάξης για την προμήθεια μηχανισμού κλπ. Από τώρα θα μπουν χίλιες διακόσιες κάμερες σε βασικά σημεία της Αθήνας για να μας παρακολουθούν εν όψει της τέλεσης των Ολυμπιακών Αγώνων του 2004 και πιστεύω ότι οι σύγχρονοι ηλεκτρονικοί φάκελοι θα γεμίσουν με αρκετά στοιχεία. 
Είμαστε, λοιπόν, ριζικά αντίθετα στα μέτρα καταστολής του λαϊκού κινήματος που προωθούνται σε εθνικό επίπεδο και δεν αφορούν μόνο τους Ολυμπιακούς Αγώνες. Και ο κ. Μπους αφορμή βρίσκει τους Ολυμπιακούς Αγώνες για να περάσει η ακόμη ανοικτή και απροκάλυπτη διείσδυση της CIA και της αμερικάνικης κυβέρνησης και να υπάρχει εν πάση περιπτώσει, νόμιμα αυτό το κέντρο, να στεγάζεται μέσα στην Αμερικάνικη Πρεσβεία και να νομιμοποιούνται όλες οι ενέργειές τους. 
Θεωρούμε, λοιπόν, πολύ σοβαρή την ανάμειξη, με αφορμή τους Ολυμπιακούς Αγώνες, ξένων μυστικών υπηρεσιών, της MOSAD, της CIA, του FBI στα συστήματα και τις υπηρεσίες κρατικής ασφάλειας. 
Ολοκληρώνω, λέγοντας ότι είμαστε ριζικά αντίθετοι στην ιδιωτικοποίηση δημοσίων εκτάσεων. Πολλές φορές έχουμε θίξει αυτό το ζήτημα ως Κ.Κ.Ε. Εδώ υπάρχουν επίσης, ευρύτερες δραστηριότητες που δεν στηρίζονται μόνο από το Κομμουνιστικό Κόμμα Ελλάδας αλλά και από άλλες πολιτικές δυνάμεις, μαζικά κινήματα και οργανώσεις. 
Μεγάλης σημασίας για μας είναι η ιδιωτικοποίηση δημόσιων εκτάσεων στο ήδη τσιμεντοποιημένο λεκανοπέδιο της Αττικής. 
Υλοποιούνται τα χειρότερα σχέδια για τις ακτές του Σαρωνικού με ιδιωτικοποιήσεις ακτών και λιμανιών και αλλοιώνονται ακτές του Σαρωνικού. 
Ο χώρος του αεροδρομίου του Ελληνικού που η Κυβέρνηση είχε υποσχεθεί να μετατρέψει σε μητροπολιτικό πάρκο, μετατράπηκε σε ολυμπιακή χαβούζα και η Κυβέρνηση παραδίδει κομμάτι, κομμάτι στο κεφάλαιο για κερδοσκοπική εκμετάλλευση. 
Η Κυβέρνηση έχει σοβαρή πολιτική ευθύνη γιατί κάνει νοικοκύρηδες τους διεκδικητές, δηλαδή τους κληρονόμους του Βεΐκου σε μία έκταση δύο χιλιάδες στρεμμάτων στην περιοχή Ομορφοκκλησιάς στο Γαλάτσι, καταβάλλοντας αυτό το ποσό της αποζημίωσης για την απαλλοτρίωση έκτασης 92,8 στρεμμάτων στα οποία θα κατασκευαστεί το Ολυμπιακό Γυμναστήριο για το πινγκ πονγκ και τη ρυθμική γυμναστική. Το παράξενο, για μας όμως απόλυτα εξηγήσιμο, είναι ότι εδώ και δεκαετίες καμία Κυβέρνηση δεν έλυσε ούτε το περίφημο ιδιοκτησιακό της περιοχής, ούτε και το χαρακτήρα των επιτρεπομένων χρήσεων, παρά το γεγονός ότι από το 1915 υπάρχουν αποφάσεις που το ανακηρύσσουν σε εθνικό δάσος. 
Υπάρχει η περιοχή του Σχοινιά στο Μαραθώνα, η οποία με βάση επιστημονικές μελέτες θα οδηγηθεί στην αλλοίωση του σπάνιου φυσικού οικοσυστήματος της περιοχής και στην αλλοίωση του ιστορικού τοπίου. 
Μετά τους Ολυμπιακούς Αγώνες γενικότερα ο λαός του Λεκανοπεδίου θα έχει στη διάθεσή του λιγότερους πραγματικά ελεύθερους χώρους. 
Τέλος, εμείς θεωρούμε ότι η διοργάνωση των Ολυμπιακών Αγώνων στην "Αθήνα το 2004" δεν θα συμβάλει στην αλλαγή της κατάστασης που επικρατεί στον αθλητισμό. Δεν πρόκειται να ανατρέψει τα βασικά χαρακτηριστικά. Τα ολυμπιακά έργα δεν πρόκειται να ικανοποιήσουν τις πραγματικές ανάγκες του λαού και της νεολαίας για άσκηση φυσικής, σωματικής αγωγής, αυτό που εμείς ως κόμμα τουλάχιστον περιγράφουμε με τον όρο "μαζικό, λαϊκό αθλητισμό". 
Εμείς δίνουμε το βάρος για αθλητικούς χώρους σε όλες τις γειτονιές. Και μια βασική επίσης, προϋπόθεση είναι ο ελεύθερος χρόνος που προϋποθέτει σταθερή εργασία και ικανοποιητικό βιοτικό επίπεδο και ελεύθερο χώρο. 
Κύριε Πρωθυπουργέ, ας κάνει μία έρευνα το αρμόδιο Υπουργείο να δει ότι έχει μειωθεί τα τελευταία χρόνια η συμμετοχή στις αθλητικές ομάδες και στους αθλητικούς χώρους που έχουν στην αρμοδιότητά τους οι δήμοι. Γιατί μειώθηκε; Γιατί οι μαθητές και οι μαθήτριες δεν έχουν ελεύθερο χρόνο. Είναι νέοι άνθρωποι που ασφυκτιούν και δεν μπορούν να συμμετάσχουν.
Το ζήτημα είναι και ο πολλαπλασιασμός των ελεύθερων χώρων αλλά και η συνολική αναδιοργάνωση της ζωής ούτως ώστε πραγματικά αυτό που λέμε μαζικός λαϊκός αθλητισμός να έχει και υποδομή και ανθρώπινες υπάρξεις να τον στηρίζουν και να συμμετέχουν. 
Εμείς συμμετέχουμε σε όλη αυτήν την πορεία όχι μόνο ελέγχοντας, αλλά και ασκώντας κριτική και αν θέλετε το κύριο βάρος το ρίχνουμε ώστε ο λαός με την παρέμβασή του να ανακόψει ορισμένα από τα αντιλαϊκά σχέδια και εν πάση περιπτώσει να μην υποστεί ανώφελες και επιζήμιες θυσίες εθελοντικά. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας αφού ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα "180 χρόνια από την Ελληνική Επανάσταση", εξήντα μαθητές και τρεις συνοδοί καθηγητές από το Γ' Γυμνάσιο Μοσχάτου. Η Βουλή τους καλωσορίζει.
(Χειροκροτήματα)
Το λόγο έχει ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, κυρίες και κύριοι συνάδελφοι, θα ήθελα να καταθέσω τις προτάσεις και τις εκτιμήσεις του Συνασπισμού με ένα αίσθημα συνέπειας. 
Να θυμίσω ότι ο Συνασπισμός ήταν το μόνο κόμμα που έλεγε ότι δεν πρέπει να εντάξουμε ως προτεραιότητα στην Ελλάδα του 2000 τους Ολυμπιακούς Αγώνες, γιατί άλλες ήταν οι πιεστικές ανάγκες της συγκυρίας, της κοινωνίας, της χώρας. Όταν ανατέθηκαν οι Ολυμπιακοί Αγώνες, είπαμε να σταματήσουν οι γιορτές και τα πανηγύρια, τα εύκολα λόγια για "τη νέα μεγάλη ιδέα του έθνους" και να αντιληφθούμε όλοι ότι πρόκειται για τη μεγαλύτερη οικονομική και πολιτική επιχείρηση που είχε αναλάβει ποτέ να διεξαγάγει η χώρα, και ότι θα έπρεπε όλοι να φροντίσουν, ώστε να μη μεγιστοποιηθεί το οικονομικό, το κοινωνικό, το πολεοδομικό, το περιβαλλοντικό κόστος.
Σήμερα, με κάποια αίσθηση πικρής δυσφορίας, βλέπω ορισμένους από εκείνους, που έλεγαν τότε "αμάν να μη μπλέξουμε σε αυτήν τη μεγάλη επιχείρηση" τώρα να είναι σημαιοφόροι ενός άκρατου ιδεαλισμού και, ούτε λίγο ούτε πολύ, να λένε, με πολύ μεγάλη ευκολία, απόψεις οι οποίες και αισθητικά είναι αποκρουστικές.
Θα έλεγα στον κύριο Πρωθυπουργό, που τον άκουσα εδώ να λέει, μετά την υιοθέτηση της άποψης περί "νέας μεγάλης ιδέας", ότι είναι οι Ολυμπιακοί ένα "σύγχρονο όχι της Ελλάδας του 2004" να συγκρατήσει όσους εκ των συνεργατών του συμβούλων διακατέχονται από παράκρουση ιδεαλιστικής ρητορείας και να αυτοσυγκρατηθεί και ο ίδιος, γιατί δεν μπορεί να λέγονται τέτοια πράγματα. 
Ώστε, λοιπόν, θα διαπαιδαγωγήσουμε τη νεολαία και την κοινωνία του 2000, του 2004, του 2010 ότι "το νέο μεγάλο ΟΧΙ της χώρας, είναι οι Ολυμπιακοί Αγώνες; Είναι μια επιχείρηση, που πρέπει να πετύχει, για να μην πληρώσουμε τα σπασμένα. Και είναι μια δυνατότητα, που πρέπει να την αξιοποιήσουμε, για να προβάλουμε κάποια από τα συμφέροντα της χώρας. Γιατί δεν μιλάμε τη γλώσσα της αλήθειας; 
Κύριε Πρωθυπουργέ, επειδή λέγονται, πραγματικά με πολύ μεγάλη ευκολία, ρητορείες αντιαισθητικές και, επιτρέψτε μου να πω, αφιλοσόφητες, ας υπάρξει κάποια συγκράτηση. 
Επίσης άκουσα τον κύριο Πρωθυπουργό να λέει ότι "σήμερα είμαστε η Ελλάδα του ευρώ, και δεν είμαστε η Ελλάδα της ακινησίας και δεν είμαστε η Ελλάδα της μιζέριας. 
Κανείς δεν θέλει να είμαστε η Ελλάδα της ακινησίας και κανείς δεν θέλει να είμαστε η Ελλάδα της μιζέριας. Καλό το ευρώ, αλλά ως εργαλείο, για την ακόμα καλύτερη πραγματική σύγκλιση. Καλό το ευρώ, αλλά ως ένα βήμα, για να προχωρήσουμε στην πολιτική ενοποίηση και στις δημοκρατικές διαδικασίες προς μια κοινωνική αυτόνομη και οικολογική Ευρώπη. 
Κύριε Πρωθυπουργέ, το ευρώ είναι εργαλείο, για την πραγματική σύγκλιση. Δεν είναι εικόνισμα, για να το προσκυνάμε. Δεν είναι νόμισμα, για να το επιδεικνύουμε και να ηχεί τον κούφιο ήχο του. Να μην ξαναγυρίσουμε στο Σεφέρη: "Δεν έχουμε ποτάμια, δεν έχουμε πηγάδια, δεν έχουμε πηγές, μονάχα λίγες στέρνες άδειες και αυτές, που ηχούν και που τις προσκυνάμε".
Και κάτι ακόμα. Είπε ο κύριος Πρωθυπουργός: "Εθνική υπόθεση οι Ολυμπιακοί. Αυτονόητο ότι είναι εθνική υπόθεση. Αυτονόητο ότι είναι εθνική προτεραιότητα η επιτυχία". Στόχος η επιτυχία τους και πρέπει πράγματι να επιδιωχθεί. Εθνική υπόθεση είναι η διαφύλαξη των δημοσίων αγαθών και των δημοσίων συμφερόντων, για να μην ακρωτηριαστούν υπό την πίεση των Ολυμπιακών Αγώνων. Εθνική υπόθεση είναι η διαμόρφωση αντιπολωτικού κλίματος και στην πολιτική ζωή και στην κοινωνία. Εθνική υπόθεση είναι η σωστή ιεράρχηση των προτεραιοτήτων. Δεν είναι το πάση θυσία να πετύχουν οι Ολυμπιακοί Αγώνες και από εκεί και πέρα ερρέτω η κοινωνία, ερρέτω το περιβάλλον, ερρέτω ο πολιτισμός.
Το λέω αυτό, διότι και η τελευταία αποστροφή της πρωθυπουργικής ομιλίας, στην οποία θέλω να αναφερθώ εισαγωγικά, με ενόχλησε και το δηλώνω ευθέως.
Δεν χρειάζονται, κύριε Πρωθυπουργέ, ωραιολογίες και "περιτυλίγματα" σ' αυτές τις διαπιστώσεις. Ώστε, λοιπόν, απέναντι στις επικίνδυνες, πράγματι, θεωρίες "του πολέμου των πολιτισμών", εμείς από θέση υπεροχής ιδεολογικής, κοινωνικής και αισθητικής, αντιπαρατάσσουμε "την επικράτεια πολιτισμού"; Αντιπαρατάσσουμε το σόφισμα και το ιδεολόγημα "του πολιτισμού των πολιτισμών"; Ποια επικράτεια πολιτισμού; Ποιος φαντάζεται τον εαυτό του ηγεμόνα σ' αυτήν την επικράτεια πολιτισμού; Αυτός είναι η πολυπολιτισμική κοινωνία του 21ου αιώνα; Οι ηγεμόνες της επικράτειας πολιτισμού; Πού θα δείξουν σε όλους ότι εμείς έχουμε τον ένα αυθεντικό πολιτισμό;
Λέγονται, λοιπόν, με πολύ μεγάλη ευκολία πράγματα, τα οποία θα σας παρακαλούσα για λόγους ιστορικής ευθύνης και απέναντι στην κοινωνία και απέναντι στο πραγματικό περιεχόμενο ζωής, πού έχουν αυτοί οι όροι, να μη λέγονται.
Σήμερα, κυρίες και κύριοι συνάδελφοι, μιλάμε για τους Ολυμπιακούς Αγώνες του 2004, ενώ έχουν περάσει τεσσεράμισι περίπου χρόνια, από τότε που μας ανατέθηκαν, και ενώ βρισκόμαστε, περίπου δυόμισι χρόνια, από τη διεξαγωγή τους. Μόλις ένα χρόνο απέχουμε από το όριο δοκιμών για τους αγώνες σε ανοικτό χώρο και μόλις διακόσιες και κάποιες ημέρες από τον πρώτο δοκιμαστικό αγώνα, για να συνεννοούμαστε από πλευράς πραγματικών χρονικών περιθωρίων.
Η καθυστέρηση είναι τρομακτική και με τίποτα δεν διασκεδάζεται. Η απώλεια χρόνου είναι αυτοτελές κόστος, που δεν αναπληρώνεται με το "γιουρούσι" της τελευταίας στιγμής, το οποίο προς δόξα "της ευγενούς τύφλωσης του πολιτικού μας συστήματος", εξακολουθεί να παραμένει ως μία από τις σταθερές πολιτικές αρετές του. "Όλοι, λοιπόν, τώρα σ' ένα "γιουρούσι" για να προλάβουμε";
Η απώλεια χρόνου, ως αυτοτελές κόστος, επιβαρύνει όλους τους τομείς, τόσο από πλευράς προϋπολογισμού, όσο και από πλευράς ποιότητας έργων, από πλευράς φυσιογνωμίας και περιεχομένου των Ολυμπιακών Αγώνων. Η καθυστέρηση στην προετοιμασία και κυρίως στην παράδοση των έργων συμπαρασύρει και τους δοκιμαστικούς αγώνες, τα λεγόμενα "test-events", που έχουν συσσωρευτεί στα τέλη του 2003, αρχές του 2004. 
Κυρίες και κύριοι συνάδελφοι, σε αυτή τη περίοδο που συσσωρεύονται όλα εκείνα που δεν έγιναν στην προηγούμενη περίοδο των τεσσερσήμισι χρόνων, γνωρίζετε πάρα πολύ καλά ότι θα υπάρχουν πολύ μεγάλες πιέσεις στο δημόσιο βίο της χώρας, τόσο από τις δημοτικές-νομαρχιακές εκλογές, όσο και από την Ελληνική Ευρωπαϊκή Προεδρία. Αυτά είναι δύο γεγονότα, που κάθε άλλο παρά θα επιταχύνουν όσα σήμερα βραδυπορούν ή όσα σήμερα κινούνται στον αέρα, χωρίς να πατάνε στο έδαφος. Είναι γεγονότα που εξ αντικειμένου θα δημιουργήσουν και πρόσθετους περιορισμούς. Αυτή είναι η πραγματικότητα. Δεν κινούμαστε με την άνεση χρόνου και ανεξαρτήτως εσωτερικών πιέσεων, από τις εκκρεμότητες του πολιτικού μας συστήματος. 
Όταν ανατέθηκαν οι Ολυμπιακοί Αγώνες, μέσα σε μία γενική ευφορία στην οποία μόνο εμείς δεν συμμετείχαμε και μας έδειχναν ως τους "κακούς του χωριού", που είναι στη γωνία, μέσα σε μία ατμόσφαιρα δημαγωγικής ασυναρτησίας, αρχίσατε τότε και λέγατε: "Ιστορικό στοίχημα", "μεγάλη καινούργια ιδέα, έχουμε όλο τον καιρό μπροστά μας, ο χρόνος είναι δικός μας". 
Τώρα, ο καιρός περνάει και μας κυνηγάει, ο καιρός είναι εχθρός. Ρωτάει ο πολίτης. Ποιος φταίει και ποιος θα πληρώσει τα σπασμένα από πλευράς κόστους, που ολοένα και περισσότερο μεγαλώνει; Από πλευράς προϋπολογισμού που τραβάει την ανηφόρα; Από πλευράς περιβαλλοντικών δυσμενών επιπτώσεων, που συσσωρεύονται και κάνουν περισσότερο δύσκολη και κουραστική την Αθήνα; Αλλά κοντά σ' αυτήν την τρομακτική απώλεια χρόνου είναι διαλυτική και η έλλειψη συντονισμού. Αν σήμερα ρωτήσεις σοβαρά, ποιος είναι υπεύθυνος, για την τελική απόφαση, δεν θα βρεις συγκεκριμένη απάντηση, με όρους διοίκησης και επιχειρησιακής ευθύνης, για το συνολικό εγχείρημα.
Επιστέγασμα όλης αυτής της σπασμωδικότητας ήταν η επιλογή για τους επτά συναρμόδιους Υφυπουργούς, επιλογή που δημιούργησε πρόσθετα προβλήματα και δεν έλυσε κανένα απ' όσα είχαν δημιουργηθεί. Και την ώρα που ο κύριος Πρωθυπουργός έλεγε ότι αυτή η επιλογή είναι σωτήρια, ένας Υπουργός του έβγαινε και έλεγε "Οι Ολυμπιακοί είναι σαν το Τίμιο Ξύλο, που το κόβεις σε κομμάτια για να μοιράζεται σε περισσότερους". Αυτή είναι η έλλειψη αξιοπιστίας των χειρισμών που γίνονται. 
Τι θα περίμενε κανείς, όταν έχει μπροστά του τη μεγαλύτερη οικονομική επιχείρηση, που ανέλαβε ποτέ το ελληνικό κράτος; Όταν έχει απέναντί του τη Διεθνή Ολυμπιακή Επιτροπή, με δομές, εμπειρίες, στελέχωση και μηχανισμούς συμφερόντων, που υπερτερούν των δεδομένων της ελληνικής πολιτείας; Θα περίμενε πρώτον και κύριον, να ενισχυθεί η διαφάνεια και η αποτελεσματικότητα, να μειωθεί το φαινόμενο των παράπλευρων μεθοδεύσεων, να εκσυγχρονιστεί το δαιδαλώδες διοικητικό σύστημα, να επιταχυνθεί η προσέλκυση επενδύσεων, να εμπνέεται προς τα έξω κλίμα εμπιστοσύνης, αξιοπιστίας και ωφελιμότητας για το σύνολο των τομέων του δημοσίου βίου, για το σύνολο των περιοχών, για το σύνολο των πολιτών. Θα περίμενε, ακόμα, ο καθένας να επισπευθούν τα έργα σε υποδομές και να ενισχυθούν δράσεις σε τομείς άυλων προϊόντων, τηλεπικοινωνιών, πολυμέσων, νέων τεχνολογιών, λειτουργίας του τραπεζικού συστήματος, σε τομείς δηλαδή που χρειάζεται η εξασφάλιση μακρόχρονης προοπτικής για μεταολυμπιακές χρήσεις.
Αντί, όμως, για την απλούστευση, τη διαφάνεια και την αποτελεσματικότητα του διοικητικού και πολιτικού σχήματος, οδηγηθήκαμε σε πρόσθετες στρεβλώσεις, ανταγωνισμούς, επικαλύψεις, αδράνειες, αγκυλώσεις. 
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ )
Κυρίες και κύριοι συνάδελφοι, δεν υπάρχει εικόνα και συνείδηση πολιτικής συλλογικότητας στη διεύθυνση αυτού του μεγάλου επιχειρησιακού έργου. Δεν φτιάχτηκε και δεν εμπνεύστηκε το αίσθημα της συλλογικής διευθυντικής δουλειάς και ευθύνης. Δεν είναι λίγοι οι κυβερνητικοί παράγοντες, που βλέπουν τους Ολυμπιακούς Αγώνες ως προέκταση του πολιτικού τους γραφείου, και είναι πολλοί εκείνοι, που το μόνο, προς το οποίο έχουν στραμμένα τα βλέμματά τους, είναι η πλάτη τους, για να αποφύγουν κάποιο πισώπλατο μαχαίρωμα, το μόνο στο οποίο έχουν στραμμένη την προσοχή τους είναι η άκρη των ποδιών τους για να μην πατήσουν κάποιο σάπιο σανίδι ή για να μην περδικλωθούν σε κάποια παγίδα που τους έχουν στήσει. 
ΠΡΟΕΔΡΟΣ (Απόστολος Κακλαμάνης): Τουλάχιστον την πλάτη σας την προστατεύω εγώ.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Το ξέρω, κύριε Πρόεδρε, γι' αυτό και αισθάνομαι ασφαλής. Αλλά αυτό δυστυχώς συμβαίνει. Αυτό αποκομίζει καθένας από την πολιτική πραγματικότητα του τόπου.
Η απώλεια χρόνου, η έλλειψη συντονισμού, η απουσία πολιτικής συλλογικότητας, η μη εξασφάλιση διαφάνειας και αποτελεσματικότητας μεγαλώνουν τις παράπλευρες μεθοδεύσεις των διαπλεκομένων συμφερόντων, που πιέζουν για να παρακαμφθεί η νομιμότητα, με το επιχείρημα να μη χαθεί και άλλος χρόνος.
Μέσα σ' αυτό το πλαίσιο, λοιπόν, υπάρχει ανησυχητική αβεβαιότητα για το συλλογικό κόστος των Ολυμπιακών Αγώνων. Ένα κόστος που είναι ήδη εκτός ελέγχου, ένα κόστος κύριε Πρωθυπουργέ -για να δανειστώ τον όρο από την οικονομετρία- που ακολουθεί "τυχαία διαδρομή". Και ξέρετε τι σημαίνει ο όρος επιστημονικά και επιχειρησιακά. Τυχαία διαδρομή με απρόβλεπτη κατάληξη. Ξεκίνησε με εκτιμήσεις για μερικές εκατοντάδες δισεκατομμύρια, ξεπέρασε την αρχική αναγγελία του 1,2 τρισεκατομμυρίων και ήδη προβλέπεται, μέχρι τέλους, να απαιτηθούν από το δημόσιο κορβανά κοντά στα 3 τρισεκατομμυρίων χωρίς βεβαίως να μιλάμε για τον προϋπολογισμό του "Αθήνα 2004", ο οποίος είναι άλλο πράγμα. Από πού θα βρεθεί αυτό το τεράστιο ποσό; Από δανεισμό; Από τον εθνικό προϋπολογισμό;
Πρέπει να το πείτε. Να οριστικοποιήσετε τον προϋπολογισμό και να το πείτε. Και, κύριε Πρωθυπουργέ, κύριοι Υπουργοί, όχι τα γνωστά διαχειριστικά τεχνάσματα, οι γνωστές "ευχέρειες", να μειώνουμε δήθεν το συνολικό κόστος αποχαρακτηρίζοντας ορισμένα έργα, από ολυμπιακά έργα σε εθνικά έργα. Αυτά που έχουν εξαγγελθεί, επιτέλους, επιβάλλεται, δυόμισι χρόνια πριν από τους Ολυμπιακούς Αγώνες, να έχουν ένα οριστικοποιημένο προϋπολογισμό. Γιατί και χθες στη συζήτηση που κάνατε, στην Διυπουργική, αυτό επιχειρήσετε, να αποχαρακτηρίσατε κάποια έργα, για να μην φουντώσει ο προϋπολογισμός, να μην αθροίζονται όλα με πορεία προς τα πάνω ασυγκράτητη. 
Να θυμίσω, τώρα, πόσα ηχηρά και πανηγυρικά περιέβαλαν την εμφάνιση του κ. Καλατράβα; Να θυμίσω πόσα οχληρά και δυσάρεστα, σήμερα, ανακοινώνονται; Το λέω αυτό, γιατί είναι ήδη φανερό ότι οι κρίσιμοι τομείς της οικονομίας και της κοινωνίας, αλλά και η Περιφέρεια, θα σηκώσουν το βάρος στην πιο δύσκολη περίοδο, για τις ανάγκες της πραγματικής σύγκλισης. 
Κατά 200% σχεδόν αυξάνονται τα κονδύλια για τους Ολυμπιακούς Αγώνες του 2002 και το 25%, περίπου, των δημοσίων επενδύσεων πηγαίνει για να καλύψει το μεγάλο κόστος. Αυτό δεν είναι εκσυγχρονιστικός σχεδιασμός, αλλά παραδοσιακό σύμπτωμα κακοδιαχείρισης και πολιτικού αποπροσανατολισμού. Σε περίοδο που πρέπει να καλυφθούν ανελαστικές πιέσεις της πραγματικής σύγκλισης, για να καλυφθεί το κόστος των Ολυμπιακών, που είναι ανεξέλεγκτο, μειώνονται κατά 6% οι δαπάνες για τα δάση, κατά 15% για την οικονομία άρδευσης στη γεωργία, κατά 16% για τη βιοτεχνία και τη βιομηχανία, κατά 43% για την ύδρευση, αποχέτευση και τα αντιπλημμυρικά έργα, κατά 40% για την έρευνα και την τεχνολογία, κατά 22% για τον τουρισμό, κατά 10% για τις αστικές αναπλάσεις και την προστασία του αστικού περιβάλλοντος, δηλαδή της ποιότητας ζωής στην καθημερινότητα των πολιτών όλης της χώρας. Αυτά είναι από τον προϋπολογισμό σας, από την εισηγητική σας έκθεση, από τους πίνακες που συζητήσαμε εδώ στη Βουλή.
Μία λοιπόν, από τις φανερές αρρώστιες αυτού του κυβερνητισμού που κυριαρχεί, είναι να ρητορεύει εκσυγχρονιστικά, αλλά να ενεργεί με τα πιο παραδοσιακά πρότυπα.
Από την πλευρά μου, από την πλευρά του Συνασπισμού, εγκαίρως και με διορατική ανησυχία σας τονίζαμε: Είναι μεγάλη επιχείρηση αυτή η υπόθεση. Δεν μπορούν οι υφιστάμενες δομές, με τις παραδοσιακές λειτουργίες να αντέξουν τις πιέσεις και τους ανταγωνισμούς συμφερόντων. Χρειάζονται διαφορετικού τύπου σχεδιασμοί και οργανωτικά σχήματα. 
Ξεκινήσατε με άλλη αντίληψη, μέχρι του σημείου να ακούγεται η βαρύγδουπη διακήρυξη ρέκτη Υπουργού ότι "οι Ολυμπιακοί Αγώνες είναι το πιο συγκροτημένο σχέδιο πραγματικού εκσυγχρονισμού της χώρας, των υποδομών, των λειτουργιών και της νοοτροπίας της". Φτάσαμε τώρα, στην πραγματικότητα της αντίστροφης εικόνας: Υποτάξατε τις προτεραιότητες της χώρας στις ανάγκες των Ολυμπιακών Αγώνων. Δεν βάλατε τους Ολυμπιακούς Αγώνες κάτω από τις προτεραιότητες του εθνικού σχεδιασμού, κάτω από τις ανάγκες της κοινωνίας και της οικονομίας. Συνδέσατε την ανάπτυξη της χώρας και την τύχη αυτής της ανάπτυξης, την πορεία της και τη μορφή της, με τους Ολυμπιακούς Αγώνες. Και αυτό είναι ολέθριο. Τώρα λέτε: "τι να κάνουμε"; Και έτσι, γλιστρώντας στο πιο κάτω σκαλί, βλέπετε πια τους Ολυμπιακούς Αγώνες και ως προεκλογικό σας χαρτί, εν όψει των εκλογών του 2003.
Αντί για οράματα μεγάλης ιδέας, μιλάτε για λύσεις εθνικής ανάγκης. Αντί για ευκαιρίες, μιλάτε πια για προβλήματα. Έτσι "βγήκαν στο κλαρί" -επιτρέψτε μου αυτήν την έκφραση- και διάφοροι "ντερμπεντέρηδες διαλαλητές" της κυβερνητικής επικοινωνιακής προπαγάνδας, να φωνάζουν το νέο εκσυγχρονιστικό δόγμα. Σας το διαβάζω: "Και τώρα; Η μοναδική λύση είναι η επιτυχία των Ολυμπιακών Αγώνων. Και για την επίτευξη αυτής της επιτυχίας -άλλος νεολογισμός, "για την επίτευξη αυτής της επιτυχίας"- ένας λελογισμένος φυσικά παραμερισμός όλων των άλλων προτεραιοτήτων!
Να πάνε κατά διαόλου τα αρχαία, το περιβάλλον, τα τοπικά συμφέροντα, μερικές νόμιμες διαδικασίες και τόσα συμφέροντα; Ως ένα σημείο, να πάνε.."!!
Εγώ σας λέω, κύριε Πρωθυπουργέ, να μην πάνε κατά διαόλου. Αυτό είναι εθνική υπόθεση, να μην πάνε κατά διαόλου Έτσι...
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Να λέτε ονόματα, κύριε Κωνσταντόπουλε.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Αναφέρομαι σε δημοσίευμα στην εφημερίδα "το ΒΗΜΑ" και μπορώ να σας το δώσω, κύριε Πρωθυπουργέ. Θα σας το φέρω αμέσως.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Δεν ευθύνομαι εγώ για τις απόψεις που εκφράζονται στα δημοσιεύματα.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Μα, δεν είπα ότι ευθύνεστε εσείς. Είπα ότι το κλίμα που διαμορφώνετε με την πολιτική σας, οδηγεί σε αυτήν την ιστορία. Έτσι, δηλαδή, αποκαλύπτεται για μια ακόμη φορά ο πραγματικός πυρήνας της εκσυγχρονιστικής σας πολιτικής, το δόγμα "τι να κάνουμε, δεν γίνεται αλλιώς".
Μέχρι σήμερα, κύριε Πρωθυπουργέ, ένα άλλο παλαιοκομματικό επιχείρημα ήταν ότι "όλα βαίνουν καλώς, όλα είναι υπό έλεγχο, όλα προχωράνε, δεν υπάρχει κανένα πρόβλημα". Μόλις το Νοέμβριο ο κ. Όσβαλντ σε συνέντευξή του στο εξωτερικό δήλωσε ότι "έχει πολύ μεγάλη ανησυχία για τον τρόπο που προχωράμε με τους Ολυμπιακούς". Κοινός πλέον τόπος είναι ότι είναι αδύνατη η ολοκλήρωση μιας σειράς σχεδιασμών. Είναι δεδομένο ότι κάποια έργα δεν θα γίνουν και ότι στη θέση τους θα προωθηθούν λύσεις ανάγκης, χωρίς προοπτική μεταολυμπιακών χρήσεων.
Μ' αυτήν την εικόνα της προβληματικής προετοιμασίας, όσο πλησιάζουμε στη διεξαγωγή των Ολυμπιακών Αγώνων, χρησιμοποιείται και η τρομοκρατία, πλέον, ανοιχτά και απροσχημάτιστα, για να αμφισβητηθεί η χώρα, να τελεί υπό διαρκή πίεση, να ενοχοποιείται, για να προωθούνται διάφορα συμφέροντα. Οι πολίτες του κόσμου βομβαρδίζονται από την αρνητική εικόνα των ανολοκλήρωτων έργων, των διεθνών πιέσεων, της ενοχοποίησης για την τρομοκρατία. 
Και δυόμισι χρόνια πριν από την έναρξη, ένα χρόνο πριν από τα test-events, ακόμη δεν έχει υλοποιηθεί σχέδιο για την διεθνή εικόνα και τα μηνύματα που θέλουμε να περάσει η χώρα στον κόσμο. Τώρα το κάνετε. Τώρα αρχίζει, απ' ό,τι γράφεται και ακούγεται, η αναζήτηση αυτού του σχεδίου από τον κ. Χυτήρη.
Ας κάνει κάποιος έναν απολογισμό. Πόσες είναι οι αρνητικές και πόσες είναι οι θετικές αναφορές της Ελλάδας, διεθνώς, για τους Ολυμπιακούς Αγώνες; Υπάρχει, έστω και ένα τρίλεπτο εξασφαλισμένο στα διεθνή ειδησεογραφικά πρακτορεία, για να προβάλλεται το μήνυμα και το περιεχόμενο της Ελλάδας και να αντικρούονται οι αρνητικές εικόνες; Όχι, βεβαίως!
Παρά τις διακηρύξεις για σεβασμό στο περιβάλλον, παρά τις αναφορές της Δ.Ο.Ε. ότι το περιβάλλον αποτελεί τον τρίτο πυλώνα του Ολυμπισμού, η προώθηση λύσεων συμφερόντων, λύσεων ανάγκης με τις εκ των ενόντων διαδικασίες, οδηγεί σε αλλαγή χρήσεων γης, οικοπεδοποίηση δασικών εκτάσεων, ρευστοποίηση δημοσίων αγαθών, εκμετάλλευση της παραλίας και άλλων πολλών συλλογικών αγαθών του δημοσίου πλούτου.
Δυστυχώς και κατά την ψήφιση του νέου Συντάγματος και σε μέρος της νομολογίας των αστικών και των διοικητικών δικαστηρίων, κυρίες και κύριοι συνάδελφοι, συντελέστηκε μία βασική αλλοίωση πολιτικής θεωρίας και ιδεολογικής φυσιογνωμίας του μοντέλου διακυβέρνησης και ανάπτυξης της χώρας. Η διεξαγωγή των Ολυμπιακών Αγώνων αναγορεύεται σε δημόσιο συμφέρον, υπέρτερο έναντι των οικολογικών αγαθών και δικαιωμάτων.
Σήμερα, όλα τα μέτωπα είναι ανοιχτά από το Σχοινιά, μέχρι την Ομορφοκκλησιά, από το Στάδιο Καραϊσκάκη και τις ορέξεις που έχουν εκεί αναπτυχθεί, μέχρι τα δισεκατομμύρια του Καλατράβα στο Ολυμπιακό Στάδιο για την αναμόρφωσή του, από το Φάληρο μέχρι το Μαρούσι, από το Ελληνικό μέχρι τους ελεύθερους χώρους της υπόλοιπης Αθήνας, από την παραλία μέχρι τις δασικές εκτάσεις, από τη μεταφορά του Ιπποδρόμου μέχρι το Κέντρο Ιστιοπλοΐας, από την κερδοσκοπία στις χρήσεις γης, μέχρι την παραπέρα ενίσχυση κυκλοφορίας ιδιωτικής χρήσης μέσων, αντί για την προώθηση μέσων σταθερής τροχιάς, όπως το τραμ, η επέκταση του μετρό, ο περιαστικός σιδηρόδρομος.
Είπε ο κύριος Πρωθυπουργός ότι τίποτα δεν έγινε και δεν θα γίνει με αναθέσεις.
Και όμως οι Ολυμπιακοί Αγώνες του 2004 θα είναι οι μοναδικοί για τους οποίους δεν έγινε ένας διεθνής ή εθνικός αρχιτεκτονικός διαγωνισμός, για τη φυσιογνωμία των ολυμπιακών εγκαταστάσεων, των έργων και των παρεμβάσεων. 
(Στο σημείο αυτό κτυπάει το κουδούνι λήξεως του χρόνου ομιλίας του Προέδρου του Συνασπισμού της Αριστεράς και της Προόδου κ. Κωνσταντόπουλου)
Παρακαλώ την ανοχή σας, κύριε Πρόεδρε. 
Ανατέθηκε χωρίς διαγωνισμό η αρχιτεκτονική μελέτη για την αναμόρφωση του ΟΑΚΑ και τη διασύνδεση με την Αττική Οδό και το νέο σταθμό, με κόστος 4 δισεκατομμύρια περίπου. Είναι ανάθεση εκτός νομιμότητας που, αν προσβληθεί, θα ακυρωθεί. Μήπως η ιστορία του κ. Καλατράβα δεν είναι, εκτός των άλλων, αντιπροσωπευτικό δείγμα περιφρόνησης, του σημερινού αρχιτεκτονικού δυναμικού της Ελλάδας, κύριε Πρωθυπουργέ; Μήπως δεν είναι ένα πρόσθετο δείγμα ότι δεν αξιοποιείται το δημιουργικό μείγμα παραδοσιακών και νεοτερικών στοιχείων της νεοελληνικής πραγματικότητας; 
Μιλάτε για ανάπλαση των πόλεων και αναμόρφωση στον τρόπο οργάνωσης και λειτουργίας τους. Δυστυχώς, η πραγματικότητα μιλάει διαφορετική γλώσσα και για την Αθήνα και για τη Θεσσαλονίκη και για την Πάτρα και για το Ηράκλειο και για το Βόλο. Οι δήμοι έχουν αποκλειστεί. Θα κινητοποιηθούν για το ντεκόρ της τελευταίας στιγμής. Η ιστορία αναμόρφωσης της Αθήνας θα περιοριστεί στο βάψιμο των προσόψεων των κτιρίων, των τηλεοπτικών διαδρομών, στη συμμόρφωση κάποιων πλατειών, στο φωτισμό και στα εικονικά εφφέ. Είναι χαρακτηριστικό το τι αντιμετωπίζουν οι παραλιακοί δήμοι, από το Φάληρο μέχρι τη Βουλιαγμένη, και είναι αποκαλυπτική η απόρριψη της πρότασης των δήμων Χαλανδρίου, Ψυχικού, Φιλοθέης με τη στήριξη και της Υπερνομαρχίας και η επιμονή στην επιλογή του ενός κόμβου, που δεν έχει μακρόπνοη προοπτική. Ο πολίτης με τη φιλοσοφία του δεν μιλάει για Ολυμπιακή Αθήνα, μιλάει για "Ρωβόπολη". 
Είναι ανάγκη, λοιπόν, να επισημάνω ότι με ανοικτά τα μέτωπα προς τις ενώσεις πολιτών, τις οικολογικές οργανώσεις, τις αυτοδιοικήσεις, με συνεχείς τροποποιήσεις και επεμβάσεις στα ρυθμιστικά σχέδια της Αθήνας και των δήμων, πώς είναι δυνατόν να μπει στο μυαλό και στην ψυχολογία του πολίτη της Ελλάδας το σλόγκαν "Ολυμπιακοί Αγώνες του μέτρου και του ανθρώπου"; Δεν διαμορφώνεται κλίμα συμμετοχής. Απεναντίας ενοχλούνται όλο και περισσότεροι. 
Κύριε Πρωθυπουργέ, πιστεύω ότι διαπράττετε σοβαρό λάθος, όταν από τη μια μεριά μιλάτε για "αγώνες των Ελλήνων" και από την άλλη λοιδορείτε όσους έχουν ενστάσεις και αντιστάσεις, όσους προτάσσουν ευαισθησίες και οράματα, όσους ενδιαφέρονται για τις συνθήκες ζωής των σημερινών και των επόμενων γενεών, την ώρα που εσείς επιτίθεστε στην Αντιπολίτευση με λαϊκισμούς, την ώρα που υποτιμάτε την κοινωνία με αυταρχισμούς, την ώρα που, στο όνομα του κυβερνητικού προγραματισμού σας, χάνετε διαρκώς από τον εαυτό σας. 
Στα μάτια του κόσμου δεν έχει κερδίσει η προετοιμασία. Ο πολίτης δεν βλέπει, μέχρι σήμερα, καμία εικόνα της διαφορετικότητας των ελληνικών αγώνων. Γρανάζια συμφερόντων δουλεύουν, φέουδα φαραωνικών συγκροτημάτων διευρύνονται, κυβερνητικά και κομματικά μαλλιοτραβήγματα υπάρχουν. Αυτήν τη στιγμή είναι αρνητική η δυναμική, δεν είναι ευοίωνη η δυναμική. Αυτή είναι η πραγματικότητα. Μόλις το 6% της κοινής γνώμης θεωρεί τους Ολυμπιακούς Αγώνες ως πρώτιστη προτεραιότητα, που από πλευράς ενδιαφέροντος τοποθετείται στη δέκατη σειρά της κλίμακας των προβλημάτων του τόπου. 
Μετά την 11η Σεπτεμβρίου κυριαρχεί ανασφάλεια και οικονομική ύφεση στον κόσμο. Αυτό αναπόφευκτα θα επιβαρύνει την κατάσταση και στη χώρα μας. Και μια κοινωνία που ταλαιπωρείται από την ανεργία, από τις περιφερειακές και τις οικονομικές ανισότητες, μια κοινωνία που ταλαιπωρείται από την έλλειψη ποιότητας ζωής, με διευρυνόμενη τη νέα φτώχια, δεν μπορεί εύκολα να ενεργοποιηθεί και να κινητοποιηθεί, για να συμμετάσχει σε αυτά τα προγράμματα εθελοντισμού τα οποία έχετε εξαγγείλει. Ο εθελοντισμός δεν έχει καμία σχέση με τις λίστες πελατειακών σχέσεων. Ο εθελοντισμός δεν έχει καμία σχέση με τις καταγραφές των Υπουργείων, για το ποιες οργανώσεις μπορούν να κινητοποιήσουν. Ο εθελοντισμός δεν έχει καμία σχέση με τη διανομή κρατικών κονδυλίων. Ο εθελοντισμός έχει σχέση με άλλη πολιτική για το μαζικό αθλητισμό, με άλλη πολιτική για τον αθλητισμό στα σχολεία, με άλλη πολιτική για τη σύνδεση αθλητισμού και Τοπικής Αυτοδιοίκησης. Ο εθελοντισμός είναι διεύρυνση της δημοκρατικής βάσης της κοινωνίας και όχι διεύρυνση των μηχανισμών της Κυβέρνησης και του κράτους.
Είπατε, κύριε Πρωθυπουργέ, ως νέα ποιοτικά χαρακτηριστικά της πρότασης της ελληνικής, την εκεχειρία και την Πολιτιστική Ολυμπιάδα. Θέσατε το θέμα της εκεχειρίας κατά την επίσκεψή σας στον κ. Μπους; 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Μάλιστα.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Και το αρνήθηκε, όπως ήταν φυσικό να το αρνηθεί, κύριοι. Μην επενδύουμε, λοιπόν, σε αυτά που είναι οφθαλμοφανή. (Θόρυβος από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Παρακαλώ πολύ, μη διακόπτετε, κύριοι συνάδελφοι.
Κύριε Πρόεδρε, ολοκληρώστε σας παρακαλώ.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ολοκληρώνω, κύριε Πρόεδρε.
Την ώρα που λέτε "εκεχειρία", σπεύδετε να ανακοινώσετε κατά τη διάρκεια των Χειμερινών Ολυμπιακών, την αποστολή ελληνικών στρατευμάτων στο Αφγανιστάν, την οποία εδώ αποκλείατε, με αποστροφή περιφρονητική και μειωτική, σε σχετική συζήτηση που έγινε με πρωτοβουλία του Συνασπισμού πριν από ημέρες.
Θα ήθελα να πω και κάτι ακόμη για την Πολιτιστική Ολυμπιάδα. Τι είναι η Πολιτιστική Ολυμπιάδα; Υπάρχει προϋπολογισμός; Υπάρχουν συμβάσεις; Υπάρχουν μνημόνια με την Διεθνή Ολυμπιακή Επιτροπή; Υπάρχουν μνημόνια με το "Αθήνα 2004", ή είναι ένα άθροισμα παραστάσεων, μέσα από τις οποίες διαμορφώνονται διάφοροι γνωστοί στο χώρο ανταγωνισμοί; Φίλος σας είναι ο κ. Πατρίκιος, να σας εξηγήσει γιατί παραιτήθηκε, γιατί δεν πείθεται η ελληνική κοινωνία ότι αιφνιδίως ...
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, αν θέλετε τελειώστε, γιατί δεν θα μπορώ μετά να συγκρατήσω τον κ. Βενιζέλο, ο οποίος έχει μόνο δεκαπέντε λεπτά.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κλείνω με μία τελική παρατήρηση. 
Διαβάσατε στο "ΕΘΝΟΣ", κύριε Πρωθυπουργέ, ότι θα εγκατασταθούν χίλιες διακόσιες τηλεοπτικές κάμερες, για την ανάγκη του προγράμματος ασφάλειας των Ολυμπιακών Αγώνων. 
ΠΡΟΕΔΡΟΣ (Απόστολος Κακλαμάνης): Θα απαντήσει για τα πολιτιστικά.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Έτσι ειπώθηκε και δεν διαψεύστηκε. Στην Αθήνα η ατμόσφαιρα του "BIG BROTHER" περνάει σιγά-σιγά όσον αφορά τις ανάγκες της ασφάλειας και του ελέγχου. Το κόστος του επιχειρησιακού σχεδίου της ασφάλειας πηγαίνει στα ύψη.
Τέλος, αληθεύει ότι για τις ανάγκες της τρομοκρατίας το επιχειρησιακό συντονιστικό κέντρο είναι στην Αμερικάνικη Πρεσβεία; Καταθέσαμε ερώτηση και δεν μας απαντήσατε. Το δημοσίευσε το "ΒΗΜΑ", δεν διαψεύσατε.
Επ' αυτών απαντήστε, γιατί από αυτά εξαρτάται αν θα αλλάξει η αρνητική δυναμική και θα διαμορφωθεί διαφορετική ψυχολογία στην ελληνική κοινωνία.
ΠΡΟΕΔΡΟΣ (Απόστολος Κακλαμάνης): Θα ήθελα να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας εξήντα μαθητές και τρεις συνοδοί καθηγητές τους από το Γ΄ Γυμνάσιο Μοσχάτου, αφού προηγουμένως επισκέφθηκαν την έκθεση για τα 180 χρόνια από την Ελληνική Επανάσταση.
(Χειροκροτήματα από όλες τις πτέρυγες)
Ο Υπουργός Πολιτισμού κ. Ευάγγελος Βενιζέλος έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κυρίες και κύριοι συνάδελφοι ο ρέκτης Υπουργός, στον οποίο αναφέρθηκε ο κ. Κωνσταντόπουλος προηγουμένως, που ισχυρίζεται ότι οι Ολυμπιακοί Αγώνες του 2004 είναι ένα συνολικό σχέδιο πραγματικού εκσυγχρονισμού της χώρας, είμαι εγώ. 
Και θα επαναλάβω ως εναρκτήρια φράση της αγόρευσής μου αυτής την ίδια διατύπωση: Οι Ολυμπιακοί Αγώνες του 2004 είναι ακριβώς αυτό: το πιο οργανωμένο και το πιο φιλόδοξο σχέδιο πραγματικού εκσυγχρονισμού της χώρας, ένα σχέδιο που αφορά τα μακροοικονομικά μεγέθη, στα οποία αναφέρθηκε ο Πρωθυπουργός με θετικές επιπτώσεις στο Ακαθάριστο Εγχώριο Προϊόν, με θετικές επιπτώσεις στην απασχόληση, με θετικές επιπτώσεις στην αναλογία δημοσίου χρέους προς ΑΕΠ, με θετικές επιπτώσεις στην τουριστική κίνηση. 
Είναι ένα σχέδιο που αφορά όχι μόνο την οικονομική ανάπτυξη, αλλά την κοινωνική ανάπτυξη της χώρας, που αφορά την ίδια τη νοοτροπία της Δημόσιας Διοίκησης και του ευρύτερου δημόσιου τομέα, που δοκιμάζει και εξοπλίζει με νέες εμπειρίες τον ιδιωτικό τομέα της οικονομίας, ο οποίος έχει κινητοποιηθεί, προκειμένου να ανταποκριθεί στις απαιτήσεις της ολυμπιακής προετοιμασίας.
Πρέπει δε να τονίσουμε πως η ολυμπιακή προετοιμασία μόνη της δεν είναι το σημαντικότερο που γίνεται στη χώρα την περίοδο αυτή, γιατί το σημαντικότερο που γίνεται είναι η πλήρης οργάνωση και η εφαρμογή του εθνικού σχεδίου ανάπτυξης, δηλαδή του λεγόμενου Γ΄ Κοινοτικού Πλαισίου Στήριξης, με προϋπολογισμό που θα πλησιάσει τα 20 τρισεκατομμύρια δραχμές. Και βέβαια το σύνολο των ολυμπιακών έργων είναι ένα πολύ μικρό ποσοστό, αν συγκριθεί με το συνολικό προϋπολογισμό του Γ΄ Κοινοτικού Πλαισίου Στήριξης, που αφορά όλη τη χώρα, που αφορά το μοντέλο ανάπτυξης της χώρας στις σημερινές συνθήκες της παγκόσμιας οικονομίας. Και έτσι πρέπει να αντιληφθούμε την ολυμπιακή προετοιμασία ως το πιο δυναμικό, το πιο αιχμηρό, το πιο γρήγορο στην εξέλιξή του κεφάλαιο ενός συνολικού σχεδίου ανάπτυξης, που έχει έναν οικονομικό όγκο πολύ μεγαλύτερο. 
Μ' αυτό, όπως τόνισε και ο κύριος Πρωθυπουργός, δεν αφορά μόνο την Αττική, δεν αφορά μόνο την Αθήνα, αφορά όλη την Ελλάδα, την Ελλάδα του 2004, όλες τις περιφέρειες, γιατί βασικός μας στόχος είναι να διασφαλίσουμε την ισόρροπη περιφερειακή ανάπτυξη. Πρέπει να δει κανείς πώς ρέουν τα κονδύλια προς την ελληνική περιφέρεια, όχι μόνο μέσα από τα προγράμματα, στα οποία αναφερόμαστε σήμερα, του "ΕΛΛΑΔΑ 2004", αλλά και μέσα από τα περιφερειακά επιχειρησιακά προγράμματα, μέσα από τα τομεακά προγράμματα των Υπουργείων στο πλαίσιο αυτού του εθνικού σχεδίου ανάπτυξης.
Ας πούμε όμως κάτι το οποίο αρχίζουμε και το λησμονούμε. Μας επέβαλε κανείς τη διοργάνωση των Ολυμπιακών Αγώνων; Τους Ολυμπιακούς Αγώνες τους ζητήσαμε, τους διεκδικήσαμε συστηματικά και επίμονα και τους πήραμε με το σπαθί μας. Γιατί τους ζητήσαμε; Επειδή είχαμε πάθει όλοι ή σχεδόν όλοι στη χώρα αυτή μία κρίση ιστορικής μεγαλομανίας; Γιατί έχουμε ένα σύμπλεγμα ιστορικής και πολιτιστικής, άρα ιδεολογικής, κατωτερότητας και προσπαθούμε με διάφορους τρόπους και τεχνάσματα να υπερβούμε αυτό μας το σύμπλεγμα; Ζητήσαμε και πήραμε τους Ολυμπιακούς Αγώνες, γιατί πιστεύουμε ότι είναι μία μοναδική ευκαιρία για τη χώρα, είναι μια μοναδική ευκαιρία να δείξει η Ελλάδα του 2004, η ευρωπαϊκή Ελλάδα, η Ελλάδα του ευρώ και της ΟΝΕ, ότι μπορεί να διοργανώσει τέτοια μεγάλα γεγονότα, τα οποία όμως συνδέονται άμεσα με τις δικές της αναπτυξιακές προτεραιότητες, με τις δικές της επιλογές για το σημερινό, το μεταβιομηχανικό μοντέλο ανάπτυξης.
Μας συμφέρει η διοργάνωση των Ολυμπιακών Αγώνων; Ναι. Πρόκειται να χάσουμε ως εθνική οικονομία από τους Ολυμπιακούς Αγώνες; 'Όχι βέβαια. Και ήρθε η μελέτη του ΚΕΠΕ, που παρήγγειλε το Υπουργείο Οικονομίας και Οικονομικών και αποδεικνύει του λόγου το ακριβές. Πρόκειται για μία εμπεριστατωμένη μελέτη, που δείχνει ποιες είναι οι θετικές μακροπρόθεσμες, μακροοικονομικές επιπτώσεις από τη διοργάνωση των Ολυμπιακών Αγώνων, επιπτώσεις στις οποίες έχω αναφερθεί και στην ομιλία μου πριν από λίγες εβδομάδες για τον Προϋπολογισμό του 2002.
Φοβούμαι δε ότι η Αντιπολίτευση σήμερα δεν εμφανίζεται καθόλου μα καθόλου διορατική. Γιατί οι Ολυμπιακοί Αγώνες του 2004 θα πετύχουν. Θα είναι ένα μεγάλο, γοητευτικό, συναρπαστικό, ανεπανάληπτο γεγονός. Θα κάνει τους Έλληνες υπερήφανους. Οι Αγώνες του 2004 είναι ευρωπαϊκοί Ολυμπιακοί Αγώνες, είναι αυθεντικοί Ολυμπιακοί Αγώνες, είναι αγώνες που προσφέρουν πολλά στο διεθνές ολυμπιακό κίνημα: την ανανέωση, την ανακαίνιση, την ιδεολογική και την ηθική για την οποία τόσο πολύ πασχίζει το διεθνές ολυμπιακό κίνημα και το φθινόπωρο του 2004 όλοι θα τρέχουν στην Ελλάδα να διεκδικούν συμμετοχή στο επίτευγμα, μερίδιο στην επιτυχία.
Γι' αυτό χρειάζεται μεγαλύτερη συστολή, μεγαλύτερη προσοχή και μεγαλύτερη διορατικότητα, ιδίως από όσους εκπροσωπούν κόμματα εξουσίας και διεκδικούν να διαδραματίσουν σημαντικούς ρόλους στο μέλλον. Στο μέλλον, αλλά και για το μέλλον της χώρας, θέλω να πω εγώ. Και το μεν Κομμουνιστικό Κόμμα Ελλάδος είναι συνεπές στην αρνητική του θέση. Μόνο, αλλά σταθερό και συνεπές. Απορρίπτει συλλήβδην. 
Ο Συνασπισμός εμφανίζεται διά του κ. Κωνσταντόπουλου να είναι ο μεγαλύτερος επικριτής των Ολυμπιακών Αγώνων και της ανάληψής τους από την Ελλάδα και ταυτοχρόνως ο καλύτερος σύμβουλος διοργάνωσης των Ολυμπιακών Αγώνων, έτοιμος να δώσει διαχειριστικές συμβουλές για το management των Ολυμπιακών Αγώνων. Τέτοια προδήλως αντιφατική στάση, εγώ δεν έχω ξανασυναντήσει. 
Και για να έρθω στην Αξιωματική Αντιπολίτευση, ο κ. Καραμανλής με είχε προβληματίσει με τις μετρημένες και προσεκτικές δηλώσεις του για τα πρόσφατα καιρικά φαινόμενα και για το ταξίδι του Πρωθυπουργού στις Ηνωμένες Πολιτείες. Βλέπω τώρα ότι παλινδρόμησε στη γνωστή μικροκομματική προσέγγιση των πραγμάτων. Προσπάθησε να "πνίξει" -χρησιμοποιώ τον όρο μέσα σε εισαγωγικά- την ολυμπιακή διοργάνωση, την ολυμπιακή προετοιμασία μέσα σε ένα ζόφο, σε μία μιζέρια. Επικαλέσθηκε τα πάντα, ό,τι πιο αρνητικό μπορεί να βρει κανείς και να επικαλεσθεί. 
Με έχουν ρωτήσει πολλές φορές ποιο είναι το μεγαλύτερο πρόβλημα της διοργάνωσης των Ολυμπιακών Αγώνων. Το κόστος; Το χρονοδιάγραμμα; Οι σχέσεις με τη ΔΟΕ; Η δυνατότητα του ελληνικού κατασκευαστικού τομέα; Και έχω πει ότι το μεγαλύτερο πρόβλημα είναι η νοοτροπία μας, είναι η διάθεση αυτοταπείνωσης που δείχνουμε, προσφέροντας επιχειρήματα σε όσους θέλουν να επικρίνουν και να υπονομεύσουν διεθνώς τη χώρα. Γιατί όσα λέγονται εδώ στη Βουλή των Ελλήνων δημοσιεύονται στο ελληνικό Τύπο, αναπαράγονται στα διεθνή μέσα ενημέρωσης και στη συνέχεια επανεκτελωνίζονται ως σοβαρές, δήθεν, πληροφορίες και κρίσεις από το εξωτερικό στο εσωτερικό.
Όλοι επικαλούνται αρνητικές δηλώσεις ή παραθέματα του κ. Σάμαραγκ, του κ. Όσβαλτ, του κ. Ρόνγκ και τις επίσημες δηλώσεις τους που έχουν γίνει κατ' επανάληψη ότι η Αθήνα πηγαίνει καλά, ότι υπήρχαν προβλήματα -πάντα υπάρχουν προβλήματα και στο Σίδνεϊ και στην Ατλάντα και στη Βαρκελώνη- αλλά ότι αυτά αντιμετωπίζονται, ότι υπάρχει συνεργασία, υπάρχει μέθοδος, αυτά δεν τα επικαλείται κανείς. Δεν αντιλαμβανόμαστε ότι η Δ.Ο.Ε. ξέρει πολύ καλά τη δουλειά της. Την ίδια μέθοδο εφαρμόζει και στην Αθήνα, όπως την εφάρμοσε και στο Σίδνεϊ και στην Ατλάντα και την εφαρμόζει πάντοτε, ασκώντας πιέσεις στις διοργανώτριες χώρες και στις Κυβερνήσεις τους, για να κάνει όπως οφείλει τη δουλειά της. 
Αλλά τους Ολυμπιακούς Αγώνες τους διοργανώνουμε από κοινού με τη Δ.Ο.Ε., η Δ.Ο.Ε. είναι εταίρος και σύμβουλός μας, ξέρουμε ποιο ρόλο παίζει ο καθένας μας. Σημασία έχει εμείς να κάνουμε τη δική μας δουλειά προς όφελος της χώρας. Γιατί η Οργανωτική Επιτροπή -το έχουμε πει πολλές φορές- διοργανώνει το γεγονός των αγώνων, αλλά εμείς οργανώνουμε τη χώρα, την προετοιμάζουμε. Και δεν την προετοιμάζει μόνο η Κυβέρνηση, την προετοιμάζουμε σε συνεργασία με την Αντιπολίτευση, την προετοιμάζουμε σε συνεργασία με τα μέσα ενημέρωσης, σε συνεργασία με την κοινωνία των πολιτών, σε συνεργασία με τον ιδιωτικό τομέα της οικονομίας, σε συνεργασία με τη δικαιοσύνη που ασκεί πολύ σημαντική εξουσία και έχει τον τελευταίο λόγο για πάρα πολλά θέματα.
Όταν όμως μιλάμε για ολυμπιακή συναίνεση, για κλίμα υπευθυνότητας και συναντίληψης, δεν εννοούμε τη ρητορική υποστήριξη και την πρακτική υπονόμευση. 
Άκουσα τον εκτενή κατάλογο των ερωτημάτων που υπέβαλε ο κ. Καραμανλής προηγουμένως για καθυστερήσεις, προβλήματα και έργα, κατά βάση οδικά, γιατί για τα αθλητικά είπε ότι έχουμε πράγματι πρόοδο. 
Και αναρωτιέμαι: Ποια είναι η στάση της Νέας Δημοκρατίας για το Μαραθώνα; Διάβασα πρόσφατη συνέντευξη της κα Πετραλιά σε κυριακάτικη εφημερίδα κατά της κατασκευής του κωπηλατοδρομίου, το οποίο ειρήσθω εν παρόδω έχει ήδη ολοκληρωθεί, έχει γίνει η εκσκαφή και έχει αποδειχθεί περίτρανα ότι δεν υπήρχε ίχνος αρχαιοτήτων εκεί. Ήταν όλο λάσπη, γιατί πάντα ήταν θάλασσα ή λιμνοθάλασσα. Ποια είναι η θέση της Νέας Δημοκρατίας για τους κόμβους της Κηφισίας; Υποστηρίζει το σχέδιο της Κυβέρνησης ή είναι με αυτούς που διαμαρτύρονται από τη δική τους οπτική γωνία; Ποια είναι η θέση της Νέας Δημοκρατίας για τους κόμβους της Ποσειδώνος; Είναι υπέρ των προσφευγόντων στο Συμβούλιο Επικρατείας ή υπέρ του κυβερνητικού σχεδίου; Τι νομίζετε ότι σημαίνει ολυμπιακή συναίνεση, στήριξη και συναντίληψη; 
Ο ρόλος της Βουλής είναι θεσμικά σημαντικός, αλλά πρέπει να είναι και πρακτικά σημαντικός. Πιστεύετε ότι η Βουλή θα μετάσχει στη διοργάνωση μέσα από σποραδικές συζητήσεις σε επίπεδο Αρχηγών Κομμάτων; Είναι πολύ σημαντικές θεσμικά οι συζητήσεις αυτές, αλλά η διαρκής ενημέρωση της Βουλής μπορεί να γίνεται μόνο στο επίπεδο της Διαρκούς Επιτροπής Μορφωτικών Υποθέσεων. Έχει συνεδριάσει το τελευταίο διάστημα έξι φορές και πάνω από είκοσι πέντε ώρες συνολικά η Διαρκής Επιτροπή Μορφωτικών Υποθέσεων, χωρίς να υπολογίζω το νομοθετικό έργο που είναι πάντα ευκαιρία για πολύ συστηματική και διεξοδική συζήτηση γύρω από τα θέματα αυτά. Εκεί μπορεί να έλθουν όλοι οι εμπλεκόμενοι, η Οργανωτική Επιτροπή, ο ιδιωτικός τομέας να απαντήσουν σε ερωτήσεις, εκεί μπορούν οι Βουλευτές, μέσα από τη Διαρκή Επιτροπή και τις υποεπιτροπές, να παίξουν ουσιαστικό ρόλο. Έτσι έχουμε συμφωνήσει και αυτό πράττουμε. Αυτό δεν είναι συμμετοχή της Βουλής; 
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Παρακαλώ να μη γράφονται οι διακοπές.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Έρχομαι τώρα, κυρίες και κύριοι συνάδελφοι, στα μεγάλα, υποτίθεται, ερωτήματα και επιχειρήματα. 
Χρονοδιάγραμμα έργων, καθυστερήσεις και οικονομικές επιπτώσεις των καθυστερήσεων. Μάλιστα. Βεβαίως και υπάρχουν καθυστερήσεις, σε σχέση με τις υποσχέσεις του φακέλου διεκδίκησης. Μα, δεν πρέπει να είμαστε στοιχειωδώς ειλικρινείς; Ο φάκελος διεκδίκησης βασίζεται σε προκαταρκτικές μελέτες, είναι ένα αρχικό σχεδίασμα και έχει ως στόχο την επιτυχή διεκδίκηση: να φέρει τους αγώνες στην Αθήνα. Ο φάκελος διεκδίκησης πρέπει να συγκριθεί με άλλους φακέλους διεκδίκησης. Είναι δυνατόν να έχουμε οριστικά χρονοδιαγράμματα, χωρίς να έχουμε μελέτες; Είναι δυνατόν να μην εφαρμόσουμε την εθνική και την κοινοτική νομοθεσία;
Η Ελλάδα είναι ένα ευρωπαϊκό κράτος δικαίου. Διέπεται από το Σύνταγμά της, από το Κοινοτικό Δίκαιο, από διεθνείς συμβάσεις, φυσικά από την εθνική της νομοθεσία. Ο κάθε πολίτης μπορεί να προσφύγει απευθείας στο Συμβούλιο της Επικρατείας. Πρέπει να σεβαστούμε την πολιτιστική μας κληρονομιά, την αυθεντικότητα των τόπων, όπως είπε ο Πρωθυπουργός, τις οικολογικές ευαισθησίες. Την τελευταία λέξη την έχει ο δικαστής.
Μου έλεγε ο κ. Ρόνγκ στην τελευταία συνάντησή μας στη Ρώμη, ότι ο ίδιος έχει παρακολουθήσει την περιπέτεια της μακροχρόνιας, επί πέντε και πλέον χρόνια, καθυστέρησης του κτιρίου του Ευρωπαϊκού Κοινοβουλίου στις Βρυξέλλες, επειδή δεν μπορούσε να ολοκληρωθεί η απαλλοτρίωση ενός μικρού σπιτιού, επειδή ο ιδιοκτήτης είχε προσφύγει, υπερήλικος ων, στο Βελγικό Συμβούλιο της Επικρατείας. Τα ίδια προβλήματα τα έχει η Κίνα που διεκδίκησε τους Ολυμπιακούς Αγώνες του Πεκίνου του 2008; Όχι βέβαια γιατί δεν έχει το ίδιο νομικό σύστημα. Δεν είχε τα ίδια προβλήματα η Αυστραλία που δεν είναι μια χώρα της Ευρωπαϊκής ΄Ενωσης.
Αλλά δεν μας προβληματίζει το μείζον γεγονός; Ότι μετά από τη μεσαία Ελλάδα -δεν λέω μικρή, γιατί είμαστε η έβδομη σε πληθυσμό χώρα της Ευρωπαϊκής 'Ενωσης- τους αγώνες τους οργανώνει η Κίνα του ενάμισι δισεκατομμυρίου ανθρώπων το 2008 και τους διεκδικεί η Νέα Υόρκη το 2012 για να αναστηλώσει το πρόσωπό της και τις λειτουργίες της μετά το τρομοκρατικό χτύπημα της 11ης Σεπτεμβρίου; Τι σημαίνει αυτό; Γιατί η Κίνα, ο κολοσσός, πανηγυρίζει επειδή το Πεκίνο ανέλαβε τη διοργάνωση των Ολυμπιακών Αγώνων; Γιατί είναι σχέδιο ανάπτυξης και για την Κίνα. Προβάλλει διεθνώς τη χώρα. Συμβάλλει στην επικοινωνιακή της στρατηγική, στην τουριστική της πολιτική κοκ.
Προϋπολογισμός και κόστος. Υπάρχει τίποτε, στον ολυμπιακό σχεδιασμό των έργων που είναι περιττό και παράλογο; Που δεν εντάσσεται στο σχεδιασμό της κοινωνικής ανάπτυξης της χώρας, της αθλητικής και πολιτιστικής ανάπτυξης; Υπάρχει κάποιο οδικό έργο που περισσεύει; Κακώς κάνουμε τις επεμβάσεις στις γενικές υποδομές της χώρας; Κακώς κάνουμε το τραμ τον προαστιακό, κακώς κάνουμε τους κόμβους; Κακώς εκσυγχρονίζουμε το τροχαίο υλικό των ΗΣΑΠ; Κακώς κάνουμε το πρόγραμμα Ελλάδα 2004; Όχι βέβαια. Δεν μας τα ζητά όλα αυτά η Διεθνής Ολυμπιακή Επιτροπή. Είναι δικές μας επιλογές τα περισσότερα.
Εάν θέλετε να πάρουμε το φάκελο της διεκδίκησης και να μετρήσουμε σήμερα τι κόστος έχουν τα έργα που υποσχέθηκε ο φάκελος, πρέπει να ξέρετε, κυρίες και κύριοι συνάδελφοι, ότι το κόστος των έργων του φακέλου είναι 590 δισεκατομμύρια δραχμές. Αυτά είχαμε υποσχεθεί. Και έχουμε προσθέσει έργα -ακριβώς επειδή εμείς θέλουμε η Ελλάδα να είναι άρτια προετοιμασμένη- τα οποία έχουν μεταολυμπιακή προοπτική και μεταολυμπιακή χρήση. Πρέπει δε να σας πω, ότι πιο εντυπωσιακό σημείο από όλα είναι η σύγκριση των χρονοδιαγραμμάτων, μεταξύ Αθήνας και Σίδνεϋ. Εάν δείτε με κριτήριο την έναρξη των αγώνων πότε έχουν αρχίσει τα έργα στην Ελλάδα και πότε είχαν αρχίσει τα έργα στο Σίδνεϋ, θα διαπιστώσετε ότι στη συντριπτική πλειοψηφία των έργων τα έχουμε αρχίσει νωρίτερα. Υπολειπόμαστε μόνο στο Ολυμπιακό Χωριό, αλλά κερδίσαμε το χρόνο καθ' οδόν, γιατί το έργο εξελίσσεται θαυμάσια. 
Καταθέτω τον πίνακα αυτό στα Πρακτικά, για να σταματήσει αυτή η διάχυτη και αυτουποτιμητική σπερμολογία περί Σίδνεϋ. 
(Στο σημείο αυτό ο Υπουργός Πολιτισμού κ. Ευάγγελος Βενιζέλος καταθέτει για τα Πρακτικά τον προαναφερθέντα πίνακα, ο οποίος έχει ως εξής:
(Ο σχετικός πίνακας βρίσκεται στο Τεύχος των Πρακτικών της Βουλής)
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Και έρχομαι τώρα στα μη κατασκευαστικά προγράμματα. Πολιτιστική Ολυμπιάδα. Καλά, αντιλαμβάνομαι ότι ο κ. Καραμανλής, ως εκπρόσωπος ενός μεγάλου κόμματος ήθελε να κολακεύσει συγκεκριμένα εκλεκτά ονόματα δημιουργών και ανέφερε πολλά παραλείποντας άλλα, αλλά παραβιάζει ανοικτές θύρες. Όλοι αυτοί είναι ενταγμένοι στο πρόγραμμα, είναι συνεργάτες μας. Ο Ευρωβουλευτής της Νέας Δημοκρατίας κ. Ξαρχάκος είναι εν ενεργεία διευθυντής κρατικού θεσμού, της Κρατικής Ορχήστρας Ελληνικής Μουσικής. Το πρόγραμμα του Μίκη Θεοδωράκη, είναι κεντρικό πρόγραμμα της Πολιτιστικής Ολυμπιάδας. Ο κ. Κωνσταντόπουλος ο οποίος αντιστρέφει και διαστρέφει το νόημα του "πολιτισμού των πολιτισμών", δεν έτυχε να δει τι είπε το πρόσφατο συνέδριο της Ολυμπίας που διοργάνωσε η κα Αρβελέρ, με συμμετοχή τόσων ξένων διανοουμένων, του Γενικού Διευθυντή της ΟΥΝΕΣΚΟ, του Προέδρου της Επιτροπής Πολιτισμού της ΔΟΕ, για τον πολιτισμό των πολιτισμών και το μήνυμα αυτό που εξαποστέλλει η χάρτα της Ολυμπίας; Τέτοια έλλειψη ενημέρωσης; Τέτοια διάθεση διαστρέβλωσης των ισχυρισμών μας και των επιχειρημάτων μας; Γιατί; 
Τελειώνω με το μήνυμα των αγώνων. Έχουμε πει κατ' επανάληψη ότι οι αγώνες του 2004 και μόνον αυτοί είναι οι αυθεντικοί Ολυμπιακοί Αγώνες. Είναι οι σγώνες του ανθρώπινου μέτρου. Είναι οι καθαροί αγώνες, χωρίς φαρμακοδιέγερση, χωρίς ναρκωτικά, χωρίς να διεκδικούμε μετάλλια που δεν αξίζουμε ως χώρες. 
Αλλά εδώ υπάρχει κάτι που θέλω πραγματικά να το συνειδητοποιήσουμε, γιατί είναι σημαντικό. Εμείς έχουμε αποσιωπήσει τα τελευταία χρόνια τα ιστορικά και πολιτιστικά μας επιχειρήματα.
Οργανώνουμε τους Ολυμπιακούς Αγώνες ως ένα ψυχρό τεχνικό επαγγελματικό γεγονός. Γιατί πρέπει να αποδείξουμε ότι η Ελλάδα του 21ου αιώνα, μπορεί να τα πετύχει αυτά, χωρίς να επικαλείται ιστορικούς τίτλους και επιχειρήματα. Τώρα όμως που το πετυχαίνουμε αυτό, τώρα όμως που τα έργα αρχίζουν και αναπτύσσονται, βγαίνουν στο έδαφος, τα εργοτάξια λειτουργούν, τώρα που θα σταματήσει η συζήτηση για το κατασκευαστικό πρόγραμμα (λες και οι Ολυμπιακοί Αγώνες είναι κατασκευαστικό και όχι αθλητικό γεγονός), τώρα εμείς θα κάνουμε μια πολύ απλή κίνηση που δικαιούμαστε να κάνουμε. Θα προσθέσουμε πάνω στην τεχνική μας επάρκεια που την κατακτούμε με δυσκολίες, αλλά την κατακτούμε ως αποτέλεσμα, το ανυπέρβλητο και ανεπανάληπτο ιστορικό και πολιτιστικό επιχείρημα της αυθεντικότητας. Και έτσι θα αποκτήσουμε την υπεραξία των Ολυμπιακών Αγώνων του 2004 που είναι μια υπεραξία που ανήκει στον ελληνικό λαό, γιατί αυτός διοργανώνει τους Ολυμπιακούς Αγώνες και αυτός θα πιστωθεί με την επιτυχία του 2004. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" 180 χρόνια από την Ελληνική Επανάσταση τριάντα εννέα μαθητές και οκτώ συνοδοί δάσκαλοι από το εικοστό τέταρτο Δημοτικό Σχολείο Λαμίας.
Η Βουλή τους καλωσορίζει.
(Χειροκροτήματα από όλες τις πτέρυγες)
Ο Πρωθυπουργός κ. Κωνσταντίνος Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, όταν διάβασα το αίτημα της Νέας Δημοκρατίας για την προ ημερήσιας διάταξης συζήτηση, όπως και όταν σήμερα άκουσα τον Πρόεδρο της Νέας Δημοκρατίας, θυμήθηκα το 1998. Και τότε ο κ. Καραμανλής είχε ζητήσει να γίνει προ ημερήσιας διάταξης συζήτηση για την οικονομία. Και τότε περιέγραφε με τα μελανότερα χρώματα την κατάσταση. Και τότε επίσης, όπως σήμερα δηλώνει ότι υποστηρίζει την προσπάθεια, εδήλωνε ότι υποστηρίζει την προσπάθεια για την ένταξη της χώρας στην ΟΝΕ. Αλλά, προέβλεπε την πλήρη αποτυχία μας, όπως και τώρα αφήνει να διαφανεί η αδυναμία μας να πραγματοποιήσουμε σωστούς αγώνες.
Όπως ξέρουμε όλοι μας, η Νέα Δημοκρατία διαψεύστηκε οικτρά. Και θα έλεγε κανείς ότι τα παθήματα πρέπει να γίνουν μαθήματα. Δεν γίνονται όμως μαθήματα, διότι η Αξιωματική Αντιπολίτευση είχε αποφασίσει ότι χρειάζεται όχι παιδεία κριτικής και συμβολής, αλλά παιδεία αναμέτρησης, παιδεία καταγγελιών και παιδεία δημαγωγίας. Είναι ο μόνος τρόπος να ξεπεράσει την προγραμματική της ένδεια, την ανεπάρκειά της σε ιδέες. Είναι ο τρόπος τον οποίο επιλέγει να ρητορεύει αρνητικά. Αν στέκομαι σ' αυτό το σημείο, στέκομαι γιατί θέλω να τονίσω ότι η αρνητική ρητορεία έχει κάποιο κόστος. Και έχει κόστος σε βάρος της οικονομίας, δεν είναι ανέξοδη επίσης και σε σχέση με τους Ολυμπιακούς Αγώνες. Επηρεάζει το κλίμα, επηρεάζει την πορεία, επηρεάζει τη συστράτευση, επηρεάζει τη διεθνή εικόνα της χώρας.
Ακούγοντας και τη σημερινή ομιλία του Προέδρου της Αξιωματικής Αντιπολίτευσης σε όσα άσκησε κριτική, δεν προσέθεσε και δικές του προτάσεις ή δικές του σκέψεις να αντιμετωπιστούν φαινόμενα, όπως ανέφερε ο κ. Βενιζέλος. από τις διαδικασίες τις οποίες σωστά και σύμφωνα με το νόμο εφαρμόζουμε ή κάποιες άλλες διαδικασίες που έχουν σχέση με έγκριση και προώθηση των έργων. Εγώ διαπιστώνω, ότι δεν αναζητά η Νέα Δημοκρατία απαντήσεις, εάν οι Ολυμπιακοί Αγώνες οργανώνονται πράγματι με επιτυχία ή αν το σύστημα λειτουργεί σωστά. Ανησυχεί ακριβώς για το αντίθετο. Ανησυχεί γιατί τα πράγματα προχωρούν, ανησυχεί γιατί υπάρχει πρόοδος. Και θέλω να διαβεβαιώσω ότι θα ανησυχεί και θα ανησυχεί κάθε μέρα περισσότερο γιατί τα πράγματα προχωρούν.
Άκουσα ότι δεν γίνεται ενημέρωση, δεν γίνεται συνεργασία στη Βουλή. Ο κ. Βενιζέλος ανέφερε πόσες συναντήσεις έχουν γίνει στη Διαρκή Επιτροπή της Βουλής και βεβαίως δεν υπήρχαν κοκορομαχίες. Ενημέρωση χρειάζεται η Βουλή. Δεν χρειάζεται κοκορομαχίες, αλλά ίσως αυτό δυσαρεστεί την Αξιωματική Αντιπολίτευση. Και θέλω να εκφράσω τη δική μου άποψη με έμφαση ότι η Βουλή και η λειτουργία της Βουλής δεν ταυτίζονται με τις ομιλίες και τις αντιπαραθέσεις των πολιτικών αρχηγών στην Ολομέλεια. Αυτή είναι νοοτροπία παρελθόντος να ταυτίζουμε τη λειτουργία της Βουλής με τις διαμάχες λόγω των πολιτικών Αρχηγών.
Θα έλθω τώρα σε κάποια από τα θέματα τα οποία εθίγησαν. Απάντησε ο κ. Βενιζέλος, θα επαναλάβω όμως ορισμένα σημεία τα οποία θεωρώ ιδιαίτερης σημασίας.
Ανέφερα στην αρχική μου ομιλία πως η αλήθεια είναι -και αυτό ανταποκρίνεται στα πράγματα όπως υπάρχουν εδώ στην Ελλάδα αλλά και σε όλες τις άλλες χώρες- ότι θα δαπανήσουμε περισσότερα χρήματα στη μία ή στην άλλη κατεύθυνση και ότι θέλουμε να κρατήσουμε το συνολικό προϋπολογισμό. Ανέφερα επίσης ότι θα υπάρχουν χρονικές μεταθέσεις, αλλά οπωσδήποτε θα ολοκληρώσουμε έγκαιρα την προετοιμασία.
Η απάντηση αν συγκρίνουμε το τι έγινε στην Αθήνα και στο Σίδνεϊ είναι ότι αυτά δεν συμβαίνουν μόνο στην Ελλάδα. Συμβαίνουν και αλλού. Γιατί όπως είπα πριν είναι στα πράγματα.
Ο κ. Βενιζέλος επέδειξε έναν πίνακα και η πλήρη εικόνα είναι ως εξής: Ο μέσος όρος έναρξης των έργων για το Σίδνεϋ ήταν τριάντα μήνες πριν την έναρξη των αγώνων. Ενώ για την Αθήνα ήταν είκοσι εννέα μήνες περίπου. Δεν υπάρχει διαφορά. Τον ίδιο καιρό άρχισαν κατά μέσο όρο τα έργα. Αυτή είναι η αλήθεια και σας προσκαλώ να αποδείξετε το αντίθετο.
Αρκετά έγκαιρα από το Νοέμβριο του 2000 οριστικοποιήσαμε το σχεδιασμό μας για τις μόνιμες και τις λυόμενες εγκαταστάσεις. Επειδή άκουσα ότι μετατρέπονται όλες οι εγκαταστάσεις σε λυόμενες, αποφασίσαμε να υπάρχουν λυόμενες εγκαταστάσεις αλλού όπου υπάρχει ένας άλλος μακροπρόθεσμος σχεδιασμός. Για παράδειγμα στο Ελληνικό θα γίνουν λυόμενες εγκαταστάσεις. Διότι εκεί που θα υπάρχουν λυόμενες εγκαταστάσεις στους αγώνες του 2004 μετά θα γίνει το πάρκο. Και επειδή επίσης άκουσα ότι εγκαταλείφθηκε το σχέδιο για το μητροπολιτικό πάρκο, σας λέγω ότι αυτό δεν είναι αλήθεια. Όσοι το ισχυρίζονται δεν διάβασαν ή δεν πρόσεξαν τι είπαμε. Είχαμε πει εξαρχής ότι θα γίνουν εκεί ολυμπιακά έργα και το μητροπολιτικό πάρκο θα αναπτύσσεται βαθμιαία και θα εντάξει ένα τμήμα αυτών των έργων. Καμία αλλαγή προθέσεων ή σχεδιασμών δεν υπάρχει.
Εμείς κάναμε αποτελεσματικά βήματα για την ωρίμανση των έργων με τα διϋπουργικά όργανα και με την επιτάχυνση των διαδικασιών. Το διάστημα ωρίμανσης των έργων για τα ολυμπιακά έργα μειώθηκε από σαράντα έως πενήντα μήνες που είναι κατά κανόνα στην Ελλάδα σε τριάντα μήνες περίπου. Και ακολουθήσαμε την κοινοτική νομοθεσία, τη νομοθεσία της χώρας και τις συμβάσεις με τη ΔΟΕ. 
Τα έργα απαιτούν μία σειρά από ενέργειες, από την έκδοση των οικοδομικών αδειών, τις απαλλοτριώσεις, τις προκηρύξεις για την εκπόνηση των μελετών, των προμελετών και οριστικών μελετών, τις αρχαιολογικές εργασίες όπου απαιτούνται, την αξιολόγηση των προσφορών κ.ο.κ. Μα, δεν είναι δυνατόν εμείς να θέλουμε να περιορίσουμε ή να καταργήσουμε τις αρχαιολογικές έρευνες. Και ο κ. Κωνσταντόπουλος επικαλέστηκε το δημοσίευμα μιας εφημερίδας.
Στην Ελλάδα, κύριε Κωνσταντόπουλε, σεις ο ίδιος υπερασπίζεστε την ελευθερία των απόψεων. Υπάρχει ελευθερία απόψεων. Υπάρχουν και αυτές οι απόψεις, υπάρχουν και οι άλλες απόψεις.
Αλλά δεν μπορεί να καταλογίζετε στην Κυβέρνηση επιλεκτικά την όποια άποψη εσείς θεωρείτε κατακριτέα. Να την αποδίδετε σ' αυτούς που την εκφράζουν. Και τις προσωπικές σας αντιδικίες να μην τις μεταφέρετε ως αντιδικίες προς την Κυβέρνηση. 
Η Αντιπολίτευση δεν αποδέχεται πολλές φορές αυτές τις διαδικασίες και τους χρόνους που απαιτούνται. Αλλά δεν κατάλαβα ποια είναι η σκέψη της. Η σκέψη της είναι μήπως ότι πρέπει να γίνουν συνοπτικές διαδικασίες; Δηλαδή υπερασπίζεται τις διαδικασίες τις αδιαφάνειας; Εάν δεν τις υπερασπίζεται γιατί δεν το λέει; 
Η ΔΟΕ βεβαίως κάνει παρατηρήσεις. Και καλά κάνει που κάνει παρατηρήσεις. Κάνει καλά, διότι είναι ένας οργανισμός ο οποίος έχει τη γενική ευθύνη, έχει μία τεράστια εμπειρία, ξέρει καλύτερα, μπορεί να σπρώξει, μπορεί να επισημάνει. Αλλά δεν είναι η Ελλάδα η μόνη χώρα στην οποία έκανε παρατηρήσεις. Παρακαλώ, όσους έχουν αμφιβολίες, να κοιτάξουν την εξέλιξη των σχέσεων μεταξύ ΔΟΕ και Σίδνεϊ, ΔΟΕ και Ατλάντας, ΔΟΕ και Βαρκελώνης. Παντού περίπου είναι το ίδιο φαινόμενο. Είναι ο εποπτεύων ο οποίος ασκεί την εποπτεία. Ο εποπτεύων έχει μία λογική -την οποία και ασπάζομαι- να σπρώξει, να κρίνει για να μπορέσει να πετύχει το καλύτερο αποτέλεσμα. Αλλά αυτό δεν σημαίνει ότι εμείς πρέπει από τις παρατηρήσεις αυτές να αντλούμε μία επιχειρηματολογία ότι πορευόμαστε σε μία καταστροφή, όπως ακούστηκε και σήμερα ή ακούγεται συχνά. 
Θα αναφέρω εδώ ένα παράδειγμα μόνο από το παρελθόν, επειδή παρουσιάζεται αυτή η Κυβέρνηση ότι δεν μπορεί να ανταποκριθεί και ότι όλα αυτά δεν έχουν σχέση με τις δυνατότητες της χώρας και του κράτους.
Ας δούμε τι έκανε η Κυβέρνηση της Νέας Δημοκρατίας το 1991 όταν οργάνωσε τους Μεσογειακούς Αγώνες. Θα αναφέρω ένα χαρακτηριστικό παράδειγμα. Το ολυμπιακό κλειστό κολυμβητήριο παραδόθηκε επτά μήνες μετά τους μεσογειακούς αγώνες του '91 και μάλιστα το 1992. Συμβαίνουν αυτά. Δεν πρόκειται να συμβούν στους Ολυμπιακούς Αγώνες. Αλλά πού και πού να τα θυμόμαστε έτσι για να ξέρουμε, για να έχουμε μία συγκριτική εικόνα και να μην είμαστε τόσο βέβαιοι όταν εκτοξεύουμε καταγγελίες.
ΚΩΣΝΤΑΝΤΙΝΟΣ ΜΗΤΣΟΤΑΚΗΣ: Μακάρι να είναι τόσο πετυχημένοι οι Ολυμπιακοί Αγώνες όσο ήταν και οι Μεσογειακοί Αγώνες. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Μητσοτάκη, ήταν μία υπενθύμιση ότι χρειάζεται λιγότερη αλαζονεία στη βεβαιότητα την οποία έχετε. 
Δεύτερο θέμα, είναι οι υπερβάσεις του κόστους σε σχέση με το φάκελο διεκδίκησης. Ο φάκελος διεκδίκησης, όπως εξήγησε ο κ. Βενιζέλος, είναι ένα σχέδιο με βάση κάποιες γενικές εκτιμήσεις. Δεν γίνεται με οριστικές μελέτες. Δεν μπορεί να γίνει με οριστικές μελέτες. Πουθενά δεν έχει γίνει με οριστικές μελέτες. Οι οριστικές μελέτες έχουν ένα διαφορετικό κόστος από αυτό που είχε ο φάκελος διεκδίκησης. Γι' αυτό και σε άλλες χώρες υπάρχει αυτή η απόσταση. 
Στο Σίδνεϊ το κόστος των έργων εμφάνισε αύξηση 72% μεταξύ του φακέλου διεκδίκησης και του αναθεωρημένου προϋπολογισμού τρία έτη πριν από τους Ολυμπιακούς Αγώνες. 
Άκουσα τον κ. Καραμανλή, να παρουσιάζει εδώ τους εκτροχιασμούς του κόστους και μεταξύ άλλων ανέφερε το παράδειγμα της Αττικής Οδού. Αλλά η Αττική Οδός δεν είναι ολυμπιακό έργο. Γιατί αναφέρεται εδώ ως παράδειγμα; Πρώτα την είχαμε συνδέσει με το αεροδρόμιο. Όταν η Νέα Δημοκρατία έλεγε ότι δεν θα λειτουργήσει το αεροδρόμιο ακούσαμε τα μύρια όσα για την Αττική Οδό. Τώρα την κάνουμε έργο των Ολυμπιακών Αγώνων. Η Αττική Οδός είναι ένα έργο ανάπλασης της Αθήνας, δημιουργίας νέων κυκλοφοριακών συνθηκών, όπως και πολλά άλλα. Ο προαστιακός σιδηρόδρομος, τον οποίο ανέφερε ο κ. Κωνσταντόπουλος, δεν είναι και αυτός ολυμπιακό έργο. Έχουμε ξεκαθαρίσει ότι σε όλη τη χώρα γίνονται έργα τα οποία αφορούν στην ανάπτυξη της χώρας και γίνονται έργα που αφορούν και τους Ολυμπιακούς Αγώνες. 
Αλλά δεν μπορούμε να επικαλούμαστε το ένα ή το άλλο έργο, που γίνεται επειδή θα βοηθήσει και στους Ολυμπιακούς Αγώνες, να το χαρακτηρίζουμε "ολυμπιακό έργο" και να επικαλούμαστε το τι συμβαίνει εκεί για να κρίνουμε την όλη προετοιμασία των Ολυμπιακών Αγώνων. 
Και όταν λέω τι συμβαίνει εκεί, κυρίες και κύριοι συνάδελφοι, δεν συμβαίνει και τίποτε. Σας φέρνω ένα παράδειγμα, που δεν άκουσα σήμερα αλλά το διάβασα κατά κόρον στον Τύπο ότι προέρχεται από τη Νέα Δημοκρατία, είναι το Καυτατζόγλειο Στάδιο στη Θεσσαλονίκη: Υπέρβαση κόστους. Πράγματι όμως, υπάρχει πολύ μεγαλύτερο κόστος. Γιατί υπάρχει πολύ μεγαλύτερο κόστος; Διότι μια που θα διορθωθεί το Καυτατζόγλειο για τους Ολυμπιακούς Αγώνες, αποφασίσαμε να στεγαστούν οι αθλητικές ομοσπονδίες της Βορείου Ελλάδος, να δημιουργηθούν σύγχρονες υποδομές γραπτού και ηλεκτρονικού Τύπου, να αλλάξει το ηλεκτρονικό σύστημα του σταδίου, να ανακαινισθεί ο βοηθητικός στίβος, να γίνουν γήπεδα αθλοπαιδιών και το κόστος βεβαίως ανεβαίνει. 
Γιατί τα κάναμε όλα αυτά; Γιατί δεν θέλουμε ένα στάδιο μόνο για τους Ολυμπιακούς Αγώνες, θέλουμε ένα στάδιο το οποίο να είναι κόσμημα για τη Βόρειο Ελλάδα και να είναι της ίδιας ικανότητος ή της ίδιας ποιότητας, όπως το στάδιο που είναι στην Αθήνα.
Δεν θέλει δηλαδή η Νέα Δημοκρατία, η Θεσσαλονίκη να έχει ένα στάδιο όπως το ΟΑΚΑ της Αθήνας; Φαντάζομαι ότι το θέλετε. 
Και ας έρθω στο τελευταίο σημείο που αφορά την οργανωτική προσπάθεια. Άκουσα τον Αρχηγό της Αξιωματικής Αντιπολίτευσης να μας κατηγορεί για κομματισμό. Παρουσίασε την εικόνα ότι ένα ολόκληρο πασοκικό σύστημα έχει διαβρώσει την προσπάθεια για τους Ολυμπιακούς Αγώνες και τοποθετούμε όπου μπορούμε, τρέχοντας, μέλη του ΠΑΣΟΚ για να κερδίσουμε τις επόμενες εκλογές και να εξυπηρετήσουμε την παλαιοκομματική μας πολιτική. 
Εγώ ένα θα πω: Πρώτος Πρόεδρος της επιτροπής του 2004 ήταν ένας πρώην Βουλευτής της Νέας Δημοκρατίας ο κ. Στρατήγης. Η νυν πρόεδρος της Ολυμπιακής Επιτροπής κα Αγγελοπούλου ήταν επίσης Βουλευτής της Νέας Δημοκρατίας. 
Εάν εμείς θέλαμε πράγματι να ακολουθήσουμε μία τόσο...
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Παρακαλώ, ησυχία, κύριες και κύριοι συνάδελφοι!
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): ...δεν θα κάναμε αυτή την επιλογή. Και κάναμε αυτήν την επιλογή γιατί θέλουμε τη συμμετοχή όλων, γιατί δεν κάνουμε διακρίσεις, γιατί δεν επιδιώκουμε κομματισμούς, γιατί θέλουμε η εθνική υπόθεση των Ολυμπιακών Αγώνων να είναι εθνική υπόθεση όλων. Και αυτό το να είναι εθνική υπόθεση όλων, προφανώς κάποιοι άλλοι δεν το δέχονται. Γιατί εσείς οι ίδιοι και με την έκφραση ότι είναι κομματική προσπάθεια, θέλετε να αποδεσμευθείτε από τους Ολυμπιακούς Αγώνες, θέλετε να τοποθετηθείτε απέναντι, θέλετε να την εντάξετε στο κομματικό σχήμα και θέλετε αυτό το οποίο ισχυρίζεστε ότι δεν κάνετε, να καλλιεργήσετε το διχασμό. Αυτή είναι η πραγματικότητα.
Εγώ θέλω πάλι να επισημάνω ότι πρέπει να ξεφύγουμε από αυτές τις νοοτροπίες. Πρέπει να αρνηθούμε τη νοοτροπία της άρνησης, πρέπει να προσπαθήσουμε μαζί και όλοι να οργανώσουμε Ολυμπιακούς Αγώνες, οι οποίοι θα είναι παραδειγματικοί και θα ανεβάσουν την Ελλάδα ψηλά. 
Οι Ολυμπιακοί Αγώνες είναι μια εκδήλωση με την οποία μπορούμε να αναδείξουμε τη χώρα να αναδείξουμε τις ικανότητές μας, να δείξουμε ότι είμαστε μια χώρα με προοπτική και με μέλλον.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας κ. Κώστας Καραμανλής έχει το λόγο. 
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, δεν κατάλαβα κατ' αρχήν γιατί είδαμε το καινούριο σχήμα: πρώτον, να βάζει ο Πρωθυπουργός τον αρμόδιο Υπουργό να εκτοξεύει συλλήβδην επιθέσεις εναντίον της Αντιπολίτευσης και μετά να έρχεται καπάκι και ο ίδιος. Καινούρια σχήματα προς ενίσχυση. 
Μια χαρά μπορείτε να τα πείτε, κύριε Σημίτη. Είναι ανάγκη να στήνετε όλο αυτό το σκηνικό; Με το γράμμα του νόμου και του Κανονισμού της Βουλής είναι πράγματι νόμιμο. Αλλά μη μου πείτε και μη μου πει κανείς ότι στην ουσία δεν αναιρεί το περιεχόμενο μιας προ Ημερησίας Διατάξεως Συζήτησης των Αρχηγών. Θα προτιμούσα λοιπόν -ο κ. Βενιζέλος έχει πολλές ευκαιρίες να πει τις απόψεις του και ο κάθε Υπουργός σας- η συζήτηση να περιορίζεται μεταξύ μας, εκτός αν εσείς αισθάνεστε ότι δεν μπορείτε να τα βγάλετε πέρα μόνος σας. 
(Χειροκροτήματα από την πτέρυγα της Νέας Δημοκρατίας)
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Εγώ πάντα χρησιμοποιώ τους συνεργάτες μου. 
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, ακούσαμε καινοφανή πράγματα. Ακούσαμε, για παράδειγμα, ότι όσα λέγονται στη Βουλή, όσα λένε οι Αρχηγοί των κομμάτων είναι επικίνδυνα, διότι μπορεί να κάνουν χρήση οι άλλοι, οι κακοί, οι εχθροί, οι εκτός των τειχών. Δηλαδή τι μας λέτε; Να αυτοφιμωθούμε; Να σιωπήσουμε; Καταργήστε και τη Βουλή λοιπόν. Τι νοοτροπία είναι αυτή; Όταν σας λέμε για καθεστωτική νοοτροπία, έρχεστε και αποδεικνύετε ότι έχετε φθάσει στο αποκορύφωμα αυτής της νοοτροπίας: της απόλυτης αλαζονείας και καθεστωτικής νοοτροπίας. 
(Χειροκροτήματα από την πτέρυγα της Νέας Δημοκρατίας)
Το μήνυμα που εκπέμψατε επί ένα ημίωρο -δεκαπέντε λεπτά ο Υπουργός Πολιτισμού και δεκαπέντε λεπτά ο Πρωθυπουργός- είναι: "Μη μιλάτε, μη κάνετε κριτική, να μην συνεδριάζει η Βουλή, να τα λέμε κεκλεισμένων των θυρών". Αυτά είναι ανήκουστα πράγματα, κύριε Πρωθυπουργέ! 
(Χειροκροτήματα από την πτέρυγα της Νέας Δημοκρατίας)
Ένα καινούριο, που μάθαμε σήμερα, είναι ότι για τις καθυστερήσεις, για τα σχεδόν τέσσερα χαμένα χρόνια, ότι φταίει η Ευρωπαϊκή Ένωση και το νομοθετικό πλαίσιο της χώρας. Αυτή είναι μεγάλη ανακάλυψη! Όλες οι άλλες χώρες μπορούν να προχωρούν με τους ρυθμούς που προγραμματίζουν και μόνο στην Ελλάδα ανακαλύψαμε, αφού έχει περάσει πολύ ήδη από το μισό του χρόνου, που είχαμε από την αρχή ότι μας φταίει το δικαιϊκό πλαίσιο της Ευρωπαϊκής Ένωσης και της Ελλάδας! 
Είναι αυτά σοβαρά επιχειρήματα, για να τα επικαλείται μια κυβέρνηση; Είναι πολύ πιο θαρραλέα στάση να πείτε: "Βεβαίως κάναμε λάθη, βεβαίως έχουμε καθυστερήσεις, βεβαίως χάσαμε χρόνο, βεβαίως πετάχτηκε το κόστος ψηλά, βεβαίως είχαμε έλλειψη συντονισμού" -που το λέγατε και μόνοι σας- "κι ελάτε όλοι μαζί να βοηθήσουμε", αντί να έχετε και το θράσος να μέμφεστε τους άλλους. 
Για μία ακόμη φορά ο Πρωθυπουργός επικαλέστηκε ότι το 1998 δεν στηρίξαμε την υπόθεση του ευρώ και την πορεία προς την ένταξη. Κατ' αρχήν πριν από ένα μήνα, στις 21-12-2001, στη συζήτηση του Προϋπολογισμού έλεγε ο κ. Σημίτης: "Κυρίες και κύριοι συνάδελφοι, η Νέα Δημοκρατία, κάτω από όλες τις ηγεσίες της, δεν αντιστάθηκε στο ευρώ. Η αποδοχή από πλευράς της Αξιωματικής Αντιπολίτευσης του εθνικού στόχου της Ο.Ν.Ε. είναι προς τιμήν των πολιτικών, που ηγούνται της παράταξης τα τελευταία χρόνια". Πότε λέγατε αλήθεια; Πριν από ένα μήνα ή τώρα; 
(Χειροκροτήματα από την πτέρυγα της Νέας Δημοκρατίας)
Εσείς συρθήκατε στον ευρωπαϊκό προσανατολισμό. Κατηγορείτε εμάς ότι υπονομεύσαμε την πορεία προς την ευρωζώνη; Μας λέτε ότι δεν πέσατε έξω στις προβλέψεις σας. Εμείς σας λέγαμε ότι υπάρχει τεράστια απόσταση μεταξύ ονομαστικής και πραγματικής σύγκλισης. Και αυτό αποκαλύπτεται τώρα σε όλο του το μεγαλείο και το ομολογείτε εσείς λέγοντας ότι χρειάζονται τέσσερα με πέντε χρόνια, για να φθάσουμε στην πραγματική σύγκλιση, αν όλα πάνε καλά. 
Μιλάτε για κοκορομαχίες. Ποιες κοκορομαχίες; Είχε ποτέ κυβέρνηση τέτοια υπεύθυνη αντιπολίτευση; Νομίζετε ότι δεν έχω να σας κάνω κριτική για το πόσο άθλια χειριστήκατε ένα τεράστιο εθνικό ζήτημα, όπως τον ευρωστρατό; Αλλά είχαμε το θάρρος να έρθουμε εδώ, πριν πάτε ταξίδι στις Ηνωμένες Πολιτείες και να στηρίξουμε τις εθνικές θέσεις! Το έχετε κάνει ποτέ εσείς αυτό ως παράταξη; Το κάνατε ποτέ στον Καραμανλή; Το κάνατε στον Μητσοτάκη; Ποτέ δεν το κάνατε! Και μακάρι να βρείτε το θάρρος να το κάνετε στην επόμενη κυβέρνηση της Νέας Δημοκρατίας, που έρχεται οσονούπω! 
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
Εκείνο που αποδείξατε-ειδικά με τη δευτερολογία σας- είναι ότι έχετε αλλεργία για τη Βουλή, αλλεργία για το διάλογο, αλλεργία για την κριτική. Αλλά αυτό είναι ένδειξη πολύ μεγάλης ανασφάλειας. Είναι ένδειξη αυταρέσκειας και είναι ένδειξη επικίνδυνης, νοσηρής, καθεστωτικής νοοτροπίας. Και μη μας λέτε ούτε υπό τον τύπο ρητορικών σχημάτων ότι η Νέα Δημοκρατία υπερασπίζεται την αδιαφάνεια, γιατί με προκαλείτε να σας πω ότι όλοι ξέρουν στην Ελλάδα ποιος είναι ο εκλεκτός των οργανωμένων συμφερόντων, ποιος είναι ο εκλεκτός της διαπλοκής, ποιος είναι ο εκλεκτός των βαρόνων των Μέσων Επικοινωνίας! 
(Χειροκροτήματα από την πτέρυγα της Νέας Δημοκρατίας)
Λέει η Κυβέρνηση ότι το κόστος των έργων είναι αποτέλεσμα του χρόνου, που μεσολάβησε από τη σύνταξη του φακέλου διεκδίκησης έως το 2001, που έγιναν οι πρώτες συμβάσεις έργου.
Πρώτα απ' όλα εμείς δεν συγκρίνουμε το φάκελο διεκδίκησης. Συγκρίνουμε τις δικές σας εξαγγελίες, το δικό σας προγραμματισμό με το τι έγινε. Και δεν είναι καθόλου λογικό το γεγονός ότι οι συμβάσεις άρχισαν να γίνονται την ώρα, που τα έργα έπρεπε να παραδίδονται.
Λέει η Κυβέρνηση ότι οι προηγούμενοι προϋπολογισμοί ήταν εικονικοί. Διαμαρτύρεται, όμως, ο πρώην Υπουργός Πολιτισμού, που επιμένει ότι επί των ημερών του γινόταν σοβαρή δουλειά και όχι εικονική. Απαντήστε σ' εκείνον, λοιπόν. Λέει αλήθεια ή λέει ψέματα;
Και κάτι ακόμα: όταν επισημαίναμε πως παρουσιάζεται στους Έλληνες μια εικονική πραγματικότητα, διαμαρτυρόσασταν και βρίζατε. Τώρα οι ίδιοι κυνικά ομολογείτε -σας είπα πριν τι έλεγε ο κ. Χυτήρης- ότι κάνετε εικονικούς προϋπολογισμούς. Δηλαδή μόνοι σας δηλώνετε αναξιόπιστοι. Ψέμα είναι αυτό; Λέτε ότι λέγατε ψέματα ή ότι ήσασταν ανίκανοι να κάνετε προϋπολογισμό. Συγγνώμη δεν θα ζητήσετε από κανέναν; Την έχετε ξεχάσει αυτήν τη λέξη; Εξηγήσεις δεν χρωστάτε πουθενά; 
Τα ερωτήματα είναι πολλά, κυρίες και κύριοι συνάδελφοι. Τι συνέβαινε όλα αυτά τα χρόνια στο Υ.ΠΕ.ΧΩ.Δ.Ε.; Τον Ιούνιο του 2001 λέγατε ότι ο εγκεκριμένος προϋπολογισμός για έργα Υ.ΠΕ.ΧΩ.Δ.Ε. είναι, μέχρι σήμερα, της τάξης των 417 δισεκατομμυρίων ενώ φέρονται ως ενταγμένα στο Πρόγραμμα Δημοσίων Επενδύσεων έργα συνολικού ύψους 430 δισεκατομμυρίων. Σε προχθεσινή σύσκεψη, στις 14 Ιανουαρίου, στο Υπουργείο Εθνικής Οικονομίας το Υ.ΠΕ.ΧΩ.Δ.Ε. παρουσίασε αιτήματα πρόσθετης χρηματοδότησης 140 δισεκατομμυρίων ανεβάζοντας το κόστος στα 570 δισεκατομμύρια. Τα λεγόμενα "πέντε ορφανά" προεκτιμήθηκαν από το Υ.ΠΕ.ΧΩ.Δ.Ε. στα 90 δισεκατομμύρια. Σε μια δεύτερη φάση εγκρίθηκαν 139 δισεκατομμύρια. Σήμερα το κόστος των εργασιών για τα έργα αυτά ανέρχεται στα 147 δισεκατομμύρια, ενώ το ΥΠΕΧΩΔΕ ζητά επιπρόσθετα 100 δισεκατομμύρια, επισημαίνοντας ότι ο προϋπολογισμός θα αυξηθεί ακόμα περισσότερο. Δηλαδή από τα 90 στα 250 δισεκατομμύρια και έπεται συνέχεια.
Σας προκάλεσα και το αποφύγατε. Κρύβεστε πίσω από φραστικές επιθέσεις. Θα μας πείτε πόσος είναι ο προϋπολογισμός; Θα δεσμευθείτε σήμερα, εδώ και τώρα, μπροστά στην Εθνική Αντιπροσωπεία τι θα φορτωθούν οι Έλληνες πολίτες, οι Έλληνες φορολογούμενοι; Αυτό καλείστε να κάνετε σήμερα και δεν το κάνατε μέχρι στιγμής. 
Λέει η Κυβέρνηση ότι οι καθυστερήσεις οφείλονται στο γεγονός -πέρα από τα καινοφανή, που είπαμε σήμερα, ότι δηλαδή φταίει η Ευρωπαϊκή Ένωση και το νομοθετικό πλαίσιο- ότι προηγήθηκε σοβαρή μελέτη για κάθε έργο χωριστά. 
Αν ήταν έτσι, κυρίες και κύριοι συνάδελφοι, αυτό γιατί δεν λεγόταν από την αρχή; Γιατί δεν διαμορφώνονταν ανάλογα τα σχετικά χρονοδιαγράμματα; Για ποιο λόγο καταρτίζονταν εικονικά χρονοδιαγράμματα; 
Τι θέλετε δηλαδή να πείτε; Ότι είχατε από την αρχή ένα σοβαρό προγραμματισμό, αλλά προτιμούσατε να δείχνετε το ακριβώς αντίθετο ή ανάποδα, ότι δηλαδή δεν είχατε σχεδόν κανένα προγραμματισμό και τρέχετε τώρα να συμμαζέψετε τα ασυμμάζευτα; Διότι, όταν σας επισημαίναμε τον κίνδυνο καθυστερήσεων, μας κατηγορούσατε ότι δήθεν κινδυνολογούμε. Και το είπατε και σήμερα. Γιατί δεν λέτε την αλήθεια; Ως πέρυσι μας δείχνατε μακέτες έργων και βεβαιώνατε ότι δεν υπάρχει κανένα πρόβλημα χρόνου. Τώρα οι ίδιοι ομολογείτε πως δεν προλαβαίνετε. Τώρα οι ίδιοι καταργείτε τα έργα, που υποτίθεται ότι προχωρούσαν εντός των χρονοδιαγραμμάτων. Είναι και αυτό επιβεβαίωση σοβαρής μελέτης, σοβαρού προγραμματισμού, σοβαρού σχεδιασμού; Τελικά είναι και αυτό επιβεβαίωση σοβαρής Κυβέρνησης;
Και επειδή επιμείνατε πολύ στα περί μη καθυστερήσεων, εγώ, ως ερωτηματικό τουλάχιστον, θα σας καταθέσω ένα έγγραφο, που μου έφεραν τώρα οι συνεργάτες μου. Ο συντάκτης είναι η Γενική Διεύθυνση Ολυμπιακών Έργων του Οργανισμού "ΑΘΗΝΑ 2004". Το θέμα είναι η γενική αναφορά προόδου των έργων ολυμπιακών εγκαταστάσεων. Η ημερομηνία είναι 11 Ιανουαρίου του 2002. 
Έχετε μια εικόνα, κυρίες και κύριοι συνάδελφοι. Σας θυμίζω ότι όσα έργα χρωματίζονται με κόκκινο είναι υψηλού κινδύνου, όσα με κίτρινο μεσαίου κινδύνου και όσα με πράσινο χαμηλού κινδύνου. Θα έχετε την ευκαιρία να τα μελετήσετε ένα προς ένα. Εκείνο, όμως, που θα σας πω είναι ότι από σαράντα ένα έργα τα δεκαπέντε χρωματίζονται με κόκκινο, δηλαδή υψηλού κινδύνου, τα δέκα με κίτρινο, δηλαδή μεσαίου κινδύνου και τα δεκαέξι με πράσινο, δηλαδή χαμηλού κινδύνου.
Δεν θα παίξω, παρά τον πειρασμό, με τις στατιστικές δυόμισι χρόνια, ίσως και λιγότερο, πριν από την έναρξη των Αγώνων. Αλλά αυτό και μόνο επιβεβαιώνει ότι οι ανησυχίες μας είναι δικαιολογημένες. 
Σε κάθε περίπτωση εμείς πράγματι νοιαζόμαστε για την υπόθεση των Ολυμπιακών Αγώνων. Και νοιαζόμαστε, γιατί είναι μία εθνική υπόθεση. Και ο τρόπος να αποδεικνύουμε έμπρακτα τη φροντίδα είναι ασκώντας κριτική, καταθέτοντας προτάσεις και πιέζοντάς σας. Δηλαδή τι θέλετε να κάνουμε; Να παρακολουθούμε απαθείς τα έργα και τις ημέρες σας; Δεν είναι αυτή η θεσμική μας υποχρέωση.
Οι Έλληνες πολίτες περιμένουν από μας να βοηθήσουμε με την πίεση, την ασφυκτική πίεση, την κριτική και τις προτάσεις, που θα σας πούμε, να κινηθείτε επιτέλους πιο αποτελεσματικά για μία υπόθεση πράγματι εθνικών διαστάσεων. 
Να σας πω και ένα ακόμα επιχείρημα, που το θεωρώ πάρα πολύ σημαντικό.
Κυρίες και κύριοι συνάδελφοι, όλοι ξέρουμε ή, εν πάση περιπτώσει, οι περισσότεροι υπολογίζουμε ότι κυβέρνηση στη διάρκεια των Αγώνων θα είναι η Νέα Δημοκρατία. Είναι βέβαιο ότι θέλουμε πριν απ΄ όλους εμείς οι Ολυμπιακοί Αγώνες να έχουν τη μέγιστη δυνατή επιτυχία. 
Αυτό το καταθέτω για τα Πρακτικά.
(Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία τριάντα μαθητές και έξι συνοδοί δάσκαλοί τους από το 2ο Δημοτικό Σχολείο Ριζόμυλου Νομού Μαγνησίας, καθώς επίσης και έξι μαθητές και δύο συνοδοί δάσκαλοί τους από το 5ο Δημόσιο Σχολείο Φερρών Μαγνησίας.
(Χειροκροτήματα απ' όλες τις πτέρυγες)
Η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κα Παπαρήγα έχει το λόγο.
ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Νομίζω ότι η ομιλία του Υπουργού Πολιτισμού κ. Βενιζέλου άφησε και αφήνει εκτεθειμένη την Κυβέρνηση, σε σχέση με τη συζήτηση που κάνουμε σήμερα ως προς το εξής: Όχι τελικά για το τι αποκλίσεις θα έχουμε από τον προϋπολογισμό. Μπορεί να πει κανείς ότι ο προϋπολογισμός περιέχει και το σπέρμα μιας ανοιχτής απόκλισης. Εδώ όμως αυτό που κατάλαβα εγώ είναι ότι ο κ. Βενιζέλος έχει φτιάξει έναν προϋπολογισμό με διάφορες γκρίζες ζώνες. Ανάλογα δηλαδή με τις ανάγκες θα λέει, αυτά είναι τα ολυμπιακά έργα και ο προϋπολογισμός είναι 560 δισεκατομμύρια. Σε άλλη φάση θα λέει αυτά είναι τα αναγκαία και συμπληρωματικά έργα και ο προϋπολογισμός είναι ένα τρισεκατομμύριο. Δηλαδή εδώ δεν ξέρουμε με ποια κριτήρια διαμορφώνεται ένας προϋπολογισμός, για να μπορούμε αν θέλετε να κρίνουμε τις αποκλίσεις. Δεν θα είμαστε βέβαιοι αν μιλάμε για τον ίδιο προϋπολογισμό.
Αυτός ο διαχωρισμός -το θέσαμε και στην αρχική ομιλία- στα υποχρεωτικά έργα, στα μη υποχρεωτικά που τα κάνουμε με αφορμή τους Ολυμπιακούς Αγώνες και είναι χρήσιμα, σε αυτά που είναι συμπληρωματικά, σε αυτά που είναι αναγκαία των συμπληρωματικών, έτσι εμείς δεν μπορούμε τουλάχιστον να κρίνουμε. Και θα έλεγα ότι η Κυβέρνηση πρέπει να δώσει ένα συγκεκριμένο κατάλογο. Ποια είναι τα ολυμπιακά έργα που υποχρεώνεται να κάνει και τα οποία είναι εκ των ων ουκ άνευ, ή αν θέλετε συμπληρωματικά με την έννοια ότι δεν μπορούν να λειτουργήσουν τα ολυμπιακά έργα, αν παραδείγματος χάρη δεν διαπλατυνθούν οι δρόμοι ή δεν γίνει και κάτι άλλο. Μπορεί να υπάρχουν και οι έμμεσες υποχρεώσεις, αλλά υπάρχουν αυτές οι έμμεσες, με την έννοια ότι η υποδομή στο λεκανοπέδιο της Αττικής, ας πούμε, είναι τέτοια που μπορείς να κάνεις ένα πάρα πολύ ωραίο έργο, αλλά όταν βρίσκεται σε ένα δυσμενές περιβάλλον αυτό το έργο δεν μπορεί να λειτουργήσει.
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
Εμείς βεβαίως κρίνουμε τα έργα και τις αποδόσεις πάνω σε μία βασική ιδέα, αν υπηρετούν ή όχι τις λαϊκές ανάγκες, ποιος κερδίζει και ποιος χάνει, ποιος πληρώνει το μάρμαρο. Αυτή βεβαίως η θέση είναι κατά τον κύριο Πρωθυπουργό μια παλιά ιδέα, μια ιδέα του παρελθόντος. Δεν θα υποστηρίξω ότι αυτή η ιδέα εκφράζει κάποια καινοτομία. Ναι, κύριε Πρωθυπουργέ, είναι πάρα πολύ παλιά. Ποιος κερδίζει, ποιος χάνει. Ωφελούνται οι λίγοι ή ωφελούνται οι πολλοί; Είναι πάρα πολύ παλιά ιδέα.
Όμως ομολογώ ότι έχω ανάγκη να πεισθώ πάνω στο εξής θέμα, για να πεισθούμε και γενικότερα, γιατί δεν εκφράζω πιστεύω μόνο μία κομματική άποψη, γιατί δηλαδή μία ιδέα του παρελθόντος είναι λαθεμένη, επειδή είναι του παρελθόντος και μία ιδέα του σήμερα είναι καλή γιατί είναι του σήμερα;
Αυτή την οπτική, αν θέλετε, κριτικής ενός ή του άλλου κόμματος, του ενός προσώπου, δεν μπορώ να την κατανοήσω. Με αυτήn την έννοια εμείς δεν διστάζουμε να σας πούμε ότι ναι, έχουμε κάποιες ιδέες πάρα πολύ παλιές, τις οποίες δεν τις βγάζουμε από πάνω μας και αποτελούν για μας μια μεθοδολογική προσέγγιση του σήμερα.
Ανησυχούμε, λοιπόν, για το ζήτημα του προϋπολογισμού. Ξαναλέω ότι δεν ανησυχούμε για το αν θα εκτιναχθεί στα ύψη ο προϋπολογισμός. Δεν μπορούμε να πούμε σήμερα ότι αυτός είναι ο προϋπολογισμός περιλαμβάνει αυτά και αυτά και εκεί πάνω θα κριθούμε; Να αναφέρω ένα παράδειγμα. Το κόστος του Ολυμπιακού Χωριού δεν έχει μπει ακόμη στον προϋπολογισμό. Δηλαδή το Ολυμπιακό Χωριό είναι μη υποχρεωτικό έργο των Ολυμπιακών Αγώνων; Το κόστος του Iπποδρόμου και του Ιππικού Κέντρου δεν έχει μπει στον προϋπολογισμό. Είναι έξω από τους Ολυμπιακούς Αγώνες; Μια σειρά έργα που δεν έχουν δημοπρατηθεί και είναι πολύ μεγάλα -Φαληρικός όρμος, Γουδί, Ελληνικό- δεν έχουν κοστολογηθεί. Έχουν μπει επίσημα στον προϋπολογισμό; Τα θεωρείτε έξω από τους Ολυμπιακούς Αγώνες;
Από ένα σημείο και μετά και εμείς δεν ξέρω πώς θα σας κρίνουμε και πώς θα κριθούμε και εμείς για τον έλεγχο που ασκούμε τον κοινοβουλευτικό και τον γενικότερο.
Δεν παίρνω την περίπτωση ότι υπάρχει ο προϋπολογισμός της Οργανωτικής Επιτροπής των Ολυμπιακών Αγώνων, που είναι ένας προϋπολογισμός 662,5 δισεκατομμυρίων και ο οποίος θεωρείται ισοσκελισμένος. Αυτό βέβαια θα αποδειχθεί στο τέλος. Γιατί, παραδείγματος χάρη, μέσα στο γενικό προϋπολογισμό τον εθνικό, ας το πω έτσι, δεν μπαίνουν όλα τα έξοδα και όλα τα προβλεπόμενα έσοδα, ακόμη να υπάρχουν και αστερίσκοι που να δείχνουν ότι αυτά είναι ισοσκελισμένα; Εμείς δηλαδή πώς θα κρίνουμε τα πράγματα; 
Η Κοινοβουλευτική Ομάδα του Κομμουνιστικού Σώματος Ελλάδας, οπωσδήποτε θα δώσει συνέχεια σ' αυτήν τη συζήτηση. Προσωπικά, με τα δεδομένα που έχω δεν μπορώ να διαμορφώσω μια παρέμβαση μέσα στα όρια της Βουλής. 'Εχω μπερδευτεί. 
Ο προαστιακός σιδηρόδρομος σχετίζεται ή δεν σχετίζεται με τους Ολυμπιακούς Αγώνες; Βεβαίως και τα Σπάτα δεν σχετίζονταν άμεσα αλλά ο προαστιακός σιδηρόδρομος πρέπει να γίνει. Είναι άλλο πράγμα η διαφωνία που έχουμε εμείς για τους όρους, τα ιδιωτικοοικονομικά κριτήρια, με τα οποία πρέπει να πραγματοποιηθούν αυτά τα έργα. Είναι όμως έργα που χρειάζονται και σχετίζονται και με τις ανάγκες της συγκέντρωσης δέκα, έντεκα εκατομμυρίων ανθρώπων εκείνη την περίοδο και βεβαίως σχετίζονται και με τις λαϊκές ανάγκες. 
Υπάρχουν έργα για τα οποία εμείς συμφωνούμε. Διαφωνούμε όμως με το πού και πώς τα αναθέτετε κλπ. Εδώ λοιπόν που θα σας κρίνουμε εμείς πάνω στον προϋπολογισμό; 
Είμαι βέβαιη ότι η Κοινοβουλευτική Ομάδα του Κομμουνιστικού Κόμματος Ελλάδας θα δώσει μια συνέχεια σε τέτοια καίρια ερωτήματα τα οποία αυξήθηκαν με την παρέμβαση του κυρίου Υπουργού.
'Οσον αφορά στο θέμα του πράσινου στην Αθήνα και της αξιοποίησης των διάφορων χώρων με αφορμή τους Ολυμπιακούς Αγώνες και μετά, εμείς τουλάχιστον ως κόμμα, ξεκαθαρίζουμε ότι δεν εννοούμε να περιβάλλουμε με πράσινο και με δέντρα τα τσιμέντα και ότι αυτό είναι "πρασίνισμα" της Αττικής, δηλαδή να βάλουμε φούντες πράσινου γύρω από χώρους τσιμεντοποιημένους. Βεβαίως αισθητικά προσφέρει, αλλά δεν νομίζω ότι το λεκανοπέδιο της Αττικής και όλα τα μεγάλα αστικά κέντρα της Ελλάδας έχουν αυτήν την ανάγκη.
Εμείς μιλάμε για τη διατήρηση των τελευταίων ελεύθερων χώρων στην Αθήνα. Δεν παραιτούμαστε από τη διεύρυνση αυτών των χώρων. Μιλάμε για ενιαίους μεγάλους πράσινους χώρους. Για πολιτικούς και οικονομικούς λόγους -δεν λέω μόνο στα χρόνια του ΠΑΣΟΚ αλλά στη μεταπολιτευτική Ελλάδα- επικράτησαν ιδιαίτερα στην Αττική αυτές οι συνθήκες.
'Οσον αφορά το Ελληνικό, το λέτε μητροπολιτικό πάρκο. Εντάξει, χρησιμοποιείτε έναν όρο.
Τι στοιχεία έχουμε εμείς; Εκατόν εβδομήντα στρέμματα χαρακτηρίστηκαν τουριστικό δημόσιο κτήμα και παραχωρήθηκαν για να κατασκευαστεί συνεδριακό κέντρο δυναμικότητας δώδεκα χιλιάδων ατόμων. Δεν ξέρω τι κερδίζει ο εργαζόμενος, ο απλός εργάτης, ο υπάλληλος, ο μικροεπαγγελματίας με τη συγκέντρωση δώδεκα χιλιάδων συνέδρων στην Ελλάδα. Μήπως αυτοί θα ανεβάσουν το τζίρο των μικρομεσαίων επιχειρήσεων που συμπιέζονται ή των μικρομεσαίων -ας το πω έτσι- ξενοδοχειακών μονάδων; Αυτοί οι δώδεκα χιλιάδες σύνεδροι θα πάνε και θα ακουμπήσουν -με συγχωρείτε για την έκφραση- τα χρήματά μου στα μεγάλα ξενοδοχειακά συγκροτήματα, τα οποία θα ταυτίζονται και με τα συνεδριακά κέντρα.
Δύο χιλιάδες εκατό στρέμματα χαρακτηρίστηκαν ολυμπιακός πόλος με επιτρεπόμενες μεταολυμπιακές χρήσεις (τουρισμός, αναψυχή, υπηρεσίες). Έχει υπολογιστεί ένας συντελεστής δόμησης και ένα ποσοστό κάλυψης 10% αυτού του χώρου. Φούντα θα μπει το πράσινο γύρω-γύρω.
Σωρεία εγκαταστάσεων θα παραμείνουν μετά τους Ολυμπιακούς Αγώνες στον ολυμπιακό πόλο για να αξιοποιηθούν από τις επιχειρήσεις. Η Κυβέρνηση προχωρά κομματιαστά την ιδιωτικοποίηση τεσσεράμισι χιλιάδων στρεμμάτων. Υπάρχει στο συρτάρι της Κυβέρνησης η τελευταία φάση της μελέτης του Εθνικού Μετσόβιου Πολυτεχνείου που αφορά σε αυτό το ζήτημα. Αυτό δεν είναι πάρκο ελληνικό. Αυτό είναι ένα πάρκο τύπου Πεδίον του 'Αρεως, που και αυτό τσιμεντοποιείται συνεχώς ή Λόφος του Στρέφη κλπ. Δεν έχουμε ανάγκη μικρών χώρων πρασίνου. Έχουμε ανάγκη μεγάλων χώρων πρασίνου.
Επομένως εμείς δεν μπορούμε να εφησυχάσουμε μετά τις συγκεκριμένες παρεμβάσεις που έγιναν και τις απαντήσεις στην κριτική που ασκήθηκε απ' αυτό το Βήμα από την Aντιπολίτευση.
ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος έχει το λόγο για δέκα λεπτά, για να δευτερολογήσει.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κυρίες και κύριοι συνάδελφοι, είναι δικαίωμα της Κυβέρνησης να επιμένει στην αισιοδοξία της. Είναι δικαίωμα της Κυβέρνησης να αγνοεί την πραγματικότητα. Είναι δικαίωμα της Κυβέρνησης να μην αξιολογεί τα μέχρι σήμερα δεδομένα. Όταν όμως η Κυβέρνηση ασκεί καταχρηστικά αυτό το δικαίωμα, τότε είναι βέβαιο ότι θα βρίσκεται μπροστά σε αρνητικές συνέπειες, μπροστά σε επιζήμιες καταστάσεις, μπροστά σε μία διαρκώς αυξανόμενη απόσταση από εκείνο που υπάρχει στη ζώσα πραγματικότητα και από εκείνο που διαμορφώνεται στη συνείδηση του κάθε πολίτη.
Όλα, λοιπόν, πάνε καλά κατά τον κύριο Πρωθυπουργό. Δεν υπάρχει κανένα πρόβλημα. Κλασικό παραδοσιακό στερεότυπο ενός κομματικού κυβερνητισμού. Η κάθε κυβέρνηση, από μόνο το γεγονός ότι είναι Κυβέρνηση και κέρδισε τις εκλογές, όλα τα κάνει καλά. Δεν υπάρχει τίποτε που να την ανησυχεί και να την προβληματίζει.
Θα καλούσα, λοιπόν, για μία ακόμη φορά την Κυβέρνηση να εγκαταλείψει αυτήν την αυτάρεσκη στάση εφησυχασμού και να δει ότι η καθυστέρηση είναι μεγάλη, η έλλειψη συντονισμού είναι διαλυτική, η υπέρβαση του κόστους είναι ενοχλητική, ολοένα και περισσότερο δεν διαμορφώνεται κλίμα μεγάλης συμμετοχής για τις διαδικασίες των Ολυμπιακών Αγώνων. 
Επιπροσθέτως η Κυβέρνηση με αυτήν τη στάση ανοίγει μέτωπα με όλη την κοινωνία. Μέτωπα με τις πολιτικές δυνάμεις, μέσα και έξω από τη Βουλή. Μέτωπα με τις κινήσεις πολιτών, με τις οικολογικές οργανώσεις, με τις ενώσεις πολιτών, που διαμαρτύρονται για τις σωρευτικές επιβαρυντικές επιπτώσεις στη διαμόρφωση και στη λειτουργία της πόλης. Μέτωπα με τους επιστήμονες. Μέτωπα με την Αυτοδιοίκηση. Οι παραλιακοί δήμοι και οι δήμοι του Ψυχικού, της Φιλοθέης, του Χαλανδρίου διαμαρτύρονται, ανησυχούν, κάνουν εναλλακτικές προτάσεις. 
Δικαίωμά της να πορεύεται το δρόμο της η Κυβέρνηση. Δικαίωμα δικό μας είναι να ανησυχούμε, να προβληματιζόμαστε και να καλούμε την Κυβέρνηση να ακούσει, γιατί επιτέλους είναι προτέρημα των κυβερνήσεων να ακούν, είναι προτέρημα της πολιτικής ζωής να βλέπουν και να καταλαβαίνουν εκείνοι, οι οποίοι παίρνουν τις αποφάσεις.
Γιατί το λέω αυτό; Γιατί πια δεν μπορεί να διασκεδαστεί, με κανένα σόφισμα και επιχείρημα, η πραγματικότητα η αρνητική, που διαμορφώνεται στον τομέα των έργων και του προϋπολογισμού. Ο προϋπολογισμός είναι μεγάλος.
Ξεπέρασε τις προβλέψεις. Και για να μην υπάρξει κραυγαλέα η απόσταση και η διάσταση προβλέψεων και πραγματικότητας, επινοούνται αυτά τα οποία ακούσατε κι εδώ. Δεν είναι -λέει- αυτά ολυμπιακά έργα. Τι είναι, διακοσμητικά έργα; Πώς λοιπόν θα είναι "οι Ολυμπιακοί Αγώνες, κύριε Πρωθυπουργέ, το καλύτερο σχέδιο εξασφάλισης υποδομών", εάν αυτά δεν είναι ολυμπιακά έργα; 
Αρχίζουν, λοιπόν, και αποχαρακτηρίζονται έργα και με αυτόν τον τρόπο εξωραΐζετε ένα αρνητικό μέγεθος. Είναι κακό να σας λέμε να ελέγξετε το κόστος; Κάντε το. Γιατί σας το λέμε, κύριε Πρωθυπουργέ; Δεν υπάρχει -και ούτε καν το έχετε συζητήσει στη Διυπουργική Επιτροπή- προϋπολογισμός της πολιτιστικής ολυμπιάδας. Κονδύλια δίδονται για την πολιτιστική ολυμπιάδα, χωρίς να υπάρχει έγκριση, χωρίς να έχει εξασφαλιστεί σε ποιες από αυτές τις εκδηλώσεις της πολιτιστικής ολυμπιάδας θα μπορεί να γίνει χρήση των ολυμπιακών σημάτων από τη Δ.Ο.Ε. Ποιος, μονομερώς αποφασίζει και μοιράζει έργα, παραγωγές, αναθέσεις; Ποιος ενέταξε τον "Προμηθέα" από τις αρχές του 2001 στο Μέγαρο Μουσικής, ως έργο της Πολιτιστικής Ολυμπιάδας που κοστίζει ένα και πλέον δισεκατομμύριο; Δεν θέλω να πω άλλα.
Σας το λέω αυτό, κύριε Πρωθυπουργέ, διότι ξέρω ότι κάθε Πρωθυπουργός έχει αυτήν την αγωνία. Δεν θέλω να σας πω ότι εσείς είστε ένας σπάταλος Πρωθυπουργός. Θα σας πω, όμως, να μην εξωραΐζετε πράγματα που κραυγαλέα δείχνουν ότι έχουν ξεφύγει από τη διαχείρισή σας, από τη διαχείριση της Κυβέρνησης. Και αυτό είναι πολιτική ευθύνη.
Γιατί το λέω, επίσης, αυτό; Διότι, κύριε Πρωθυπουργέ, γνωρίζετε ότι υπάρχει στον τομέα των έργων μεγάλη αναστάτωση. Λόγω της συσσώρευσης των έργων σε μία χρονική περίοδο, λόγω της υπερβολικής καθυστέρησης, λόγω των έμμεσων παρεμβάσεων της Κυβέρνησης μετά την προκήρυξη, που αλλάζουν οι όροι των διαγωνισμών, εκεί δημιουργούνται προβλήματα. Και χρονοβόρα είναι η διαδικασία και χρηματοβόρα. 
Σήμερα, λοιπόν, ξέρετε ότι υπάρχουν μελέτες -της Κυβέρνησής σας μελέτες- που λένε ότι η κατασκευαστική βιομηχανία αδυνατεί να σηκώσει το βάρος της πίεσης για να παραδώσει, κατά τις προδιαγραφές, στον εναπομείναντα χρόνο, το σύνολο των έργων. Μιλήσατε και προηγουμένως για προκηρύξεις, δημοσιεύσεις, αναθέσεις, τροποποιήσεις, ενστάσεις. 'Ολα αυτά δεν σας παίρνουν από πλευράς χρόνου. Και το γνωρίζετε πάρα πολύ καλά. 
Εσείς να εφησυχάζετε, εμείς θα ανησυχούμε. Γιατί πιστεύω ότι προσφέρουμε, προς εκείνη την κατεύθυνση που εμάς μας απασχολεί. 
Ξέρετε, κύριε Πρωθυπουργέ, ότι γίνονται σήμερα πολύ μεγάλες οι απαιτήσεις και οι πιέσεις των κατασκευαστικών εταιρειών, για επαναδιαπραγμάτευση των συμβάσεων, με την απειλή να μην μπορέσουν να αποπερατώσουν ή να παραδώσουν το έργο, εντός των συμφωνηθεισών προθεσμιών. 
Εσείς, ως Κυβέρνηση, εγκαλείτε τις εταιρείες, οι εταιρείες εγκαλούν την Κυβέρνηση γι' αυτές τις παρεμβάσεις και τις δαιδαλώδεις διαδικασίες. Ο Οργανισμός "ΑΘΗΝΑ 2004" παρακολουθεί όλο αυτό το σκηνικό, χωρίς καμία δυνατότητα παρέμβασης, ενώ οι σκληροί μηχανισμοί της Δ.Ο.Ε. περιμένουν στη γωνία. 
Και βεβαίως τι σημαίνει αυτό, κύριε Πρωθυπουργέ; Σημαίνει ότι θα κάνετε άλλους αγώνες απ' αυτούς που είπατε. Θυμάστε τι λέγατε; Πάνω τον πήχη από το Σίδνεϊ. Σε τέντες θα καταλήξουμε, σε πρόχειρες κατασκευές εξ ανάγκης. Είναι κακό που σας λέμε να αποφύγετε αυτό το ενδεχόμενο; Να σας λέμε ότι ανησυχούμε, διότι όπως χάσατε τεσσερισήμισι χρόνια, φοβούμαστε ότι μπορεί να χάσετε και τα υπόλοιπα δυόμισι; Δεν τα χάσαμε εμείς τα τεσσερισήμισι χρόνια. Στα χέρια σας σκόρπισαν τα χρόνια, λες και ήταν αέρας. 
Το λέω αυτό, κύριε Πρωθυπουργέ, διότι υπάρχει και κάτι άλλο. Το νομοσχέδιο για τον αιγιαλό δεν το έφερε εδώ η Κυβέρνηση και έγινε σάλος πολιτικός, νομοθετικός και θεσμικός; Ποιες προδιαγραφές είχατε εκεί; 
Να μιλήσουμε, λοιπόν, με τη γλώσσα των προβλημάτων και της πραγματικότητας, γιατί, κύριε Πρωθυπουργέ, είπατε, αρχίζοντας τη συζήτηση ότι ο ρόλος της Βουλής δεν είναι οι κοκορομαχίες σε επίπεδο Αρχηγών. Βεβαίως δεν είναι οι κοκορομαχίες σε επίπεδο Αρχηγών. Ο ρόλος της είναι η ουσιαστική ανταλλαγή απόψεων.
Όταν όμως αρχίζετε τη συζήτηση για μια τόσο σοβαρή υπόθεση με μηδενισμούς, λοιδορίες και αφορισμούς, ότι κάποιοι είναι μίζεροι, ενώ εσείς βλέπετε τη Γη της Επαγγελίας, ότι κάποιοι υπερασπίζονται την "Ψωροκώσταινα", ενώ εσείς είσαστε απόστολος της προοδευτικής εξέλιξης, ότι κάποιοι είναι στάσιμοι, ενώ εσείς προχωράτε, ότι κάποιοι δεν σας καταλαβαίνουν και σας δυσκολεύουν, ενώ εσείς είστε υπεράνω όλων αυτών των μικροτήτων, εσείς διαμορφώνετε το πλαίσιο της μη συνεννόησης και της μη συναίνεσης. 
Και σας είπα, ποιoν εθελοντισμό θα πετύχετε; Με τις λίστες των Υπουργείων και την επιλεκτική προτίμηση διαφόρων σχημάτων, όταν βάζετε την αυτοδιοίκηση στη γωνία, τους οικολόγους υπό περιορισμό, τους επιστήμονες υπό καταδίωξη, την Αντιπολίτευση υπό λοιδορία; Τι συνεννόηση θέλετε; Ποια εθνική ομοψυχία; 
Και κάτι ακόμη για να τελειώσω. Ποια είναι η εμπειρία που θα ζήσει η περιφέρεια από τη διαχείριση του Γ' Κοινοτικού Πλαισίου Στήριξης θα το νιώσουν οι νομαρχιακές και οι τοπικές αυτοδιοικήσεις. Η περιφέρεια στη διαχείριση του Γ' ΚΠΣ θα ακρωτηριασθεί, διότι πολλά από αυτά τα κονδύλια θα πάνε για να καλύψουν το υπέρμετρο κόστος. 
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Το λέω αυτό, διότι άκουσα και κάποιες απόψεις του κυρίου Υπουργού Πολιτισμού. "Δεν κατάλαβα, λέει, να είναι ο Πρόεδρος του Συνασπισμου πολέμιος των Ολυμπιακών Αγώνων και ταυτόχρονα πρόθυμος σύμβουλος διαχειριστικών υποθέσεων για το πώς θα γίνουν καλύτερα". Ε, βεβαίως δεν καταλαβαίνετε, διότι διακατέχεσθε από αυτήν τη νοοτροπία του ό,τι ξέρετε και κάνετε εσείς, είναι καλώς καμωμένο. 
Αν καταλαβαίνατε, δεν θα δημιουργούσατε το πρόβλημα στο Σχοινιά
Αν καταλαβαίνατε δεν θα πηγαίνατε να ξαναγράψετε την ιστορία της Μάχης του Μαραθώνα! 
Αν καταλαβαίνατε, δεν θα λοιδορούσατε τους οικολόγους με απαξιωτικό κοινωνικό χαρακτηρισμό! 
Αν καταλαβαίνατε, δεν θα διαμορφώνατε αυτήν τη γκρίζα ζώνη που περιβάλλει τη διαχείριση της Πολιτιστικής Ολυμπιάδας!
Και τέλος, κυρίες και κύριοι συνάδελφοι, άκουσα και το επιχείρημα, ότι είναι και ανεύθυνη η Αντιπολίτευση και "δεν είναι και διορατική", έτσι ειπώθηκε, διότι θα πετύχουν οι Ολυμπιακοί Αγώνες και δεν θα έχουν μερίδιο από την επιτυχία των Ολυμπιακών Αγώνων. Εμάς, κύριε Πρωθυπουργέ μας ενδιαφέρει οι Ολυμπιακοί Αγώνες να μην αποτύχουν, γιατί τα σπασμένα θα τα πληρώσουμε εμείς. Δεν θα θέλαμε να υποταχθούν τα πάντα κάτω από τις πιέσεις των αναγκών των Ολυμπιακών Αγώνων. Θέλουμε να πετύχουν, για να μην πληρώσει τα σπασμένα η ελληνική κοινωνία και ο ελληνικός προϋπολογισμός. Αν πετύχουν, χωρίς να πληρώσουμε τα σπασμένα, και ας μην έχουμε μερίδιο από την επιτυχία, σαν αυτά τα μερίδια τα οποία δελεάζουν τον κύριο Υπουργό. Δεν θέλουμε τέτοια μερίδια. Θέλουμε να υπερασπιστούμε την εθνική προτεραιότητα διαφύλαξης του εθνικού συμφέροντος! 
Και εκείνο το οποίο θα ήθελα να επισημάνω τελειώνοντας: Μην εναβρύνεστε -για να χρησιμοποιήσω όρο, ο οποίος έχει πολύ ουσιαστική σημασία κατά την ελληνική γλώσσα- για την Πολιτιστική Ολυμπιάδα. 'Αθροισμα παραστάσεων εξαγγέλλετε, χωρίς πρόγραμμα, χωρίς να αξιοποιείτε το δυναμικό, το πολιτισμικό και πολιτιστικό δυναμικό της χώρας, χωρίς να αξιοποιείτε τους δημιουργούς πολιτισμού, κρατώντας τους στη γωνία, με μία υπουργοκεντρική γραφειοκρατική διαδικασία, που απομονώνει και δεν αξιοποιεί. Μην εναβρύνεστε, λοιπόν, για την Πολιτιστική Ολυμπιάδα, γιατί μέχρι σήμερα, αν ρωτήσετε να σας πουν, τι σημαίνει Πολιτιστική Ολυμπιάδα, μόνο εσείς έχετε αυτήν την αντίληψη, από τη θέση σας.
Και τελειώνω, κύριε Πρόεδρε, με την παρατήρηση: Τα περί "πολιτισμού των πολιτισμών", κρατείστε τα, αν θέλετε, ως ιδεολογική και αισθητική σημαία των απόψεών σας. Οι απόψεις "περί πολιτισμού των πολιτισμών και περί επικράτειας πολιτισμού", όπως και οι απόψεις "περί μεγάλης ιδέας και περί νέου "ΟΧΙ", είναι απόψεις οι οποίες δεν διαπαιδαγωγούν σωστά, ούτε πολιτισμικά ούτε πολιτικά και δεν διαπαιδαγωγούν σωστά σε μία περίοδο, όπου πράγματι οι προσωπικές εκτιμήσεις, απόψεις και αντιδικίες, δεν πρέπει να επηρεάζουν τη διατύπωση πολιτικών θέσεων ούτε όμως οι πολιτικές φιλίες και οι κομματικές φιλίες να διαμορφώνουν πλέγμα, που εντάσσει τους Ολυμπιακούς Αγώνες, σε αυτό το γνωστό δίκτυο των πελατειακών σχέσεων και της αδιαφάνειας!
ΠΡΟΕΔΡΟΣ (Απόστολος Κακλαμάνης): Ο Υπουργός Πολιτισμού κ. Ευάγγελος Βενιζέλος έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κυρίες και κύριοι συνάδελφοι, παρατήρησα με ενδιαφέρον ότι ο ήρεμος τόνος του Αρχηγού της Νέας Δημοκρατίας κατά την αρχική του αγόρευση μεταβλήθηκε σε έντονο εκνευρισμό κατά τη διάρκεια της δευτερολογίας του. Δεν κατάλαβα τι ήταν εκείνο που προκάλεσε τον εκνευρισμό, ίσως η αντίκρουση των ισχυρισμών που προσπάθησε να αναπτύξει. 
Ήλθε λοιπόν στη δευτερολογία του ο κ. Καραμανλής και, ούτε λίγο ούτε πολύ, ανέπτυξε το εξής πρωτότυπο επιχείρημα: Η Νέα Δημοκρατία θέλει εμείς το ΠΑΣΟΚ να οργανώσουμε καλά τους Ολυμπιακούς Αγώνες, ώστε να έλθει αυτή τον Αύγουστο του 2004 να τους διεξαγάγει επισήμως ως Κυβέρνηση! Το σενάριο είναι πάρα πολύ ωραίο, για να είναι αληθινό. Και επειδή οι Ολυμπιακοί Αγώνες του 2004 είναι θερινοί και διεξάγονται τον Αύγουστο, είναι ένα ωραίο όνειρο θερινής νυχτός! Είναι πάρα πολύ "έξυπνο" το σενάριο αυτό και πάρα πολύ "ηγεμονικό" εκ μέρους της Νέας Δημοκρατίας, αλλά θέλω να διαβεβαιώσω τον κ. Καραμανλή, επιτείνοντας ενδεχομένως τον εκνευρισμό του, ότι δεν πρόκειται να δει να πραγματοποιείται το σενάριο αυτό. 
ΑΔΑΜ ΡΕΓΚΟΥΖΑΣ: Είναι πρόβλεψη; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αντιλαμβάνομαι τους πραγματικούς λόγους της ανησυχίας του. 
ΑΔΑΜ ΡΕΓΚΟΥΖΑΣ: Πρόβλεψη κάνετε; 
ΠΡΟΕΔΡΟΣ (Απόστολος Κακλαμάνης): Παρακαλώ να μην καταγράφονται οι διακοπές. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ο κ. Καραμανλής βλέπει ότι εφαρμόζουμε ένα πολύ συγκεκριμένο σχέδιο ανάπτυξης της χώρας. Βλέπει τι σημαίνει για τη χώρα και για την εθνική οικονομία και για τον κάθε 'Ελληνα το Γ' Κοινοτικό Πλαίσιο Στήριξης. Βλέπει τι σημαίνουν οι Ολυμπιακοί Αγώνες ως σχέδιο πραγματικού εκσυγχρονισμού. Αντιλαμβάνεται ότι όλα αυτά είναι πολύ ισχυρά πολιτικά επιχειρήματα για τις εκλογές του 2004 υπέρ του ΠΑΣΟΚ και βεβαίως αρχίζει να προετοιμάζει το άλλοθί του εν όψει της επόμενης νίκης μας, όπως οψιγενές άλλοθι της δικής μας νίκης και της δικής του ήττας, το 2000, είναι η ιστορία των Ελληνοποιήσεων. Τώρα προετοιμάζετε, κυρίες και κύριοι συνάδελφοι της Νέας Δημοκρατίας, εκ προοιμίου το άλλοθι της επόμενης ήττας σας. Διότι η δημοκρατική λογική επιβάλλει και επιτρέπει στην Κυβέρνηση να πιστώνεται με τις επιτυχίες της. Και η διοργάνωση των Ολυμπιακών Αγώνων, όπως και η εκτέλεση του σχεδίου ανάπτυξης της χώρας, είναι μια επιτυχία της Κυβέρνησης. 
Αυτή είναι ουσιαστική πολιτική, αυτός είναι ένας ουσιαστικός πολιτικός διάλογος. Και είναι θεμιτό να προσεγγίζουμε τους Ολυμπιακούς Αγώνες με τον τρόπο αυτό. Και ως ένα μεγάλο σχέδιο, μια μεγάλη πρόκληση για εθνική συναίνεση, αλλά και ως ένα μεγάλο πεδίο πολιτικής δοκιμασίας και πολιτικής αντιπαράθεσης σε σχέση με την ικανότητα του καθενός εδώ μέσα -εννοώ του καθενός πολιτικού φορέα- να οργανώνει μεγάλα γεγονότα, να διοργανώνει τις προϋποθέσεις μιας επιτυχίας της χώρας. Και αυτό κάνει το ΠΑΣΟΚ. 
Έτσι, αντιλαμβάνομαι τον εκνευρισμό του κ. Καραμανλή, ο οποίος δηλώνει μεγάθυμος και επιεικής απέναντι στην Κυβέρνηση, την ανάγκη φιλοτιμία ποιούμενος. Την αδράνεια και την αδυναμία προγραμματικού λόγου της Νέας Δημοκρατίας ή τις παλινωδίες ανάμεσα στη σκανδαλολογία και τη γενναιοδωρία, δεν μπορεί φυσικά να τις εμφανίζει εδώ ως επιείκεια απέναντι στην Κυβέρνηση. Είναι πολύ απλά αντιπολιτευτική αδυναμία, είναι έλλειψη προγραμματικής στόχευσης και σύγχρονου πολιτικού λόγου. Τι να κάνουμε; Τα πράγματα είναι πολύ απλά σε μια δημοκρατία: όλα εν τέλει τίθενται με τη μορφή απλών ερωτημάτων ή απλών διλημμάτων: ποιος είναι καλύτερος, ποιος είναι ικανότερος, ποιος είναι κατάλληλος να επωμιστεί ένα βάρος, να ασκήσει μια ευθύνη, μια αρμοδιότητα που του αναθέτει ο ελληνικός λαός. 
Το πιο χαρακτηριστικό παράδειγμα αυτής της παλινδρόμησης της Νέας Δημοκρατίας -ρητορική υποστήριξη, πραγματική υπονόμευση των Ολυμπιακών Αγώνων- είναι η ιστορία της διαφάνειας ή αντίστροφα της αδιαφάνειας της οικονομικής διαχείρισης των Αγώνων. 
Επί χρόνια τώρα, από το 1998, από τότε που εισηγηθήκαμε στη Βουλή τον πρώτο ολυμπιακό νόμο, ακούμε μια μόνιμη επωδό: Μην τυχόν και γίνουν απευθείας αναθέσεις έργων. Και ερχόμαστε σήμερα και λέμε στη Βουλή και στον ελληνικό λαό ότι όλα τα ολυμπιακά έργα έχουν ανατεθεί. Όλα ανατέθηκαν με ανοικτούς διαγωνισμούς, όπως προβλέπει το εθνικό και το κοινοτικό δίκαιο. 'Ολες οι συμβάσεις έχουν υπογραφεί, αφού προηγουμένως τις ήλεγξε και τις ενέκρινε το Ελεγκτικό Συνέδριο. Δεν έγινε πουθενά απευθείας ανάθεση. Δεν άκουσα τη Νέα Δημοκρατία να έρχεται και να λέει "έχουμε κάνει λάθος, κακώς κινδυνολογήσαμε, υπονομεύσαμε την προσπάθεια αυτή, δημιουργήσαμε ένα κλίμα αμφισβήτησης της ηθικής υπόστασης του πολιτικού κόσμου επί χρόνια με τους Ολυμπιακούς Αγώνες, τώρα έχουν γίνει όλα με τον έλεγχο και την έγκριση του Ελεγκτικού Συνεδρίου, όλα έχουν γίνει με ανοικτές διαγωνιστικές διαδικασίες, ζητάμε συγγνώμη". Ας μη ζητήσετε συγγνώμη. Απλώς παραδεχθείτε ότι έγινε ένα σφάλμα, που κόστισε όμως ηθικά και θεσμικά. 
Πρέπει να έχετε το θάρρος, κυρίες και κύριοι συνάδελφοι της Νέας Δημοκρατίας, να αναλαμβάνετε την ευθύνη αυτών των σφαλμάτων, γιατί αυτά κοστίζουν στη δημοκρατία. Δεν κοστίζουν μόνο στον προϋπολογισμό του κράτους ή στον προϋπολογισμό των Ολυμπιακών Αγώνων.
Εν πάση περιπτώσει, εδώ πρέπει να είμαστε πρακτικοί και συγκεκριμένοι, γιατί όταν μιλούμε για τεχνικά έργα, πρέπει να ξέρουμε τι σημαίνει "ωρίμανση και προετοιμασία ενός έργου". 'Οταν ασκούμε κριτική, αν δεν έχουμε ποτέ χειριστεί ένα έργο, πρέπει να έχουμε ενημερωθεί καλά από τους συμβούλους μας για το τι σημαίνει ωρίμανση και προεργασία ενός έργου. 
Τεχνικό έργο σημαίνει απλώς "στήνω το εργοτάξιο και αρχίζουν οι τεχνικές εργασίες; Αυτό είναι το εύκολο στάδιο. Τεχνικό έργο σημαίνει να διαμορφώσω τις προϋποθέσεις του φακέλου πριν από οτιδήποτε άλλο, να ωριμάσει το έργο μέσα από τις διαδικασίες της μελέτης, μέσα από τις διαδικασίες των αρχαιολογικών ερευνών, μέσα από τον έλεγχο των περιβαλλοντικών επιπτώσεων, μέσα από διαγωνισμούς, ενστάσεις, προσφυγές, αμφισβητήσεις, προσωρινή δικαστική προστασία, για να φθάσουμε να έχουμε ανάδοχο, να τον εγκαταστήσουμε και να λειτουργήσει το εργοτάξιο. 
Βλέπετε με τι ταχύτητα προχωρεί το Ολυμπιακό Χωριό; Εντυπωσιακή. Ανατρέπει κάθε πρόγνωση. Με την ίδια ταχύτητα εξελίσσονται όλα τα εργοτάξια. Το κατασκευαστικό πρόβλημα των Ολυμπιακών Αγώνων τελειώνει σε λίγους μήνες. Μέχρι την επόμενη επίσκεψη της Συντονιστικής Επιτροπής της ΔΟΕ θα έχει τελειώσει ουσιαστικά όλη αυτή η συζήτηση.
Και έχουμε εμπειρία τεχνικών έργων. Τα μη κατασκευαστικά προγράμματα είναι τα καινούργια, τα καινοφανή και αυτά στα οποία τελικά θα κριθεί η χώρα. Γιατί υποδομές με τον έναν ή τον άλλο τρόπο έχουν όλες οι διοργανώτριες χώρες. Δεν κρίθηκε ποτέ μια ολυμπιακή διοργάνωση στις υποδομές. Κρίθηκε στις λειτουργίες της πόλης, κρίθηκε στο φρόνημα, κρίθηκε στο χρώμα, στην ατμόσφαιρα, στον πολιτισμό και στις αθλητικές επιδόσεις.
Στη συζήτηση για τον προϋπολογισμό είπαμε τα επιχειρήματά μας και νομίζω με πολύ μεγάλη σαφήνεια. Θέλω να γίνει αντιληπτό ότι είναι άλλο πράγμα το κόστος του κάθε έργου το οποίο εξελίσσεται με εκπτώσεις, με διαμορφώσεις του φυσικού του αντικειμένου και άλλο πράγμα το γενικό πλαίσιο αναφοράς. Εμείς έχουμε ένα γενικό πλαίσιο αναφοράς ύψους 1,5 τρισεκατομμυρίου δραχμών, όπως ανέφερε ο Πρωθυπουργός και μέσα σ' αυτό κινείται το κόστος του κάθε έργου, όπως προβλέπει η νομοθεσία.
Η κα Παπαρήγα είπε ότι: "Το Ολυμπιακό Χωριό δεν έχει ενταχθεί στον προϋπολογισμό των Ολυμπιακών 'Εργων". Μα, είναι έργο του Οργανισμού Εργατικής Κατοικίας. Απευθύνεται σε δυόμισι χιλιάδες δικαιούχους του Οργανισμού Εργατικής Κατοικίας, σε δυόμισι χιλιάδες οικογένειες εργαζομένων.
Το τραμ, ο προαστιακός σιδηρόδρομος είναι ή όχι ολυμπιακό έργο, λέει η κα Παπαρήγα. Υπό την έννοια αυτή, το μετρό και η επέκτασή του δεν είναι ολυμπιακό έργο; Το αεροδρόμιο δεν είναι; Ο εκσυγχρονισμός του ΟΣΕ δεν είναι; Ο εκσυγχρονισμός της ΕΘΕΛ, της Αστικής Συγκοινωνίας της Αθήνας, δεν είναι; Ο εκσυγχρονισμός των ΗΛΠΑΠ και των ΗΣΑΠ δεν είναι; Ο εκσυγχρονισμός της χώρας συνολικά δεν είναι ολυμπιακό έργο; Είναι υπό την έννοια αυτή γιατί πρέπει να διαμορφώσουμε μια ολυμπιακή μέθοδο, μια ολυμπιακή νοοτροπία. Η χώρα ετοιμάζεται να υποδεχθεί τους Ολυμπιακούς Αγώνες.
'Ολα αυτά τα κάνουμε, επειδή μας το επιβάλλει η ΔΟΕ; 'Ολα αυτά τα κάνουμε επειδή θα κάνουμε τους Ολυμπιακούς Αγώνες; Δεν έπρεπε να τα κάνουμε ούτως ή άλλως; Είναι κακό το γεγονός ότι γίνονται ταχύτερα και αποτελεσματικότερα; Είναι προς ψόγο ή προς έπαινο; Προφανώς είναι προς έπαινο, γιατί όλα αυτά γίνονται ταχύτερα και γρηγορότερα.
Σχετικά με τα αθλητικά έργα: είναι κακό να αποκτήσουν οι ομοσπονδίες και τα αθλήματα το δικό τους σπίτι, όπως η πάλη, η άρση βαρών, η γυμναστική, το πινγκ-πονγκ; Είναι κακό να έχουμε τόσα κλειστά γυμναστήρια; Δεν είναι αυτά υποδομές κοινωνικής και οικονομικής ανάπτυξης; Προφανώς το ίδιο ισχύει και για τη Θεσσαλονίκη, για την Πάτρα, το Βόλο, το Ηράκλειο, για όλη την περιφέρεια.
'Αρα, λοιπόν, πρέπει να δούμε ποια είναι η ανθρώπινη τελικά διάσταση, η κοινωνική διάσταση των αγώνων, με τον εθελοντισμό, με τους Παραολυμπιακούς Αγώνες που για πρώτη φορά γίνονται χωρίς καταβολή τέλους από τους ανάπηρους αθλητές, με την αύξηση της απασχόλησης, με τα μέτρα για το Ολυμπιακό Χωριό και τους εργαζόμενους.
Θα αναφερθώ στη συνέχεια στον εθελοντισμό. Μα, για όνομα του Θεού, θα έπρεπε να έχετε παρακολουθήσει την πρώτη σύνοδο των Αποδήμων Ελλήνων Εθελοντών στο πλαίσιο του ΣΑΕ πριν λίγες εβδομάδες, για να δείτε το συγκινητικό ενθουσιασμό των νέων αποδήμων Ελλήνων. Πρέπει να δείτε πόσες χιλιάδες αιτήσεις έχουν υποβληθεί από εθελοντές από την Κύπρο και τι λένε οι μη κυβερνητικές οργανώσεις, οι παραδοσιακές, όπως οι πρόσκοποι ή ο Ερυθρός Σταυρός ή οι νεότερες μη κυβερνητικές οργανώσεις. Θέλετε να ανακόψετε αυτό το κλίμα; Δεν μετέχετε σ' αυτό το γίγνεσθαι; Οι δύο χιλιάδες καθηγητές που ασχολούνται εκτός σχολικού προγράμματος με την ολυμπιακή εκπαίδευση, δεν είναι μια πραγματικότητα για τα ελληνικά σχολεία;
Δεν εξοικειώνουν τα παιδιά; Οι εξακόσιοι είκοσι πέντε προεπιλεγμένοι ολυμπιακοί αθλητές μας, οι οποίοι αθλούνται στα ολυμπιακά κέντρα και οι οποίοι στοχεύουν στα μετάλλια, δεν είναι η αιχμή του δόρατος της ολυμπιακής προετοιμασίας;
Βλέπω δε τον κ. Κωνσταντόπουλο μετά πάθους να θέτει τα ίδια και τα ίδια θέματα για την Πολιτιστική Ολυμπιάδα. Τα έχει θέσει ήδη δύο φορές σε συνεδριάσεις της Εθνικής Επιτροπής. Για τον "ΠΡΟΜΗΘΕΑ", που είχε ανατεθεί στο Μέγαρο Μουσικής Αθηνών, μεταφέρει την αντιδικία του με το Μέγαρο Μουσικής Αθηνών στη Βουλή σε σχέση με τους Ολυμπιακούς Αγώνες. Επαναλαμβάνω ότι το Μέγαρο Μουσικής Αθηνών που διοργάνωσε με μεγάλη επιτυχία τον "ΠΡΟΜΗΘΕΑ" του Μπομπ Γουίλσον είναι κρατικός φορέας, δημόσιος φορέας. Δεν είναι υπόθεση της ιδιωτικής οικονομίας ή κάποιων ιδιωτών. Χρηματοδοτείται από το κράτος, εντάσσεται στην κυβερνητική πολιτιστική πολιτική, οι υποδομές του χρηματοδοτούνται από το Κοινοτικό Πλαίσιο Στήριξης και αυτό ισχύει και με πολλούς άλλους θεσμούς. 
Αν ο κ. Κωνσταντόπουλος, όπως και οι άλλοι πολιτικοί Αρχηγοί, ανταποκρινόντουσαν στις προσκλήσεις της Πολιτιστικής Ολυμπιάδας, μετείχαν στις εκδηλώσεις, παρακολουθούσαν για παράδειγμα τη "ΜΥΘΩΔΙΑ", η οποία είναι το μεγαλύτερο επιχείρημα επικοινωνιακής προβολής της χώρας που έχει γίνει ποτέ, γιατί έχει μεταδοθεί σε χρόνο μεγάλης τηλεθέασης σε εκατόν πενήντα διεθνείς τηλεοπτικούς σταθμούς μέχρι τώρα, θα ήξεραν καλύτερα. Αν ανταποκρινόντουσαν στην πρόσκληση της κας Αρβελέρ και ερχόντουσαν στο συνέδριο "Ξανασκεφτόμαστε τον πολιτισμό" μαζί με όλους τους Ευρωπαίους και από άλλες ηπείρους διανοουμένους, που ήλθαν για να μιλήσουμε για τον πολιτισμό των πολιτισμών και αν έβλεπαν το ενδιαφέρον που υπάρχει στη ΔΟΕ ή από ξένες κυβερνήσεις για το πρόγραμμα της Πολιτιστικής Ολυμπιάδας και για τον πολιτισμό των πολιτισμών, δεν θα τα έλεγαν αυτά. Και αν με παρακολουθούσαν ή παρακολουθούσαν τους προκατόχους μου στη Διαρκή Επιτροπή Μορφωτικών Υποθέσεων θα ήξεραν ότι προ πολλού, από την εποχή της κας Παπαζώη και του κ. Πάγκαλου μεταγενέστερα έχει ανακοινωθεί ένας προϋπολογισμός 40 δισεκατομμυρίων, ο οποίος είναι ανυπέρβλητος. Θα κινηθούμε πιο κάτω από τον προϋπολογισμό αυτό, από αυτήν την οροφή, όπως φάνηκε και από τη διαχείριση του 2001 και από τον προϋπολογισμό του 2002. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
ΠΡΟΕΔΡΟΣ (Απόστολος Κακλαμάνης): Κύριε Υπουργέ, πρέπει να ολοκληρώσετε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Φυσικά χρειάζεται μία καλοπιστία και μία ενημέρωση. Και ενημέρωση και καλοπιστία! Αν κάποιοι προσπαθούν -και δεν αναφέρομαι κάπου συγκεκριμένα- να "προστατεύσουν" -εντός εισαγωγικών- τους διανοούμενους, τους δημιουργούς, τους καλλιτέχνες, ας τους αφήσουν αχειραγώγητους και ελεύθερους. 
ΠΡΟΕΔΡΟΣ (Απόστολος Κακλαμάνης): Ολοκληρώστε, παρακαλώ, κύριε Υπουργέ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Η Πολιτιστική Ολυμπιάδα απευθύνεται στους πάντες. Οι επιλογές είναι αντικειμενικές και προβάλλεται και η οικουμενικότητα του ελληνικού πολιτισμού και η αυθεντικότητά του. Αλλά η Πολιτιστική Ολυμπιάδα δεν είναι μία υπόθεση πνευματικού και πολιτιστικού επαρχιωτισμού, δεν είναι μία υπόθεση μόνο της Ελλάδας ή του ελλαδοκεντρικού πολιτισμού. Είναι μία διεθνής, μία οικουμενική προσέγγιση και έτσι πρέπει να αντιμετωπίζουμε τα θέματα αυτά. 
Κλείνω, κύριε Πρόεδρε, με μία μόνο φράση. Τέτοιες συζητήσεις θα γίνουν πολλές. Οι συζητήσεις αυτές είναι ένα μέσο για να ενημερώνουμε τον ελληνικό λαό, δεν πρέπει όμως σε καμία περίπτωση να ενσταλάζουν μέσα μας αυτήν την αίσθηση ανικανότητας και αδυναμίας. Αυτό δεν πρέπει να το επιτρέψουμε και δεν πρέπει να το ανεχθούμε. Αυτή είναι η μεγάλη πρόκληση του 2004 και θα κερδίσουμε το στοίχημα!
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, κηρύσσεται περαιωμένη η προ ημερησίας διατάξεως συζήτηση, η οποία διεξήχθη σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή με θέμα: "Η πορεία της προετοιμασίας διοργάνωσης των Ολυμπιακών Αγώνων του 2004".
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.00΄, λύεται η συνεδρίαση για αύριο ημέρα Πέμπτη 17 Ιανουαρίου 2002 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που σας έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

 
 
 
 



