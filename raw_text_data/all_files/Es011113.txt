

ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΛΑ΄
Τρίτη, 13 Νοεμβρίου 2001
ΘΕΜΑΤΑ

Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών Θ. Ασκητή και Κ. Καρρά, σελ.
3. Ονομαστική ψηφοφορία για τις αιτήσεις άρσεως ασυλίας των Βουλευτών Γ. Λιάνη και Κ. Σπηλιόπουλου, σελ.
4. Αίτηση αντισυνταγματικότητας και συζήτηση διατάξεων σχεδίου νόμου του Υπουργείου Οικονομικών Βουλευτών της Νέας Δημοκρατίας σελ.
5. Αίτηση ονομαστικής ψηφοφορίας Βουλευτών της Νέας Δημοκρατίας για την αμφισβήτηση του αποτελέσματος της καταμέτρησης της αντισυνταγματικότητας, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών, σελ.
2) Απαντήσεις Υπουργών σε ερωτήσεις Βουλευτών, σελ.
3) Ανακοίνωση του δελτίου επικαίρων ερωτήσεων της Τετάρτης 14 Νοεμβρίου 2001 σελ.
4) Συζήτηση αναφορών και ερωτήσεων.
i) Προς τον Υπουργό Εθνικής Παιδείας και Θρησκευμάτων, i) σχετικά με τις προθέσεις της Κυβέρνησης προκειμένου να ολοκληρωθεί το συντομότερο οι διαδικασίες πρόσληψης καθηγητών και αναπληρωτών καθηγητών, σελ.
ii) σχετικά με την πλήρωση των κενών θέσεων εκπαιδευτικού προσωπικού στα σχολεία όλων των βαθμίδων στο Νομό Έβρου, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Ανάπτυξης: "Βιώσιμη ανάπτυξη Αττικής και άλλες διατάξεις", σελ.
2. Συζήτηση επί της αρχής του σχεδίου νόμου του Υπουργείου Οικονομικών: "Αιγιαλός, παραλία και άλλες διατάξεις", σελ.
ΟΜΙΛΗΤΕΣ
Α. Επί των αναφορών και ερωτήσεων
ΓΚΕΣΟΥΛΗΣ Ν., σελ.
ΔΗΜΟΣΧΑΚΗΣ Θ., σελ.
ΤΑΛΙΑΔΟΥΡΟΣ Σ., σελ.
Επί του σχεδίου νόμου του Υπουργείου Ανάπτυξης.
ΚΑΛΑΦΑΤΗΣ Α., σελ.
ΣΑΛΑΓΚΟΥΔΗΣ Γ, σελ.
Γ. Επί της αντισυνταγματικότητας του σχεδίου νόμου του Υπουργείου Οικονομικών.
ΑΛΟΓΟΣΚΟΥΦΗΣ Γ., σελ.
ΚΟΛΙΟΠΑΝΟΣ Θ., σελ.
ΚΩΝΣΤΑΝΤΙΝΟΥ Φ., σελ.
ΜΗΤΣΟΤΑΚΗΣ Κ., σελ.
ΠΑΠΑΓΕΩΡΓΟΠΟΥΛΟΣ Ε., σελ.
ΠΑΥΛΟΠΟΥΛΟΣ Π., σελ.
ΦΩΤΙΑΔΗΣ Α., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ ΛΑ΄
Τρίτη, 13 Νοεμβρίου 2001

Αθήνα, σήμερα στις 13 Νοεμβρίου 2001, ημέρα Τρίτη και ώρα 18.12΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Παναγιώτη Αντωνακόπουλο, Βουλευτή Ηλείας, τα ακόλουθα:
Α΄ ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ιορδάνης Κερασίδης, κάτοικος Δράμας, ζητεί να του απονεμηθεί η σύνταξη γήρατος.
2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία οι κ.κ. Αναστασιάδης Γεώργιος, Αντωνιάδης Παύλος κ.α. κάτοικοι Περάσματος Δράμας, ζητούν να τους καταβληθεί αποζημίωση για ακίνητά τους που απαλλοτριώθηκαν αναγκαστικά για δημόσια ωφέλεια.
3) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Δημοτικών Υπαλλήλων Νομού Δράμας ζητεί την ένταξη του Νομού Δράμας στις παραμεθόριες περιοχές.
4) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Χρήστος Καραγκιαβούρ, κάτοικος Δράμας, συνταξιούχος του ΟΓΑ ζητεί να διευθετηθεί η σύνταξή του.
5) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία ο Δήμος Οροπεδίου Λασιθίου ζητεί να συνεχισθεί η λειτουργία του υποπρακτορείου της ΔΕΗ στο Οροπέδιο Λασιθίου για τις ανάγκες ηλεκτροδότησης της περιοχής.
6) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία αγρότες, κάτοικοι του Δήμου Παραβόλας Αιτωλ/νίας ζητούν να γίνει το έργο "Ανάπλαση Αρδευτικών Δικτύων Παραβόλας - Παμφίας" στην περιοχή τους.
7) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Ανακτορίου του Νομού Αιτωλ/νίας ζητεί την ίδρυση πυροσβεστικού Σταθμού στην περιοχή του.
8) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Κεντρικός Σταθμάρχης Τρικάλων προτείνει τις αναγκαίες προσθήκες νέων δρομολογίων αστικής συγκοινωνίας των ΚΤΕΛ για την καλύτερη εξυπηρέτηση του επιβατικού κοινού Νομού Τρικάλων.
9) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η 'Ενωση Λειτουργών Μέσης Εκπαίδευσης Τρικάλων διαμαρτύρεται για τις ελλείψεις διδακτικού προσωπικού και βιβλίων από τα σχολεία της περιοχής κ.λπ.
10) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία η κυρία Σ. Συροπούλου, πτυχιούχος παιδαγωγικού τμήματος Δημοτικής Εκπαίδευσης Πανεπιστημίου Θεσσαλονίκης ζητεί στην επετηρίδα διορισμού δασκάλων να προτάσσονται οι πολύτεκνες μητέρες εκπαιδευτικοί.
11) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ζητεί να μην εγκριθεί η μελέτη κατασκευής παραθεριστικών οικισμών στην περιοχή Τουρλίδας και Νησί Τουρλίδας Μεσολογγίου.
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Οργανισμός Ανάπτυξης Σητείας Α.Ε. ζητεί τη νομοθετική ρύθμιση των θεμάτων πρόσληψης και ασφάλισης των εργαζομένων που έχουν ενταχθεί στο πρόγραμμα "Συνεχιζόμενη κατάρτιση και προώθηση της απασχόλησης" από 1/1/2000 - 31/12/2001.
13) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Γονέων - Κηδεμόνων του 2θέσιου Ειδικού Σχολείου Αλμυρού Μαγνησίας ζητεί την άμεση επαναλειτουργία του Σχολείου.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 383/9-7-01 ερώτηση δόθηκε με το υπ΄ αριθμ. 36/11-9-01 έγγραφο από τον Υπουργό Περιβάλλοντος Χωροταξίας και Δημοσίων ΄Εργων η ακόλουθη απάντηση:
"Απαντώντας στην ερώτηση 383/9-7-2001 που κατέθεσε στη Βουλή, ο Βουλευτής κ. Μανώλης Κεφαλογιάννης, παρακαλούμε να πληροφορήσετε τον κ. Βουλευτή σύμφωνα με τα στοιχεία της Περιφέρειας Κρήτης τα εξής:
1. Στα πλαίσια των Ολυμπιακών Αγώνων 2004 και ειδικότερα των αγώνων ποδοσφαίρου που θα γίνουν στο Παγκρήτιο Στάδιο Ηρακλείου, το οποίο βρίσκεται στα δυτικά προάστια της πόλης, εντάχθηκαν από το ΥΠΕΧΩΔΕ μια σειρά έργων προκειμένου να μην υπάρξουν κυκλοφοριακά προβλήματα.
Τα έργα αυτά αφορούν στις οδικές προσβάσεις προς το Παγκρήτιο Στάδιο με εγκεκριμένες πιστώστεις 12,9 δις δρχ. σύμφωνα με τη ΣΑΕ Ε010 -Ολυμπιακά έργα και με αριθμούς 2010563 και 2110017 και είναι τα ακόλουθα:
- πεταλοειδή πόλης Ηρακλείου
- περιμετρική οδός Παγκρήτιου Σταδίου
- κόμβο νεκροταφείου
- βελτίωση οδού προς Κνωσσό
- αναπλάσεις εισόδου
Ηδη προωθούνται όλες οι διαδικασίες και εντός του τρέχοντος έτους θα αρχίσουν οι δημοπρατήσεις των έργων αυτών
2, Στα πλαίσια του Περιφερειακού Επιχειρησιακού Προγράμματος Κρήτης 1994-99 ο Οργανισμός Ανάπτυξης Ανατολικής Κρήτης (Ο.ΑΝ.Α.Κ) υλοποίησε πρόγραμμα αντιπλημμυρικών έργων στον ποταμό Γιόφυρο Ηρακλείου. Στα πλαίσια αυτού του προγράμματος κατασκευάστηκε ο νέος δρόμο που συνδέει τη Λεωφ. 62 Μαρτύρων με την παραλιακή οδό της πόλης Το όλο έργο κόστισε 1,7 δις δρχ.
΄Ηδη η ΔΙνση Ελέγχου Συντήρησης Εργων της Περιφέρειας Κρήτης έχει κάνει έναρξη εργασιών για τη φωτεινή σηματοδότηση και για τον ηλεκτροφωτισμό του παραπάνω δρόμου, ο οποίος θα δοθεί σε κυκλοφορία μετά από την περάτωσή τους.
Ο Υπουργός
ΚΩΣΤΑΣ ΛΑΛΙΩΤΗΣ"
2. Στην με αριθμό 436/11-7-01 ερώτηση δόθηκε με το υπ΄ αριθμ. 1829/12-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 436/11-7-2001 που κατέθεσε ο Βουλευτής κ. Μ. Α. Μπεντενιώτης, σας πληροφορούμε τα εξής:
Η αλιεία με το αλιευτικό εργαλείο ζαργανόδιχτο έχει απαγορευθεί με το Π.Δ. 320/97. Οι λόγοι που οδήγησαν στην εν λόγω απαγόρευση ήταν αφενός μεν το γεγονός ότι το γεγονός ότι το εν λόγω αλιευτικό εργαλείο δεν χρησιμοποιούταν μόνο για αλιεία ζαργάνας, ως όριζε το σχετικό διάταγμα και αφετέρου τα στοιχεία παραγωγής της ζαργάνας δεν στοιχειοθετούσαν τη στήριξη του εισοδήματος των αλιέων.
Επανεκτίμηση και αναθεώρηση των ήδη υφισταμένων διαχειριστικών της αλιείας μέτρων γίνεται στις περιπτώσεις που από τα υφιστάμενα στοιχεία αλιευτικής παραγωγής και έρευνας προκύπτουν οι σχετικές αναγκαιότητες. Για το συγκεκριμένο αλιευτικό εργαλείο αναφέρεται ότι με εντολή του Γεν. Γραμματέα συγκροτήθηκε άτυπα Ομάδα Εργασίας, προκειμένου να ερευνήσει τα προβλήματα που έχει προκαλέσει η απαγόρευση της αλιείας με ζαργανόδιχτο ( μικρό κυκλικό δίχτυ) και τις δυνατότητες μεσοπρόθεσμης και μακροπρόθεσμης αντιμετώπισής τους.
Η υπόψη Ομάδα στελεχώθηκε από υπηρεσιακούς παράγοντες και εκπροσώπους των φορέων της παράκτιας αλιείας και συνέταξε σχετικές ενημερωτικές εκθέσεις.
Έχει επίσης ολοκληρωθεί η αλιευτική έρευνα στην περιοχή της Καβάλας για το σαρδελλόδιχτο (παραλλαγή του ίδιου αλιευτικού εργαλείου).
Με βάση τα αποτελέσματα των ανωτέρω ερευνών και την κοινωνικοοικονομική διάσταση του θέματος, θα επανεκτιμηθεί η υπάρχουσα κατάσταση.
Ο Υπουργός
ΓΕΩΡΓΙΟΣ ΑΝΩΜΕΡΙΤΗΣ"
3. Στην με αριθμό 442/11-7-01 ερώτηση δόθηκε με το υπ΄ αριθμ. 2032/17-9-01 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην αριθμ. 442/2001 Ερώτηση, που κατατέθηκε στη Βουλή από το Βουλευτή κ. Δ. Τζαμτζή, για τα θιγόμενα σ΄ αυτή θέματα, σας πληροφορούμε τα εξής :
Τα δύο οικιστικά προγράμματα στην Αριδαία και τη Κρύα Βρύση Νομού Πέλλας, στα οποία αναφέρεται η ερώτηση του κ. Βουλευτή, δεν είναι οικισμοί του Οργανισμού Εργατικής Κατοικίας (ΟΕΚ).
Άλλωστε, αυτό φαίνεται και από το γεγονός ότι ο κ. βουλευτής ερωτά ακριβώς για τις πιστώσεις που έχουν εγγραφεί για τα δύο αυτά προγράμματα στο πρόγραμμα επενδύσεων του 2001, ενώ η.δαπάνη ανέγερσης των οικισμών του ΟΕΚ βαρύνει αποκλειστικά τον προϋπολογισμό του Οργανισμού.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
4. Στην με αριθμό 452/12-7-01 ερώτηση δόθηκε με το υπ' αριθμ. 74/7-9-01 έγγραφο από τον Υφυπουργό Oικονομικών η ακόλουθη απάντηση:
"Σε απάντηση του από 12-7-01 εγγράφου σας, σχετικά με ερώτηση 452/12-7-01 που κατέθεσαν οι Βουλευτές κύριοι Α. Τζέκης και Γ. Χουρμουζιάδης, αναφορικά με την μη καταβολή επιδοτήσεων στους βαμβακοπαραγωγούς και ροδακινοπαραγωγούς της Αλεξάνδρειας Ημαθίας, σας γνωρίζουμε τα εξής:
Α. Σύμφωνα με την παράγραφο 1α του άρθρου 8 της με αριθμ. Πρωτ. 1109793/6134-11/0016/24-11-99 ΠΟΛ. 1223 (ΦΕΚ 2134Β'/8-12-99) Απόφασης του Υπουργού Οικονομικών: "Όταν ζητείαι αποδεικτικό ενημερότητας για την είσπραξη χρημάτων, πέραν της προϋπόθεσης ενημερότητας του οφειλέτη σε διευκόλυνση τμηματικής καταβολής, μπορεί να τεθεί και ο όρος παρακράτησης μέρους της εισπραττόμενης απαίτησης, ο οποίος θα αναγράφεται επί του αποδεικτικού. Το ποσό της παρακράτησης για τον λόγο αυτό πρέπει να αποδίδεται στη Δ.Ο.Υ. από την Υπηρεσία ή τον φορέα που παραλαμβάνει το αποδεικτικό φορολογικής ενημερότητας εντός δέκα (10) ημερών από την πληρωμή του τίτλου, το αργότερο".
Η παρακράτηση των δέκα έξι (16) εκατομμυρίων δρχ. από τη Δ.Ο.Υ. Αλεξάνδρειας για οφειλές της 'Ενωσης Αγροτικών Συν. (Ε.Α.Σ.) Αλεξανδρείας προς το Δημόσιο, έγινε στα πλαίσια χορήγησης φορολογικής ενημερότητας προς την Ένωση Αγροτικών Συν. (Ε.Α.Σ.) Αλεξάνδρειας κατά την είσπραξη χρημάτων ως δικαιούχου από τη Γενική Δ/νση Διαχείρισης Αγορών Γεωργικών προϊόντων (ΓΕ.ΔΙ.ΔΑ.ΓΕΠ.).
Β.1. Οι παραγωγοί προϊόντων (αγρότες) του ειδικού καθεστώτος Φ.Π.Α. (άρθρο 34 ν. 1642/1986) δεν έχουν υποχρέωση, για την πώληση των προϊόντων παραγωγής τους να εκδίδουν τιμολόγιο. Η πώληση αυτή καλύπτεται με τιμολόγιο που εκδίδεται από τον αγοραστή επιτηδευματία ή πρόσωπο της παραγρ. 3 του άρθρου 2 του Κώδικα (Δημόσιο, Ν.Π.Δ.Δ. κ.λπ.). Το τιμολόγιο αγοράς αγροτικών προϊόντων, από 1-7-1995, για λόγους παρακολούθησης του επιστρεπτέου Φ.Π.Α. στους αγρότες του Ειδικού Καθεστώτος, επεβλήθη και είναι πάντα θεωρημένο (Α.Υ.Ο. 1065732/529/0015/ΠΟΛ.1148/30-5-1995).
2. Εξάλλου, όπως έχει διευκρινισθεί στην παράγραφο 33.7 της Ερμηνευτικής Εγκυκλίου του Κ.Β.Σ. 3/24-11-1992, δεν προβλέπονται κυρώσεις σε βάρος των αντισυμβαλλομένων που παρέλαβαν αθεώρητα τιμολόγια ή άλλα φορολογικά στοιχεία για πραγματική συναλλαγή, ενώ έπρεπε να είναι θεωρημένα, με την προϋπόθεση ότι αυτά καταχωρήθηκαν κανονικά στα τηρούμενα βιβλία από αυτούς, εφόσον υπάρχει υποχρέωση καταχώρησης.
3. Ενόψει των ανωτέρω, η λήψη αθεώρητων φορολογικών στοιχείων (τιμολογίων αγοράς αγροτικών προϊόντων στην προκειμένη περίπτωση), εφόσον αυτά είναι ακριβή και εμφανίζουν πραγματική συναλλαγή, έχουν δε καταχωρηθεί εμπροθέσμως στα τηρούμενα βιβλία ή δεν υπάρχει τέτοια υποχρέωση (όπως στην κατηγορία των αγροτών του ειδικού καθεστώτος Φ.Π.Α.) δεν επισύρει πρόστιμα του Κ.Β.Σ. σε βάρος του λήπτη των στοιχείων αυτών.
Σημειώνουμε ότι, τα παραπάνω αναφερόμενα έχουν κοινοποιηθεί προς όλες τις Δ.Ο.Υ., με κοινή εγκύκλιο των Δ/νσεων Φ.Π.Α. - Κώδικα Βιβλίων και Στοιχείων και Ελέγχου ΠΟΛ. 1178/11-7-01, με θέμα την επιστροφή Φ.Π.Α. στους αγρότες του ειδικού καθεστώτος με τιμολόγια αγοράς αγροτικών προϊόντων, τα οποία φέρουν διάτρηση του έτους 1996, και με βάση τις διατάξεις της παραγράφου 1 του άρθρου 24 του ν. 2515/1997, από 1-1-1998 τα τιμολόγια αυτά παύουν να ισχύουν και λογίζονται ως ουδέποτε θεωρηθέντα.
4. Περαιτέρω, όσον αφορά το γεγονός ότι η Δ.Ο.Υ. Αλεξάνδρειας δε θεωρεί φορολογικά στοιχεία στην Ένωση Αγροτικών Συλλόγων (Ε.Α.Σ.) λόγω ύπαρξης χρεών, τα οποία δεν διευκρινίζεται στην παρούσα ερώτηση εάν είναι φορολογικά χρέη ή μη, με αποτέλεσμα η Ε.Α.Σ. να εκδίδει προς τους παραγωγούς αθεώρητα τιμολόγια αγοράς αγροτικών προϊόντων, σας πληροφορούμε τα εξής:
Με τις διατάξεις της παραγράφου 2, περίπτωση ι', του άρθρου 36 του Π.Δ. 186/92 (Β.Κ.Σ.), παρέχεται το δικαίωμα στον προϊστάμενο της Δ.Ο.Υ. να αρνείται η θεώρηση βιβλίων και στοιχείων του Κώδικα στον επιτηδευματία εκείνο που δεν έχει εκπληρώσει τις φορολογικές του υποχρεώσεις, αν ο υπόχρεος επιτηδευματίας που τα προσκομίζει για θεώρηση δεν παράσχει ασφάλεια. Το ποσό της ασφάλειας μπορεί να ανέλθει μέχρι του ύψους των 20.000.000 δρχ. και παρέχεται είτε με εγγραφή πρώτης υποθήκης σε ακίνητο, είτε με εγγυητική επιστολή της Τράπεζας. Η παρεχόμενη ασφάλεια ισχύει, με έγκριση του Προϊστάμενου της Δ.Ο.Υ. που την καθόρισε και για τα υποκαταστήματα του επιτηδευματία.
Περαιτέρω, σύμφωνα με τις διατάξεις της παραγράφου 8α του ιδίου άρθρου ο Προϊστάμενος της Δ.Ο.Υ. δεν θεωρεί φορολογικά στοιχεία σε υπόχρεο ο οποίος:
α) δεν έχει εκπληρώσει τις ληξιπρόθεσμες και απαιτητές υποχρεώσεις του από πάσης φύσης φόρους του δημοσίου από την επαγγελματική του δραστηριότητα, από δάνεια με την εγγύηση του Δημοσίου, πρόστιμα για παραβάσεις των διατάξεων του Κώδικα αυτού, τέλη ή εισφορές που βεβαιώνονται από τις δημόσιες οικονομικές υπηρεσίες, όταν το σύνολο των υποχρεώσεων αυτών, χωρίς τις νόμιμες προσαυξήσεις ξεπερνά τα δύο εκατομμύρια (2.000.000) δραχμές, εκτός αν έχει υπαχθεί σε ρύθμιση τμηματικής καταβολής των ληξιπρόθεσμων χρεών του από τα κατά νόμο αρμόδια όργανα και είναι απόλυτα συνεπής στην καταβολή των δόσεων αυτών.
β) δεν έχει υποβάλλει στη δημόσια οικονομική υπηρεσία δηλώσεις απόδοσης οποιουδήποτε παρακρατούμενου ή επιρριπτόμενου φόρου, τέλους, εισφοράς από οποιαδήποτε αιτία.
Κατ' εξαίρεση όσων προαναφέρθηκαν, ο Προϊστάμενος της αρμόδιας Δ.Ο.Υ., μπορεί με απόφασή του να εγκρίνει τη θεώρηση περιορισμένου αριθμού φορολογικών στοιχείων, αφού καταβάλλει ο υπόχρεος μέρος της οφειλής του, που καθορίζεται με την ίδια απόφαση.
Σύμφωνα με τα προαναφερόμενα αποκλειστικά αρμόδιος να εγκρίνει τη θεώρηση των απαραίτητων για τις ανάγκες μιας επιχείρησης στοιχείων, είναι ο Προϊστάμενος, στην αρμοδιότητα του οποίου υπάγεται η επιχείρηση που οφείλει, ο οποίος ασκώντας το σχετικό δικαίωμά του και συνεκτιμώντας τα πραγματικά περιστατικά και δεδομένα, μπορεί με απόφασή του, ανεξάρτητα από το ύψος των ληξιπροθέσμων και απαιτητών υποχρεώσεών της, να εγκρίνει τη θεώρηση βιβλίων καθώς και περιορισμένου αριθμού φορολογικών στοιχείων, αφού καταβάλλει ο υπόχρεος μέρος της οφειλής του, το ύψος του οποίου εξαρτάται από την πραγματική δυνατότητα του υπόχρεου και καθορίζεται με την ίδια απόφαση, προκειμένου αφ' ενός μεν να μην ανακόπτεται η επιχειρηματική δράση και αφ' ετέρου να παρέχεται η ευχέρεια αναπληρωμής του χρέους στα πλαίσια της συνολικής ρύθμισης από τα κατά νόμο αρμόδια όργανα (Επιτροπή άρθρου 17 ν. 5940/33).
Γ. 1. Σύμφωνα με τις διατάξεις των παρ. 1 και 2 του άρθρου 41 του ν. 2859/2000 (άρθρο 33 του ν. 1642/86) οι αγρότες, οι οποίοι υπάγονται στο ειδικό καθεστώς Φ.Π.Α., λαμβάνουν με τους κατ' αποκοπήν συντελεστές επιστροφή Φ.Π.Α., η οποία αντισταθμίζει το Φ.Π.Α., που επιβάρυνε τις εισροές τους.
2. Με την Π. 953/64/3-2-88 (ΠΟΛ. 41) Α.Υ.Ο. προβλέπεται ότι η επιστροφή του Φ.Π.Α. με τους κατ' αποκοπήν συντελεστές στους αγρότες του ειδικού καθεστώτος γίνεται από τις Δ.Ο.Υ. με βάση τα φορολογικά στοιχεία, από τα οποία προκύπτει η αξία της παράδοσης των αγροτικών προϊόντων και της παροχής των υπηρεσιών.
3. Από τα ανωτέρω αναφερόμενα φορολογικά στοιχεία που απαιτούνται για την επιστροφή του Φ.Π.Α., θεωρημένα είναι τα οριζόμενα ρητά από τις κείμενες διατάξεις του Κ.Β.Σ. (Π.Δ. 186/92, όπως ισχύει).
Ειδικά τα τιμολόγια αγοράς αγροτικών προϊόντων, που εκδίδονται προς αγρότες του ειδικού καθεστώτος είναι θεωρημένα (Α.Υ.0. 1065732/529/0015/ΠΟΛ. 1148/30-5-95) ή νομίμως αθεώρητα βάσει των διατάξεων Κ.Β.Σ., οπότε και φέρουν την ένδειξη "αθεώρητα βάσει της ΠΟΛ. 1105/99 ή ΠΟΛ. 1071/2000".
Επομένως μόνο όταν ισχύουν αυτές οι προϋποθέσεις αποτελούν νόμιμα παραστατικά για την επιστροφή του Φ.Π.Α. στους αγρότες του ειδικού καθεστώτος.
Επομένως δεν υπάρχει δυνατότητα επιστροφής Φ.Π.Α. στους αγρότες του ειδικού καθεστώτος σύμφωνα με τις ισχύουσες διατάξεις με αθεώρητα τιμολόγια αγοράς αγροτικών προϊόντων, τα οποία εκδόθηκαν από την Ε.Α.Σ. Αλεξάνδρειας Ημαθίας κατά παράβαση των κειμένων διατάξεων. Τα υπόψη αθεώρητα στοιχεία έχουν εκδοθεί όχι εκ παραδρομής αλλά εκ προθέσεως, όπως προκύπτει από σχετικά υπομνήματα αγροτικών συνεταιρισμών που περιήλθαν στην αρμόδια Υπηρεσία μας, καταστρατηγώντας κατ' επανάληψη τις διατάξεις του νόμου που δεν επιτρέπει σε ορισμένες περιπτώσεις την θεώρηση των στοιχείων αυτών, από επιχειρήσεις που δεν πληρούν τις προβλεπόμενες από τον Κ.Β.Σ. προϋποθέσεις.
Ο Υφυπουργός
ΑΠ. ΦΩΤΙΑΔΗΣ"
5. Στην με αριθμό 461/12-7-01 ερώτηση δόθηκε με το υπ'αριθμ. 43/11-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 461/12-7-01 που κατέθεσε στη Βουλή ο Βουλευτής κ. Βασίλειος Πέππας, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΔΕΣΕ Περιφ. Κεντρικής Μακεδονίας τα εξής: 
1. Η τοποθέτηση φαναριών στη διασταύρωση της οδού Ν. Μουδανιών Καλλιθέας με την πρόσβαση προς Άφυτο δεν δύναται να γίνει διότι δεν υπάρχει διαμορφωμένος κόμβος.
2. Με χρηματοδότηση του ΥΠΕΧΩΔΕ έχει συνταχθεί μελέτης νέας χάραξης από Ν. Μουδανιά μέχρι Κρυοπηγή.
Με τη μελέτη αυτή θα παρακαμθούν όλοι οι οικισμοί μεταξύ των οποίων και η Άφυτος.
Ο Υπουργός
Κ. ΛΑΛΙΩΤΗΣ"
6. Στην με αριθμό 491/13-7-01 ερώτηση δόθηκε με το υπ'αριθμ. 595/13-9-01 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της υπ' αριθμ. 491/13-7-200 1 ερώτησης που κατέθεσε στη Βουλή Ελλήνων ο Βουλευτής κ. Γ. Καρασμάνης σχετικά την πλήρωση των κενών οργανικών θέσεων δικαστικών υπαλλήλων των Ειρηνοδικείων Σκύδρας και Αριδαίας του Νομού Πέλλας σας γνωρίζουμε τα εξής:
Με την αριθμ. 216/25.6.2001 προκήρυξη του ΑΣΕΠ προβλέπεται η πλήρωση 737 κενών οργανικών θέσεων γραμματέων στις δικαστικές υπηρεσίες της χώρας . Στο νομό Πέλλας προβλέπεται η πλήρωση (12) κενών οργανικών θέσεων γραμματέων στις δικαστικές υπηρεσίες της περιφέρειας των Πρωτοδικείων Έδεσσας και Γιαννιτσών. Δυστυχώς, λόγω των μεγάλων ελλείψεων σε προσωπικό σε όλες τις δικαστικές υπηρεσίες της χώρας, δεν κατέστη δυνατή η πλήρωση όλων ανεξαιρέτως των κενών θέσεων δικαστικών υπαλλήλων στο νομό Πέλλας.
Τα Ειρηνοδικεία Σκύδρας και Αριδαίας είναι οι μόνες δικαστικές υπηρεσίες του νομού, οι οποίες έχουν από μία κενή οργανική θέση και δεν προκηρύχθηκαν, η υπηρεσία όμως θα καταβάλει κάθε δυνατή προσπάθεια για την πλήρωσή τους είτε με μετάθεση δικαστικών υπαλλήλων είτε με μετάταξη υπαλλήλων από άλλες υπηρεσίες.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
7. Στην με αριθμό 493/13-7-01 ερώτηση δόθηκε με το υπ'αριθμ. 1010/13-9-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αρ. 493/13-7-2001 ερώτηση που κατατέθηκε στη Βουλή από τους Βουλευτές κυρίους Α. Τζέκη και Γ. Χουρμουζιάδη σχετικά με το Νομ. Γεν. Νοσοκομείο Φλώρινας "ΕΛΕΝΗ Θ. ΔΗΜΗΤΡΙΟΥ" σας πληροφορούμε τα εξής:
Σχετικά με τον εκσυγχρονισμό του Νοσοκομείου Φλώρινας με εγκατάσταση και λειτουργία μηχανογράφησης, σας ννωρίζουμε ότι σύμφωνα με το 1264/28-5-2001 έγγραφο του Νοσοκομείου, ήδη λειτουργούν στις διοικητικές υπηρεσίες μηχανογραφικές εφαρμογές για το Γραφείο Κίνησης, το Φαρμακείο και το Τμήμα Προσωπικού.
Επίσης στα άμεσα σχέδια του Νοσοκομείου είναι, εντός του έτους, η υλοποίηση δομημένης καλωδίωσης στους χώρους των διοικητικών υπηρεσιών και των εργαστηρίων, καθώς και η κατασκευή Computer Room στο Νοσοκομείο. Μέσα στην επόμενη διετία προβλέπεται και η σύνδεση του Νοσοκομείου με τα Περιφερειακά Ιατρεία. 
Στις προτάσεις του Υπουργείου Υγείας και Πρόνοιας προς την Διαχειριστική Αρχή του Επιχειρησιακού Προγράμματος "Κοινωνία της Πληροφορίας" συμπεριλαμβάνονται όλα τα Νοσοκομεία, για τα οποία, σύμφωνα με τη σελίδα 12 της Συνοπτικής Πρότασης Στρατηγικού Πλαισίου, προβλέπεται μέχρι το 2006 σταδιακή εισαγωγή τεχνολογιών πληροφορικής στη δευτεροβάθμια και τριτοβάθμια (Νοσοκομεία) φροντίδα υγείας.
Όσον αφορά την πρόσληψη προσωπικού στο Νοσοκομείο, με τις Υπουργικές Αποφάσεις αρ. πρωτ. Υ10β/35388/00/6-4-01 και Υ10β/19816/11-6.01 εγκρίθηκε η πρόσληψη τακτικού προσωπικού στο ΝΟΜ. ΓΕΝ ΝΟΣΟΚΟΜΕΙΟ ΦΛΩΡΙΝΑΣ, κατά κλάδο και ειδικότητα, ως εξής:
Τέσσερις (4) θέσεις του κλάδου ΤΕ Νοσηλευτικής.
Δύο (2) θέσεις του κλάδου ΤΕ Μαιευτικής.
Μία (1) θέση του κλάδου ΤΕ Επισκεπτών-τριών Υγείας.
Δύο (2) θέσεις του κλάδου ΤΕ Ιατρικών Εργαστηρίων (Τεχνολόγων).
Μία (1) θέση του κλάδου ΤΕ Ραδιολογίας - Ακτινολογίας.
Μία (1) θέση του κλάδου ΔΕ Χειριστών Ιατρικών Συσκευών (Χειριστών-Εμφανιστών).
Δύο (2) θέσεις του κλάδου ΥΕ Βοηθητικού Υγειονομικού Προσωπικού από τις οποίες: η μία (1) θέση με ειδικότητα Μεταφορέων Ασθενών και η μία (1) θέση με ειδικότητα Νοσοκόμων.
Μία (1) θέση του κλάδου ΠΕ Μηχανικών, με ειδικότητα Μηχανολόγων - Μηχανικών.
Μία (1) θέση του κλάδου ΤΕ Πληροφορικής (Software).
Μία (1) θέση του κλάδου ΤΕ Τεχνολογίας Ιατρικών Οργάνων.
Μία (1) θέση του κλάδου ΤΕ Φυσικοθεραπευτών.
Μία (1) θέση του κλάδου ΤΕ Κοινωνικών Λειτουργών.
Μία (1) θέση του κλάδου ΔΕ Προσωπικού Η/Υ
Μία (1) θέση του κλάδου ΔΕ Τεχνικού, με ειδικότητα Ηλεκτροτεχνιτών.
Η Υφυπουργός
Χ. ΣΠΥΡΑΚΗ"
8. Στην με αριθμό 505/16-7-01 ερώτηση δόθηκε με το υπ' αριθμ. 46/11-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 505/16.7.2001 που κατέθεσε στη Βουλή, ο Βουλευτής κ. Δημήτρης Σιούφας, παρακαλούμε να πληροφορήσετε τον κ. Βουλευτή για θέματα της αρμοδιότητάς μας και σύμφωνα με τα στοιχεία της Ειδικής Υπηρεσίας Δημοσίων Έργων/Οδικών Σηράγγων και λοιπών Υπογείων Έργων τα εξής:
Τα έργα για την μερική εκτροπή του άνω ρου του Αχελώου ποταμού προς την Θεσσαλία που έχουν κατασκευασθεί μέχρι σήμερα αναφέρονται στο φράγμα Συκιάς και στη σήραγγα εκτροπής του. Αναλυτικότερα:
α) Στο φράγμα Συκιάς έχουν κατασκευασθεί το ανάντη προφράγματα με τα σχετικά στεγανωτικά διαφράγματα με τα οποία έγινε δυνατή η εκτροπή των νερών των ποταμών Αχελώου και Κουμπουργιανίτικου δια των υφισταμένων σηράγγων, ώστε στη συνέχεια να αρχίσουν οι εργασίες για το κυρίως φράγμα. Επίσης, έχουν γίνει οι εκσκαφές του αριστερού αντερείσματος, για τη θεμελίωση του πυρήνα του φράγματος, του υπερχειλιστή, τμήματος της λεκάνης αποτόνωσης και των κύριων οδών προσπέλασης σε διάφορες θέσεις και μέρος των εκσκαφών του δεξιού αντερείσματος. Οι εκσκαφές αυτές αντιπροσωπεύουν ποσοστό άνω του 80% των συνολικών εκσκαφών. Επίσης έχουν διανοιγεί 1,5 χλμ. Σήραγγες προσπέλασης και τσιμεντενέσεων και έχει ξεκινήσει η κατασκευή του στεγανωτικού διαφράγματος του κατάντη προφράγματος για να καταστεί δυνατή η θεμελίωση του φράγματος εν ξηρώ. Η εργολαβία μέχρι σήμερα έχει απορροφήσει 14 δις δρχ. περίπου ενώ για απαλλοτριώσεις έχουν διατεθεί 3,5 δις δρχ.
β) Στη σήραγγα εκτροπής Αχελώου προς Θεσσαλία έχουν ολοκληρωθεί οι προσπελάσεις προς τα μέτωπα διάνοιξής της και προς τα φρέατα θυροφραγμάτων και ανάπλασης. Έχουν διανοιγεί 6,5 χλμ. Το φρέαρ ανάπλασης και το φρέαρ θυροφραγμάτων. Στο μέτωπο εξόδου οι εργασίες εκσκαφής εκτελούνται με Τ.Β.Μ. ενώ στο μέτωπο εισόδου οι εργασίες εκσκαφής εκτελούνται με συμβατικά μέσα. Η εργολαβία μέχρι σήμερα έχει απορροφήσει 11 δις δρχ. περίπου ενώ για απαλλοτριώσεις έχει διατεθεί 1,0 δις δρχ.
Οι πρόσθετες πιστώσεις που απαιτούνται για την ολοκλήρωση του έργου "Κατασκευή φράγματος Συκιάς" εκτιμώνται σε 35 δις δρχ. περίπου, οι δε πιστώσεις για την αποπληρωμή των απαλλοτριώσεων θα είναι της τάξης των 10-15 δις δρχ., ήτοι συνολικά 50 δις δρχ. Οι δε πρόσθετες πιστώσεις που απαιτούνται για την ολοκλήρωση του έργου "Σήραγγα εκτροπής Αχελώου προς Θεσσαλία" εκτιμώνται σε 30 δις δρχ. περίπου.
Τα έργα αυτά χρηματοδοτούνται αποκλειστικά από Εθνικούς πόρους και ειδικότερα από το ενάριθμο έργο 9464501 της ΣΑΕ 064.
Ο Υπουργός
Κ. ΛΑΛΙΩΤΗΣ"
9. Στην με αριθμό 516/16-7-01 ερώτηση δόθηκε με το υπ' αριθμ. 596/13-9-01 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της με αριθμό 516/16-7-2001 ερώτησης που κατέθεσε στη Βουλή Ελλήνων ο Βουλευτής κ. Γ. Καρατζαφέρης σχετικά με την κατηγορία που απηύθυνε ο Εισαγγελέας στον αστυνομικό οδηγό του περιπολικού που παραβίασε το σηματοδότη και επέπεσε σε μοτοσικλέτα με αποτέλεσμα δύο νέους νεκρούς και σε ότι αφορά τα θέματα της αρμοδιότητάς μας, σας πληροφορούμε ότι ο Υπουργός Δικαιοσύνης δεν νομιμοποιείται να επεμβαίνει στο έργο των δικαστικών αρχών.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
10. Στην με αριθμό 550/17-7-01 ερώτηση δόθηκε με το υπ' αριθμ. 1916/12-7-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 550/17.7.01, που κατέθεσε ο Βουλευτής κ. Μ. Καρχιμάκης για τα θέματα της αρμοδιότητάς μας σας πληροφορούμε τα εξής:
Το Εθνικό σκέλος του ΙΙΙ Κ.Π.Σ. που αφορά την ένταξη Εγγειοβελτιωτικών Έργων, βρίσκεται στο τελικό στάδιο οριστικοποίησης, ανάλογα με την ωριμότητα και τις πραγματικές ανάγκες.
Σε ό,τι αφορά τα Π.Ε.Π. επισημαίνεται ότι στη Συνεδρίαση του Περιφερειακού Συμβουλίου Περιφέρειας Κρήτης που έγινε στις 28 Ιουλίου 2000 συζητήθηκε και αποφασίσθηκε:
-άμεση ένταξη στο ΠΕΠ Κρήτης Εγγειοβελτιωτικών Έργων καθώς και 
-συνεχιζόμενα έργα από το ΠΕΠ 1994-99 για το ΠΕΠ 2000 - 2006 στα οποία υπήρχαν και εγγειοβελτιωτικά έργα.
Παρόντα ήταν όλα τα μέλη του Περιφερειακού Συμβουλίου εκτός από τον εκπρόσωπο της ΠΑΣΕΓΕΣ.
Ο Υπουργός
Γ. ΑΝΩΜΕΡΙΤΗΣ"
11. Στην με αριθμό 559/17-7-2001 ερώτηση δόθηκε με το υπ' αριθμ. 598-9-2001 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της με αριθμό 559/17-7-2001 ερώτησης που κατέθεσαν στη Βουλή των Ελλήνων οι Βουλευτές κύριοι Ν. Γκατζής, Τ. Τσιόγκας, Αντ. Σκυλλάκος σχετικά με τις απαιτήσεις των εργαζομένων της πρώην επιχείρησης "ΒΑΜΒΑΚΟΥΡΓΙΑ ΒΟΛΟΥ Α.Ε." σας πληροφορούμε ότι ο Υπουργός Δικαιοσύνης δεν νομιμοποιείται να επεμβαίνει στη δικαστική διαδικασία.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
12. Στην με αριθμό 553/17-7-2001 ερώτηση δόθηκε με το υπ' αριθμ. 34257/11-9-2001 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην 553/17-7-2001 ερώτηση του Βουλευτή κ. Φώτη Κουβέλη, σχετικά με την ενίσχυση με προσωπικό, την κτιριακή υποδομή, και τις αμοιβές του προσωπικού που υπηρετεί στην Περιφέρεια Αττικής, σας πληροφορούμε ότι:
1. Για την κάλυψη των αναγκών σε προσωπικό της Περιφέρειας Αττικής, έχει προκηρυχθεί η πλήρωση θέσεων μέσω του ΑΣΕΠ (ΦΕΚ 4/3Κ/2.2.2001, 5/4Κ/15.2.2001, 6/5Κ/21.2.2001, 7/6Κ/6.3.2001), και βρίσκεται σε εξέλιξη η σχετική διαδικασία πρόσληψης, για 124 θέσεις διαφόρων κλάδων και ειδικοτήτων. Σε κάθε περίπτωση, οι προσλήψεις προσωπικού στην Περιφέρεια, γίνονται πάντα σύμφωνα με την κείμενη νομοθεσία, ύστερα από πρόταση του οικείου Γενικού Γραμματέα Περιφέρειας, ο οποίος είναι αρμόδιος να εντοπίσει και να υποδείξει αιτιολογημένα τις σχετικές ανάγκες της Περιφέρειας.
2. Για την αμοιβή όσων υπαλλήλων απασχολούνται υπερωριακά πέραν του κανονικού ωραρίου εργασίας, έχουν ήδη εξασφαλιστεί πιστώσεις για τη χορήγηση επιπρόσθετης αμοιβής υπερωριακής εργασίας στους υπαλλήλους της Περιφέρειας Αττικής, και στα πλαίσια των συλλογικών διαπραγματεύσεων, εξετάζεται η χορήγηση πρόσθετων κινήτρων.
3. Για τη μισθολογική ανισότητα μεταξύ των υπαλλήλων, έχει ήδη συσταθεί διυπουργική επιτροπή, που εξετάζει το θέμα της κατάρτισης νέου μισθολογίου.
4. Για τη στέγαση των κεντρικών υπηρεσιών της Περιφέρειας Αττικής, όπως μας γνώρισε η ίδια η Περιφέρεια, προβαίνει σε ενέργειες για την αγορά ή κατασκευή κτιρίου, σε συνεργασία με την Κτηματική Υπηρεσία του Δημοσίου. Ήδη υπάρχει σε εξέλιξη πρόγραμμα βελτίωσης των κτιριακών υποδομών, όλων των Περιφερειών, στα πλαίσια του προγράμματος "ΠΟΛΙΤΕΙΑ" (ν. 2880/2001).
Ο Υφυπουργός
Κ. ΚΑΪΣΕΡΛΗΣ"
13. Στην με αριθμό 579/18-7-2001 ερώτηση - ΑΚΕ 59 δόθηκε με το υπ' αριθμ. 1006/12-9-2001 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 579/59/18-7-2001 ερώτηση και ΑΚΕ που κατατέθηκε στη Βουλή από τον Βουλευτή κ. Νικ. Νικολόπουλο αναφορικά με την ποιότητα του πόσιμου νερού του Δήμου Συμπολιτείας, σας γνωρίζουμε ότι ισχύει η αρ. ΑΥ5/665/25-5-01 απάντησή μας (συνημμένη) σε σχετική ερώτηση του ίδιου Βουλευτή.
Επιπρόσθετα σας διαβιβάζουμε την αρ. Υ2/4052/08-11-2000 Εγκύκλιο του Υπουργείου μας με θέμα "Έλεγχος Πόσιμου Ύδατος και Συστημάτων Ύδρευσης και Λήψη Μέτρων για την προστασία της Δημόσιας Υγείας".
Ο Υφυπουργός
Δ. ΘΑΝΟΣ"
14. Στην με αριθμό 620/19.7.01 ερώτηση δόθηκε με το υπ' αριθμ.60/11.9.01 έγγραφο από τον Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 620/19.7.01 που κατέθεσαν στη Βουλή οι Βουλευτές κύριοι Αντώνης Σκυλλάκος και Λιάνα Κανέλλη παρακολούμε να πληροφορήσετε τους κυρίους Βουλευτές σε θέματα της αρμοδιότητας μας και σύμφωνα με τα στοιχεία της Υπηρεσίας Αποκατάστασης Σεισμοπλήκτων (ΥΑΣ) του ΥΠΕΧΩΔΕ ότι με την υπ' αριθμ. 2318/4.2.2000 αίτηση του Σικιαριδείου Ιδρύματος κατατέθηκε φάκελος μελέτης επισκευής στο ΤΑΣ Βιομηχανίας προκειμένου να εκδοθεί άδεια επισκευής του κτίσματος χωρίς παροχή Στεγαστικής Συνδρομής.
Την 7.8.2000 εκδόθηκε από τον ΤΑΣ Βιομηχανίας άδεια επισκευής χωρίς Στεγαστική Συνδρομή και συνεπώς το Ιδρυμα έχει τη δυνατότητα να προχωρήσει στην εκτέλεση των εργασιών.
Ο Υπουργός
Κ. ΛΑΛΙΩΤΗΣ"
15. Στην με αριθμό 621/19.7.01 ερώτηση δόθηκε με το υπ' αριθμ. 61/19.9.01 έγγραφο από τον Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 621/19.7.01 που κατέθεσαν στη Βουλή οι Βουλευτές κύριοι Ορέστης Κολοζώφ, Αντώνης Σκυλλάκος και Λιάνα Κανέλλη παρακαλούμε να πληροφορήσετε του κύριους Βουλευτές σε θέματα της αρμοδιότητάς μας και σύμφωνα με τα στοιχεία της Υπηρεσίας Αποκατάστασης Σεισμοπλήκτων τα εξής:
1. Ο Οργανισμός Εργατικής Κατοικίας έχει αναλάβει την επισκευή του φέροντος οργανισμού των βλαβέντων από το σεισμό εργατικών πολυκατοικιών χωρίς επιβάρυνση των ιδιοκτητών. Το ΥΠΕΧΩΔΕ προσφέρει τη δυνατότητα στους ενδιαφερόμενους να δανειοδοτηθούν για την επισκευή των μη φερόντων στοιχείων των κατοικιών (τοίχοι πληρώσεως κ.λπ.) σύμφωνα με τις κείμενες διατάξεις.
2. Σχετικά με την επιδότηση ενοικίου σύμφωνα με τις κείμενες διατάξεις χορηγείται στους μεν ιδιοκτήτες των σεισμοπλήκτων κατοικιών μέχρι δύο χρόνια, στους δε ενοικιαστές για έξι μήνες. Το θέμα της παράτασης επιδότησης ενοικίου μελετάται.
3. Για το θέμα του αποχαρακτηρισμού των κατοικιών σημειώνεται ότι εφόσον εκδόθηκε η άδεια επισκευής προ της εκτέλεσης των εργασιών και συνεπώς έχουν παραληφθεί οι βλάβες από Μηχανικούς των ΤΑΣ, ο αποχαρακτηρισμός είναι εφικτός.
Ο Υφυπουργός
ΝΑΣΟΣ ΑΛΕΥΡΑΣ"
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Τετάρτης 14 Νοεμβρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
1.- Η με αριθμό 128/12.11.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Οικονομίας και Οικονομικών, σχετικώς με την έκδοση των απαραίτητων προεδρικών διαταγμάτων προκειμένου να καθοριστούν κίνητρα για συγχωνεύσεις των Αγροτικών Συνεταιριστικών Οργανώσεων. 
2.- Η με αριθμό 120/12.11.2001 επίκαιρη ερώτηση του Βουλευτή της Νέας Δημοκρατίας κ. Μιχάλη Παπαδόπουλου προς τον Υπουργό Εθνικής Παιδείας και Θρησκευμάτων, σχετικώς με τις καθυστερήσεις στην καταβολή των αμοιβών για τους εκπαιδευτικούς των Δημόσιων Ινστιτούτων Επαγγελματικής Κατάρτισης (Ι.Ε.Κ.)
3.- Η με αριθμό 127/12.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την απαλλοτρίωση οικοπέδου στην περιοχή του Δήμου Πυλαίας για την ανέγερση σχολικών κτιρίων.
4.- Η με αριθμό 124/12/11/2001 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Γεωργίας, σχετικώς με τη λήψη μέτρων στήριξης του εισοδήματος των βαμβακοπαραγωγών. 
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2&3 Καν. Βουλής)
1.- Η με αριθμό 134/12.11.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Χρυσανθακόπουλου προς τον Υπουργό Εσωτερικών, Δημόσιας Διοίκησης και Αποκέντρωσης σχετικώς με τους πίνακες διοριστέων του διαγωνισμού του Ανώτατου Συμβουλίου Επιλογής Προσωπικού (ΑΣΕΠ), για τον κλάδο της Φυσικής Αγωγής του έτους 2000 κλπ.
2.- Η με αριθμό 131/12.11.2001 επίκαιρη ερώτηση του Βουλευτή της Νέας Δημοκρατίας κ. Αδάμ Ρεγκούζα προς τον Υπουργό Γεωργίας, σχετικώς με τη διακοπή παραλαβής βαμβακιού από τα εκκοκκιστήρια της Κεντρικής Μακεδονίας κλπ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
ΑΝΑΦΟΡΩΝ ΚΑΙ ΕΡΩΤΗΣΕΩΝ
Αναφορές και ερωτήσεις πρώτου κύκλου.
Πρώτη είναι η με αριθμό 1796/3.10.2001 επίκαιρη ερώτηση του Βουλευτή της Νέας Δημοκρατίας κ. Σπυρίδωνος Ταλιαδούρου προς τον Υπουργό Εθνικής Παιδείας και Θρησκευμάτων, σχετικώς με τις προθέσεις της Κυβέρνησης προκειμένου να ολοκληρωθούν το συντομότερο οι διαδικασίες πρόσληψης καθηγητών και αναπληρωτών καθηγητών. 
Η ερώτηση του κ. Ταλιαδούρου έχει ως εξής:
"Μολονότι έχουν περάσει 3 εβδομάδες από την έναρξη του νέου σχολικού έτους, από τις σχολικές αίθουσες λείπουν, σύμφωνα με τα στοιχεία της ΟΛΜΕ, 9.000 καθηγητές με αποτέλεσμα τα σχολεία να έχουν κενά σε όλες τις ειδικότητες, εκτός των φιλολόγων, οι οποίοι είναι υπερδιπλάσιοι και δεν υπάρχουν θέσεις για να δουλέψουν.
Επίσης, στα ΤΕΕ δεν έχουν γίνει ακόμα κανονικοί διορισμοί τεχνικών ειδικοτήτων και συνεπώς, δεν προβλέπονται άμεσα προσλήψεις αναπληρωτών. 
Κατόπιν αυτών, ερωτάται ο κύριος Υπουργός Παιδείας:
1. Γιατί το Υπουργείο Παιδείας καθυστερεί το διορισμό αναπληρωτών καθηγητών;
2. Γιατί το Υπουργείο Παιδείας δεν έχει προχωρήσει σε διορισμούς Τεχνικών Ειδικοτήτων στα ΤΕΕ;
3. Πότε το Υπουργείο Παιδείας προτίθεται να ολοκληρώσει τη διαδικασία πρόσληψης αναπληρωτών, ώστε τα σχολεία να λειτουργήσουν κανονικά;
Θα απαντήσει ο Υφυπουργός Εθνικής Παιδείας και Θρησκευμάτων κ. Γκεσούλης.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριοι συνάδελφοι, με το νόμο 2942/2001 το Υπουργείο Παιδείας, όπως όλοι γνωρίζουμε, προέβη σε μια συνολική ρύθμιση του θέματος της πρόσληψης των αναπληρωτών εκπαιδευτικών και των ωρομισθίων εκπαιδευτικών, προκειμένου να εξαλειφθούν δυσλειτουργίες που είχε το σύστημα μέχρι τότε. 
Δεύτερον η διαδικασία επιλογής και πρόσληψης που γινόταν από τις κατά τόπους διευθύνσεις μέχρι τότε, στηριζόταν αποσπασματικά σε ένα πλήθος νομικών διατάξεων όπως ο ν. 1566/85 ο ν. 2525/97, ο ν. 2725/99, ο ν. 2834/2000. Δηλαδή ένα πλήθος νόμων καθόριζαν τις προσλήψεις στο επίπεδο των διευθύνσεων εκπαίδευσης των νομών.
Με την πάροδο του χρόνου είχαν συσσωρευτεί, θα έλεγα, μια σειρά από δυσλειτουργίες και δυσκολίες στην πρόσληψη των εκπαιδευτικών ως αναπληρωτών και ωρομισθίων. Ενδεικτικά θέλω να αναφέρω για να δώσω τη διάσταση του προβλήματος ότι γινόταν πολλές φορές η πρόσληψη του ίδιου προσώπου από δύο διαφορετικές διευθύνσεις, από δύο κοντινούς νομούς. Είχαμε περιπτώσεις ένταξης του ίδιου προσώπου σε δύο ή και περισσότερες διαφορετικές κατηγορίες, για παράδειγμα μετείχε σε διαγωνισμούς του ΑΣΕΠ, μετείχε στην επετηρίδα, ήταν στους αναπληρωτές με δεκαεξάμηνη προϋπηρεσία το ίδιο πρόσωπο. Όλα αυτά δημιουργούσαν μία σειρά προβλήματα. 
Ακόμη η ανάγκη πρόσληψης εκπαιδευτικών χωρίς πλήρη και τυπικά προσόντα που σε ορισμένες περιπτώσεις, σε ορισμένες περιοχές υποχρεώνονταν οι διευθύνσεις εκπαίδευσης να προσλάβουν, όπως για παράδειγμα στην πληροφορική. Πολλές φορές έφθαναν να αναζητούνται εκπαιδευτικοί να δηλώσουν εάν επιθυμούν διορισμό τους ως αναπληρωτές ή ως ωρομίσθιοι σε κάποιο σχολείο και έτσι αργούσαν και αυτοί να απαντήσουν, προσδοκώντας μία καλύτερη θέση διορισμού. Όλα αυτά ήταν μία σειρά προβλήματα που είχε το προηγούμενο σύστημα.
Έγινε μία επιλογή από το Υπουργείο Παιδείας και είναι αυτή η οποία βιώνουμε σήμερα με ένα καινούριο σύστημα το οποίο αντιμετωπίζει μία σειρά απ' αυτά τα προβλήματα τα οποία είχαμε στο παρελθόν. Έτσι, λοιπόν, άλλαξε αυτό το σύστημα.
Η εκπαιδευτική μεταρρύθμιση που υλοποιείται δημιούργησε προϋπόθεση ανάπτυξης της εκπαίδευσης και το γνωρίζουμε όλοι αυτό, σε τέτοιο μάλιστα βαθμό ώστε να μην επαρκούν οι υπάρχοντες ειδικότητες των εκπαιδευτικών να καλύψουν τις ανάγκες των σχολείων, σε πάρα πολλές ειδικότητες. Αυτή η ανάπτυξη που έγινε σε πολλές ειδικότητες, απαιτεί και νέα αντικείμενα που πρέπει να έχουν οι εκπαιδευτικοί.
Είχε καταστεί σαφής η ανάγκη δημιουργίας μίας ενιαίας βάσης υποψηφίων πράγματι, που ρυθμίστηκε με αυτόν το νόμο του Σεπτέμβρη του 2001. Μετά απ' αυτήν την κίνηση που έγινε από την πλευρά του Υπουργείου Παιδείας έχουμε τα αποτελέσματα αυτού του νόμου, όπου πραγματικά λύνει προβλήματα αλλά στην εφαρμογή του συναντούμε δυσκολίες και αυτές θα τις περιγράψω μετά και θα απαντήσω και στα επιμέρους θέματα.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος Βουλευτής Β΄ Αθήνας κ. Θάνος Ασκητής ζητεί ολιγοήμερη άδεια απουσίας στο εξωτερικό. 
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε. 
Το λόγο έχει ο κ. Ταλιαδούρος.
ΣΠΥΡΙΔΩΝ ΤΑΛΙΑΔΟΥΡΟΣ: Κύριε Πρόεδρε, πρωτοφανείς ήταν φέτος και εξακολουθούν δυστυχώς να είναι οι ελλείψεις σε εκπαιδευτικό προσωπικό σε όλα τα σχολεία της πατρίδας μας. Χάθηκαν χιλιάδες ώρες και πάρα πολλές εβδομάδες προγράμματος. Κύριε Υπουργέ, αυτές πώς θα αναπληρωθούν; Η υποβάθμιση του εκπαιδευτικού έργου είναι πρωτοφανής. Και εδώ τίθεται θέμα ευθύνης της Κυβέρνησης για τη θλιβερή πραγματικότητα της Ελλάδας των δύο εκπαιδευτικών ταχυτήτων. 
Ουδέποτε στο παρελθόν είχε συμβεί να έχουν χαθεί τόσες ώρες. Ακόμη και σήμερα στα έξι Τ.Ε.Ε. για παράδειγμα του Νομού Καρδίτσας υπάρχουν λόγω των κενών χιλιάδες ώρες χαμένες. Μία ημέρα την εβδομάδα δεν γίνονται μαθήματα διότι δεν υπάρχουν καθηγητές. Και αυτό που είπατε για τα προβλήματα του προηγουμένου συστήματος και τις ανάγκες για νέες ειδικότητες δεν αποτελούν δικαιολογία.
Ευθύνεστε, κύριε Υπουργέ, γιατί αποφασίσατε μέσα στον Αύγουστο με νόμο που ψηφίστηκε το Σεπτέμβριο να τροποποιήσετε το σύστημα πρόσληψης των αναπληρωτών καθηγητών. Τι πείραζε να κάνετε το νόμο το Φεβρουάριο ή το Μάρτιο ή να ισχύσει για το επόμενο χρονικό διάστημα; Δεν αποτελεί ευθύνη της Κυβέρνησης ο έγκαιρος προγραμματισμός της πρόσληψης των εκπαιδευτικών; Δεν αποτελεί ευθύνη της Κυβέρνησης να λαμβάνονται υπόψη οι ανάγκες της διευθύνσεως; Μέσα σε αυτό το αλαλούμ και το χάος που γίνεται θα σας αναφέρω ένα παράδειγμα στη Θεσσαλονίκη.
Στην πρώτη διεύθυνση Θεσσαλονίκης τοποθετήθηκαν από το Υπουργείο Παιδείας δώδεκα καθηγητές του κλάδου ΠΕ4 χωρίς να έχει ζητηθεί ούτε ένας, όταν στη διάθεση του ΠΥΣΔΕ υπάρχουν άλλοι οκτώ καθηγητές χωρίς ωράριο. Από τη μια μεριά έχουμε είκοσι καθηγητές που δεν κάνουν μάθημα, αλλά χρησιμοποιούνται για γραμματειακή υποστήριξη και από την άλλη μεριά έχουμε δύο χιλιάδες κενά στα σχολεία. 
Το σύστημα διορισμού μέσω του ΑΣΕΠ και το σύστημα διορισμού μέσω των αναπληρωτών μυρίζει σκάνδαλα και αδιαφάνεια. Υπάρχει αδιαφάνεια κυρίως στο θέμα της προϋπηρεσίας των αναπληρωτών. Είναι ένα σύστημα φαυλότητας για το οποίο υπάρχει σωρεία καταγγελιών. Προσελήφθησαν καθηγητές οι οποίοι στο διαγωνισμό του ΑΣΕΠ με άριστα το 20 έγραψαν 0 έως 2 διότι προσεκόμισαν κάποια αμφίβολης ποιότητας πιστοποιητικά προϋπηρεσίας. Πώς διασφαλίζεται η εγκυρότητα των πινάκων από την κατάθεση ψευδών ή αλλοιωμένων στοιχείων;
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Παιδείας έχει το λόγο. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Στη συνέχεια των όσων είπαμε χθες θέλω να πω στον κύριο συνάδελφο, ότι ένας μόνιμος απαξιωτικός λόγος για τα θέματα της παιδείας δεν προσφέρει τίποτα στην παιδεία. Η παιδεία απαιτεί από όλους μας ευαισθησία και ευθύνη. 
Χθες είπα ότι αλλάξαμε ένα ολόκληρο σύστημα στην Κυβέρνηση παίρνοντας μία τεχνική εκπαίδευση που ήταν στο περιθώριο της εκπαίδευσης και κάναμε τα καινούρια τεχνικά σχολεία τα οποία έχουν ογδόντα τέσσερις ειδικότητες με αναλογία καθηγητών μαθητών ένα προς εννέα. Έχουμε χίλια επτακόσια τμήματα που έχουν δύο έως δεκατέσσερις μαθητές. Όλα αυτά τα στοιχεία δηλώνουν ευαισθησία και υπευθυνότητα από την πλευρά της Κυβέρνησης. Φτιάχνουμε ένα πρόγραμμα σπουδών το οποίο απαντά στις κοινωνικές ανάγκες της αγοράς. Κατά την εφαρμογή ωστόσο ενός μεγάλου προγράμματος υπάρχουν βέβαια δυσκολίες. 
Κατά την αλλαγή του συστήματος πρόσληψης των εκπαιδευτικών -είναι πιο δίκαιο σύστημα- υπάρχουν προβλήματα διότι δώσαμε τη δυνατότητα να μετέχει κάποιος στη διαδικασία πρόσληψής του και στο τέλος να μην αποδέχεται το διορισμό. Ενώ γνωρίζετε όλα αυτά τα προβλήματα ενός συστήματος που προσπαθεί να καλύψει με τον πιο δημοκρατικό τρόπο το σχολείο με εκπαιδευτικούς με ειδικότητες που δεν υπήρχαν παλαιότερα στη ζήτηση της αγοράς, αντί να βοηθήσετε δημαγωγείτε με απαξιωτικό τρόπο για τα τεχνικά σχολεία, που εμείς τα αναπτύξαμε και θα συνεχίσουμε να τα αναβαθμίζουμε.
Επιπλέον κενά δεν είναι αυτά τα οποία αναφέρετε τώρα. Αυτά είναι παρωχημένα στοιχεία. Έχουν αλλάξει. Ενημερωθείτε και θα τα ξαναπούμε. 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, και για την ενημέρωση των συναδέλφων θέλω να πω ότι αυτές οι ερωτήσεις είναι αναπάντητες και συζητούνται κατά τον Κανονισμό. Δεν είχαν απαντηθεί γραπτώς και γι' αυτό συζητούνται. 
Αναφορές ερωτήσεις δευτέρου κύκλου
Πρώτη είναι η με αριθμό 1973/10-10-2001 ερώτηση του Βουλευτή της Νέας Δημοκρατίας κ. Θεοφάνη Δημοσχάκη προς τον Υπουργό Εθνικής Παιδείας και Θρησκευμάτων σχετικώς με την πλήρωση των κενών θέσεων εκπαιδευτικού προσωπικού στα σχολεία όλων των βαθμίδων στο Νομό Έβρου. 
Η ερώτηση του κ. Δημοσχάκη έχει ως εξής:
"Ήδη πέρασε ένας μήνας που άρχισε το εκπαιδευτικό έτος και ακόμα σχεδόν όλα τα σχολεία της Μέσης Εκπαίδευσης τόσο γυμνάσια και λύκεια όσο και τα ΤΕΕ στερούνται εκπαιδευτικών, ιδία τα ΤΕΕ που η λειτουργία τους είναι προβληματική. Τα ΤΕΕ στερούνται τέτοιων και τόσων ειδικοτήτων που υπάρχουν βάσιμες αμφιβολίες εάν ποτέ θα πληρωθούν. 
Επειδή κάθε χρόνο επαναλαμβάνεται αυτή η ιστορία και το Υπουργείο συνεχίζει τους πειραματισμούς του και τις αλχημείες εις βάρος ιδία των μαθητών.
Επειδή πρέπει επιτέλους αυτοί οι πειραματισμοί με εκπαιδευτικούς κατά δόσεις να λάβουν τέλος 
Ερωτάται ο κύριος Υπουργός Παιδείας: 
Πότε θα είναι σε θέση να πληρωθούν όλα τα κενά σε εκπαιδευτικό προσωπικό σε γυμνάσια λύκεια και ΤΕΕ του Νομού 'Εβρου"
Ο κύριος Υφυπουργός έχει το λόγο. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Στον εκλεκτό κύριο συνάδελφο σύμφωνα με τα στοιχεία που έχουμε θα απαντήσω ευθέως τα εξής: 
Θα ήθελα να πω ότι, σύμφωνα με τα στοιχεία της διεύθυνσης εκπαίδευσης του Έβρου, ζητήθηκαν συνολικά για την κάλυψη εκατόν τριάντα τεσσάρων θέσεων κενών που υπήρχαν σε εκπαιδευτικούς στη δευτεροβάθμια εκπαίδευση και έξι κενών θέσεων που παρουσιάστηκαν στην πρωτοβάθμια εκπαίδευση και έχουν καλυφθεί ενενήντα τέσσερα κενά άμεσα και έχει δοθεί η δυνατότητα -και έχει σημασία αυτό- στους προϊσταμένους διεύθυνσης να κάνουν προσλήψεις από τους πίνακες ωρομισθίων. Υπάρχουν οι πιστώσεις και οι δυνατότητες, υπάρχουν οι πίνακες οι οποίοι έχουν αξιολογηθεί, τους έχουν στο χέρι τους για να προσλάβουν. Όπου δεν καλύφθηκαν με τους αναπληρωτές, να πάρουν ωρομισθίους εκπαιδευτικούς για να καλύψουν τα κενά. Υπάρχει και μια τρίτη δυνατότητα: σε περιοχές όπου δεν υπάρχουν ή δυνατότητα πρόσληψης εκπαιδευτικού ή δυνατότητα να πάει κάποιος εκπαιδευτικός εκεί, στους ήδη υπάρχοντες εκπαιδευτικούς δίδεται η δυνατότητα να πάρουν υπερωρία μάλιστα με μία αύξηση που έκανε το Υπουργείο Παιδείας. Από 3.000 που ήταν την ώρα, γίνεται 5.000 δραχμές για τα σχολεία του γενικού λυκείου και των ΤΕΕ, έτσι ώστε να καλύψουν και εκεί που υπάρχουν ελάχιστες ώρες κενών, για να μην έχουμε προβλήματα σχετικά με τα κενά.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ ) 
Μια γενικότερη παρατήρηση, γιατί πρέπει να δίνουμε την πραγματική εικόνα. Τα κενά στα σχολεία μας προκύπτουν από διάφορους λόγους. Πέρα από το αν υπάρχει έλλειμμα σε διορισμούς -παρ΄όλο που κάνουμε μαζικούς διορισμούς και έχουν γίνει τα τελευταία χρόνια τόσοι που δεν έχουν γίνει ολόκληρες δεκαετίες και εικοσαετίες - υπάρχουν κενά από ασθένειες, από γονικές άδειες, από εκπαιδευτικές άδειες. Άρα, λοιπόν, προκύπτουν κενά στη πορεία. Ενώ προκύπτουν αυτά, είμαστε σε θέση από την πλευρά του Υπουργείου να καλύψουμε κάθε εκδοχή όπου αυτή εμφανιστεί με τον πιο άμεσο τρόπο.
ΠΡΟΕΔΡΟΣ (Απόστολος Κακλαμάνης): Ο κ. Δημοσχάκης έχει το λόγο.
ΘΕΟΦΑΝΗΣ ΔΗΜΟΣΧΑΚΗΣ: Κύριε Υφυπουργέ, σας εύχομαι καταρχήν καλή επιτυχία στο έργο σας. Δεν είστε εσείς υπεύθυνος, ούτε κατηγορούμενος. Όταν πριν από ένα μήνα έκανα αυτήν την ερώτηση, υπολόγιζα ότι σήμερα που συζητάμε αυτήν την ερώτηση να έχουν καλυφθεί όλα τα κενά. Στην έρημη Σαμοθράκη, αυτό το αγκυροβόλιο του βόρειου Αιγαίου, τέσσερις καθηγητές λείπουν από γυμνάσιο. Ήδη οι γονείς και οι μαθητές απεργούν. Στο Τεχνικό Επαγγελματικό Εκπαιδευτήριο Ορεστιάδος λείπουν εν συνόλω δεκατέσσερις εκπαιδευτικοί όλων των ειδικοτήτων και κλασσικών ακόμη όχι μόνο αυτών των καινούριων. Σήμερα μου έστειλαν με FAX ότι λείπουν εν συνόλω τριακόσιες δεκατέσσερις ώρες που αντιστοιχούν σε δεκαπέντε εκπαιδευτικούς. 
Στην πιο ακριτική πόλη του Έβρου, την Ορεστιάδα, λείπουν δεκατέσσερις εκπαιδευτικοί. 
Στο ΤΕΕ Αλεξανδρούπολης λείπουν δέκα εκπαιδευτικοί.
Στο ΤΕΕ Διδυμοτείχου λείπουν πέντε. 
Στη Γενική Παιδεία Ορεστιάδας λείπουν τέσσερις, Πληροφορική, Μαθηματικά, Γενικά . 
Αυτή είναι η κατάσταση στη μέση τεχνική παιδεία και στη γενικότερη παιδεία του Έβρου. Είμαστε που είμαστε πληβείοι και όχι πατρίκιοι, δεν έχουν οι άνθρωποι χρήματα για φροντιστήρια, προτιμούν την τεχνική παιδεία και στην τεχνική παιδεία παρήλθε ήδη το τρίμηνο. Ο κύριος Πρόεδρος είναι γνώστης. Κύριε Πρόεδρε, αν η σημερινή παιδεία επικρατούσε τότε, εγώ και εσείς δεν θα ήμασταν ούτε Βουλευτές ούτε νομικοί, θα ήμασταν...
ΠΡΟΕΔΡΟΣ (Απόστολος Κακλαμάνης): Παρακαλώ να απευθύνεστε στον Υπουργό, γιατί εγώ δεν συμμετέχω στη συζήτηση. 
ΘΕΟΦΑΝΗΣ ΔΗΜΟΣΧΑΚΗΣ : Σήμερα κατά μέσο όρο κάθε οικογένεια θέλει 300.000 δραχμές το μήνα για να πάνε τα παιδιά τους στα φροντιστήρια και γι΄ αυτό προτιμούν τα Τεχνικά Επαγγελματικά Εκπαιδευτήρια. Δεν υπάρχουν καθηγητές όμως. Τι θα κάνουν;
Εσάς, κύριε Υφυπουργέ, σας τα μετέφεραν, αλλά δεν σας είπαν την πραγματική αλήθεια, γιατί οι προϊστάμενοι θέλουν να είναι αρεστοί στον Υπουργό για να μην τον στεναχωρούν, γιατί θέλουν να κρατήσουν τα γαλόνια τους. Εγώ σας μεταφέρω φρέσκα κουλούρια. Σήμερα επικοινώνησα και με το τεχνικό λύκειο Ορεστιάδας και με το τεχνικό λύκειο Διδυμοτείχου και με τα ΤΕΕ Αλεξανδρούπολης, αλλά και το γυμνάσιο Σαμοθράκης και αύριο απεργούν οι γονείς, οι μαθητές, οι εκπαιδευτικοί στην Ορεστιάδα και στο Διδυμότειχο. Δεν ξέρω τι θα κάνετε, είναι μια ακριτική περιοχή. 
Κάνει πολλά πειράματα ο κύριος Υπουργός. Εκείνος έπρεπε να είναι εδώ και να είναι κατηγορούμενος και όχι εσείς -εσείς δεν ευθύνεστε σε τίποτα- γιατί με τις αλχημείες και με τους πειραματισμούς που έκανε άφησε τα σχολεία ορφανά. Και αυτό θα το πληρώσει η νεολαία γιατί παρήλθε το τρίμηνο. Και επειδή είστε έμπειρος εκπαιδευτικός, άπαξ και παρέλθει το δίμηνο, τρίμηνο και δεν έχουν τα σχολεία καθηγητές, πότε θα τα κάνουν; Τα Χριστούγεννα; Αρχίζουν οι απόκριες, αρχίζουν τα πανηγύρια, τελείωσε. Κύριε Πρόεδρε, το πρώτο τρίμηνο ό,τι κάνουν. 
Θα παρακαλέσω, κύριε Υπουργέ, να δείτε το θέμα των εκπαιδευτικών του Νομού Έβρου με περισσότερη ευαισθησία.
ΠΡΟΕΔΡΟΣ (Απόστολος Κακλαμάνης): Ορίστε, κύριε Υφυπουργέ, έχετε το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Θα ήθελα να ενημερώσω την Εθνική Αντιπροσωπεία ότι μέχρι τη Δευτέρα θα έχουν ολοκληρωθεί όλοι οι πίνακες, οι οποίοι θα μας δώσουν τη δυνατότητα να καλυφθούν τα κενά και από μόνιμους διορισμούς, που περιμένουμε τους πίνακες του ΑΣΕΠ, και αναπληρωτών, που ολοκληρώνεται σε ορισμένες ειδικότητες που υπήρχε πρόβλημα. Αυτό είναι το ένα.
Είπα νωρίτερα και θέλω να το επισημάνω ότι έχουμε μία τεχνική εκπαίδευση, η οποία αγκαλιάστηκε από την ελληνική κοινωνία και δεν πάνε τα παιδιά, όπως εκτιμούν κάποιοι συνάδελφοι, εδώ ότι πάνε γιατί οδηγούνται και περιθωριοποιούνται προς την τεχνική εκπαίδευση. Είναι επιλογή τους. Και είναι σημαντικό που γίνεται μία επιλογή σε ένα σχολείο το οποίο το θέλει η ελληνική κοινωνία. Και για την ανάπτυξη αυτού του σχολείου μόνο να σας πω ότι έχουμε έξι χιλιάδες μαθητές επιπλέον, που δεν τους είχαν στους προγραμματισμούς οι διευθυντές εκπαίδευσης. Προκύπτουν καινούριες ανάγκες απ' αυτές τις αλλαγές των στοιχείων του μαθητικού πληθυσμού και σε βιβλία και σε προσωπικό και μάλιστα σε ειδικότητες που δεν είναι εύκολες να βρει κανείς για να τις καλύψει.
Παρ' όλα αυτά θέλω να πω το εξής: Μιλάμε για μια τεχνική εκπαίδευση, η οποία αναπτύχθηκε σε πάρα πολλές ειδικότητες, ογδόντα τέσσερις ειδικότητες, μιλάμε για μια τεχνική εκπαίδευση που έχει καινούρια αντικείμενα και δεν υπάρχουν εκπαιδευτικοί σε όλα και παρ' όλα αυτά κάνουμε την προσπάθεια και μιλούμε για μια τεχνική εκπαίδευση που φέτος δέχεται τόσα πολλά παιδιά.
Έρχομαι και στο δεύτερο στοιχείο για να πω το εξής: Ότι οι αλλαγές που έγιναν στο σύστημα πρόσληψης αναπληρωτών έχουν και παρενέργειες. Για παράδειγμα θα ήθελα να σας πω, κύριε συνάδελφε, ότι ενώ είναι χίλιοι αυτοί που διορίζονται σε μια συγκεκριμένη ειδικότητα, εμφανίζονται στο τέλος και να αναλαμβάνουν οι εξακόσιοι. Υπάρχουν και τέτοια προβλήματα και εκεί επιδιώκουμε να τα καλύψουμε όσο το δυνατόν συντομότερα.
Από εκεί και πέρα θέλω να καταλήξω στο ότι από την πλευρά του Υπουργείου κάνουμε ό,τι είναι εφικτό, ό,τι είναι δυνατό, για αποτελεσματική και άμεση αντιμετώπιση των προβλημάτων και πιστεύω ότι την εβδομάδα αυτή που θα έλθει δεν θα έχουμε τέτοια προβλήματα, μιας έκτασης, που θα αξίζει να συζητάμε. Βέβαια δεν θα πρέπει το επιμέρους να το κάνουμε κυρίαρχο και να δημιουργούμε μία εικόνα, η οποία δεν είναι η πραγματική γιατί αυτή υπονομεύει και το ίδιο το σχολείο.
ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των αναφορών και ερωτήσεων. 
ΠΡΟΕΔΡΟΣ (Απόστολος Κακλαμάνης): Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
Υπουργείου Ανάπτυξης.
Ψήφιση στο σύνολο του σχεδίου νόμου: "Βιώσιμη ανάπτυξη Αττικής και άλλες διατάξεις".
Το νομοσχέδιο θα ψηφιστεί στο σύνολο κατά τη σημερινή συνεδρίαση.
Υπουργείου Οικονομικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Αιγιαλός, παραλία και άλλες διατάξεις". 
Το νομοσχέδιο θα συζητηθεί κατά τη σημερινή συνεδρίαση.
Στη συνέχεια, μετά από μισή ώρα περίπου, θα διακόψουμε για να κάνουμε την ψηφοφορία για τις αιτήσεις άρσεως ασυλίας. 
Κύριε Υπουργέ, επί του νομοσχεδίου έχετε κάποια νομοτεχνική παρατήρηση;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μάλιστα, κύριε Πρόεδρε, έχω μία αναδιατύπωση στο άρθρο 6 παράγραφος 2 περίπτωση ε΄, η οποία έχει προκύψει από τη διαδικασία την κοινοβουλευτική...
ΠΡΟΕΔΡΟΣ (Απόστολος Κακλαμάνης): Μια στιγμή, σας παρακαλώ. Άρθρο 6, παράγραφος 2, εδάφιο ε΄. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Η αναδιατύπωση που καταθέτω έχει προκύψει και είναι αποδεκτή από όλες τις πλευρές της Βουλής, όπως συζητήσαμε την προηγούμενη Πέμπτη και είναι η εξής: Το πρώτο εδάφιο της περίπτωσης ε΄ της παραγράφου 2 του άρθρου 6 αναδιατυπώνεται ως εξής: "ε΄. Μελέτη κυκλοφοριακών επιπτώσεων που θα τεκμηριώνει την επάρκεια θέσεων στάθμευσης αυτοκινήτων του προσωπικού, των μέσων μεταφοράς που χρησιμοποιεί η επιχείρηση, καθώς και κάθε άλλη κυκλοφοριακή επίπτωση από τη λειτουργία της μονάδας."
ΠΡΟΕΔΡΟΣ (Απόστολος Κακλαμάνης): "Το εκτός οδού";
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Όχι, δεν υπάρχει. Όπως είναι διατυπωμένο...
ΠΡΟΕΔΡΟΣ (Απόστολος Κακλαμάνης): Μάλιστα. Νομίζω ότι αποδίδεται η έννοια, αλλά δεν ξέρω αν συμφωνούν όλοι εδώ. Είσθε όλοι σύμφωνοι;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Το είχαμε συμφωνήσει.
ΑΝΑΣΤΑΣΙΟΣ ΜΑΝΤΕΛΗΣ: Το είχαμε συμφωνήσει, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Σύμφωνοι.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, θα ήθελα να κάνω μία παρατήρηση ακόμη. 
ΠΡΟΕΔΡΟΣ (Απόστολος Κακλαμάνης): Ορίστε, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ: Κατ' αρχήν βεβαίως αυτό το είχαμε ζητήσει και εμείς και συμφωνούμε απόλυτα. Υπάρχει όμως και μια άλλη αναδιατύπωση που πρέπει να γίνει.
ΠΡΟΕΔΡΟΣ (Απόστολος Κακλαμάνης): Αν δεν είναι ουσιαστική και είναι ...
ΓΕΩΡΓΙΟΣ ΣΑΛΑΓΚΟΥΔΗΣ: Είναι ουσιαστική, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Όχι, αν είναι ουσιαστική δεν μπορεί να γίνει σ' αυτό το στάδιο.
ΓΕΩΡΓΙΟΣ ΣΑΛΑΓΚΟΥΔΗΣ: Θα μου επιτρέψετε όμως να σας πω ότι θα έλθει με τροπολογία σε λίγους μήνες, για να το διορθώσει.
ΠΡΟΕΔΡΟΣ (Απόστολος Κακλαμάνης): Αυτό κακώς στη διάρκεια της συζητήσεως δεν διορθώθηκε, αν υπάρχει τέτοιο θέμα...
ΓΕΩΡΓΙΟΣ ΣΑΛΑΓΚΟΥΔΗΣ: Το προτείναμε στη διάρκεια της συζητήσεως και έρχεται έτσι το νομοσχέδιο. Μία λέξη που πρέπει να πάει σε άλλο μέρος της παραγράφου...
ΠΡΟΕΔΡΟΣ (Απόστολος Κακλαμάνης): Λυπούμαι, σ' αυτό το στάδιο ουδεμία ουσιαστική αλλαγή αυτή τη στιγμή γίνεται, εκτός εάν, όπως είπα και πριν στη διατύπωση που διάβασε ο κύριος Υπουργός, πρόκειται για αναδιατύπωση, όπως είπε, και δεν υπάρχει καμία διαφωνία επί της ουσίας. Εγώ κατάλαβα ότι στο προηγούμενο επειδή λέει εδώ "τεκμηρίωση επάρκειας θέσεων στάθμευσης κλπ." όταν λέει "μελέτη κυκλοφοριακών επιπτώσεων που θα τεκμηριώνει την επάρκεια θέσεων στάθμευσης..." ότι δεν αποδίδει αυτό που θέλησε το Σώμα. Και επιπλέον ρώτησα.
Άλλη -όταν μου λέτε εκ προοιμίου μάλιστα ότι είναι ουσιαστική διαφοροποίηση του κειμένου- δεν μπορώ να την δεχθώ σε αυτό το στάδιο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, να πω μόνο την πρόταση που έκανα.
ΠΡΟΕΔΡΟΣ (Απόστολος Κακλαμάνης): Όχι, κύριε συνάδελφε, κοιτάξτε, δημιουργούνται...
ΣΑΒΒΑΣ ΤΣΙΤΟΥΡΙΔΗΣ: Είναι μια αναδιατύπωση...
ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε συνάδελφε. Υπάρχει ο Κανονισμός, ας τον σεβαστούμε. Εάν, όπως λέτε, ο Υπουργός δεν το προέβλεψε, ας το προβλέψει. 
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, θα μου επιτρέψετε για να το αντιληφθεί αμέσως το Σώμα ...
ΠΡΟΕΔΡΟΣ (Απόστολος Κακλαμάνης): Εγώ σας παρακαλώ πάρα πολύ. Έχω εγώ την ευθύνη αυτήν τη στιγμή, διότι το Σώμα μπορεί να πει, ναι βάζουμε ολόκληρο το τάδε άρθρο ή αλλάζουμε κάτι ουσιαστικά. Λείπουν κάποιοι συνάδελφοι...
ΓΕΩΡΓΙΟΣ ΣΑΛΑΓΚΟΥΔΗΣ: Να νομοθετούμε σωστά και να ερχόμαστε μετά από λίγο να φέρνουμε τροπολογίες, κύριε Πρόεδρε, εγώ δεν το βλέπω...
ΠΡΟΕΔΡΟΣ (Απόστολος Κακλαμάνης): Εγώ δεν το καταλαβαίνω, όταν εσείς οι ίδιοι -και σωστά- θα διαφωνήσετε, αν έρθει ο Υπουργός και κάνει μια ουσιαστική αλλαγή στο νομοσχέδιο. 
Επιτέλους, εμένα θα με βοηθήσετε κάποτε σε αυτήν τη θέση που είμαι; Προχθές μου εκπέμψατε μύδρους. Λοιπόν, βοηθήστε αν θέλετε, σας παρακαλώ. Βοηθήστε, διότι εάν καθένας μας εδώ αυτό που νομίζει σωστό πρέπει και να το αποδεχθώ εγώ, τότε δεν λειτουργούμε. Εγώ σας παρακαλώ όλους θερμά. 
Ερωτάται το Σώμα: Γίνεται δεκτό το νομοσχέδιο και στο σύνολο με αυτήν τη νομοτεχνική διατύπωση του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο με τη νομοτεχνική διατύπωση του κυρίου Υπουργού 
Συνεπώς το νομοσχέδιο του Υπουργείου Ανάπτυξης: "Βιώσιμη ανάπτυξη Αττικής και άλλες διατάξεις" έγινε δεκτό κατά πλειοψηφία, σε μόνη συζήτηση, κατ' αρχήν, κατ΄ άρθρον και στο σύνολο και έχει ως εξής:
(Να καταχωρισθεί το κείμενο του νομοσχεδίου).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου:
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.
Εισερχόμαστε στη συζήτηση του νομοσχεδίου του Υπουργείου Οικονομικών "Αιγιαλός, παραλία και άλλες διατάξεις".
Από την Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Αθηνών κ. Γεώργιος Αλογοσκούφης. 
Από το Κομμουνιστικό Κόμμα Ελλάδος ορίζεται ως ειδική αγορήτρια η Βουλευτής κα Λιάνα Κανέλλη.
Και από το Συνασπισμό της Αριστεράς και της Προόδου ορίζεται ως ειδική αγορήτρια η Βουλευτής κα Ασημίνα Ξηροτύρη-Αικατερινάρη.
Θα γίνει η συζήτηση του νομοσχεδίου επί της αρχής σήμερα και θα συνεχίσουμε επί των άρθρων.
Ο κ. Κολιοπάνος, εισηγητής της Πλειοψηφίας, έχει το λόγο.
ΘΕΟΔΩΡΟΣ ΚΟΛΙΟΠΑΝΟΣ: Κυρίες και κύριοι συνάδελφοι, ο τίτλος του νομοσχεδίου που σήμερα συζητάμε περί παραλίας και αιγιαλού ακούγεται και παραπέμπει ευχάριστα, θυμίζει παραλίες ξεγνοιασιά, διακοπές, αλλά στην πραγματικότητα είναι ένα δύσκολο αντικείμενο με πολλούς αχινούς στον αιγιαλό και στην παραλία.
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Η χώρα μας, όπως είναι γνωστό, έχει ένα πολύ μεγάλο μήκος ακτογραμμής, περίπου δεκαπέντε χιλιάδες χιλιόμετρα ακτογραμμής. Είναι η πλέον μακρά ακτογραμμή απ' όλες τις χώρες της Ευρωπαϊκής Ένωσης και η δεύτερη στην Ευρώπη συνολικά μετά τη Νορβηγία. 
Ο λαός μας, παρ' ότι ναυτικός λαός και εξοικειωμένος με τη θάλασσα, στις δεκαετίες που πέρασαν μετά τον πόλεμο περίπου από το '40 έως το '70 δεν συνήθιζε να κατοικεί κοντά στη θάλασσα, με εξαίρεση τη νησιωτική Ελλάδα. Βέβαια δεν υπήρχε αυτή η ανάπτυξη του τουρισμού, που τα τελευταία χρόνια παρουσιάστηκε. Έτσι, λοιπόν, συνολικά σε αυτό που λέμε "παράλια ζώνη", αυτό που λέμε "ακτογραμμή", μπορεί να πει κανείς ότι από το 1940 μέχρι περίπου το 1970 δεν υπήρχαν πιέσεις σε αυτήν τη ζώνη του αιγιαλού, της παραλίας, της θάλασσας γενικότερα, γιατί δεν υπήρχε ιδιαίτερο ενδιαφέρον, αυτό που λέμε σήμερα ανάπτυξη, τουρισμός κλπ.
Είναι ενδεικτικό ότι αυτά τα χρόνια, στις περασμένες δεκαετίες, στις κληρονομιές οι γονείς έδιναν τα κομμάτια προς τη θάλασσα στα κακά παιδιά, γιατί ο χαρακτήρας της Ελλάδος κατά κύριο λόγο ήταν αγροτικός και όποιο χωράφι ήταν κοντά στη θάλασσα ήταν ένα κακό χωράφι. Συνεπώς αυτό πήγαινε στα κακά παιδιά, τα οποία βέβαια στην πορεία έγιναν πλούσια παιδιά. 
Σήμερα βέβαια τα πράγματα είναι πολύ διαφορετικά και αν θέλει κανείς να μιλήσει με αριθμούς, να προσεγγίσουμε το θέμα των πιέσεων στην παράκτια ζώνη με αριθμούς, μπορεί να πει ότι σε αυτή την παράκτια ζώνη -και βέβαια όταν λέμε παράκτια ζώνη δεν εννοούμε τη ζώνη του αιγιαλού, και της παραλίας, εννοούμε μια ευρύτερη ζώνη σε ένα βάθος περίπου δέκα χιλιομέτρων από τη θάλασσα- σε αυτό το κομμάτι γης που περιτρέχει συνολικά τη χώρα έχει συγκεντρωθεί το 40% των γεωργικών δραστηριοτήτων, έχει συγκεντρωθεί και κατοικεί μόνιμα περίπου το 65% του πληθυσμού της χώρας, το 75% της βιομηχανίας και το 92% συνολικά του τουρισμού της πατρίδος μας. 
Εκτός λοιπόν αυτών των πιέσεων σε αυτήν την παράκτια ζώνη, τα τελευταία χρόνια, θα έλεγα μετά τη δεκαετία του '70 αναδείχθηκε συνολικά, γενικότερα θα έλεγα αλλά και στη χώρα μας και η ιδιαίτερη περιβαλλοντική σημασία αυτής της ευαίσθητης ζώνης, αυτής της παράκτιας ζώνης, ένα θέμα που στο παρελθόν, πριν θα έλεγα από τη δεκαετία του '70 δεν ήταν τόσο σημαντικό. 
Σήμερα ξέρουμε ότι αυτή η παράκτια ζώνη, άρα πολύ περισσότερο ο πυρήνας αυτής της ζώνης, δηλαδή η ζώνη μεταξύ αιγιαλού και παραλίας έχει ιδιαίτερα σημαντικό οικολογικό ενδιαφέρον, είναι ο πυρήνας του οικολογικού αποθέματος της χώρας μας, αυτός -δηλαδή η παράκτια ζώνη- και τα δάση. 
Σε νομοθετικό επίπεδο εδώ και πολλούς αιώνες πρώτοι οι Ρωμαίοι θεσμοθέτησαν διατάξεις, οι οποίες ήταν προστατευτικές του αιγιαλού και της παραλίας και μάλιστα καθόρισαν από τότε τον κοινόχρηστο χαρακτήρα αυτής της ζώνης του αιγιαλού και της παραλίας. Έδωσαν μάλιστα από τότε τον επιστημονικό ορισμό του αιγιαλού, ορίζοντάς τον με την έκφραση "μέχρις ου το χειμέριον έξεισι κύμα". 
Εμείς, στην Ελλάδα για πρώτη φορά με το άρθρο 15 του νομοθετήματος από 21-6-1937 "περί διακρίσεως των κτημάτων" ορίστηκε η έννοια του αιγιαλού και ορίστηκε όπως σχεδόν είχε οριστεί πριν από πολλούς αιώνες από τους Ρωμαίους και προσδιορίστηκε ο κοινόχρηστος χαρακτήρας του, λέγοντας ότι αυτό το κομμάτι ανήκει στη δημόσια κτήση.
Ο σκοπός για την χρησιμοποίηση του αιγιαλού στην κοινή χρήση για πρώτη φορά νομοθετείται στο άρθρο 7 του αναγκαστικού νόμου 2344/1940. Σ' αυτό λοιπόν το νομοθέτημα, τον αναγκαστικό νόμο του 1940, καθορίζεται ότι κύριος και πρωταρχικός σκοπός αυτής της ζώνης του αιγιαλού, της παραλίας είναι η επικοινωνία από τη στεριά προς τη θάλασσα και αντιθέτως. Και βέβαια αναφέρεται, γίνεται μνεία, τονίζεται ο κοινωφελής χαρακτήρας, ο κοινόχρηστος χαρακτήρας του αιγιαλού.
Από τότε, δηλαδή από το 1940 μέχρι σήμερα, επί εξήντα περίπου χρόνια, δεν υπήρξε άλλο ολοκληρωμένο νομοθέτημα, εκτός από αποσπασματικές παρεμβάσεις που έγιναν, που να ασχολείται με αυτό το κρίσιμο ζήτημα της οριοθέτησης, της χρήσης του σκοπού, της ζώνης του αιγιαλού. 
Σήμερα, λοιπόν, όλοι μας διαπιστώνουμε ότι έχουν συσσωρευθεί αρκετά προβλήματα στη ζώνη του αιγιαλού, όπως η άναρχη χωροταξική και πολεοδομική ανάπτυξη, η έλλειψη ελεύθερων χώρων, συνολικά βλάβες και καταστροφές στο φυσικό περιβάλλον της παράκτιας ζώνης και βέβαια αυθαίρετες κατασκευές κάθε λογής και με κάθε αφορμή είτε για συγκοινωνιακούς σκοπούς είτε για κατασκευή λιμένων είτε από αυθαίρετη οικιστική επέκταση και χρήση. 
Τι προσπαθεί, λοιπόν, να κάνει το σημερινό σχέδιο νόμου, κυρίες και κύριοι συνάδελφοι; Αν ήθελε κανείς να συνοψίσει τους βασικούς του στόχους, θα έλεγε ότι, πρώτον, ορίζει ότι ο καθορισμός (χάραξη) του αιγιαλού που προβλεπόταν και από τον παλαιό νόμο είναι υποχρεωτικός. Πρέπει, λοιπόν, να καθορίζεται μέσα σε σύντομες ή, εν πάση περιπτώσει, συγκεκριμένες χρονικές περιόδους. Μάλλον σε συγκεκριμένο χρόνο πρέπει να γίνεται ο καθορισμός του αιγιαλού σε όλο το μήκος του. Και ας σημειωθεί ότι μέχρι σήμερα τα εξήντα αυτά χρόνια καθορισμός αιγιαλού και παραλίας έχει γίνει περίπου σε ένα μήκος ακτογραμμής 20% με 25% της συνολικής ακτογραμμής. 
Το δεύτερο που κάνει είναι προβλέψεις κάποιων χρήσεων πέραν της πρωταρχικής, πέραν του βασικού σκοπού που προανέφερα. 
Το τρίτο είναι διατάξεις προκειμένου να γίνεται η παραχώρηση απλής χρήσης αιγιαλού όπως θα δούμε στη συνέχεια και στα άρθρα. 
Το τέταρτο που κατά τη γνώμη μου είναι και ο βασικός στόχος που θα κρίνει συνολικά το καινούριο νομοθέτημα είναι η αποκατάσταση των βλαβών που έχει υποστεί ο αιγιαλός αυτά τα εξήντα χρόνια μέχρι σήμερα και η πρόβλεψη για πιθανές παραβιάσεις, αυθαιρεσίες και βλάβες στο μέλλον. 
Έτσι, λοιπόν, με το άρθρο 27...
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Γιατί χρειάζεται να γίνει νόμος για να καθοριστεί ο αιγιαλός; Δεν χρειάζεται νόμος. 
ΘΕΟΔΩΡΟΣ ΚΟΛΙΟΠΑΝΟΣ: Θα καταλάβετε ότι χρειάζεται. Διότι ό,τι εννοείται ότι είναι αυθαίρετο κατεδαφίζεται. Αλλά μέχρι τώρα δεν ήταν σαφώς καθορισμένο ποιος το κάνει αυτό και έτσι ο καθένας έβρισκε ευκαιρία και έλεγε ότι ευθύνεται ο άλλος. Θα δούμε, λοιπόν, στο άρθρο 27 ότι είναι μια καλή πρόταση, μια καλή λύση. 
Τώρα γεννάται το ερώτημα εάν αυτοί οι τέσσερις βασικοί στόχοι επιτυγχάνονται έτσι όπως είναι διαμορφωμένο το σχέδιο νόμου. Θα έλεγα ότι στα περισσότερα σημεία, ναι, επιτυγχάνεται. Αλλά, όπως είχα την ευκαιρία να πω και στην επιτροπή κατά την επεξεργασία του σχεδίου νόμου, υπάρχουν και πολλά άρθρα τα οποία πρέπει να διορθωθούν και να αναθεωρηθούν. Ήδη μερικά απ' αυτά ο κύριος Υφυπουργός τα δέχτηκε. Παρ' όλα αυτά υπάρχουν και άλλα σημεία, μερικά από τα οποία θα αναφέρω. Τα υπόλοιπα θα τα αναφέρω στην κατ' άρθρο συζήτηση και τα οποία οπωσδήποτε πρέπει να τροποποιηθούν. 
Ορισμοί: Τι είναι αιγιαλός; Ένα πρώτο θέμα είναι τι είναι αιγιαλός. Ορίζεται, λοιπόν, πρακτικά ότι αιγιαλός είναι η γραμμή στην οποία φθάνει το χειμέριο κύμα πάνω στη στεριά και βέβαια επειδή αυτή η γραμμή δεν μπορεί να καθοριστεί από ακραίες καιρικές συνθήκες, είναι οι ανώτατες, αλλά συνήθεις αναβάσεις του χειμέριου κύματος. Τι θα πει αυτό; Αυτό θα πει ότι δεν μπορεί να καθοριστεί ο αιγιαλός από μια εξαιρετική κατάσταση, από ένα παλιρροϊκό κύμα ή από μια καταιγίδα. Άρα, λοιπόν, είναι οι ανώτατες αλλά συνήθεις αναβάσεις. Και επειδή αυτή είναι μια καμπύλη γραμμή, απλοποιείται με μια πολυγωνική γραμμή. Άρα, λοιπόν, αυτή η πολυγωνική γραμμή χαράσσεται πάνω στο τοπογραφικό διάγραμμα και στη συνέχεια έχουμε μετά τη γραμμή του αιγιαλού τη γραμμή της παραλίας. 
Η γραμμή της παραλίας είναι σχεδόν μια παράλληλη γραμμή προς τη γραμμή του αιγιαλού, η οποία είναι παράλληλη σε μια απόσταση το πολύ πενήντα μέτρων και έτσι ανάμεσα στις δύο αυτές γραμμές καθορίζεται αυτή η ζώνη του αιγιαλού και της παραλίας που ουσιαστικά είναι η ανάσα ανάμεσα στη θάλασσα και στη στεριά. Δηλαδή ό,τι είναι σε ένα δομημένο χώρο, σε μια πόλη, οι ελεύθεροι χώροι, οι δρόμοι οι πλατείες, τα ακάλυπτα τμήματα των οικοπέδων, είναι για το φυσικό περιβάλλον της παράκτιας ζώνης, του αιγιαλού, αυτή η ζώνη μεταξύ αιγιαλού και παραλίας και είναι προϋπόθεση για να υπηρετεί τους βασικούς σκοπούς, την επικοινωνία κυρίως ανάμεσα στη θάλασσα και στη στεριά. 
Ο σκοπός και ο προορισμός του αιγιαλού: Στο σχέδιο νόμου προτάσσεται σωστά ο κοινόχρηστος χαρακτήρας και η ανάγκη προστασίας του. Εδώ όμως θέλω να επισημάνω ότι στα άρθρα 1 και 2 όπου υπάρχουν οι ορισμοί και ο καθορισμός του σκοπού, κύριε Υφυπουργέ, δεν γίνεται με τον καλύτερο δυνατό τρόπο σαφής ο σκοπός του αιγιαλού και της παραλίας. Μόνο στο άρθρο 1 στους ορισμούς λέει τι ακριβώς είναι παραλία και το παραλείπει στο άρθρο 2 όπου λέει ότι εκτός του κύριου του πρωταρχικού σκοπού υπάρχουν και οι δευτερεύουσες χρήσεις, οι δευτερεύοντες σκοποί και εκεί αναφέρονται οι συγκοινωνιακοί, οι άμυνας, κοινής ωφέλειας και οι αναπτυξιακοί που νομίζω ότι δεν χρειάζονται να αναφερθούν. Δηλαδή δεν μπορούμε στο σκοπό του αιγιαλού να πούμε ότι είναι και ο αναπτυξιακός στόχος. Μπορούμε να πούμε ότι υπηρετεί ανάγκες εθνικές, ανάγκες άμυνας, ανάγκες και σκοπούς κοινής ωφέλειας, αλλά νομίζω ότι ο όρος "αναπτυξιακός στόχος" είναι πολύ τραβηγμένος..
Επίσης, πρέπει μάλλον στο άρθρο 2, κύριε Υπουργέ, να τονιστεί αυτό που δεν τονίστηκε όσο θα έπρεπε μέσα από το σχέδιο νόμου, δηλαδή να τονιστεί ότι αυτή η ζώνη είναι ένας μείζων εθνικός φυσικός πόρος, δηλαδή να τονιστεί ιδιαίτερα η περιβαλλοντική διάσταση του αιγιαλού και της παραλίας. Βέβαια είναι λογικό όταν ένα σχέδιο νόμου γίνεται από ένα οικονομικό Υπουργείο να μην είναι εύκολο να αναπτυχθεί αυτή η έννοια στο βαθμό που πρέπει, αλλά θεωρώ απαραίτητο να τονίσουμε τον ιδιαίτερα σημαντικό περιβαλλοντικό, οικολογικό ρόλο αυτού του στοιχείου που ονόμασα εθνικό φυσικό πόρο, όπως είναι ο αιγιαλός, η παραλία και η ευρύτερη ζώνη της ακτής. ΄Αλλωστε τα τελευταία χρόνια και η εθνική νομοθεσία με άλλους νόμους και κυρίως με το ν. 1650/86, ο οποίος είναι ο βασικός νόμος προστασίας του φυσικού περιβάλλοντος προστατεύει και αυτήν τη στενή ζώνη μεταξύ αιγιαλού και παραλίας και βέβαια πολύ ευρύτερο κομμάτι. Και είναι γνωστό ότι και η κοινοτική νομοθεσία με αντίστοιχες οδηγίες προστατεύει και την πανίδα και τη χλωρίδα της ζώνης αυτής και η χώρα έχει δεχθεί και έχει υπογράψει διεθνείς συμβάσεις πέραν των εθνικών, όπως η σύμβαση Ραμσάρ, που αφορά κυρίως την προστασία αυτών των ζωνών, δηλαδή αβαθών νερών της θάλασσας, λιμνοθαλασσών, δέλτα ποταμών κλπ.
΄Αρα, νομίζω ότι θα πρέπει στην κατ' άρθρον συζήτηση να δούμε πώς θα οριστεί καλύτερα ο σκοπός απ' αυτήν την άποψη, δηλαδή την περιβαλλοντική άποψη. 
Επίσης, πράγματι ο κύριος προορισμός είναι αυτός που ανέφερα, η επικοινωνία. Η συγκοινωνία, λιμάνια δηλαδή, η εθνική άμυνα και όλα τα υπόλοιπα νομίζω ότι θα πρέπει να αναφερθούν σαν συμπληρωματικές, σαν δευτερεύουσες και κατ' εξαίρεση χρήσεις. Και κυρίως ο τουρισμός και αυτό που λέμε ανάπτυξη, θα πρέπει να θεωρείται σαν μια κατ' εξαίρεση χρήση και όχι να τονίζεται ο αναπτυξιακός χαρακτήρας, γιατί είναι γνωστό ότι μ' αυτήν την έννοια της ανάπτυξης των τελευταίων ετών, όχι μόνο στην Ελλάδα, αλλά συνολικά, θα έλεγα, στο δυτικό κόσμο, οδηγηθήκαμε στην καταστροφή του περιβάλλοντος. Φθάσαμε, λοιπόν, στο σημείο οι όροι ανάπτυξη και προστασία του περιβάλλοντος να είναι αντικρουόμενοι. ΄Αλλωστε γι' αυτό πανευρωπαϊκά και παγκόσμια προέκυψε και η ανάγκη του ορισμού της βιώσιμης ανάπτυξης, δηλαδή μιας ανάπτυξης η οποία καλύπτει τις ανάγκες της σημερινής γενιάς, χωρίς να υπονομεύει το φυσικό περιβάλλον και για τις επερχόμενες γενιές. 
Στο σχέδιο νόμου, κυρίες και κύριοι συνάδελφοι, προβλέπεται όπως είναι φυσικό ο τρόπος χάραξης του αιγιαλού, της παραλίας, όχι μόνο στη θάλασσα, αλλά και στις όχθες λιμνών και πλωτών ποταμών, προβλέπεται η σύνθεση των επιτροπών -μάλιστα, εδώ πράγματι διευκολύνεται η χάραξη του αιγιαλού, η οποία ουσιαστικά ήταν δεσμευμένη από το Υπουργείο Εμπορικής Ναυτιλίας- διευρύνονται αυτές οι επιτροπές, προστίθενται και στελέχη της Νομαρχιακής και Τοπικής Αυτοδιοίκησης από τη Διεύθυνση Τεχνικών Υπηρεσιών ή την Πολεοδομία και μπορεί να πει κανείς ότι πράγματι διευκολύνεται αυτή η προσπάθεια χάραξης του αιγιαλού και μάλιστα, αυτεπάγγελτα, χωρίς να χρειαστεί να προκληθεί για κάποιο λόγο, για κάποια εν εξελίξει χρήση οικιστική ή άλλη η χάραξη του αιγιαλού, γιατί και ο παλιός νόμος προέβλεπε αυτήν τη διαδικασία, αλλά δεν προέβλεπε υποχρεωτική χάραξη του αιγιαλού. ΄Ετσι είχαμε ένα σωρό αντιφατικά και επικίνδυνα φαινόμενα και χαρακτηριστικά αναφέρω το γεγονός ότι εγκρίνονταν σχέδια πόλης -εννοείται παραλιακών πόλεων και οικισμών- χωρίς καν να έχει χαραχθεί η γραμμή του αιγιαλού και της παραλίας, με αποτέλεσμα σήμερα να αντιμετωπίζουμε το φαινόμενο νόμιμοι κατά τα άλλα οικισμοί να έχουν μπει μέσα στη ζώνη του αιγιαλού και της παραλίας.
Κύριε Πρόεδρε, θα κλείσω εδώ αυτές τις σκέψεις, όσον αφορά την επί της αρχής συζήτηση γι' αυτό το σημαντικό νομοθέτημα περί αιγιαλού και παραλίας λέγοντας ΄ότι ένα ακόμα κρίσιμο σημείο σ' αυτό το σχέδιο νόμου και στο προηγούμενο βέβαια (α.ν. 2344/40) είναι το εξής: Ότι ορισμένα έργα, ορισμένες χρήσεις και κατασκευές πάνω στον αιγιαλό, αντιμετωπίζονταν νομοθετικά με κάποια χαλαρότητα δικαιολογημένα, γιατί κυρίως μιλάγαμε για ανάγκες του κράτους, για κοινόχρηστες χρήσεις και αναφέρομαι συγκεκριμένα στα λιμάνια. Πράγματι μέχρι τώρα η έννοια του λιμανιού αυτή ήταν. ότι είναι μια υπόθεση που εξυπηρετεί ανάγκες του δημοσίου, της πολιτείας, κοινή χρήση. Αν δούμε όμως τις εξελίξεις και εννοώ τη δυνατότητα μετατροπής των παλαιών λιμενικών ταμείων σε ανώνυμες εταιρείες ή την ιδιωτικοποίηση ορισμένων τέτοιων επιχειρήσεων ή τη δυνατότητα κατασκευής λιμένων πλέον και από την ιδιωτική πρωτοβουλία, τότε βλέπουμε ότι υπάρχει ένα θέμα, ότι ο τρόπος που αντιμετωπίστηκε μέχρι τώρα για λογαριασμό του κράτους, τώρα περιέρχεται με κάποιες ιδιωτικοποιήσεις ή με αλλαγές στους φορείς διοίκησης των λιμένων σε φορείς που δεν είναι αυτό που κατ' αρχήν από το 1940 μέχρι σήμερα είχε στο μυαλό του ο νομοθέτης. 
Κατά τα άλλα πιστεύω και επαναλαμβάνω, κύριε Πρόεδρε, ότι είναι ένα νομοθέτημα προς τη σωστή κατεύθυνση. Μπορεί να λύσει πολλά προβλήματα. Γι' αυτό το στηρίζουμε και το ψηφίζουμε. Και είναι δυνατόν να βελτιωθεί, επαναλαμβάνω, πάρα πολύ με την κατ' άρθρον συζήτηση του νομοσχεδίου. 
Ευχαριστώ.
( Χειροκροτήματα από την πτέρυγα του ΠΑΣΟΚ )
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ο Βουλευτής κ. Κώστας Καρράς ζητεί ολιγοήμερη άδεια απουσίας του στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη ζητηθείσα άδεια.
Κυρίες και κύριοι συνάδελφοι, θα διακόψουμε τη συζήτηση του νομοσχεδίου του Υπουργείου Οικονομικών "Αιγιαλός, παραλία και άλλες διατάξεις" για να προχωρήσουμε στη μυστική ψηφοφορία σύμφωνα με το άρθρο 62 του Συντάγματος για τις αιτήσεις άρσεως ασυλίας των Βουλευτών κυρίων Γεωργίου Λιάνη και Κωνσταντίνου Σπηλιόπουλου.
Καλούνται επί του καταλόγου: ο κ. Παναγιώτης Αντωνακόπουλος από το ΠΑΣΟΚ και ο κ. Γεώργιος Καλαντζής από τη Νέα Δημοκρατία.
Καλούνται επί της ψηφοδόχου: η κα Φώφη Γεννηματά από το ΠΑΣΟΚ και ο κ. Αθανάσιος Μπούρας από τη Νέα Δημοκρατία.
Πρόεδρος της εφορευτικής επιτροπής θα είναι κατά τον Κανονισμό της Βουλής ο Κοσμήτορας κ. Νικόλαος Λεβογιάννης.
Παρακαλώ, όποιος συνάδελφος ψηφίζει υπέρ της χορήγησης αδείας δίωξης θα γράψει δίπλα από το όνομα του Βουλευτού τη λέξη "ναι". Όποιος ψηφίζει κατά της χορήγησης αδείας δίωξης θα γράψει "όχι" δίπλα από το όνομα του Βουλευτή του οποίου ζητείται να αρθεί η ασυλία. Όποιος συνάδελφος αρνείται να ψηφίσει, γράφει δίπλα από το όνομα του Βουλευτή τη λέξη "παρών". Σας έχουν διανεμηθεί και λευκά ψηφοδέλτια.
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΕΥΩΝ (Κωνσταντίνος Γείτονας): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση και διαλογή των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ - ΔΙΑΛΟΓΗ)
Κυρίες και κύριοι συνάδελφοι, μέχρι να ανακοινωθεί το αποτέλεσμα της διεξαχθείσης ψηφοφορίας επανερχόμεθα στη συζήτηση του νομοσχεδίου του Υπουργείου Οικονομικών "Αιγιαλός, παραλία και άλλες διατάξεις".
Το λόγο έχει ο εισηγητής της Νέας Δημοκρατίας κ. Παπαγεωργόπουλος.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κυρίες και κύριοι συνάδελφοι, συμφωνούμε όλοι σε μερικά πράγματα, όπως το ότι οι έννοιες "Ελλάδα" και "θάλασσα", ιστορικά και εννοιολογικά, είναι ταυτόσημες. Ο Σεφέρης γράφει ότι οι λέξεις "Ελλάδα" και "θάλασσα" είναι οι ίδιες από την εποχή του Ομήρου μέχρι σήμερα.
Η πατρίδα μας είναι χώρα κατ' εξοχήν νησιώτικη. Όλη η χώρα είναι μια πολυσχιδής χερσόνησος που περιβάλλεται από τρεις χιλιάδες νησιά με συνολικό μήκος χερσαίων και νησιώτικων ακτών δεκαπέντε χιλιάδες χιλιόμετρα και με τα 2/3 του πληθυσμού συγκεντρωμένα σε μια λωρίδα το πολύ δέκα χιλιομέτρων πλάτους.
Διαπιστώνουμε ότι οι παράκτιες ζώνες κινδυνεύουν από την άναρχη τουριστική ανάπτυξη και την πληθώρα των επισκεπτών, καθώς και τη δημιουργία εγκαταστάσεων λιμανιών, ξενοδοχείων ή ιχθυοκαλλιεργειών. Αποτελούν επίσης οι παράλληλες ζώνες τον τελικό αποδέκτη επιβλαβών για το περιβάλλον δραστηριοτήτων, όπως είναι οι αποχετεύσεις αστικών και βιομηχανικών λυμάτων στη θάλασσα. Οι ανωτέρω διαπιστώσεις αναφέρονται στην παράκτια ζώνη ως ενιαίο οικοσύστημα, το οποίο έχει ανάγκη ολοκληρωμένης προστασίας. Το ελληνικό δίκαιο όμως συμπεριλαμβανομένης και της παρούσης προτεινομένης νομοθετικής ρύθμισης, δεν υιοθετεί την οικολογική μέθοδο οριοθέτησης του παραθαλάσσιου χώρου μας, αλλά απομονώνει στοιχεία του, που εντάσσει σε νοητές ζώνες, ιδίως τον αιγιαλό, την παραλία και την ακτή -η οποία ουσιαστικά συμπίπτει με τον αιγιαλό- και με συγκεκριμένες διατάξεις τα προστατεύει. Θα συμφωνήσουμε ότι χρειάζεται θεσμικός εκσυγχρονισμός του νομικού πλαισίου, που αφορά τον αιγιαλό και την παραλία. Ο επιστημονικός προσδιορισμός του αιγιαλού παραμένει ο ίδιος, όπως με επιτυχία ορίστηκε από το Ρωμαϊκό Δίκαιο "Μέχρι ου το χειμέριον έξεισι κύμα". Όπως επίσης και το άρθρο 1 του αναγκαστικού ν. 2344/40, που αναφέρει με επιτυχία "η περιστοιχούσα τη θάλασσα χερσαία ζώνη, η βρεχομένη από τας μεγίστας πλην συνήθεις αναβάσεις των κυμάτων". 
Και συμφωνώ απόλυτα με τη μεταφορά του στο κείμενο του συζητουμένου νομοσχεδίου. Στο διακηρυκτικό πεδίο καθώς και στην αναγνώριση αρχών και δικαιωμάτων οι απόψεις μας είναι ταυτόσημες. Όμως οι ειδικότερες διατάξεις και εφαρμογές του συζητουμένου νομοσχεδίου είναι σε αναντιστοιχία με τις διακηρύξεις της Κυβέρνησης και είναι κατώτερες των περιστάσεων. Υπάρχει πρόβλημα με τους μηχανισμούς προστασίας του αιγιαλού. Είναι γεγονός ότι ούτε η Δημόσια Διοίκηση, ούτε η Τοπική Αυτοδιοίκηση έχουν αποδειχθεί αποτελεσματικοί στην προστασία του αιγιαλού. Το βασικό πρόβλημα δεν εντοπίζεται τόσο στην έλλειψη καταλλήλου νομοθετικού πλαισίου όσο στην αδυναμία της διοίκησης να εφαρμόσει το νόμο. Το ελλιπές νομοθετικό πλαίσιο, η ελλιπής στελέχωση των αρμοδίων υπηρεσιών, η πλημμελής άσκηση καθηκόντων, οι άστοχες ή απαράδεκτες ανθρώπινες παρεμβάσεις, η αλόγιστη εμπορική εκμετάλλευση αγαθών κοινής χρήσης είναι η πεντάδα των προβλημάτων σύμφωνα με τις τρεις συνεχόμενες ετήσιες εκθέσεις του Συνηγόρου του Πολίτη, που οφείλονται για τα προβλήματα που παρουσιάζουν οι παραλίες και ο αιγιαλός. Είναι υπεύθυνα για τη συνήθη πλέον εικόνα της περιφραγμένης θάλασσας και της κτισμένης παραλίας. 
Παράλληλα με τα κλασικά προβλήματα των ακτών, δηλαδή την παράνομη αλλοίωση της ακτογραμμής με μπαζώματα, μόλους, κυματοθραύστες από τους παράκτιους ιδιοκτήτες, τα παράνομα ιδιωτικά λιμάνια, την κατασκευή δρόμων και δημοσίων έργων στον αιγιαλό, προστίθενται σήμερα και νέα προβλήματα που χαρακτηρίζονται από την εντατική εκμετάλλευση των ακτών. Το ότι οι ακτές είναι το πολυτιμότερο μέρος του ελληνικού φυσικού κεφαλαίου, πρώτα οι επιχειρηματίες και μετά το κράτος, απεφάσισαν να το καταστήσουν μέρος του οικονομικού κεφαλαίου. Η Νέα Δημοκρατία διατυπώνει τη θέση της με σαφήνεια. Οι ελληνικές ακτές είναι κρίσιμο και πολύτιμο μέγεθος του εθνικού κεφαλαίου. Πρέπει να επιτύχουμε την καλύτερη δυνατή σύνθεση. Μεταξύ του καθήκοντος της ευθύνης να διαφυλαχθεί ο κύριος προορισμός του αιγιαλού και της παραλίας, ο οποίος είναι η εξυπηρέτηση της επικοινωνίας της ξηράς με τη θάλασσα και της ανάγκης να αξιοποιηθεί κατά τον καλύτερο τρόπο το σπουδαίο οικονομικό κεφάλαιο που αποτελούν οι ελληνικές ακτές. Είναι υπόθεση της πολιτείας και του Κοινοβουλίου να επιτύχει το optimum αποτέλεσμα. Την καλύτερη δυνατή σύνθεση.
Το συζητούμενο νομοσχέδιο είναι κατώτερο των προσδοκιών. Εξήντα χρόνια μετά τον αναγκαστικό 2344/40 δεν μπορούμε να πούμε ότι το συζητούμενο νομοσχέδιο είναι καλύτερο του 2340/40. Πολλές εξαγγελίες έχει κάνει η Κυβέρνηση. Τουλάχιστον δυο χρόνια πριν έχει εξαγγείλει την κατάθεσή του. Έχει γίνει μεγάλη συζήτηση απ' όλες αυτές τις αναβολές και εξαγγελίες. 
Η αναφορά μας ότι το νομοσχέδιο αυτό είναι κατώτερο των προσδοκιών δεν αποτελεί μια συνήθη αντιπολιτευτική επωδό απλώς για να γεμίζουμε την ώρα και για να λέμε κάτι. Είναι σαφές ότι το νομοσχέδιο βρίσκεται σε αντιστοιχία με τις δυνατότητες της Κυβέρνησης και αυτή είναι μειωμένων προσδοκιών και δυνατοτήτων. Δεν μπορούσε φαίνεται να φέρει καλύτερο νομοσχέδιο. Δεν κατέστη δυνατόν να φέρει η Κυβέρνηση στη Βουλή ένα νομοσχέδιο προσανατολισμένο στην κατεύθυνση ορθολογικών ρυθμίσεων, εναρμονισμένο στις ανάγκες του σημερινού ανθρώπου και της σύγχρονης οικονομίας. Και αιτιολογώ τους ισχυρισμούς μου. Επιχειρεί το ΥΠΕΧΩΔΕ μέσα στο 2002 να αλλάξει το καθεστώς δόμησης σε σαράντα περιοχές της χώρες, κυρίως σε νησιά και παραλίες. Με δεδομένο ότι και σήμερα παρά τη συνταγματική επιταγή δεν υπάρχει χωροταξικός σχεδιασμός και γι' αυτό το Συμβούλιο της Επικρατείας μπλοκάρει όλες τις πολεοδομικές μελέτες για εντάξεις και επεκτάσεις σχεδίων πόλεων. Με δεδομένο το ναυάγιο του Κτηματολογίου και του Δασολογίου επιχειρεί το ΥΠΕΧΩΔΕ -γιατί ουσιαστικά το ΥΠΕΧΩΔΕ είναι εισηγητής πιο πολύ παρά το Υπουργείο Οικονομικών- να κτίσει από τα κεραμίδια, ενώ δεν γνωρίζει ποιο είναι το οικόπεδο. Αυτή είναι η λογική αλληλουχία αυτού του νομοσχεδίου και αυτών των παρεμβάσεων. Είναι ανάγκη η Κυβέρνηση να πάψει να λειτουργεί σαν σχήμα πρωθύστερο, να πάψει να αντιμετωπίζει τα προβλήματα αποσπασματικά και με διατάγματα και όπως προβλέπει το Σύνταγμα στο άρθρο 24 να επισπεύσει ένα γενικό σχέδιο χωροταξικού σχεδιασμού, ώστε να γίνουν σωστές επιλογές στον καθορισμό χρήσεων γης, ώστε να μπει κάποτε τάξη στο σημερινό χάος.
Είναι ανάγκη να γίνει μελέτη του κοινόχρηστου χώρου, ώστε να διαφυλαχθεί η πρωτεύουσα λειτουργία του και να υπολογιστούν τα ανεκτά βάρη των δευτερευουσών χρήσεων. Είναι ανάγκη ο καθορισμός του αιγιαλού να γίνεται και αυτεπάγγελτα, χωρίς να απαιτείται κατ' ανάγκην αίτηση του ενδιαφερομένου για να κινηθεί η διαδικασία. Και το κράτος να κινεί τη διαδικασία και να επισπεύδει αυτήν. Επίσης να γίνεται περιοδικός έλεγχος της μεταβολής του αιγιαλού και της παραλίας και το αποτέλεσμα να βεβαιώνεται υπεύθυνα από αρμόδια αρχή σε τακτά χρονικά διαστήματα με έκθεση που θα συντάσσεται και θα κατατίθεται. 
Υπάρχουν λύσεις κι εμείς τις προτείνουμε, αν θέλετε να βάλουμε τάξη σε αυτό το χάος που υπάρχει. Είναι ανάγκη να γίνεται ο αυτοδίκαιος επανακαθορισμός του αιγιαλού και της παραλίας, όχι μόνο στις περιπτώσεις εσφαλμένου καθορισμού του άρθρου 5 παράγραφος 9, χωρίς να είναι απαραίτητη η αίτηση του έχοντος έννομο συμφέρον, προκειμένου να κάνει επιχωματώσεις κλπ. 
Επίσης είναι ανάγκη ο καθορισμός του ορίου της παραλίας να γίνεται με βάση την ιδιαιτερότητα της περιοχής. Η ιδιαιτερότητα της κάθε περιοχής να προσδιορίζει και την προτεραιότητα για την κίνηση των διαδικασιών και να υπάρχει ιδιαίτερη μέριμνα για περιοχές περιβαλλοντικά ευαίσθητες.
Πριν εισέλθω σε γενικές παρατηρήσεις επί των άρθρων, επιφυλασσόμενος σε λεπτομερείς περιγραφές στην κατ' άρθρο συζήτηση, θέλω να υπενθυμίσω ότι ακόμα αναμένουμε απαντήσεις σε ερωτήματα που θέσαμε στον αρμόδιο Υπουργό κατά τη συζήτηση στη Διαρκή Επιτροπή. Επαναλαμβάνω τα ερωτήματα με την ελπίδα, έστω και τη δωδεκάτη, να απαντηθούν. Μόνο σε ένα ερώτημα, κύριε Υπουργέ, δώσατε απάντηση, στο ποια έκταση ακτών έχει προσδιορισμένο οριστικά αιγιαλό και μας είπατε ότι το 26% των ακτών, περίπου τέσσερα χιλιόμετρα ακτών. 
Παραμένουν όμως τα εξής ερωτήματα: Πόσες υποθέσεις και ποια έκταση ακτών βρίσκονται σε εκκρεμότητα, δεδομένου ότι το άρθρο 35 του παρόντος νομοσχεδίου λέει ότι καλύπτονται από το προηγούμενο νομικό καθεστώς. 
Επίσης να μας πείτε αν έχει γίνει απογραφή των αυθαιρέτων στον αιγιαλό συνολικά και κατά νομό. Οι εφημερίδες γράφουν ότι είναι περισσότερα από 50.000. Θα θέλαμε όμως την επίσημη απάντηση της Κυβέρνησης.
Επίσης, να απαντηθεί, τι θα αλλάξει στη στελέχωση, στις υποδομές του Υπουργείου, αλλά και στη νοοτροπία των στελεχών, ώστε να μη συνεχιστεί η ίδια κατάσταση.
Ως προς το νομοτεχνικό μέρος του νομοσχεδίου, στο άρθρο 1 δίδονται ορισμοί και προσδιορίζονται γραμματικά και εννοιολογικά τουλάχιστον δέκα όροι, όπως η παραλία, ο παλαιός αιγιαλός, η όχθη, ο λιμένας, λιμενικά έργα μέχρι ακόμα και τι εννοούμε ΓΕΝ. Έλεγε το νομοσχέδιο ότι ΓΕΝ εννοούμε την Α2 Διεύθυνση του ΓΕΝ. Ευτυχώς όμως επείσθη η Κυβέρνηση να το αποσύρει αυτό. Αλλά η πρακτική που εισάγεται είναι πρωτοφανής. 
Από πλευράς νομοτεχνικής οι νομικοί όροι ερμηνεύονται πάντοτε από την επιστήμη και τη νομολογία κατά τρόπο πλήρη και ασφαλή, που μπορούν να προσαρμόσουν την έννοιά τους στις συνθήκες που επικρατούν σε συγκεκριμένη χρονική περίοδο. 
Στο όνομα της ασφάλειας δικαίου με τα σημερινά πάντα κρατούντα και δεδομένα, μετατρέπεται ένας σημαντικός νόμος σε λεξικό Μπαμπινιώτη, θα έλεγα. Αξίζουν συγχαρητήρια στους συντάκτες του νομοσχεδίου, γι' αυτό το εφεύρημα. 
Επίσης θα ήθελα να σημειώσω ότι παρ' όλο που ορθώς έχει ενσωματώσει το συζητούμενο νομοσχέδιο όσες διατάξεις του αναγκαστικού νόμου 2344/40 ήσαν επιτυχείς και άντεξαν και ενώ περιγράφει και διαπιστώνει εννοιολογικά κατά τρόπο πληθωρικό, λησμόνησαν οι συντάκτες του νομοσχεδίου τη ratio του νόμου, λησμόνησαν το σκοπό του νομοσχεδίου.
Το άρθρο 2, παράγραφος 2 -που είναι το κλειδί του νομοσχεδίου και έχουμε να πούμε πολλά γι' αυτό- αναφέρει "ο αιγιαλός και η παραλία εκτός από τον κύριο προορισμό τους..." και προσδιορίζει τον δευτερεύοντα προορισμό -ίσως εδώ είναι το ενδιαφέρον της Κυβέρνησης, στα δευτερεύοντα, αλλά πολύ ουσιαστικά όσον αφορά την άσκηση της όποιας πολιτικής ή μικροπολιτικής- ενώ ξεχνά να αναφέρει τον κύριο προορισμό. Ο κύριος προορισμός αναφέρεται στο άρθρο 7 του αναγκαστικού νόμου 2344/40 το οποίο πολύ ορθά λέει ότι κύριος προορισμός είναι όπως δι' ακτών του αιγιαλού και της παραλίας γίνεται η επικοινωνία από της θαλάσσης στην ξηρά και τανάπαλιν και δευτερευόντως οι σκοποί, οι οποίοι αναφέρονται και σήμερα. 
Ένα άλλο ζήτημα αφορά τη συμβατότητα των προτεινομένων ρυθμίσεων με το Σύνταγμα και τις διεθνείς συνθήκες. Όπως στην Ευρωπαϊκή Σύμβαση των Δικαιωμάτων του Ανθρώπου και τη νομολογία του Ευρωπαϊκού Δικαστηρίου και ιδιαίτερα της Συνθήκης Ραμσάρ. Το νομοσχέδιο που συζητάμε βρίθει αντισυνταγματικών διατάξεων, συχνά φωτογραφικών με τις οποίες νομιμοποιείται η δόμηση των ακτών, άρθρο 2 παράγραφος 3 και άρθρο 7 παράγραφος 7, νομιμοποιείται η αλλοίωση της ακτογραμμής με προσχώσεις, άρθρο 12, νομιμοποιείται η χωροθέτηση και διαχείριση λιμένων από ιδιώτες άρθρο 21 και 28. νομιμοποιείται η εκτέλεση από ιδιώτες στον αιγιαλό έργων και στην παραλία καθώς επίσης και στον πυθμένα αυτού. Με το άρθρο 14 εξουσιοδοτούνται οι αρμόδιοι Υπουργοί να νομιμοποιούν τις παράνομες επεμβάσεις στις ακτές. 
Η Νέα Δημοκρατία υποβάλλει ένσταση αντισυνταγματικότητας του νομοσχεδίου. Βάσει του άρθρου 100 του Κανονισμού της Βουλής ζητάει να γίνει συζήτηση, όσον αφορά τη συνταγματικότητα του νομοσχεδίου και των άρθρων που ανέφερα πριν από λίγο, αμέσως μετά το πέρας της εισήγησής μου. 
Όσον αφορά τη Συνθήκη Ραμσάρ με δεδομένο ότι η Ελλάδα έχει υπογράψει κατάλογο της Συνθήκης που προστατεύονται έντεκα υγρότοποι -σε αυτούς περιλαμβάνονται οι μεγάλες λίμνες, οι πλεύσιμοι ποταμοί, τα δέλτα των ποταμών- χρειάζεται να ληφθεί μέριμνα, ώστε να υπάρξει συμβατότητα των ρυθμίσεων αυτών με τις δεσμεύσεις που έχουμε αναλάβει. Γνωρίζουμε όλοι ότι οι διατάξεις της Συνθήκης Ραμσάρ αποτελούν καθοδηγητική λειτουργία, αποτελούν κανόνα ηυξημένου κύρους, εξοπλισμένου βάσει συνταγματικής διάταξης. Και οι δεσμεύσεις αυτές από τις διεθνείς συνθήκες επιβάλλουν σε μας να προσαρμόζουμε τους κανόνες κατώτερης τυπικής ισχύος στις διατάξεις αυτών των συνθηκών. 
Στα προβλήματα της νομοτεχνικής αρτιότητας ή αναπηρίας εάν θέλετε, να προσθέσετε ότι η Κυβέρνηση είναι συνεπής στη συμπεριφορά της να ζητάει εν λευκώ νομοθετική εξουσιοδότηση ακόμα και για ουσιώδες ζητήματα. Αριθμήσαμε ότι ζητάει η Κυβέρνηση εξουσιοδότηση για την έκδοση άνω των τριάντα Υπουργικών αποφάσεων. Δηλαδή τα ουσιώδη ζητά να οριστούν με εν λευκώ νομοθετική εξουσιοδότηση. Οι μισές από τις εξουσιοδοτήσεις αυτές είναι αδικαιολόγητες και εκ του πονηρού. Δεν είναι δυνατόν η Βουλή να στέρξει στον ευνουχισμό της. 
Αν θέλετε και μια πολιτική αναφορά, δεν εμπιστευόμαστε τους Υπουργούς αυτής της Κυβέρνησης, ώστε να τους εξουσιοδοτήσουμε εν λευκώ να προσδιορίσουν την τελική μορφή του νομοσχεδίου. Πριν συνεχίσω με γενικές παρατηρήσεις επί των άρθρων -στην επί των άρθρων συζήτηση θα αναφερθούμε σε μερικότερες παρατηρήσεις- θέλω να αναφερθώ στην πολύ ενδιαφέρουσα συζήτηση που διεξήχθη στη Διαρκή Επιτροπή κατά την οποία Βουλευτές όλων των κομμάτων συνεισέφεραν με πολύ αξιόλογες απόψεις και προτάσεις, αλλά απευθύνθηκαν σε ώτα μη ακουόντων, δεδομένου ότι ο αρμόδιος Υπουργός δεν θέλησε να τις αποδεχθεί. Μόνο κάποια σημεία στίξεως άλλαξαν. Αυτό επιβεβαιώνει την υποψία μας ως προς το νομοσχέδιο ότι ισχύει για αυτό το βιβλικό "χειρ Ησαύ, πνεύμα Ιακώβ" δηλαδή ότι το νομοσχέδιο διατρέχεται από τη νοοτροπία του απελθόντος Υπουργού ΠΕΧΩΔΕ κ. Λαλιώτη και ότι ο παριστάμενος Υπουργός δεν τολμά να θίξει τα κακώς κείμενα. 
Αμφιβάλλουμε βάσιμα εάν η σημερινή Υπουργός ΠΕΧΩΔΕ θα έθετε την υπογραφή της κάτω από το σημερινό νομοσχέδιο. Στο άρθρο 1 αναφέρθηκα ήδη και έχουμε μια εναρμόνιση των διατάξεων με το 967 του Αστικού Κώδικα. 
Το άρθρο 2 αποτελεί τον ομφαλό του νομοσχεδίου, το άρθρο κλειδί το οποίο ως έχει καθιστά επικίνδυνο όλο το νομοσχέδιο. Παράλληλα το άρθρο 2 κατοχυρώνει προνόμια οικονομικά ισχυρών που αποκτήθηκαν αυθαίρετα. 
Για το άρθρο 3 που αναφέρεται στις επιτροπές αιγιαλού, πρέπει να υπάρξει αναφορά στην επιστημονική κατάρτιση των μελών που μετέχουν. Δεν αρκεί μηχανικός, αλλά διπλωματούχος μηχανικός. 
Επίσης πρέπει να ληφθεί μέριμνα για τις περιπτώσεις στις οποίες θα υπάρξει διαφωνία. Ακόμη πρέπει να ληφθεί μέριμνα για την υλικοτεχνική υποστήριξη της επιτροπής. Η επιτροπή αποτελείται από τέσσερα μέλη που είναι δημόσιοι υπάλληλοι. Ουσιαστικά σε περίπτωση ισοψηφίας ο πρόεδρος εξοπλίζεται με την παντοκρατορία της διπλής ψήφου . Εμείς προτείνουμε να προστεθεί και πέμπτο μέλος που θα εναλλάσσεται. Να είναι εκπρόσωπος από την τεχνική υπηρεσία του κατά τόπου πρωτοβαθμίου αρμοδίου οργανισμού τοπικής αυτοδιοίκησης. 
Το άρθρο 5 θέτει μεγάλες προθεσμίες που δεν είναι στο στόχο του νομοσχεδίου. Ζητάμε να υπάρξει δευτεροβάθμιος επιτροπή στην έδρα των διοικητικών περιφερειών. Επιπλέον οι κρίνοντες του άρθρου 4 δεν μπορεί να είναι και κρινόμενοι. Χρόνος θα εξοικονομηθεί από τη σύντμηση των προθεσμιών. Μπροστά όμως στην ασφάλεια και τη δικαιοσύνη ας καθυστερήσουμε ένα και δύο μήνες. Στις δευτεροβάθμιες επιτροπές πρέπει να μετέχει και εκπρόσωπος του Τεχνικού Επιμελητηρίου που είναι θεσμικά κατοχυρωμένος τεχνικός σύμβουλος της Κυβέρνησης. Είναι απαράδεκτο αυτές οι επιτροπές δικτατορικώ δικαιώματι να κρίνουν και να καθορίζουν κατά το δοκούν πότε υπάρχει σφάλμα και πότε πρέπει να γίνει επανακαθορισμός.
Το άρθρο 7 ανοίγει το παράθυρο για νομιμοποιήσεις αυθαιρέτων στα όρια ζώνης του αιγιαλού. Η διάταξη αφορά πολλούς παραδοσιακούς οικισμούς, αλλά μαζί με αυτούς ωφελούνται και χιλιάδες περιπτώσεις πολυτελών κατοικιών που έχουν χτιστεί κοντά στην παραλία την τελευταία δεκαετία.
Το άρθρο 8 περιλαμβάνει τη ζώνη των εκατό μέτρων. Η διάταξη είναι θετική αλλά όπως εισάγεται θα δημιουργήσει πάρα πολλά προβλήματα κυρίως στην νησιωτική Ελλάδα. Για να μην υποστεί το σύνολο των πολεοδομικών αδειών ένα γενικότερο έμφραγμα να διευκολύνουμε με τη θεσμοθέτηση διαδικασίας κατ΄αρχήν καθορισμού του αιγιαλού δηλαδή να καθορίσουμε κατ΄αρχήν την απόσταση του κτιρίου από τον αιγιαλό, να απελευθερώνεται η διαδικασία και στη συνέχεια να προχωρεί ο οριστικός διαχωρισμός του αιγιαλού.
Τα άρθρα 11, 12, 13, 14 ,15 και 16 είναι ουσιώδη. Αποτελούν παραχωρήσεις στον αιγιαλό, παραχωρήσεις νησίδων, αβαθών θαλασσίων εκτάσεων. Για όλα αυτά ζητείται εν λευκώ νομοθετική εξουσιοδότηση, που η Βουλή δεν πρέπει να παραχωρήσει.
Έρχομαι στα λιμενικά ταμεία άρθρα 18 και 19. Η παραχώρηση που προβλέπεται στους ΟΤΑ γίνεται με λογική κοτζαμπάσικη. Συστήνονται δημοτικά λιμενικά ταμεία μόνο όπου οι δήμαρχοι ανήκουν στο ΠΑΣΟΚ. Στις υπόλοιπες παραλιακές πόλεις με διάφορες προφάσεις -μελέτη βιωσιμότητας κλπ.- καθυστερείτε τη δημιουργία των δημοτικών λιμενικών ταμείων. Για παράδειγμα στην πατρίδα μου τη Χαλκίδα η χερσαία ζώνη λιμένος είναι όση η διοικητική περιφέρεια του δήμου. Επιμένετε σε παραλιακές πόλεις να έχετε δύο δημάρχους τον αιρετό και τον διορισμένο. 
Έρχομαι στα άρθρα 27 και 29 που αναφέρονται στις ποινικές κυρώσεις και στην προστασία του αιγιαλού. Μόνο η θέσπιση αυστηρών διατάξεων δεν αρκεί. Δεν αρκούν οι ποινικές κυρώσεις όταν δεν συνοδεύονται από υποστηρικτικό πλέγμα και από σαφή πολιτική βούληση. 
Για όλους αυτούς τους λόγους και επιφυλασσόμενοι να τοποθετηθούμε στη συζήτηση επί των άρθρων καταψηφίζουμε το νομοσχέδιο επί της αρχής.
Εφόσον η Κυβέρνηση δεχθεί τις παρατηρήσεις και τις προτάσεις που εμείς θα συνεισφέρουμε στη συζήτηση επιφυλασσόμεθα όσες διατάξεις κρίνουμε θετικές να τις υπερψηφίσουμε. 
ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να σας ανακοινώσω το αποτέλεσμα της διεξαχθείσης ψηφοφορίας για τις αιτήσεις άρσης ασυλιών.
Ψήφισαν συνολικά 193 Βουλευτές.
Υπέρ της άρσεως ασυλίας του κ. Γεωργίου Λιάνη ψήφισαν 18, κατά της άρσεως 167, παρών κανείς, λευκά 8, άκυρα μηδέν.
Συνεπώς η αίτηση άρσης ασυλίας του κυρίου Γεωργίου Λιάνη απορρίπτεται. 
Για τον κ. Κωνσταντίνο Σπηλιόπουλο, υπέρ της άρσεως ασυλίας του ψήφισαν 10, κατά της άρσεως 176, παρών μηδέν, λευκά και άκυρα μηδέν.
Συνεπώς η αίτηση άρσης ασυλίας του κ. Κωνσταντίνου Σπηλιόπουλου απορρίπτεται.
Κύριοι συνάδελφοι, ο εισηγητής της Νέας Δημοκρατίας κατά την ομιλία του προέβαλε αντιρρήσεις αντισυνταγματικότητας για ορισμένες διατάξεις του νομοσχεδίου και ζήτησε να αποφανθεί η Βουλή σύμφωνα με το άρθρο 100. Σύμφωνα με το άρθρο 100 παράγραφος 2 του Κανονισμού της Βουλής, θα προχωρήσουμε σε συζήτηση περιορισμένη θα σας πω πώς στη συνέχεια και σε ψηφοφορία. 
Στη συζήτηση έχουν το δικαίωμα να μιλήσουν ένας λέγων, ένας αντιλέγων, πρόεδροι των Κοινοβουλευτικών Ομάδων, ή οι εκπρόσωποί τους και ο Υπουργός ή οι Υπουργοί για πέντε λεπτά.
Ποιος από τη Νέα Δημοκρατία είναι ο λέγων; 
ΠΡΟΚΟΠΗΣ ΠΑΥΛΟΠΟΥΛΟΣ: Εγώ. 
ΠΡΟΕΔΡΕΥΩΝ (Κωνσταντίνος Γείτονας): Ορίστε, έχετε το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, όταν στη διαδικασία αναθεώρησης του Συντάγματος συζητήσαμε και την αναθεώρηση του άρθρου 24, συμφωνήσαμε ότι έπρεπε να βαίνει προς την ενίσχυση των εγγυήσεων προστασίας του περιβάλλοντος. Και έτσι θεσπίσαμε τις σχετικές διατάξεις. Και έτσι αποφασίσαμε ότι προς αυτήν την κατεύθυνση πρέπει να ερμηνεύονται και να εφαρμόζονται οι σχετικές διατάξεις.
Φαίνεται ότι ήταν γραφτό, πριν καν το μελάνι του Εθνικού Τυπογραφείου στεγνώσει σε ό,τι αφορά την αναθεώρηση του Συντάγματος στο πρώτο, ουσιαστικά, νομοσχέδιο που αφορά την προστασία του περιβάλλοντος να έχουμε και την πρώτη κατάφωρη παραβίαση των διατάξεων του άρθρου 24. Και αυτό προκύπτει μέσα από το προκείμενο νομοσχέδιο. Και να πώς: Είναι γνωστό ότι κατά τη νομολογία των δικαστηρίων, και ιδίως της Ολομελείας του Συμβουλίου της Επικρατείας, οι κοινόχρηστοι χώροι, με βάση την αρχή της προστασίας του περιβάλλοντος, τυγχάνουν ιδιαίτερης προστασίας. Η οιαδήποτε αλλοίωση της χρήσης του κοινόχρηστου χώρου συνιστά υποβάθμιση του περιβάλλοντος η οποία θεωρείται απαγορευμένη εκτός αν λόγοι υπέρ του δημοσίου συμφέροντος επιβάλλουν κάτι τέτοιο. Λόγοι, όμως, οι οποίοι πρέπει να αναφέρονται ρητώς από το νομοθέτη και να αποδεικνύονται, δεδομένου ότι απαιτείται κατά το Συμβούλιο της Επικρατείας στάθμιση συμφερόντων. Με την έννοια βέβαια ότι πρέπει να υπάρχει υπέρτερο δημόσιο συμφέρον, όπως αυτό της εθνικής άμυνας -φέρνω ένα παράδειγμα- ώστε να είναι δυνατή η αλλοίωση του κοινόχρηστου χαρακτήρα ενός συγκεκριμένου χώρου.
Τι λέει το συγκεκριμένο νομοσχέδιο; Έχει διάσπαρτες διατάξεις ιδίως όμως αυτές του άρθρου 2. Και εκεί, αφού διακηρύσσει προηγουμένως το απαραβίαστο των κοινόχρηστων χώρων, έρχεται μετά στις επόμενες παραγράφους και αφενός μεν λέει πως για οιοδήποτε λόγο δημοσίου συμφέροντος είναι δυνατό να αλλοιώνεται ο κοινόχρηστος χαρακτήρας. Παρακάτω αναφέρει ακόμα και κτίσματα, στον αιγιαλό, την παραλία, την όχθη, την παρόχθια περιοχή. Και αυτά είναι δυνατόν να γίνονται χωρίς κανένα απολύτως περιορισμό, απλώς και μόνο με συγκεκριμένες διοικητικές πράξεις. Το ερώτημα είναι: Κύριε Υπουργέ που υπάρχει οιαδήποτε στάθμιση συμφερόντων ή υπέρτερο δημόσιο συμφέρον και πως; Όταν λέτε οιοδήποτε δημόσιο συμφέρον, δεν γνωρίζετε ότι η έννοια του δημοσίου συμφέροντος είναι αόριστη νομική έννοια η οποία χωράει τα πάντα; Αγνοείτε ότι κατά τη νομολογία των δικαστηρίων, και ιδίως του Συμβουλίου της Επικρατείας, μόνο κατ΄ εξαίρεση, μόνο αν υπάρχει στάθμιση συμφερόντων, μόνο αν είναι υπέρτερο το δημόσιο συμφέρον είναι δυνατόν, κατ΄ εξαίρεση, το τονίζω, να συγχωρηθεί η οιαδήποτε αλλοίωση του κοινόχρηστου χαρακτήρα. 
Από τη μια πλευρά ανακοινώνεται ο κοινόχρηστος χαρακτήρας και διακηρύσσεται και από την άλλη οιαδήποτε επίκληση δημόσιου συμφέροντος συγχωρεί και την κατάργηση του κοινόχρηστου χαρακτήρα ή ακόμα και το κτίσιμο με απλές διοικητικές πράξεις χωρίς οιαδήποτε άλλη διαδικασία πάνω στον αιγιαλό, την παραλία την όχθη και την παρόχθια περιοχή. Δεν καταλαβαίνετε ότι με αυτόν τον τρόπο, στην ουσία, καταργείτε μέσα από το άρθρο 2 τους κοινόχρηστους χώρους, όπως ακριβώς διαμορφώνονται στην περιοχή του αιγιαλού και της παραλίας; Κανένας δεν αντιλαμβάνεται το τεράστιο συνταγματικό πρόβλημα το οποίο τίθεται;
Άκουσα πολλές φορές, και χάρηκα ιδιαιτέρως, από την πλευρά της Πλειοψηφίας συναδέλφους να διαμαρτύρονται για καταπατήσεις του αιγιαλού και της παραλίας και να καταγγέλλουν ακόμα και διοικητικές αρχές ή και παράγοντες του κυβερνώντος κόμματος. Τώρα όμως είναι η ώρα να αποφασίσουν εάν πράγματι εννοούν αυτά που έλεγαν. Δεν είναι μονάχα οι περιπτώσεις εκείνες που ζήσαμε ως σήμερα, δηλαδή, των καταγγελιών μέσω της τηλεοράσεως. Το ζήτημα είναι πως εδώ, μέσα στη Βουλή, θα δώσετε συγχωροχάρτι σ΄ αυτές τις διατάξεις; Θα δεχθούμε να υπάρξει αυτή η υποβάθμιση του περιβάλλοντος και αυτή η κατάφωρη παραβίαση των γενικών αρχών που με τόση φρόνηση και τόσο κόπο καθιέρωσε η Ολομέλεια του Συμβουλίου της Επικρατείας και ιδίως η νομολογία του πέμπτου τμήματος; 
Σας παρακαλούμε πολύ καθώς και το Προεδρείο, τώρα που θα κληθούμε να ψηφίσουμε, να μην είναι αυτή η διαδικασία μια τυπική, ως συνήθως συμβαίνει, "ηγέρθησαν οι περισσότεροι". Με πολύ περίσκεψη να σκεφθούμε τι συμβαίνει εδώ. Και είναι καιρός ακόμα η Κυβέρνηση να σκεφθεί τι πάει να κάνει και να επιφυλαχθεί, αν είναι δυνατόν, να τροποποιήσει αμέσως αυτήν τη διάταξη θεωρώντας ότι πρέπει να την προσαρμόσει στις γενικές αρχές της νομολογίας του Συμβουλίου της Επικρατείας.
Κύριε Υπουργέ, έχετε νομικούς συμβούλους, υπάρχει και η Επιστημονική Υπηρεσία της Βουλής που μπορεί να σας διαφωτίσει τι ακριβώς έχει επιβάλει η νομολογία του Συμβουλίου της Επικρατείας. Έχω όμως την εντύπωση, όπως διάβασα την έκθεση της Επιστημονικής Υπηρεσίας της Βουλής, ότι μάλλον τους διέφυγε της προσοχής τι ακριβώς λέει το άρθρο 2.
Κάτω από αυτές τις προϋποθέσεις θεωρούμε ότι πολλές από τις διατάξεις του συγκεκριμένου σχεδίου νόμου, αλλά ιδίως του άρθρου 2, είναι κατάφωρα αντισυνταγματικές, ως αντίθετες με το άρθρο 24. Και ζητούμε να διεξαχθεί η σχετική ψηφοφορία όπως απαιτεί το άρθρο 100 του Κανονισμού της Βουλής, προκειμένου να αποφασίσει η Βουλή αν πράγματι συντρέχει λόγος συνταγματικότητας της αρχής του σχεδίου νόμου. Ευχαριστώ πολύ κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Κοινοβουλευτικός Εκπρόσωπος του ΠΑΣΟΚ ως αντιλέγων κ. Φλώρος Κωνσταντίνου.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε δεν θα ανατρέξω στην αναθεώρηση του Συντάγματος στο άρθρο 24 για το περιβάλλον γιατί ο καθένας είπε και το τι κάθε Κόμμα εξέφρασε, δεν είναι αυτής της ώρας ούτε θα ανατρέξω ή θα κάνω αντιπαραβολή των όσων περί αντισυνταγματικότητας επικαλέσθηκε ο κ. Παυλόπουλος, αλλά και τα άρθρα τα πολλαπλασίως πολλαπλάσια που επικαλέσθηκε ο εισηγητής της Νέας Δημοκρατίας.
Κύριε Πρόεδρε θα παρατηρήσατε ότι ο κ. Παυλόπουλος μίλησε για αντισυνταγματικότητα μόνο για το άρθρο 2 ενώ ο εισηγητής της Νέας Δημοκρατίας μίλησε για τουλάχιστον έξι άρθρα. Ας αποφασίσει η Νέα Δημοκρατία...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να μην αλλοιώνετε αυτά που λέμε.
ΦΛΩΡΟΣ ΚΩΝΣΤΑΝΤΙΝΟΥ: Τίποτε, κύριε Μητσοτάκη, δεν αλλοιώνω από αυτά που λέτε.
Κύριε Πρόεδρε, όσοι από εμάς δεν είμαστε νομικοί στη Βουλή είμαστε εξίσου ευαίσθητοι στα θέματα της προστασίας του περιβάλλοντος και της αντισυνταγματικότητας, ανατρέχουμε είτε στις γνώμες των ειδικών είτε έχουμε σαν όπλο μας την έκθεση της Επιστημονικής Υπηρεσίας της Βουλής, που ανά πάσα στιγμή μας δίνει τις συμβουλές της για να είμαστε πιο αποτελεσματικοί. Η Αντιπολίτευση αλλά και κάθε Βουλευτής έχει τη δυνατότητα, στην περίπτωσή μας στη Διαρκή επιτροπή να θέσει τα θέματα που άπτονται της αντισυνταγματικότητας. Κανένας στη Διαρκή Επιτροπή δεν έθεσε θέμα, αλλά το αντίθετο ο Εισηγητής της Νέας Δημοκρατίας παραδέχθηκε ότι στην επιτροπή έγινε μια πολύ ενδιαφέρουσα και ουσιαστική συζήτηση για το νομοσχέδιο, ιδίως από τους Βουλευτές του ΠΑΣΟΚ και κανένας από την Αντιπολίτευση δεν έθεσε θέμα αντισυνταγματικότητας. 
Κύριε Πρόεδρε, ακούσατε τον κ. Παυλόπουλο πριν να λέει ότι επί του άρθρου 2 υπάρχει αντισυνταγματικότητα γιατί προφανέστατα ή πιθανότατα διέφυγε της Επιστημονικής Υπηρεσίας της Βουλής ότι υπάρχει αντισυνταγματικότητα του νομοσχεδίου. Είναι δυνατόν κάποιος να επιχειρηματολογεί στη Βουλή ότι πιθανότατα διέφυγε της προσοχής της Επιστημονικής Επιτροπής της Βουλής και με αυτόν τον τρόπο να θέλει να μας παροτρύνει να ψηφίσουμε ότι το νομοσχέδιο είναι αντισυνταγματικό;
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Διαβάστε τα πρακτικά της επιτροής.
ΦΛΩΡΟΣ ΚΩΝΣΤΑΝΤΙΝΟΥ: Τα διάβασα, κύριε συνάδελφε.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Διαβάστε τα πρακτικά.
ΦΛΩΡΟΣ ΚΩΝΣΤΑΝΤΙΝΟΥ: Τα διάβασα, κύριε.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, μη διακόπτετε!
Γιατί διακόπτετε; Σας διέκοψε εσάς κάποιος;
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Λέει αναλήθειες, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Τι τακτική είναι αυτή; Αφήστε τον αντιλέγοντα να μιλήσει. 
ΦΛΩΡΟΣ ΚΩΝΣΤΑΝΤΙΝΟΥ: Κύριε συνάδελφε, σας είπα ...
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Δεν τα διαβάσατε τα πρακτικά.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, να μη γράφεται καμία διακοπή του κ. Παπαγεωργόπουλου!
Συνεχίστε, κύριε Κωνσταντίνου.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: ...
ΦΛΩΡΟΣ ΚΩΝΣΤΑΝΤΙΝΟΥ: Αυτά εδώ δεν διάβασα; 
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Κωνσταντίνου. Μη κάνετε διάλογο, δεν γράφονται οι διακοπές.
ΦΛΩΡΟΣ ΚΩΝΣΤΑΝΤΙΝΟΥ: Δεν κάνω διάλογο, αλλά πρέπει να προστατεύομαι, διότι και την εισήγηση της ειδικής επιστημονικής υπηρεσία διάβασα και τον κύριο συνάδελφο άκουσα μετά μεγίστης προσοχής, όπως και εσάς, κύριε συνάδελφε. 
Άρα, κύριε Πρόεδρε, καταλήγω δεν υπάρχει θέμα αντισυνταγματικότητας. Όλα αυτά που λέγονται ιδίως από τον λέγοντα συνάδελφο κ. Παυλόπουλο δεν έχουν άλλο στόχο παρά το πώς θα καθυστερήσουν το έργο της Κυβέρνησης. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Αλογοσκούφης ως Κοινοβουλευτικός Εκπρόσωπος της Νέας Δημοκρατίας.
Είναι απών.
Το λόγο έχει ο Υφυπουργός Εθνικής Οικονομίας και Οικονομικών.
ΛΙΑΝΑ ΚΑΝΕΛΛΗ: Εμείς δεν θα μιλήσουμε, κύριε Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Οι Κοινοβουλευτικοί Εκπρόσωποι μετέχουν στη συζήτηση. Κυρία Κανέλλη, εφαρμόζω τον Κανονισμό.
Ορίστε, κύριε Υπουργέ, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κύριοι συνάδελφοι, πραγματικά εκπλήσσομαι για την προβολή της ένστασης αντισυνταγματικότητας. Μάλιστα φαίνεται ότι έγινε την τελευταία στιγμή, ώστε δεν υπήρξε συντονισμός μεταξύ του εισηγητή της Αξιωματικής Αντιπολίτευσης και του κ. Παυλόπουλου, ο οποίος υπερασπίζεται την αντισυνταγματικότητα. Έτσι, λοιπόν, ο εισηγητής μνημόνευσε ως αντισυνταγματικά τα άρθρα 2 παράγραφος 2, 7 παράγραφος 7 και τα άρθρα 12, 21, 28 ενώ η επιχειρηματολογία έγινε μόνο για το άρθρο 2 παράγραφος 2. Αυτή είναι η πρώτη επισήμανση. 
Δεύτερη επισήμανση. Όλο το νομοσχέδιο, η πρόθεσή του, αλλά και το γράμμα του διαπνέεται από μία διάθεση προστασίας του περιβάλλοντος. Και για να γίνω ακόμη πιο σαφής: Γνώριζε ή δεν γνώριζε η Νέα Δημοκρατία, τα δικαστήρια δίκασαν ή δεν δίκασαν επανειλημμένως από το 1940 μέχρι σήμερα τα θέματα της συνταγματικότητας ή μη των διατάξεων; Έτσι, λοιπόν, ο ν. 1344/40 ο οποίος αντικαθίσταται με τον παρόντα κώδικα νόμου για αιγιαλό μνημονεύει και άλλους σκοπούς, ενδεικτικά μάλιστα, όχι περιοριστικά όπως αναφέρεται στο άρθρο 2 παράγραφος 2, συγκοινωνίες, εξωραϊστικούς και λοιπούς κοινωφελείς σκοπούς και στο άρθρο 13 του ίδιου νομοσχεδίου ...
ΠΡΟΚΟΠΗΣ ΠΑΥΛΟΠΟΥΛΟΣ: Πού είναι το "περιοριστικά"; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το δημόσιο συμφέρον ακριβώς μνημονεύεται και εδώ.
ΠΡΟΚΟΠΗΣ ΠΑΥΛΟΠΟΥΛΟΣ : Είναι αόριστη νομική έννοια.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επειδή έχω, κύριε συνάδελφε, την εντύπωση ότι είστε διαπρεπής νομικός και τουλάχιστον έχετε διαβάσει και την προηγούμενη διάταξη -αν δεν τη διαβάσατε σας συνιστώ να τη διαβάσετε- σας διαβάζω το εξής: "... ως και δι΄ εκμετάλλευσιν προς το συμφέρον του δημοσίου" λέει ο νόμος του 1940. Στο δε άρθρο 13 κλπ. ορίζει για εμπορικούς σκοπούς, για μεταλλεία και ένα σωρό άλλους. 
ΠΡΟΚΟΠΗΣ ΠΑΥΛΟΠΟΥΛΟΣ: Πώς το ερμήνευσε το Συμβούλιο της Επικρατείας; Το ξέρετε; 
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλόπουλε, εννοείτε να γίνει συζήτηση στη Βουλή όπως την θέλετε εσείς ή όπως τη λέει ο Κανονισμός; Σας παρακαλώ. Διακόψατε προηγουμένως τον αντιλέγοντα, διακόπτετε τώρα τον Υπουργό. Μιλήσατε και εσείς ως λέγων και ο εισηγητής σας και ουδείς σας διέκοψε. Σας παρακαλώ!
Συνεχίστε, κύριε Υπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το αντίθετο, λοιπόν, κύριοι συνάδελφοι, το νομοσχέδιο αποσκοπεί στην πλήρη προστασία του αιγιαλού, γιατί ενώ μένει στις γενικές αρχές του νόμου του 1940 θέτει για τον ίδιο σκοπό για τον οποίο επιτρεπόταν η παραχώρηση ιδιαίτερα αυστηρές προϋποθέσεις και επιβάλλει τόσες πολλές δικλείδες, που θα έλεγα ότι εγγυώνται χωρίς καμιά αμφιβολία, κατά τρόπο απόλυτο, την προστασία του κοινόχρηστου χαρακτήρα της παραλίας. Εξάλλου σύμφωνα με ρητή διάταξη του συγκεκριμένου νομοσχεδίου και ιδιαίτερα στο 15 παράγραφος 4 αναφέρεται ότι απαγορεύεται η αποκλειστική παραχώρηση χρήσης αιγιαλού ή παραλίας. 
Άρα ο κοινόχρηστος χαρακτήρας κατοχυρώνεται. Και στις περιπτώσεις των εξαιρέσεων για άλλους λόγους, πλην αυτού της απόλαυσης από την πλευρά των πολιτών του δικαιώματος χρήσης του αιγιαλού και της παραλίας, δεν παρακωλύεται η κοινή χρήση του αιγιαλού. 
Ο ισχυρισμός διαπρεπούς νομικού και καθηγητού πανεπιστημίου ότι συνάδελφοί του διαπρεπείς νομικοί της Επιστημονικής Επιτροπής -αυτή είναι η δουλειά της Επιστημονικής Επιτροπής να δει για τη συνταγματικότητα των νόμων- παρέβλεψαν, δεν είδαν την αντισυνταγματικότητα, έχω την εντύπωση ότι αδικεί και τον ίδιο, αλλά και τους συναδέλφους του. 
Το αντίθετο πράττει η Επιστημονική Επιτροπή. Η Επιστημονική Επιτροπή μας προειδοποιεί ότι βάζουμε πολύ μεγάλους περιορισμούς στην παραχώρηση των ιδιωτικών δικαιωμάτων και μας λέει: "Προσέξτε. Όταν αυτό θα το κάνετε στην πράξη, μην τυχόν παραβιάσετε το πρόσθετο πρωτόκολλο της Ευρωπαϊκής Σύμβασης Δικαιωμάτων του Ανθρώπου, όσον αφορά την προστασία των δικαιωμάτων τα οποία παραχωρούνται σε ιδιώτες". Και μάλιστα λέει "η επίκληση των λόγων δημοσίου συμφέροντος, εθνικής ασφάλειας κλπ., πρέπει να γίνεται με προσοχή". Δηλαδή κινείται στην αντίθετη κατεύθυνση. Εμείς με το νομοσχέδιο ζητάμε την πλήρη προστασία και μάλιστα τη δυνατότητα άρσης των οποιωνδήποτε ιδιωτικών δικαιωμάτων για τη χρήση κατά διαφορετικό τρόπο του αιγιαλού. 
ΣΩΤΗΡΙΟΣ ΚΟΥΒΕΛΑΣ: Δεν το καταλάβατε καλά. Το αντίθετο λέει. 
ΠΡΟΕΔΡΕΥΩΝ (Κωνσταντίνος Γείτονας): Μην απαντάτε, κύριε Υπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Διαβάστε τα, κύριε Κούβελα, καλά γιατί δεν μπορείτε να τα διαβάσετε τελευταία στιγμή. Μνημονεύει μάλιστα την περίπτωση Ιατρίδη, η οποία είναι πολύ γνωστή σε μας, που δεν δίνει τη δυνατότητα στο Ελληνικό Δημόσιο σε περιπτώσεις παραχώρησης, χωρίς πλήρη αιτιολόγηση, να αίρει αυτά τα ενοχικά δικαιώματα.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Κωνσταντίνος Γείτονας): Κύριε Αλογοσκούφη, σας αναζήτησα προηγουμένως για να πάρετε το λόγο και δεν ήσασταν.
ΓΕΩΡΓΙΟΣ ΑΛΟΓΟΣΚΟΥΦΗΣ: Τώρα είμαι, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Τι θέλετε, κύριε Αλογοσκούφη;
ΓΕΩΡΓΙΟΣ ΑΛΟΓΟΣΚΟΥΦΗΣ: Έθεσε ο Υπουργός δύο ζητήματα. 
ΠΡΟΕΔΡΕΥΩΝ (Κωνσταντίνος Γείτονας): Δεν προβλέπεται κύκλος συζητήσεων. Λέει ο Κανονισμός "λέγων, αντιλέγων, Κοινοβουλευτικοί Εκπρόσωποι", σας έδωσα τη σειρά, "και Υπουργός".
ΓΕΩΡΓΙΟΣ ΑΛΟΓΟΣΚΟΥΦΗΣ: Κοινοβουλευτικός εκπρόσωπος είμαι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ναι, αλλά έπρεπε να προηγηθείτε, γιατί δεν έχει δικαίωμα δευτερολογίας ο Υπουργός.
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν θα αναφερθώ στον Υπουργό. Θα αναφερθώ στον Κοινοβουλευτικό Εκπρόσωπο...
ΚΟΣΜΑΣ ΣΦΥΡΙΟΥ: Να κλείσει το θέμα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Θα κλείσει το θέμα, κύριε Αλογοσκούφη. 
ΓΕΩΡΓΙΟΣ ΑΛΟΓΟΣΚΟΥΦΗΣ: Βεβαίως και θα κλείσει. 
ΠΡΟΕΔΡΕΥΩΝ (Κωνσταντίνος Γείτονας): Μία κουβέντα μόνο, κύριε Αλογοσκούφη, να πείτε. 
ΓΕΩΡΓΙΟΣ ΑΛΟΓΟΣΚΟΥΦΗΣ: Πρώτα πρώτα εγώ δεν αντιλαμβάνομαι την έκπληξη της Κυβερνήσεως, γιατί το θέμα ετέθη και στην επιτροπή. Αναφέρω ότι ο κ. Παπαγεωργόπουλος, ο εισηγητής μας, είχε πει ότι είναι άλλο ζήτημα αυτό που αφορά τη συμβατότητα των προτεινομένων ρυθμίσεων με το Σύνταγμα και τις διεθνείς συνθήκες. Άρα περί εκπλήξεως, ουδείς λόγος.
Θέσαμε ένα συγκεκριμένο ζήτημα, αν υπάρχει στάθμιση συμφερόντων. Το έθεσε ο κ. Παυλόπουλος πάρα πολύ εύγλωττα. Για να παραβιαστεί ένα συμφέρον, όπως αυτό της προστασίας του περιβάλλοντος, θα πρέπει να υπάρχει στάθμιση συμφερόντων. Εδώ προφανώς ο νόμος -και τα έθεσε πολύ ωραία ο κ. Παυλόπουλος- λέει "οποιοδήποτε δημόσιο συμφέρον". Εμείς εκεί εστιάζουμε την ένστασή μας. 
Και ένα δεύτερο σημείο, επειδή ανέφερε ο Κοινοβουλευτικός Εκπρόσωπος της Πλειοψηφίας ότι άλλα είπε ο εισηγητής και άλλα είπε ο κ. Παυλόπουλος, βεβαίως η κυριότερη ένσταση αφορά το άρθρο 2, αλλά υπάρχουν ενστάσεις και για τα υπόλοιπα άρθρα. Πού είδατε την αντίφαση, εγώ δεν το κατάλαβα.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση κατά το άρθρο 100 παράγραφος 2 του Κανονισμού της Βουλής για την αντισυνταγματικότητα του νομοσχεδίου.
Παρακαλώ οι δεχόμενοι ότι το νομοσχέδιο είναι σύμφωνο με το Σύνταγμα, να εγερθούν.
(Ηγέρθησαν οι δεχόμενοι ότι το νομοσχέδιο είναι σύμφωνο με το Σύνταγμα)
Παρακαλώ οι μη αποδεχόμενοι ότι το νομοσχέδιο είναι σύμφωνο με το Σύνταγμα, να εγερθούν.
(Ηγέρθησαν οι μη αποδεχόμενοι ότι το νομοσχέδιο είναι σύμφωνο με το Σύνταγμα)
Προφανώς ηγέρθησαν οι ολιγότεροι στη δεύτερη περίπτωση και συνεπώς η ένσταση αντισυνταγματικότητας του νομοσχεδίου...
ΠΡΟΚΟΠΗΣ ΠΑΥΛΟΠΟΥΛΟΣ: Υπάρχει αμφισβήτηση. 
ΠΡΟΕΔΡΕΥΩΝ (Κωνσταντίνος Γείτονας): ... που υποβλήθηκε από την πλευρά της Αντιπολίτευσης, απορρίπτεται. 
ΠΡΟΚΟΠΗΣ ΠΑΥΛΟΠΟΥΛΟΣ: Υπάρχει αμφισβήτηση.
ΠΡΟΕΔΡΕΥΩΝ (Κωνσταντίνος Γείτονας): Εκ των προτέρων αμφισβήτηση γραπτή, πριν γίνει η ψηφοφορία, κύριε Παυλόπουλε;
(Θόρυβος - διαμαρτυρίες από την πτέρυγα της Νέας Δημοκρατίας)
Πότε το γράψατε; Τώρα ανακοίνωσα το αποτέλεσμα της ψηφοφορίας. Πότε υπογράφηκε το αίτημα;
(Θόρυβος - διαμαρτυρίες από την πτέρυγα της Νέας Δημοκρατίας)
Προκαταβολικά αμφισβήτηση; Πρωτοφανές.
ΠΡΟΚΟΠΗΣ ΠΑΥΛΟΠΟΥΛΟΣ: Σημασία έχει πότε την υποβάλαμε.
(Θόρυβος - διαμαρτυρίες από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Μα, σας παρακαλώ...
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, αμφισβητούμε το αποτέλεσμα της ψηφοφορίας.
ΠΡΟΕΔΡΕΥΩΝ (Κωνσταντίνος Γείτονας):...Αυτό είναι πρωτοφανές, να έχετε προκαταβολικά αμφισβητήσει το αποτέλεσμα της ψηφοφορίας. Έγινε η ψηφοφορία. Το λόγο έχει η ειδική αγορήτρια του Κομμουνιστικού Κόμματος Ελλάδας.
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, ο Κανονισμός της Βουλής λέει τι συμβαίνει...
ΠΡΟΚΟΠΗΣ ΠΑΥΛΟΠΟΥΛΟΣ: Αμφισβητούμε το αποτέλεσμα. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, επί του Κανονισμού το λόγο παρακαλώ.
ΠΡΟΕΔΡΕΥΩΝ (Κωνσταντίνος Γείτονας): Κύριε Μητσοτάκη, αυτό είναι πρωτοφανές στα κοινοβουλευτικά χρονικά να έχει αμφισβητηθεί γραπτώς το αποτέλεσμα μη διεξαχθείσης ακόμα ψηφοφορίας. Παρακαλώ να συνεχίσουμε. 
ΠΑΝΑΓΙΩΤΗΣ ΚΑΜΜΕΝΟΣ: Να εφαρμόσετε τον Κανονισμό.
ΠΡΟΕΔΡΕΥΩΝ (Κωνσταντίνος Γείτονας): Τον Κανονισμό τον εφαρμόζω. Ανακοίνωσα το αποτέλεσμα της ψηφοφορίας. Δεν προέκυψε αμφισβήτηση. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε....
ΠΡΟΕΔΡΕΥΩΝ (Κωνσταντίνος Γείτονας): Δεν έχετε το λόγο επί του Κανονισμού. Παρακαλώ, κύριε Μητσοτάκη.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας): Μπορείτε να ηρεμήσετε, κύριε Παυλόπουλε;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, συνήθως είστε ήρεμος.
ΠΡΟΕΔΡΕΥΩΝ (Κωνσταντίνος Γείτονας): Είμαι ήρεμος, αλλά όταν μόλις ανακοινώνω το αποτέλεσμα της ψηφοφορίας μου φέρνετε γραπτό αίτημα, που για να συγκεντρωθούν πάνω από δεκαπέντε οι υπογραφές θέλει τουλάχιστον δέκα λεπτά, είναι δυνατόν να μην εξανίσταμαι; 
ΘΕΟΔΩΡΟΣ ΚΑΣΣΙΜΗΣ: Σας λέει ο Κανονισμός πόση ώρα χρειάζεται;
ΠΡΟΚΟΠΗΣ ΠΑΥΛΟΠΟΥΛΟΣ: Πότε έπρεπε να το κάνουμε; Προφορικά σας είπα ότι αμφισβητούμε το αποτέλεσμα και μετά σας έδωσα γραπτώς την αίτηση.
ΠΡΟΕΔΡΕΥΩΝ (Κωνσταντίνος Γείτονας): Καθίστε, κύριε Παυλόπουλε.
ΘΕΟΔΩΡΟΣ ΚΑΣΣΙΜΗΣ : Δεν έχετε δικαίωμα...
ΠΡΟΕΔΡΕΥΩΝ (Κωνσταντίνος Γείτονας): Αφήστε τα αυτά, κύριε Κασσίμη. Δεν αντιδικείτε με το Προεδρείο. Παρακαλώ! 
(Θόρυβος - διαμαρτυρίες από την πτέρυγα της Νέας Δημοκρατίας)
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, να μιλήσουμε ήρεμα. Απορώ για την έκρηξη. Πότε θέλετε να υποβάλει η Αντιπολίτευση την αμφισβήτηση; Της αφήνετε τον αναγκαίο χρόνο για να υποβάλει ναι ή όχι; 
ΠΡΟΕΔΡΕΥΩΝ (Κωνσταντίνος Γείτονας): Ναι. Αν αμφισβητήσει... 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μην κάνετε πραξικοπήματα. 
ΠΡΟΕΔΡΕΥΩΝ (Κωνσταντίνος Γείτονας): Δεν κάνουμε πραξικοπήματα, κύριε Μητσοτάκη. Η προκατασκευασμένη αμφισβήτηση είναι...
ΠΡΟΚΟΠΗΣ ΠΑΥΛΟΠΟΥΛΟΣ: Είπαμε ότι το αμφισβητούμε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Με συγχωρείτε, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ!
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ας σεβαστούμε όλοι αυτό το χώρο. Εφόσον η Αντιπολίτευση αμφισβητεί, αφήστε να γίνει χρήση του δικαιώματός της. Δεν μπορείτε να την εμποδίσετε, έτσι δεν είναι; Έχει δικαιώματα. Αφήστε, λοιπόν, την κα Κανέλλη, παρακαλώ, να καθίσει στη θέση της και να γίνει ονομαστική ψηφοφορία, όπως απαιτεί ο Κανονισμός. Τελείωσε. Δικαίωμα της Αντιπολίτευσης είναι. 
ΠΡΟΕΔΡΕΥΩΝ (Κωνσταντίνος Γείτονας): Κύριε Μητσοτάκη, μου επιτρέπετε; Μόλις ανακοίνωσα το αποτέλεσμα της ψηφοφορίας δεν ετέθη θέμα αμφισβήτησης, παρά μου ενεχειρίστηκε. ..
ΠΡΟΚΟΠΗΣ ΠΑΥΛΟΠΟΥΛΟΣ: Προφορικά σας είπα ότι αμφισβητούμε το αποτέλεσμα και σας έδωσα γραπτώς την αίτηση.
ΘΕΟΔΩΡΟΣ ΚΑΣΣΙΜΗΣ: Σας δεσμεύει αυτό εσάς, κύριε Πρόεδρε; 
(Θόρυβος - διαμαρτυρίες από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλόπουλε, θα ηρεμήσετε λίγο επιτέλους; Σας ακούω τόση ώρα. Αμφισβήτησα το ότι συγκεντρώθηκαν υπογραφές σε μηδέν χρόνο. Αυτό είπα. 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Να εφαρμόσετε τον Κανονισμό.
(Θόρυβος - διαμαρτυρίες από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ! Αν αμφισβητείτε τώρα το αποτέλεσμα της ψηφοφορίας να κάνετε αίτηση ονομαστικής ψηφοφορίας με νέες υπογραφές. Αυτό που λέω! Τώρα αίτηση αμφισβήτησης της ψηφοφορίας. 
ΠΡΟΚΟΠΗΣ ΠΑΥΛΟΠΟΥΛΟΣ: Αυτό έκανα. Μην παραβιάζετε κατάφωρα τον Κανονισμό.
ΠΡΟΕΔΡΕΥΩΝ (Κωνσταντίνος Γείτονας): Δεν παραβιάζω καθόλου τον Κανονισμό.
Κατ΄ αρχήν θα συμφωνήσετε μεταξύ σας ποιος θα ομιλήσει από όλους σας;
ΠΡΟΚΟΠΗΣ ΠΑΥΛΟΠΟΥΛΟΣ: Θα μιλήσω εγώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Μα σηκώνονται τέσσερις να ομιλήσουν. 
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας): Θα καθίσετε, κύριε Κατσαρέ, σας παρακαλώ;
ΝΙΚΟΛΑΟΣ ΚΑΤΣΑΡΟΣ: Θα μου δώσετε το λόγο επί του Κανονισμού;
ΠΡΟΕΔΡΕΥΩΝ (Κωνσταντίνος Γείτονας): Δεν αντιδικείτε με το Προεδρείο. Εγώ θέλω πρώτα να συμφωνήσετε μεταξύ σας.
Κύριε Παυλόπουλε, γίνεται ψηφοφορία σύμφωνα με την παράγραφο 2 του άρθρου 100 του Κανονισμού της Βουλής δι΄ εγέρσεως και ανακοινώνω το αποτέλεσμα της ψηφοφορίας. Ασφαλώς έχετε το δικαίωμα να το αμφισβητήσετε. Αντί να το αμφισβητήσετε, μου φέρνετε έτοιμο εκ των προτέρων γραπτό αίτημα.
ΝΙΚΟΛΑΟΣ ΚΑΤΣΑΡΟΣ: Αυτό κάναμε. 
(Θόρυβος - Διαμαρτυρίες από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Επ΄ αυτού είναι η αντιδικία. 
ΑΡΙΣΤΟΤΕΛΗΣ ΠΑΥΛΙΔΗΣ: Να διακοπεί η συνεδρίαση.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Παραδεχθείτε το λάθος σας, κύριε Πρόεδρε.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, το λόγο.
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλόπουλε, έχετε το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, όταν ανακοινώσατε το αποτέλεσμα της ψηφοφορίας, ηγέρθην και σας είπα προφορικώς "αμφισβητούμε το αποτέλεσμα της ψηφοφορίας κατά το άρθρο 71 παράγραφος 2". Και ο κ. Παπαγεωργόπουλος αμέσως μετά σας κατέθεσε εγγράφως τη σχετική αίτηση.
Το πότε μαζεύουμε τις υπογραφές και αν θα τις χρησιμοποιήσουμε, είναι δικό μας θέμα. Εάν δεν το αμφισβητούσαμε, δεν θα το χρησιμοποιούσαμε. Αλλά αν δεν είχαμε κάνει αυτήν την κίνηση, εσείς ο ίδιος θα μου είχατε πει ότι, αφού δεν είχαμε μαζέψει τις υπογραφές για να το αμφισβητήσουμε, δεν μπορούσαμε να το κάνουμε αφού μπήκαμε πλέον στη συζήτηση.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ!
ΠΡΟΚΟΠΗΣ ΠΑΥΛΟΠΟΥΛΟΣ: Αυτά τα δικολαβίστικα να τα αφήσετε ...
ΠΡΟΕΔΡΕΥΩΝ (Κωνσταντίνος Γείτονας): Εγώ δεν καταλαβαίνω τι χειροκροτείτε, κύριοι συνάδελφοι!
ΠΡΟΚΟΠΗΣ ΠΑΥΛΟΠΟΥΛΟΣ: Παραβιάζετε τον Κανονισμό και ζητώ αυτήν τη στιγμή να διεξαχθεί αμέσως η σχετική ψηφοφορία. 
ΠΡΟΕΔΡΕΥΩΝ (Κωνσταντίνος Γείτονας): Εγώ ακριβώς για να μην δημιουργηθεί ένταση, δέχομαι ότι αυτήν τη στιγμή κατατέθηκε αίτηση ονομαστικής ψηφοφορίας και παρακαλώ και προτείνω για να μην διακόψουμε τη συνέχεια του νομοσχεδίου να διεξαχθεί αύριο η ονομαστική ψηφοφορία. Συμφωνούμε;
ΑΡΙΣΤΟΤΕΛΗΣ ΠΑΥΛΙΔΗΣ: Όχι, κύριε Πρόεδρε.
ΠΑΝΑΓΙΩΤΗΣ ΚΑΜΜΕΝΟΣ: Τι λέτε, κύριε Πρόεδρε;
ΠΡΟΚΟΠΗΣ ΠΑΥΛΟΠΟΥΛΟΣ: Είναι δυνατόν, κύριε Πρόεδρε; 
ΠΡΟΕΔΡΕΥΩΝ (Κωνσταντίνος Γείτονας): Θέλετε τώρα; 
ΠΡΟΚΟΠΗΣ ΠΑΥΛΟΠΟΥΛΟΣ: Υπό αίρεση θα συζητούμε, κύριε Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Δεν είναι υπό αίρεση. Το ξέρετε. Εσείς αμφισβητήσατε το αποτέλεσμα. 
ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, θα μετρήσουμε αύριο πόσοι είμαστε σήμερα;
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ηρεμία. Σας παρακαλώ! 
Κύριε Παυλόπουλε, για την οικονομία της συζήτησης δέχθηκα το αίτημα και πρότεινα να συνεχίσουμε τη συζήτηση και να γίνει η ψηφοφορία αύριο. 
ΠΡΟΚΟΠΗΣ ΠΑΥΛΟΠΟΥΛΟΣ: Παρακαλώ θα μου επιτρέψετε να σας πω ότι είναι πρωτοφανή πράγματα αυτά που μας ζητάτε να κάνουμε. Μας ζητάτε να συζητήσουμε το νομοσχέδιο υπό δύο αιρέσεις: Πρώτον, ότι δεν ξέρουμε πόσοι το ψήφισαν επί της αρχής ...
ΠΡΟΕΔΡΕΥΩΝ (Κωνσταντίνος Γείτονας): Δεν έγινε ...
ΠΡΟΚΟΠΗΣ ΠΑΥΛΟΠΟΥΛΟΣ: ...και δεύτερον, ότι δεν ξέρουμε αν δέχθηκαν τη συνταγματικότητά του. Είναι δυνατόν! Είναι σοβαρά πράγματα για το Κοινοβούλιο; 
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλόπουλε, αμφισβητήσατε ...
ΠΡΟΚΟΠΗΣ ΠΑΥΛΟΠΟΥΛΟΣ: Όχι μόνο δε δεχόμαστε, αλλά σας διαβεβαιώ ότι παραβιάζετε τον Κανονισμό αν συνεχισθεί η συζήτηση. 
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλόπουλε, δεν έχετε το λόγο. Αμφισβητήσατε ένα αποτέλεσμα. 
Λοιπόν, κύριε Παυλόπουλε, ποια είναι η θέση του κόμματός σας, να την καταλάβω.
ΠΡΟΚΟΠΗΣ ΠΑΥΛΟΠΟΥΛΟΣ: Η θέση του κόμματός μου είναι να διεξαχθεί, κατά το άρθρο 71 παράγραφος 2, ονομαστική ψηφοφορία να δούμε ποιοι ψηφίζουν υπέρ της συνταγματικότητας της αρχής του σχεδίου νόμου. Αυτό λέμε.
ΑΡΙΣΤΟΤΕΛΗΣ ΠΑΥΛΙΔΗΣ: Τώρα, η ψηφοφορία!
ΠΡΟΕΔΡΕΥΩΝ (Κωνσταντίνος Γείτονας): Λοιπόν, κύριοι συνάδελφοι, έχει κατατεθεί αίτηση ονομαστικής ψηφοφορίας Βουλευτών της Νέας Δημοκρατίας με την οποία αμφισβητείται το αποτέλεσμα της καταμέτρησης των Βουλευτών, στην δι΄ εγέρσεως διεξαχθείσα ψηφοφορία της οποίας το κείμενο έχει ως εξής:
"Προς τον κύριο Πρόεδρο της Βουλής.
Κύριε Πρόεδρε,
Κατ΄ εφαρμογή του άρθρου 71 παράγραφος 3 υποβάλλουμε αντιρρήσεις κατά του αποτελέσματος της μόλις προ ολίγου διεξαχθείσης ψηφοφορίας, διότι ο αριθμός των Βουλευτών που εψήφισαν υπέρ της απόρριψης της ένστασης αντισυνταγματικότητας ήταν πράγματι μικρότερος των Βουλευτών που ψήφισαν υπέρ αυτής.
Οι αντιλέγοντες
Νικόλαος Κατσαρός,
Γεώργιος Αλογοσκούφης,
Σάββας Τσιτουρίδης,
Αριστοτέλης Παυλίδης, 
Παναγιώτης Καμμένος,
Μιλτιάδης Βαρβιτσώτης,
Αντώνης Μπέζας,
Νικόλαος Λέγκας,
Θανάσης Μπούρας,
Θεόδωρος Σκρέκας,
Κατερίνα Παπακώστα,
Βασίλης Τσίπρας,
Νικόλαος Τσιαρτσιώνης,
Ελευθέριος Παπαγεωργόπουλος,
Σωτήριος Κούβελας,
Αθανάσιος Δαβάκης,
Χρήστος Ζώης,
Γεώργιος Βλάχος,
Πέτρος Μολυβιάτης,
Μαριέτα Γιαννάκου,
Μαρία Κόλλια-Τσαρουχά"
Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Νικόλαος Κατσαρός, Παρών.
Γεώργιος Αλογοσκούφης, Παρών
Σάββας Τσιτουρίδης, Παρών 
Αριστοτέλης Παυλίδης, Παρών
Παναγιώτης Καμμένος, Παρών
Μιλτιάδης Βαρβιτσώτης, Παρών
Αντώνης Μπέζας, Παρών
Νικόλαος Λέγκας, Παρών
Θανάσης Μπούρας Παρών
Θεόδωρος Σκρέκας, Παρών
Κατερίνα Παπακώστα, Παρών
Βασίλης Τσίπρας, Παρών 
Νικόλαος Τσιαρτσιώνης, Παρών 
Ελευθέριος Παπαγεωργόπουλος, Παρών 
Σωτήριος Κούβελας, Παρών 
Αθανάσιος Δαβάκης, Παρών 
Χρήστος Ζώης, παρών
Γεώργιος Βλάχος, Παρών 
Πέτρος Μολυβιάτης, Παρών 
Μαριέτα Γιαννάκου, Παρών 
Μαρία Κόλλια-Τσαρουχά" Παρών. 
Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε την συνεδρίαση για δέκα (10) λεπτά, σύμφωνα με τον Κανονισμό.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,επαναλαμβάνεται η διακοπείσα συνεδρίαση. 
(Θόρυβος, διαμαρτυρίες από την πτέρυγα της Νέας Δημοκρατίας)
Παρακαλώ, κύριοι συνάδελφοι! 
Το Προεδρείο εκτιμώντας τις ανάγκες του νομοθετικού έργου σύμφωνα με τον Κανονισμό (άρθρο 72 παράγραφος 3) θα λύσει τη συνεδρίαση...
(Θόρυβος, διαμαρτυρίες από την πτέρυγα της Νέας Δημοκρατίας)
ΓΕΩΡΓΙΟΣ ΒΛΑΧΟΣ : Ντροπή, αίσχος.
ΓΕΩΡΓΙΟΣ ΓΑΡΟΥΦΑΛΙΑΣ : Είναι ντροπή σας, είναι απαράδεκτα αυτά τα πράγματα.
ΠΡΟΕΔΡΕΥΩΝ (Κωνσταντίνος Γείτονας): Ήρεμα κύριοι. Εκφράζετε ένα κόμμα και χρειάζεται υπευθυνότητα, για αύριο Τετάρτη 14 Νοεμβρίου 2001 και ώρα 10.30΄, με αντικείμενο εργασιών του Σώματος α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί της αρχής των άρθρων και του συνόλου του σχεδίου νόμου του Υπουργείου Οικονομικών "Αιγιαλός, παραλία και άλλες διατάξεις".
Λύεται η συνεδρίαση.
Ώρα λήξης : 21.15΄
 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ


