Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΚΖ'

Δευτέρα 17 Μαΐου 1999

 

 

Αθήνα, σήμερα στις 17 Μαΐου 1999, ημέρα Δευτέρα και ώρα 18.28' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Αχιλλέα Κανταρτζή, Βουλευτή Τρικάλων, ταακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Δήμος Μελιβοίας Νομού Λάρισας ζητεί την επίλυση των προβλημάτων του Οικισμού Πολυδενδρίου. 

2) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο Αλιευτικός Συνεταιρισμός Μηχανοτρατών Αλεξανδρούπολης "Ο Φάρος" ζητεί τη ρύθμιση των ασφαλιστικών εισφορών οφειλομένων από συμπλοιοκτήτες μέλη του Συνεταιρισμού. 

3) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Δήμος Καντάνου Χανίων ζητεί να συνεχισθεί η λειτουργία του Τηλεπικοινωνιακού Εμπορικού Καταστήματος Καντάνου. 

4) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Μουσικός Σύλλογος Παραδοσιακή Χορωδία "ΙΩΝΙΑ ΑΗΔΩΝ" ζητεί οικονομική ενίσχυση για την κάλυψη πολιτιστικών δραστηριοτήτων του. 

5) Ο Γ' Αντιπρόεδρος της Βουλής και Βουλευτής Βοιωτίας κ. ΛΟΥΚΑΣ ΑΠΟΣΤΟΛΙΔΗΣ κατέθεσε αναφορά με την οποία το Γενικό Νομαρχιακό Νοσοκομείο Λιβαδειάς Βοιωτίας διαμαρτύρεται για την περικοπή των εφημεριών των γιατρών του. 

6) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η κυρία Ε.Χουστουλάκη, ζητεί την εγγραφή της στην επετηρίδα προκειμένου να διορισθεί. 

7) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία οι Αναπληρωτές Καθηγητές Νομού Αιτωλ/νίας (εκτός επετηρίδας) ζητούν να υπαχθούν στους όρους εγγραφής τους στην επετηρίδα. 

8) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δικηγορικός Σύλλογος Θεσ/νίκης ζητεί την ίδρυση και λειτουργία Ειρηνοδικείου και Υποθηκοφυλακείου στη Νέα Καλλικράτεια Χαλκιδικής. 

9) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Γονέων και Κηδεμόνων Μουσικού Γυμνασίου Θεσ/νίκης ζητεί την άμεση παράδοση του νέου κτιρίου του Μουσικού Σχολείου. 

10) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Ποντίων Μακεδονίας ζητεί να μη δεχθεί η ελληνική κυβέρνηση το όνομα Μακεδονία για τα Σκόπια. 

11) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία η Κοινότητα Κυριακίου Βοιωτίας ζητεί να μην καταργηθεί η 1 θέση προσωπικού από το γραφείο των ΕΛΤΑ Κυριακίου Βοιωτίας. 

12) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Ροδίων ζητεί την επιχορήγηση των παιδικών και βρεφονηπιακών σταθμών του. 

13) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία η Τοπική Επιτροπή νήσου Ρόδου της Διεθνούς Αθλητικής 'Ενωσης Νήσων ζητεί οικονομική ενίσχυση για τη συμμετοχή της σε διεθνή αθλητική οργάνωση. 

14) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Καλλιθέας Ρόδου ζητεί να συνάψει σύμβαση για να αναλάβει τη λειτουργία ταχυδρομικού πρακτορείου Γ' τάξης. 

15) Ο Βουλευτής Ηρακλείου κ. ΚΩΝ/ΝΟΣ ΜΠΑΝΤΟΥΒΑΣ κατέθεσε δημοσίευμα εφημερίδας στο οποίο ζητείται η κατασκευή έργων υποδομής στο Δήμο Κοφινά Ηρακλείου. 

16) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Σωματείο ΕΛΠΕ επισημαίνει ότι η αντιπροσωπευτικότητα του Σωματείου των ΒΙΟΜΗΧΑΝΙΚΩΝ ΕΓΚΑΤΑΣΤΑΣΕΩΝ Ασπροπύργου δεν είναι ουσιαστική διότι δεν έχει δικαίωμα υπογραφής ΣΣΕ. 

17) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Δικηγορικός Σύλλογος Χανίων ζητεί να ληφθούν μέτρα για την πλήρη στελέχωση των υπηρεσιών του Πρωτοδικείου Χανίων και του Υποθηκοφυλακείου Χανίων. 

18) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Εργατοϋπαλληλικό Κέντρο Ελασσόνας ζητεί την ικανοποίηση οικονομικών εργασιακών και ασφαλιστικών αιτημάτων των μελών του. 

19) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Εργατοϋπαλληλικό Κέντρο Ελασσόνας ζητεί τη δημιουργία τμημάτων σχολών μαθητείας του Οργανισμού Απασχόλησης Εργατικού Δυναμικού. 

20) Ο Α' Αντιπρόεδρος της Βουλής και Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η 'Ενωση Συλλόγων Γονέων και Κηδεμόνων Περάματος ζητεί χρηματοδότηση για την ολοκλήρωση κατασκευής του Κολυμβητηρίου Περάματος. 

21) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία το Τεχνικό Επιμελητήριο της Ελλάδας Τμήμα Ανατολικής Κρήτης υποβάλλει προτάσεις για την επίλυση των προβλημάτων του Δυτικού Παραλιακού Μετώπου του Πολεοδομικού Συγκροτήματος Ηρακλείου. 

22) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία το Γενικό Νομαρχιακό Νοσοκομείο Λιβαδειάς θεωρεί τροχοπέδη για το επίπεδο παροχής υπηρεσιών υγείας την υπουργική απόφαση σχετικά με τις περικοπές των εφημεριών. 

23) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία η 'Ενωση Γονέων Πειραιά με παιδιά με μαθησιακές δυσκολίες διαμαρτύρεται για την κατάργηση της τριετούς ισχύος των γνωματεύσεων των Ιατροπαιδαγωγικών κ.α. Κέντρων. 

24) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία το Δημοτικό Μουσείο Καλαβρυτινού Ολοκαυτώματος ζητεί χρηματοδότηση για την υλοποίηση της μουσειολογικής - αρχιτεκτονικής μελέτης του. 

25) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία το Σώμα Εθελοντών Σαμαρειτών Ιεράπετρας του Ελληνικού Ερυθρού Σταυρού ζητεί την απαλλαγή από τα τέλη κυκλοφορίας των δύο τζιπ που παραχώρησε ο Ελληνικός Στρατός. 

26) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο ΤΟΕΒ Μεραμβέλλου Λασιθίου ζητεί χρηματοδότηση για αντικατάσταση αχρηστευμένου μηχανολογικού εξοπλισμού. 

27) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Σύλλογος Ατόμων με Ειδικές Ανάγκες Γονέων και Φίλων Επαρχίας Ιεράπετρας ζητεί να ιδρυθεί ΚΕΚΥΚΑΜΕΑ στην Ιεράπετρα Λασιθίου Κρήτης λόγω αυξημένου αριθμού ΑμΕΑ. 

28) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Δήμος Λεύκης του Νομού Λασιθίου ζητεί την τοποθέτηση και δεύτερου γιατρού ενός νοσηλευτή και μιας μαίας καθώς επίσης και την απαραίτητη υλικοτεχνική υποδομή για το Αγροτικό Ιατρείο Χανδρά Λασιθίου. 

29) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Δήμος Ιεράπετρας Λασιθίου ζητεί τη στελέχωση του Σταθμού Γεωργικής 'Ερευνας στην Ιεράπετρα με ερευνητή. 

30) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία το Γυμνάσιο Αγίου Νικολάου Κρήτης ζητεί να λειτουργήσει και τμήμα ποδοσφαίρου για τους μαθητές του. 

31) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία οι καθηγητές 1ου και 2ου Λυκείου Μονάχου Βαυαρίας ζητούν να αποκατασταθεί το επιμίσθιο των αποσπασμένων καθηγητών στη Γερμανία. 

32) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο π. Βουλευτής Λασιθίου κ. Μιχάλης Καρχιμάκης ζητεί την απλούστευση διαδικασιών για τη σύνταξη του Εθνικού Κτηματολογίου. 

33) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία το Δημοτικό Συμβούλιο Κάσου ζητεί την πύκνωση των ακτοπλοϊκών και αεροπορικών δρομολογίων του νησιού. 

34) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύνδεσμος Ημερησίων Περιφερειακών Εφημερίδων ζητεί τη διαφάνεια στη διάθεση των χρηματικών ποσών που διατίθονται για διαφημιστικά προγράμματα σε σχέση με τον τύπο. 

35) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία κάτοικοι της Νάουσας Νομού Ημαθίας καταδικάζουν τους βομβαρδισμούς του ΝΑΤΟ στη Γιουγκοσλαβία. 

36) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η 'Ενωση Αγροτικών Συνεταιρισμών Βέροιας Νομού Ημαθίας ζητεί την άμεση πληρωμή των παραγωγών του Νομού που επλήγησαν από τους παγετούς της άνοιξης του 1998. 

37) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Τοπική 'Ενωση Τυφλών Ηπείρου ζητεί την επιχορήγηση της 'Ενωσης από το καθαρό προϊόν του Εθνικού Κρατικού Λαχείου. 

38) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Δήμος Μετσόβου Νομού Ιωαννίνων ζητεί τη διάθεση ασθενοφόρου στο Κέντρο Υγείας Μετσόβου. 

39) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Συντονιστική Επιτροπή Αγροτών Νομού Ημαθίας ζητεί την επίλυση του προβλήματος της καρπόπτωσης στους οπωρώνες ροδακίνων, μήλων και αχλαδιών. 

40) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Διδασκόντων του 2ου Γυμνασίου Βόλου υποβάλλει αίτημα για τη λειτουργία του σχολείου. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 6582/5-2-99 ερώτηση δόθηκε με το υπ'αριθμ. 180/26-2-99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 6582/5-2-1999 ερώτηση του Βουλευτή κ. Νίκου Σηφουνάκη που αφορά τη λειτουργία των κέντρων υγείας του Νομού Λέσβου, σας πληροφορούμε τα εξής: 

1. Κυρίαρχος στόχος του Υπουργείου μας είναι η αναβάθμιση της ποιότητας των παρεχομένων υπηρεσιών όσον αφορά τη βελτίωση της στελέχωσης, των υποδομών και του εξοπλισμού και σε αυτή την κατεύθυνση συνεχίζουμε με μέτρα και δράσεις που υλοποιούμε και λαμβάνουμε. 

2. Οι αποσπάσεις προσωπικού γίνονται με αποκλειστικό σκοπό την κάλυψη επειγουσών αναγκών οι οποίες πρέπει να αντιμετωπισθούν και έχουν πρόσκαιρο χαρακτήρα. Στα πλαίσια αυτά έχουν γίνει οι αποσπάσεις από και προς το νοσοκομείο. 

Αναλυτικότερα: 

- Η απόσπαση των δύο (2) παιδιάτρων από τα Κέντρα Υγείας Πολιχνίτου και Καλλονής αντίστοιχα κρίθηκε επιβεβλημένη για τη διασφάλιση της εύρυθμης λειτουργίας του παιδιατρικού τμήματος του Νοσοκομείου. Οι μέχρι σήμερα προσπάθειες πλήρωσης της θέσης Επιμ. Α' Παιδιατρικής στο νοσοκομείο έχουν αποβεί άγονες και εκκρεμεί νέα προκήρυξη. 

- Η απόσπαση του γυναικολόγου από το Κέντρο Υγείας Καλλονής, έγινε προκειμένου να λειτουργήσει το τμήμα Οικογενειακού Προγραμματισμού, για το οποίο είναι ο μόνος ειδικευμένος. Ο γιατρός σύμφωνα με την απόφαση απόσπασης προσφέρει τις υπηρεσίες του και στο Κέντρο Υγείας δύο φορές το μήνα, ενώ επισκέπτεται και το Κέντρο Υγείας Αντισσας μία φορά το μήνα. 

- Αποσπάσεις παραϊατρικού προσωπικού δεν έχει γίνει καμία από τα κέντρα υγείας ενώ αντίθετα έχουν αποσπασθεί από το νοσοκομείο σε αυτά, επτά (7) άτομα νοσηλευτικού και παραϊατρικού προσωπικού. 

3. Οι κενές θέσεις των Κέντρων Υγείας σε Ιατρικό και Παραϊατρικό προσωπικό, σύμφωνα με τους οργανισμούς τους είναι οι εξής: 

α) Ιατρικό Προσωπικό: Κ.Υ. Καλλονής οκτώ (8) θέσεις. 

Παραϊατρικό: δέκα (10) θέσεις. 

β) Ιατρικό Προσωπικό: Κ.Υ. Πολιχνίτου τέσσερις (4) θέσεις. 

Παραϊατρικό: τέσσερις (4) θέσεις. 

γ) Κ.Υ. Πλωμαρίου. 

Ιατρικό Προσωπικό: τέσσερις (4) θέσεις. 

Παραϊατρικό: οκτώ (8) θέσεις. 

δ) Κ.Υ. Αντισσας. 

Ιατρικό Προσωπικό: τρεις (3) θέσεις 

Παραϊατρικό: τέσσερις (4) θέσεις. 

Ο Υπουργός 

Λ. ΠΑΠΑΔΗΜΑΣ" 

2. Στην με αριθμό 6295/28-1-99 ερώτηση δόθηκε με το υπ'αριθμ. 3229/10-2-99 έγγραφο από τον Υπουργό Εθνικής 'Αμυνας, η ακόλουθη απάντηση: 

"Σε απάντηση της ερώτησης 6295/28-1-99 που κατέθεσαν οι Βουλευτές κύριοι Σπ. Σπηλιωτόπουλος, Μιλτ. 'Εβερτ, Αλ. Παπαδόγγονας, Ευγ. Χαϊτίδης, Θ. Δημοσχάκης, Γ. Καλαντζής, Π. Καμμένος, Αχ. Καραμανλής, Ι. Λαμπρόπουλος και Λεων. Λυμπερακίδης, σχετικά με την εγκατάσταση Πυρηνικού Εργοστασίου στην Τουρκία, σας γνωρίζονται τα ακόλουθα: 

Το όλο θέμα έχει μελετηθεί και έχει αναλυθεί. 'Εχουν αποσταλεί στους 'Ελληνες ΑΚΑΜ αντίτυπα σχετικού ενημερωτικού δελταρίου του Υπουργείου Αιγαίου, στο οποίο αναλύονται οι περιβαλλοντικές επιπτώσεις αναπτύξεως του εν λόγω πυρηνικού εργοστασίου. Επίσης το τμήμα ακολούθων τηρεί απόθεμα των προαναφερομένων δελταρίων, τα οποία χορηγεί, κατά περίπτωση στους ΑΚΑΜ, που είναι διαπιστευμένοι στην χώρα μας. 

Θα πρέπει να επισημανθεί ότι οι Ελληνικές θέσεις παρουσιάζονται σε κάθε ευκαιρία είτε στα πλαίσια των διμερών ή πολυμερών επαφών, είτε στα πλαίσια των διεθνών οργανισμών. 

Θα πρέπει επίσης να επισημάνουμε ότι καθ' ύλην αρμόδιο για την ενημέρωση των Ευρωπαϊκών κρατών και των Οργανισμών που συμμετέχει η χώρα μας είναι το Υπουργείο Εξωτερικών. 

Ο Υπουργός 

ΑΠ.-ΑΘ. ΤΣΟΧΑΤΖΟΠΟΥΛΟΣ" 

3. Στην με αριθμό 6374/1-2-99 ερώτηση δόθηκε με το υπ'αριθμ. 162/26-2-99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 6374/1-2-1999 ερώτηση που κατατέθηκε στη Βουλή από το Βουλευτή κ. Αντώνιο Φούσα και αφορά τη συνεργασία του Ωνασείου Καρδιοχειρουργικού Κέντρου με μέλη Δ.Ε.Π., σας πληροφορούμε ότι το Υπουργείο Υγείας και Πρόνοιας, το οποίο έχει την εποπτεία της λειτουργίας του, συμβάλλει στην απρόσκοπτη λειτουργία του Ω.Κ.Κ., στα πλαίσια των αρμοδιοτήτων του. Η συνεργασία του με γιατρούς μέλη ΔΕΠ, οφείλει να γίνεται σύμφωνα με τη νομοθεσία που διέπει τόσο τη λειτουργία του Ω.Κ.Κ. όσο και των Πανεπιστημίων. 

Σχετική είναι η απάντηση του Ω.Κ.Κ. που σας διαβιβάζουμε. 

Ο Υπουργός 

Λ. ΠΑΠΑΔΗΜΑΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

4. Στην με αριθμό 6565/5-2-99 ερώτηση δόθηκε με το υπ'αριθμ. 181/2-3-99 έγγραφο από τον Υπουργό Yγείας και Πρόνοιας η ακόλουθη απάντηση: 

"Απαντώντας στην 6565/5-2-99 ερώτηση του Βουλευτή κ. Ε. Μπασιάκου και αφορά θέματα λειτουργίας του Νοσοκομείου Λιβαδειάς, σας πληροφορούμε τα εξής: 

1. Κυρίαρχος στόχος του Υπουργείου μας είναι η αναβάθμιση της ποιότητας των παρεχόμενων υπηρεσιών, όσον αφορά τη βελτίωση της στελέχωσης, των υποδομών και του εξοπλισμού και σε αυτή την κατεύθυνση συνεχίζουμε με μέτρα και δράσεις που υλοποιούμε και λαμβάνουμε. Στα πλαίσια αυτά θα καλυφθούν σταδιακά οι ελλείψεις του νοσοκομείου ώστε να φθάσει στην πλήρη ανάπτυξή του. 

2. Το ΝΓΝ Λιβαδειάς μετεστεγάστηκε στο νεόδμητο κτίριο στις 21-1-95. Το προσωπικό που υπηρετούσε τότε είχε ως εξής: 

α) Δεκαεπτά (17) γιατροί κλάδου ΕΣΥ β) εξήντα έξη (66) άτομα νοσηλευτικό προσωπικό και γ) ένδεκα (11) άτομα παραϊατρικού προσωπικού. 

Από 1-1-96 έως 31-12-98 το προσωπικό αυξήθηκε ως εξής: 

α) ένδεκα (11) γιατροί κλάδου ΕΣΥ β) σαράντα τέσσερα (44) άτομα νοσηλευτικού προσωπικού και γ) τέσσερα (4) άτομα παραϊατρικού προσωπικού. 

Εκκρεμούν στο ΣΚΕΙΟΠΝΙ ή βρίσκονται στη διαδικασία προκήρυξης οκτώ (8) θέσεις γιατρών κλάδου ΕΣΥ. 

Με τις αριθ. 3/97 και 10/97 προκηρύξεις του ΑΣΕΠ προκηρύχθηκαν τέσσερις (4) θέσεις παραϊατρικού προσωπικού και οκτώ (8) θέσεις τακτικού προσωπικού διαφόρων κλάδων, οι οποίες βρίσκονται σε στάδιο ολοκλήρωσης των διαδικασιών. 

3. Εχει ολοκληρωθεί η Υπουργική απόφαση τροποποίησης και συμπλήρωσης του οργανισμού του Νοσοκομείου, με την οποία αυξάνονται οι θέσεις ιατρικού προσωπικού διαφόρων ειδικοτήτων κατά εννέα (9). 

4. Υπάρχουν σε σύνολο επτά (7 ασθενοφόρα. Από τα ασθενοφόρα αυτά δύο (2) είναι σε καλή κατάσταση και αναμένονται δύο νέα ασθενοφόρα, των οποίων η προμήθεια ύψους 42 εκ. δρχ. είναι σε εξέλιξη με διαγωνισμό ο οποίος διενεργείται από το Υπουργείο Ανάπτυξης και αναμένεται να ολοκληρωθεί σύντομα. 

5. Για τις αναφερόμενες θερμοκοιτίδες, δεν εκκρεμεί σχετικό αίτημα από το νοσοκομείο στο Υπουργείο μας. 

Ο Υπουργός 

Λ. ΠΑΠΑΔΗΜΑΣ" 

5. Στην με αριθμό 6592/5-2-99 ερώτηση δόθηκε με το υπ' αριθμ. 179/26-2-99 έγγραφο από τον Υπουργό Yγείας και Πρόνοιας η ακόλουθη απάντηση: 

"Απαντώντας στην υπ' αριθμ. 6592/5-2-99 ερώτηση του Βουλευτή κ. Ε. Μπασιάκου, σχετικά με το έργο "Γενικό Νοσοκομείο Θήβας", σας γνωρίζουμε τα εξής: 

1. Το έργο παρουσιάζει προβλήματα λόγω έλλειψης ποσοτήτων συμβατικών εργασιών. Το πρόβλημα αυτό είναι σύνηθες στα Δημόσια έργα και στο παρελθόν το ξεπερνούσαμε με τη σύνταξη Συγκριτικών Πινάκων, πράγμα που στο συγκεκριμένο έργο δεν κατέστη δυνατόν. 

2. Το θέμα κατασκευής του κόμβου και του δρόμου προσπέλασης προς το Νοσοκομείο έχει δρομολογηθεί για τη σύνταξη της σχετικής μελέτης. 

3. Η σύμβαση κατασκευής του έργου, υπογράφηκε την 3-6-97 και στη μέχρι τώρα πορεία του δεν έχουν υπάρξει καθυστερήσεις που να χαρακτηρίζονται αδικαιολόγητες. 

4. Δεν υπήρξε καμία σκόπιμη επιβράδυνση στην ολοκλήρωση της κατασκευής του Γενικού Νοσοκομείου Λιβαδειάς, όσον αφορά την υλοποίηση της σύμβασης κατασκευής του έργου. 

5. Ηδη έχει δρομολογηθεί η σύνταξη των απαραίτητων τευχών δημοπράτησης προκειμένου να δημοπρατηθούν οι υπολειπόμενες εργασίες για την ολοκλήρωση του έργου. Με τη συνδρομή των Υπηρεσιών τόσο του Υπουργείου Υγείας και Πρόνοιας, όσο και της Περιφέρειας Στερεάς Ελλάδας θα επιτευχθεί η έγκαιρη δημοπράτηση αυτών των εργασιών. Στόχος μας είναι να έχει δημοσιευθεί η διακήρυξη δημοπρασίας του έργου εντός του Μαρτίου 1999. 

Ο Υπουργός 

Λ. ΠΑΠΑΔΗΜΑΣ" 

6. Στην με αριθμό 6454/3-2-99 ερώτηση δόθηκε με το υπ' αριθμ. 308/27-2-99 έγγραφο από τον Υπουργό Εθνικής Αμυνας η ακόλουθη απάντηση: 

"Σε απάντηση της υπ' αριθμ. 6454/3-2-99 ερώτησης που κατέθεσε στη Βουλή ο Βουλευτής κ. Σπ. Σπηλιωτόπουλος, σχετικά με αναφορές και καταγγελίες που αφορούν το Πολεμικό Ναυτικό, σας γνωρίζουμε τα εξής: 

Στους Ναυστάθμους Σαλαμίνας και Κρήτης εργάζοντα αντίστοιχα 911 και 665 άτομα εργατοτεχνικού προσωπικού με αντίστοιχο ποσοστό επάνδρωσης 45% και 62%. 

Για την αντιμετώπιση του χαμηλού ποσοστού επάνδρωσης ιδιαίτερα στο Ναύσταθμο Σαλαμίνας, εντός του 1999 και σύμφωνα με τις εγκριθείσες προσλήψεις, προβλέπεται η πρόσληψη 91 ατόμων για Ναύσταθμο Σαλαμίνας και 38 για Ναύσταθμο Κρήτης. Επιπρόσθετα σας γνωρίζουμε ότι για το 1999 έχει υποβληθεί στη Γενική Γραμματεία Υπουργικού Συμβουλίου αίτημα για πρόσληψη 235 ατόμων διαφόρων κλάδων και ειδικοτήτων. 

Για τη συνεχή επίσης βελτίωση του επιπέδου επιμόρφωσης του προσωπικού Π.Ν. εκπονούνται σε ετήσια βάση προγράμματα εκπαίδευσης σε σχολεία εσωτερικού και εξωτερικού, στα οποία συμμετέχει και το πολιτικό προσωπικό. Σύμφωνα μάλιστα με το εκπαιδευτικό πρόγραμμα αλλοδαπής έτους 1999, προβλέπεται η αποστολή στο εξωτερικό εξήντα περίπου υπαλλήλων (μόνιμοι υπάλληλοι και αμειβόμενοι με συλλογικές συμβάσεις εργασίας) για εκπαίδευση σε διάφορα τεχνικά αντικείμενα σε χώρες της Ευρώπης αλλά και των Η.Π.Α. 

'Οσον αφορά την ύπαρξη οργανωμένου συστήματος διασφάλισης ποιότητας εργασίας στους Ναυστάθμους, υπάρχει μόνο για το πρόγραμμα NEPTUNE και εργασίας στους λέβητες 1200 - PSI. 

Ο ποιοτικός έλεγχος των υπηρεσιών που παρέχουν οι ιδιωτικοί φορείς στους Ναυστάθμους εξασφαλίζεται με την παρακολούθηση αυτών από επιτροπές αρμοδίων αξιωματικών, οι οποίες προβαίνουν στη σύνταξη πρωτοκόλλων ποσοτικής και ποιοτικής παραλαβής εργασιών, βάση των οποίων γίνεται και η πληρωμή των ιδιωτικών φορέων. 

Είναι επίσης γεγονός ότι η μείωση των υπερωριών, η μείωση του προσωπικού των Τεχνικών Διευθύνσεων των Ναυστάθμων και η μείωση του προϋπολογισμού στον ΚΑΕ επισκευών θα επηρεάσει τη δυνατότητα τεχνικής υποστήριξης των πλοίων του Στόλου, αφού σύμφωνα με τις εγκριθείσες πιστώσεις για υπερωριακή απασχόληση έτους 1999 η μείωση ανέρχεται σε ποσοστό 30%. 

Γι' αυτό και το Υπουργείο Εθνικής Αμυνας σε συνεργασία με το Υπουργείο Οικονομικών θα βρει τα απαραίτητα ποσά ώστε να αντιμετωπιστούν τα όποια προβλήματα προκύψουν στους ναυστάθμους. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

7. Στην με αριθμό 6588/5-2-99 ερώτηση δόθηκε με το υπ' αριθμ. B-7269/2-3-99 έγγραφο από τον Υπουργό Ανάπτυξης η ακόλουθη απάντηση: 

"Σε απάντηση της ερώτησης 6588/5.2.99 η οποία κατατέθηκε στη Βουλή των Ελλήνων από το Βουλευτή κ. Ν. Τσιαρτσιώνη, σχετικά με το Γραφείο ΕΟΤ Εξωτερικού Νορβηγίας ('Οσλο), σας γνωρίζουμε τα εξής: 

- Το Γραφείο ΕΟΤ στο 'Oσλο Νορβηγίας έπαψε να λειτουργεί οριστικά από 1.10.98. Οι λόγοι που οδήγησαν στην οριστική παύση της λειτουργίας του Γραφείου αυτού είναι οικονομικοί στα πλαίσια περιστολής των Δημοσίων Δαπανών. Μεταξύ των άλλων Γραφείων που έπαυσαν να λειτουργούν ήταν και το Γραφείο ΕΟΤ Νορβηγίας. 

- Επιπλέον οι δύο μεγάλοι πράκτορες της Νορβηγίας THOMSON και AIR TOURS έχουν την έδρα τους στη Σουηδία και οι δραστηριότητές τους περιλαμβάνουν ολόκληρη τη Βόρεια Ευρώπη. Κατά συνέπεια το Γραφείο ΕΟΤ Σουηδίας πραγματοποιεί κατά τρόπο άμεσο τις επαφές μαζί τους για την προώθηση του τουριστικού προϊόντος. 

- Σχετικά με τους διορισμούς πλεονάζοντος (άρα άχρηστου) προσωπικού στο Γ.ΕΟΤ.ΕΞ. Δανίας, τούτο δεν ευσταθεί σε καμία περίπτωση, δεδομένου ότι σε σύγκριση με το παραγόμενο στο εν λόγω Γ.ΕΟΤ.ΕΞ. έργο καθώς και τη συμβολή τους στους σκοπούς προβολής του ελληνικού Τουριστικού προϊόντος είναι από την άποψη αριθμητικής σύνθεσης το κατώτατο που θα μπορούσε να υπηρετεί. Παράλληλα όσον αφορά στη μισθοδοσία του, αγγίζει - παρά τα σημαντικά ουσιαστικά και τυπικά προσόντα - τα κατώτατα όρια του πλέον χαμηλόμισθου υπαλλήλου για αντίστοιχες θέσεις εργασίας. 

Η αποζημίωση υπαλλήλου διορισμένου στο 'Οσλο, ύψους 60.000 κορωνών Νορβηγίας ουδέποτε αποτέλεσε θέμα ενασχόλησης της ΔΙ.Τ.ΕΞ. Ευρώπης (Στοκχόλμη). 

Τέλος, σπμειώνετοι ότι σύμφωνα με απολύτως έγκυρες πληροφορίες της Δ/νσης ΕΟΤ Βόρειας Ευρώπης, οι αφίξεις Νορβηγών θα ξεπεράσουν για το 1999 τις 200.000 έναντι των 160.000 του 1997. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

8. Στην με αριθμό 6575/5-2-99 ερώτηση δόθηκε με το υπ' αριθμ. Β-7266/2-3-99 έγγραφο από τον Υπουργό Ανάπτυξης η ακόλουθη απάντηση: 

"Σε απάντηση της ερώτησης 6575/5.2.99 που κατέθεσε στη Βουλή των Ελλήνων ο Βουλευτής κ. Σπηλιωτόπουλος, σας πληροφορούμε τα εξής: 

Ο κ. Σάββας Παπαφιλίππου διετέλεσε ανώτατο Διευθυντικό στέλεχος των εταιριών "ΕΛΛΗΝΙΚΗ ΤΕΧΝΟΔΟΜΙΚΗ Α.Ε." και "ΕΛΛΗΝΙΚΗ ΤΕΧΝΟΔΟΜΙΚΗ-ΣΥΜΒΟΥΛΟΙ ΜΗΧΑΝΙΚΟΙ Ο.Ε." κατά το χρονικό διάστημα 1991 έως 1996. 

Ασκεί δε τα καθήκοντα του Διευθύνοντος Συμβούλου της ΔΕΠΑ ΑΕ, από τις 29 Νοεμβρίου 1996. 

Δεν υφίσταται καμία συνεργασία μεταξύ ΔΕΠΑ και ΕΛΛΗΝΙΚΗΣ ΤΕΧΝΟΔΟΜΙΚΗΣ για την κατασκευή υποθαλάσσιου αγωγού μεταφοράς φυσικού αερίου που θα συνδέσει Ελλάδα-Ιταλία. 'Οταν θα υλοποιηθεί το πρόγραμμα κατασκευής του αγωγού αυτού θα προκηρυχθούν διεθνείς διαγωνισμοί, σύμφωνα με τους κανόνες που ισχύουν για τα κράτη-μέλη της Ευρωπαϊκής 'Ενωσης (Ε.Ε.), στον οποίο θα μπορέσουν να συμμετάσχουν οι εταιρίες που θα έχουν τα ανάλογα προσόντα και συνεπώς δεν υπάρχει ανάμιξη του Δ/ντος Συμβούλου της ΔΕΠΑ για το θέμα αυτό. 

Στην παρούσα φάση του διαγωνισμού για τη συμμετοχή ιδιώτη επενδυτή στις Εταιρίες Παροχής Αερίου (δίκτυα πόλεων) υπάρχουν διάφοροι προεπιλεγέντες ιδιώτες επενδυτές, μεταξύ των οποίων είναι και η Ιταλική Εταιρία ITALGAS. Οι επενδυτές αυτοί εφόσον αναδειχθούν πλειοδότες στο σχετικό διαγωνισμό θα έχουν το δικαίωμα να επιλέξουν τους περαιτέρω συνεργάτες τους. Ουδείς γνωρίζει μέχρι σήμερα, από τη ΔΕΠΑ τουλάχιστον, ποιους συνεργάτες θα επιλέξουν στο μέλλον οι αναδειχθησόμενοι επενδυτές, αφού επίσης ουδείς από τη ΔΕΠΑ γνωρίζει ποιοι θα είναι οι επενδυτές αυτοί διότι η διαδικασία του σχετικού διαγωνισμού ευρίσκεται σε εξέλιξη. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

9. Στην με αριθμό 6308/28.1.99 ερώτηση δόθηκε με το υπ'αριθμ. 133/26.2.99 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 6308/28.1.99 που κατέθεσε ο Βουλευτής κ. Κ. Καραμηνάς, σας γνωρίζουμε τα ακόλουθα: 

Το ειδικό εκπαιδευτικό προσωπικό (ψυχολόγοι, κοινωνικοί λειτουργοί, λογοθεραπευτές, φυσιοθεραπευτές, εργοθεραπευτές, επιμελητές ειδικής αγωγής), διορίζεται με συγκεκριμένη προκήρυξη πράγμα που δεν μπορεί να γίνει σήμερα, αλλά θα αντιμετωπιστεί στα πλαίσια του Νέου Σχεδίου Νόμου για την Ειδική Αγωγή. Στο ίδιο σχέδιο Νόμου: 

α) Δίδεται έμφαση στην επαγγελματική εκπαίδευση-κατάρτιση και καθερώνεται πλουραλιστικό σύστημα με τρεις μορφές σχολών και εργαστηρίων επαγγελματικής εκπαίδευσης - κατάρτισης, ώστε να εξυπηρετούνται ισότιμα όλα τα παιδιά με ειδικές ανάγκες. 

β) Ιδρύονται και λειτουργούν στις έδρες κάθε Νομού Κέντρα Διάγνωσης Αξιολόγησης και Υποστήριξης (Κ.Δ.Α.Υ.) ολόκληρου του φάσματος της εκπαίδευσης των ατόμων με ειδικές ανάγκες. 

γ) Παρέχεται η δυνατότητα ίδρυσης και λειτουργίας οικοτροφείων για μαθητές των σχολείων ειδικής αγωγής, όπου κρίνεται αναγκαίο. 

'Εχουν ήδη εκδοθεί τα παρακάτω αναλυτικά προγράμματα και βιβλία: 

α) Π.Δ. 301 "Αναλυτικό πρόγραμμα Ειδικής Αγωγής" 

β) Βιβλίο δασκάλου "δραστηριότητες μαθησιακής ετοιμότητας". 

γ) Μια σειρά που αποτελείται από έξι (6) βιβλία για το μαθητή "Ελα να γράψουμε!". 

δ) Δύο (2) βιβλία δασκάλου για την παραπάνω σειρά. 

Επίσης, στο νέο Σχέδιο Νόμου για την Ειδική Αγωγή προβλέπεται η ίδρυση τμήματος Ειδικής Αγωγής στο Παιδαγωγικό Ινστιτούτο, το οποίο θα μεριμνήσει για την έκδοση σχετικών βιβλίων. 

'Οσον αφορά το Ειδικό Δημοτικό Σχολείο Σάμου σας γνωρίζουμε τα εξής: 

α) Το ως άνω σχολείο στεγάζεται σε μισθωμένο κτίριο, διώροφο, με 4 αίθουσες διδασκαλίας, χώρο υποδοχής, γραφείο δασκάλων, γραφείο ψυχολόγου, κουζίνα με πλήρη εξοπλισμό, τραπεζαρία και αύλειο χώρο. 

β) Με την έναρξη λειτουργίας του σχολείου, έγινε γενική ανακαίνιση του κτιρίου (αλλαγή εξωτερικών κουφωμάτων, ελαιοχρωματισμός και υδροχρωματισμός όλων των χώρων, στρώσιμο με μοκέτα και στους δύο ορόφους, τοποθέτηση ηλεκτρικών συρμάτων ελαίου). 'Εγινε επίσης γενική επισκευή της στέγης απ τον ιδιοκτήτη πριν δύο χρόνια. 

γ) Το σχολείο είναι πλήρως εξοπλισμένο από τον Ο.Σ.Κ. με έπιπλα, σκεύη και εποπτικά μέσα. Επίσης, διαθέτει φούρνο κεραμικής (αγορά Σχολικής Επιτροπής) και εργαστήριο κεραμικής, τα οποία λειτουργούν ευκαιριακά, λόγω έλλειψης ειδικευμένου τεχνίτη. 

Μετά την ολοκλήρωση του Ενιαίου Πολυκλαδικού Λυκείου Σάμου, του οποίου η κατασκευή έχει αρχίσει προ 5 μηνών, έχει συμφωνηθεί σε επίπεδο Νομαρχιακής Αυτοδιοίκησης και των 2 Δ/νσεων Εκπ/σης, η παραχώρηση στην Α/θμια Εκπ/ση Σάμου, του κτιρίου όπου στεγάζεται το 2ο Γυμνάσιο Σάμου, που περιλαμβάνειν 24 αίθουσες διδασκαλίας και το οποίο θα επιλύσει τα υπάρχοντα κτιριακά προβλήματα. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

10. Στις με αριθμούς 6655/9.2.99 και 6788/12.2.99 ερώτηση δόθηκε με το υπ' αριθμ. Β 7303/26.2.99 έγγραφο από τον Υπουργό Ανάπτυξης η ακόλουθη απάντηση: 

"Σε απάντηση των ερωτήσεων 6655/9.2.99 και 6788/12.2.99 των Βουλευτών κυρίων Αράπη-Καραγιάννη Θ. Κατσανέβα, Α. Βούλγαρη και Κ. Σπυριούνη αντίστοιχα, που κατατέθηκαν στη Βουλή των Ελλήνων, σας γνωρίζουμε τα εξής: 

Το ενδιαφέρον του Υπουργείου Ανάπτυξης για τη δημιουργία Συνεδριακού Κέντρου στην Αθήνα εξακολουθεί να παραμένει αμείωτο και οι προσπάθειες προς αυτή την κατεύθυνση συνεχίζονται. 

Ειδικότερα ερευνώνται δυνατότητες για εξεύρεση κατάλληλης θέσης για την υλοποίηση του στόχου αυτού, σε συνεργασία με άλλους φορείς (ΥΠΕΧΩΔΕ, ΟΡΣΑ, Οργανωτική Επιτροπή Ολυμπιακών Αγώνων κλπ). 

Κριτήριο επιλογής σ'αυτή τη διερεύνηση, μεταξύ άλλων, είναι η ύπαρξη έτκασης ελεύθερης υποχρεώσεων και χωρίς ίδια νομικά καθεστώτα, ώστε να καταστεί εφικτή η ολοκλήρωση του συνολικού επενδυτικού σχεδίου πολύ πριν τη διεξαγωγή των Ολυμπιακών Αγώνων. 

Ο Υπουργός 

Ε. ΒΕΝΙΖΕΛΟΣ"). 

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα τα εξής: 

1. Οι Υπουργοί Πολιτισμού, Εθνικής Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων 'Εργων, Δικαιοσύνης και Εμπορικής Ναυτιλίας κατέθεσαν σχέδιο νόμου: "Σχεδιασμός και ολοκληρωμένη ανάπτυξη περιοχών Ολυμπιακών 'Εργων". 

2. Οι Υπουργοί Γεωργίας, Εσωτερικών, Δημόσιας Διοίκησης και Αποκέντρωσης, Εξωτερικών, Εθνικής Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων 'Εργων και Δικαιοσύνης κατέθεσαν σχέδιο νόμου: "Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας". 

3. Οι Υπουργοί Εξωτερικών, Εθνικής Οικονομίας και Οικονομικών κατέθεσαν σχέδιο νόμου: "Κύρωση της Συμφωνίας, που έχει συναφθεί με ανταλλαγή ρηματικών διακοινώσεων, μεταξύ της Ελληνικής Δημοκρατίας και της Δημοκρατίας της Αρμενίας για την απαλλαγή από κάθε είδους φόρο και τέλος μεταβιβάσεως ακινήτου, σε περίπτωση αγοράς από τη Δημοκρατία της Αρμενίας ακινήτου στην Αθήνα για την εγκατάσταση της διπλωματικής της αποστολής". 

Παραπέμπονται στις αρμόδιες Διαρκείς Επιτροπές. 

Κύριοι συνάδελφοι, αύριο, λόγω της συζήτησης του πορίσματος για την υπόθεση Οτσαλάν, δεν θα έχουμε συζήτηση αναφορών και ερωτήσεων. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάλελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 1036/11.5.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καψή προς τους Υπουργούς Δημόσιας Τάξης, Εξωτερικών, σχετικά με τις ενέργειες της Κυβέρνησης προκειμένου να προστατευτεί η Ελλάδα από την ανθελληνική προπαγάνδα της κυβέρνησης των Ηνωμένων Πολιτειών της Αμερικής, η οποία διαγράφεται λόγω κωλύματος του κυρίου Βουλευτή. 

Δεύτερη είναι η με αριθμό 1033/10.5.99 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τους Υπουργούς Δικαιοσύνης, Περιβάλλοντος, Χωροταξίας και Δημοσίων 'Εργων, σχετικά με την κατασκευή φυλακών στη θέση ΟΝΤΑΘΙ του Δήμου Ανθηδώνος Ευβοίας, η οποία διαγράφεται λόγω κωλύματος του κυρίου Βουλευτή. 

Τρίτη είναι η με αριθμό 1051/12.5.99 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Αγγουράκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις προθέσεις της Κυβέρνησης να παραχωρήσει χώρο στο Γουδί για την κατασκευή ιδιόκτητου ποδοσφαιρικού γηπέδου της Ποδοσφαιρικής Ανώνυμης Εταιρείας "ΠΑΝΑΘΗΝΑΙΚΟΣ", η οποία επίσης διαγράφεται λόγω κωλύματος του κυρίου Υπουργού. 

Τέταρτη είναι η με αριθμό 1035/11.5.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τους Υπουργούς Περιβάλλοντος, Χωροταξίας και Δημοσίων 'Εργων, Πολιτισμού, σχετικά με τα συνταγματικά κωλύματα στην κατασκευή του Ολυμπιακού Χωριού και του κωπηλατοδρομίου στις περιοχές των Θρακομακεδόνων και Σχοινιά, η οποία διαγράφεται λόγω κωλύματος του κυρίου Υπουργού. 

Πέμπτη είναι η με αριθμό 1046/12.5.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την εγκατάσταση και λειτουργία λατομείου στη θέση Στρογγύλι του Δήμου Μαρκοπούλου, η οποία επίσης διαγράφεται λόγω κωλύματος του κυρίου Υπουργού. 

Επίκαιρες ερωτήσεις δευτέρου κύκλου: 

Η πρώτη με αριθμό 1034/11.5.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς την Υπουργό Πολιτισμού, σχετικά με δημοσιεύματα στον αγγλικό Τύπο για τις καταστροφές που υφίστανται τα γλυπτά του Παρθενώνα, που φυλάσσονται στο Βρετανικό Μουσείο κλπ., διαγράφεται λόγω κωλύματος της κυρίας Υπουργού. 

Επίσης, η τέταρτη με αριθμό 1043/12.5.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων για την αντιμετώπιση του κινδύνου από τις αυξημένες τιμές τοξικών ουσιών στη βόρεια Ελλάδα, λόγω των βομβαρδισμών στη Γιουγκοσλαβία, τη λειτουργία του πυρηνικού σταθμού στο Κοζλοντούι κλπ., διαγράφεται, λόγω κωλύματος και του κυρίου Υπουργού και της κυρίας Βουλευτού. 

Επίσης, η πέμπτη με αριθμό 1044/12.5.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την καθυστέρηση ολοκλήρωσης των έργων στην παραλιακή λεωφόρο Νέου Φαλήρου, διαγράφεται λόγω κωλύματος του κυρίου Υπουργού. 

Προχωρούμε στη συζήτηση της δεύτερης επίκαιρης ερώτησης δευτέρου κύκλου, με αριθμό 1041/11.5.99, του Βουλευτή της Νέας Δημοκρατίας κ. Ηλία Καλλιώρα προς τον Υπουργό Εθνικής Παιδείας και Θρησκευμάτων, σχετικά με τη μεταφορά του 2ου Γραφείου Πρωτοβάθμιας Εκπαίδευσης Φθιώτιδας από τη Μακρακώμη στη Λαμία. 

Η επίκαιρη ερώτηση του κ. Καλλιώρα σε περίληψη έχει ως εξής: 

"Mε πρόσφατη απόφαση του Υφυπουργού Παιδείας από 16.12.1998 τροποποιείται η με αριθμό Δ4/654/7.8.1986 (Φ.Ε.Κ. 568/τ.Β') απόφαση και μεταφέρεται η έδρα του 2ου Γραφείου Π.Ε. Φθιώτιδας από τη Μακρακώμη στη Λαμία. 

Εκείνο για το οποίο διερωτάται καθένας, καθώς διακρίνει την προχειρότητα και την ακρισία του ΥΠΕΠΘ, είναι με ποιο σκεπτικό αλλάζετε την απόφαση την οποία πήρατε πριν οκτώ μήνες για τη διατήρηση της έδρας στη Μακρακώμη. Δεν αναλογιστήκατε και δεν συγκρίνατε την προηγούμενη εισήγηση του προϊσταμένου διεύθυνσης, ο οποίος ψευδώς σας ανέφερε για αδιαφορία της Νομαρχιακής Αυτοδιοίκησης, όταν το Νομαρχιακό Συμβούλιο ομόφωνα πρότεινε αυτό το οποίο τελικά και εσείς υιοθετήσατε στις 23.4.1998, δηλαδή την παραμονή της έδρας στη Μακρακώμη; 

Η απόφαση αυτή αποτελεί αρνητικό στοιχείο για την εύρυθμη λειτουργία της Π.Ε. της δυτικής Φθιώτιδας και έχει άμεσες συνέπειες για τη γενικότερη ζωή της περιοχής, καθόσον αναστατώνονται τόσα σχολεία και μαθητές. Πολλές οικογένειες θα δρομολογήσουν αποδημίες, με αποτέλεσμα να ερημώνεται μια παραγωγική περιοχή, σύμφωνα με τις καταγγελίες του δημάρχου (209/28.1.1999). 

Κατόπιν των ανωτέρω ερωτάται ο κύριος Υπουργός Παιδείας: 

1. Εάν θα εμμείνει στη βεβιασμένη, μονομερή και ευθαίρετη απόφαση για αναφορά του 2ου Γραφείου Π.Ε. Φθιώτιδας από τη Μακρακώμη στη Λαμία και: 2. Εάν θα πάρει μέτρα ώστε να λειτουργήσει η Διοίκηση της Π.Ε. Φθιώτιδας με εύρυθμο και νόμιμο τρόπο". 

Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 

Είναι γνωστό ότι οι έδρες των διευθύνσεων και των γραφείων διοίκησης της εκπαίδευσης ορίζονται εκεί όπου βρίσκονται συγκεντρωμένες οι σχολικές μονάδες και οι μαθητές, για να ικανοποιούν και να ανταποκρίνονται στις διοικητικές ανάγκες οι οποίες αναφύονται κατά τη λειτουργία των σχολικών μονάδων. Καμία απόφαση από το Υπουργείο Παιδείας δεν λαμβάνεται αυθαίρετα, χωρίς να εξακριβωθεί εάν συντρέχουν οι όροι και οι προϋποθέσεις που προανάφερα. 

Το 2ο Γραφείο της Πρωτοβάθμιας Διεύθυνσης Εκπαίδευσης του Νομού Φθιώτιδας, στο οποίο αναφέρεται ο αγαπητός συνάδελφος, έχει εβδομήντα επτά σχολικές μονάδες, δηλαδή τρεις χιλιάδες πεντακόσιοι δέκα οκτώ μαθητές και διακόσιους εβδομήντα τρεις εκπαιδευτικούς. Από αυτούς τους μαθητές το 85% κατοικεί στην Πύλη της Λαμίας ή γύρω από την Πύλη της Λαμίας. Επομένως ήταν επιτακτική ανάγκη η μεταφορά της έδρας του 2ου Γραφείου Πρωτοβάθμιας Εκπαίδευσης από τη Μακρακώμη στη Λαμία, ύστερα από επιτόπια επιθεώρηση που έγινε από αρμόδιο υπηρεσιακό παράγοντα του Υπουργείου, μετά από σχετική αναφορά του προϊσταμένου της Διεύθυνσης της Πρωτοβάθμιας Εκπαίδευσης. 

'Ετσι, λοιπόν, η Διεύθυνση της Πρωτοβάθμιας Εκπαίδευσης του Νομού Φθιώτιδας κινήθηκε με βάση τα κριτήρια του νόμου και με βάση τα ουσιαστικά συμφέροντα των μαθητών, των οικογενειών τους αλλά και των εκπαιδευτικών που υπηρετούν στα εβδομήντα επτά σχολεία αυτής της περιοχής. Δεν αναστατώνει τη ζωή, ίσα -ίσα ομαλοποιεί τη ζωή, διότι πρέπει η διοικητική έδρα να βρίσκεται εγγύς των διοικουμένων, για να ικανοποιούνται με τον καλύτερο αλλά και τον ταχύτερο τρόπο οι διοικητικές λειτουργικές ανάγκες της εκπαίδευσης. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς τον κύριο Υφυπουργό. 

Ορίστε, κύριε Καλλιώρα, έχετε το λόγο για δύο λεπτά να αναπτύξετε την επίκαιρη ερώτησή σας. 

ΗΛΙΑΣ ΚΑΛΛΙΩΡΑΣ: Κύριε Υπουργέ, θα σας παρακαλέσω θερμά να εξετάσετε πάλι με ευαισθησία και να διατηρήσετε εν τέλει το γραφείο στη Μακρακώμη. 

Προς τούτο, εν ριπή, θα αναφέρω οκτώ λόγους: 

Πρώτον, εάν μεταφερθεί το γραφείο αυτό στη Λαμία, υπάρχουν κοινωνικά και οικονομικά προβλήματα που δημιουργούνται, αφού καταργούνται σχολεία, φεύγουν οι υποψήφιοι και δημιουργείται "εκπαιδευτικός Καποδίστριας" πέρα από τον διοικητικό που έχουμε. Ταυτόχρονα ο Δήμαρχος της Μακρακώμης ομιλεί για "εμπάθεια κατά του Δήμου Μακρακώμης και κατ'επέκτασην ολόκληρης της δυτικής Φθιώτιδας". 

Δεύτερον, υπάρχει ομόφωνη απόφαση της Νομαρχιακής Αυτοδιοίκησης. 'Εχω μάλιστα -και θα καταθέσω για τα Πρακτικά- την απόφαση 124/29-11-97. 

Τρίτον, υπάρχει ομόφωνη απόφαση του Συλλόγου Εκπαιδευτικών της Φθιώτιδας. Θα καταθέσω, επίσης επειδή δεν προλαβαίνω να διαβάσω, στα Πρακτικά την απόφαση. 

Τέταρτον, υπάρχει δική σας απόφαση, την οποία εσείς αναιρείτε μέσα σε οκτώ μήνες. 

Πέμπτον, ο κύριος προϊστάμενος δρομολογεί, μόνος του απ'ό,τι φαίνεται, χωρίς τους άλλους φορείς και άλλους παράγοντες, αυτά τα οποία αυτός μόνος σας λέει. Δεν έχω χρόνο να αναπτύξω το εν λόγω επιχείρημα, αλλά θα μπορούσα να σας στείλω για τούτο μια άλλη επιστολή. 

'Εκτον, δεν υπάρχει γραφείο για στέγαση στη Λαμία. Δηλαδή, αυτός ο προϊστάμενος που επιλέξατε -υποτίθεται επιλέξατε- δεν έχει στέγαση στη Λαμία, αφότου έκλεισε το έτερο Γραφείο στο Δομοκό το ίδιο συνέβηκε. 

'Εβδομον, δεν υπήρχε για ενάμιση χρόνο προϊστάμενος. Ο κ.Ντίνας ο οποίος θα έπρεπε, σύμφωνα με τις ικανότητες, το βιογραφικό του, τη μετεκπαίδευση και όλα τ'άλλα βιογραφικά του στοιχεία, να έχει πάρει αυτήν τη θέση, παραγνωρίσθηκε και αντ'αυτού, προωθήσατε κάποιον κ.Βάνα, απ'ό,τι έμαθα. Και αυτήν τη φάση θα έλεγα και θα την έκρινα ότι ήταν καθαρά αμιγώς πολιτική και, ως εκ τούτου, αποδείξατε πάλι ότι "καθένας που δεν είναι ΠΑΣΟΚ, είναι βάρβαρος". 

Τέλος, θα παρακαλέσω να κάνετε άμεση διοικητική επέμβαση και έλεγχο, για να δείτε ότι τα στοιχεία που σας καταθέτει και σας παρέχει ο κ. Τσούμας είναι ψευδή και παραπλανητικά. 

Λαμβάνοντας όλα αυτά υπόψη παρακαλώ να δείτε και να διατηρήσετε -σας λέω και πάλι- το 2ο Γραφείο στη Μακρακώμη, γιατί αυτά τα στοιχεία έχουν πρωτεύουσα σημασία. 

(Στο σημείο αυτό ο Βουλευτής κ. Ηλίας Καλλιώρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε δύο λεπτά για να δευτερολογήσετε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, είμαι υποχρεωμένος και εγώ να επεκτείνω την απάντησή μου, διότι ο αγαπητός συνάδελφος έκανε το μοιραίο λάθος να επεκτείνει την ερώτησή του και μίλησε για πολιτικές σκοπιμότητες στην επιλογή των διοικητικών στελεχών εκπαίδευσης. 

Του υπενθυμίζω ότι για πρώτη φορά στα ιστορικά της εκπαίδευσης έγινε επιλογή και όχι διορισμός στελεχών διοίκησης εκπαίδευσης από την Κυβέρνηση του ΠΑ.ΣΟ.Κ. Αν ήθελε η Κυβέρνηση του ΠΑ.ΣΟ.Κ., που εδώ και πολλά χρόνια διοικεί και κυβερνά αυτόν τον τόπο, να έχει τους "δικούς" της ανθρώπους, όπως εσείς υπονοήσατε προηγουμένως, δεν θα ψήφιζε ούτε νόμο ούτε θα έβαζε διαδικασίες αξιοκρατικών επιλογών. Και από τα πολλά στελέχη τα οποία έχουν επιλεγεί, από τους πολλούς υποψηφίους οι οποίοι έχουν συμμετάσχει σε αυτές τις διαδικασίες, αγαπητέ συνάδελφε, σε σύνολο τριών χιλιάδων αιτήσεων μόνο τρεις ενστάσεις υπήρξαν. Θα ήθελα να ανακαλέσετε αυτήν την πολιτική κατηγορία την οποία απευθύνατε εναντίον της Κυβέρνησης, διότι ήταν μια πολύ άστοχη παρατήρηση. 

Δεύτερον, δεν είναι οι κοινωνικές ανάγκες ή οι οικονομικές ανάγκες ή οι αναπτυξιακές ανάγκες ενός τόπου που καθορίζουν πού θα είναι η διοικητική έδρα της Πρωτοβάθμιας ή της Δευτεροβάθμιας Εκπαίδευσης. Αυτό είναι θέμα διοίκησης εκπαίδευσης. Ο προϊστάμενος της Διεύθυνσης, υπό τον οποίον υπάγονται το ένα, τα δύο, τα τρία ή τα τέσσερα Γραφεία Εκπαίδευσης, εισηγείται την έδρα τους και το Υπουργείο Παιδείας αποφασίζει, με βάση τις ανάγκες των μαθητών, των γονέων και των εκπαιδευτικών. 'Οταν το 85% των μαθητών βρίσκεται στην Πύλη της Λαμίας, εμείς θα έχουμε τη διοικητική έδρα της πρωτοβάθμιας εκπαίδευσης στη Μακρακώμη; Ζούμε πραγματικά στην εποχή του "Καποδίστρια", εννοώ τη διοικητική. 'Αρα, θα πρέπει να συμβαδίσουμε και εμείς με αυτήν την αντίληψη που εξυπηρετεί τις ανάγκες των πολιτών και όχι τις ανάγκες κάποιων πολιτικών σκοπιμοτήτων. 

ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 1052/12.5.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Εξωτερικών, σχετικά με την απόφαση της Ευρωπαϊκής 'Ενωσης για την ενίσχυση των κυρώσεων κατά της Ομοσπονδιακής Δημοκρατίας της Γιουγκοσλαβίας κλπ. 

Η επίκαιρη ερώτηση του κ. Κανταρτζή έχει ως ακολούθως: 

"Επισημοποιήθηκε η απόφαση της Ευρωπαϊκής 'Ενωσης για την ενίσχυση των κυρώσεων κατά της Ομοσπονδιακής Δημοκρατίας της Γιουγκοσλαβίας. Στις κυρώσεις αυτές περιλαμβάνεται -ανάμεσα στα άλλα- η απαγόρευση εισόδου στις χώρες της Ευρωπαϊκής 'Ενωσης του Γιουγκοσλάβου Προέδρου Σλόμπονταν Μιλόσεβιτς, των μελών της οικογενείας του, της κυβέρνησης, ανωτέρων αξιωματούχων της Ομοσπονδιακής Δημοκρατίας της Γιουγκοσλαβίας κλπ. 

Ερωτάται ο κύριος Υπουργός: 

Συμφωνεί η ελληνική Κυβέρνηση με την απόφαση αυτή και δεσμεύει τη χώρα μας; 

Η ελληνική Κυβέρνηση -σε εφαρμογή αυτής της απόφασης- απαγορεύει την είσοδο στη χώρα μας του Γιουγκοσλάβου Προέδρου, των μελών της γιουγκοσλαβικής κυβέρνησης και ανωτέρων αξιωματούχων της Ομοσπονδιακής Δημοκρατίας της Γιουγκοσλαβίας; Αν ναι, θεωρεί η ελληνική Κυβέρνηση ότι μια τέτοια απαγόρευση αποτελεί συμβολή στην πολιτική διευθέτηση της κρίσης που δημιούργησε η ιμπεριαλιστική επέμβαση στα Βαλκάνια και οι ΝΑΤΟϊκοί βομβαρδισμοί εναντίον του γιουγκοσλαβικού λαού;" 

Ορίστε, κύριε Υπουργέ, έχετε το λόγο τρία λεπτά, για να πρωτολογήσετε. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, πράγματι με βάση το άρθρο 205 εδάφιο 2 της Συνθήκης του 'Αμστερνταμ η Ευρωπαϊκή 'Ενωση αποφάσισε να απαγορευθεί η είσοδος στις χώρες της Ευρωπαϊκής 'Ενωσης μελών της γιουγκοσλαβικής ηγεσίας και ορισμένων άλλων Γιουγκοσλάβων πολιτών. Η απόφαση αυτή ελήφθη με ειδική πλειοψηφία. Πρέπει να ενημέρωσω τον κύριο συνάδελφο ότι η Ελλάς ήταν η μόνη χώρα η οποία απέσχε της ψηφοφορίας, ενώ το σύνολο των υπολοίπων μελών τοποθετήθηκαν θετικά. Είναι φανερό, κύριε συνάδελφε, ότι η Ελλάς ως μέλος της Ευρωπαϊκής 'Ενωσης δεσμεύεται από τις αποφάσεις οι οποίες λαμβάνονται νομίμως, δηλαδή με ειδική πλειοψηφία. 

Δεν υπήρχε σε αυτήν την περίπτωση η δυνατότητα της ομοφωνίας. Δεν υπήρχε η δυνατότητα του βέτο.'Ετσι αξιολογήσαμε και αυτή ήταν η στάση μας. 

Τώρα στην ερώτησή σας, εάν κατ'αυτόν τον τρόπο η Ελλάδα συμβάλει στη διευθέτηση της κρίσης και αν αυτό αποτελεί συμβολή στην πολιτική επίλυση του προβλήματος, θα σας απαντούσα τα εξής: Η ελληνική Κυβέρνηση παρεμβαίνει επί της ουσίας για την πολιτική επίλυση του δράματος στο Κοσσυφοπέδιο. Και είναι γνωστές οι σημαντικές πρωτοβουλίες οι οποίες έχουν παρθεί, αλλά και οι προτάσεις οι οποίες έχουν τεθεί ενώπιον κυβερνήσεων και συμμάχων, τόσο εκ μέρους του Πρωθυπουργού όσο και εκ μέρους του Υπουργού Εξωτερικών, ο οποίος μάλιστα και αυτήν τη στιγμή βρίσκεται σε χώρα της Ευρωπαϊκής 'Ενωσης προωθώντας τις ελληνικές ιδέες για την πολιτική επίλυση του προβλήματος. 

Νομίζουμε, λοιπόν, ότι αυτό είναι που πρέπει να καταγράφεται κάθε φορά στη συνείδησή μας, η επί της ουσίας εμμονή της ελληνικής πλευράς για ειρηνική και πολιτική επίλυση- πράγμα το οποίο το αποδεικνύουμε με πράξεις, ενέργειες και πρωτοβουλίες- και όχι βέβαια να δημιουργούνται εντυπώσεις. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο για δύο λεπτά. 

ΑΧΙΛΛΕΥΣ ΚΑΝΤΑΡΤΖΗΣ: Για ειρηνική και πολιτική λύση του προβλήματος μίλησε για μια ακόμη φορά ο κύριος Υφυπουργός, συνεχίζοντας τη γνωστή διγλωσσία, τη γνωστή υποκρισία της Κυβέρνησης, άλλα να κάνει και άλλα να λέει. 

Μας είπε ο κύριος Υφυπουργός: "Πώς θα μπορούσαμε να εμποδίσουμε αυτήν την απόφαση;" Μα, εσείς, κύριε Υφυπουργέ, η Κυβέρνηση επέλεξε αυτήν την τακτική ακολουθώντας το δρόμο της αποχής, μέσα από τη Συνθήκη του 'Αμστερνταμ. Θα μπορούσατε να εμποδίσετε αυτήν την απόφαση. Θα μπορούσατε να επικαλεστείτε, εν ανάγκη, λόγους εθνικού συμφέροντος, όπως δήλωνε η Κυβέρνηση από αυτό το Βήμα, όταν συζητιόταν η Συνθήκη του 'Αμστερνταμ, για να εμποδίσετε αυτήν την απόφαση που έρχεται να κλιμακώσει αυτές τις απαράδεκτες πιέσεις σε βάρος της Γιουγκοσλαβίας, γιατί αρνείται να υποταχθεί, αρνείται να μετατραπεί σε προτεκτοράτο των Αμερικάνων, του ΝΑΤΟ και της Ευρωπαϊκής 'Ενωσης. 

Αντί γι'αυτό όμως επιλέξατε το δρόμο της αποχής, μη θέλοντας να εμποδίσετε τη λήψη αυτής της απόφασης. Και τώρα έρχεστε και μας λέτε: "Πώς μπορούμε να μην την εφαρμόσουμε;" 

Είναι αυτή η απόφαση συμβολή στην προσπάθεια ειρηνικής επίλυσης της κρίσης στη Γιουγκοσλαβία, που ξέσπασε με την απαράδεκτη επέμβαση του ΝΑΤΟ; Ο ίδιος ο εκπρόσωπός του, ο περιβόητος Τζέϊμι Σι, χαιρετίζοντας αυτήν την απόφαση, λέει: "Τα εγκλήματά τους τους έκαναν να είναι φυλακισμένοι μέσα στην ίδια τους τη χώρα." 

Θα εφαρμόσετε αυτήν την απόφαση; Είναι φανερό πού στοχεύει.'Οταν ακούμε να μιλάνε -και η Κυβέρνηση, αλλά και εκείνοι που συνυπέγραψαν την επίθεση στη Σερβία, την επίθεση στο λαό της Γιουγκοσλαβίας -για δήθεν πολιτική λύση του προβλήματος, εννοούν την υλοποίηση αυτών των στόχων. Στόχων που έθεσε το ΝΑΤΟ ευθύς εξαρχής. Δηλαδή την υποταγή του σερβικού λαού και τη μετατροπή της χώρας τους σε προτεκτοράτο. 

Είναι φανερό ότι έστω και τώρα η Κυβέρνηση πρέπει να αναλάβει τις ευθύνες της. Πρέπει να αναλάβει τις ευθύνες της, να αρνηθεί να εφαρμόσει αυτές τις επιλογές που οδηγούν σε ακόμη μεγαλύτερη εμπλοκή της χώρας μας στο πλευρό εκείνων των δυνάμεων, που θέλουν να προωθήσουν τα πιο άνομα και βρώμικα συμφέροντά τους. 

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Εξωτερικών κ. Γρηγόριος Νιώτης έχει το λόγο για δύο λεπτά, για να δευτερολογήσει. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, δυστυχώς, παρά τις εξηγήσεις μου, ο κύριος συνάδελφος απέδειξε για μια ακόμη φορά ότι κινείται στη σφαίρα των εντυπώσεων και όχι για μια ουσιαστική συζήτηση. 

Κύριε συνάδελφε, δεν μπορούσε η χώρα μας να προβάλει βέτο, ακόμη και αν αυτή ήταν η πολιτική της, γιατί οι αποφάσεις, σύμφωνα με το άρθρο 205 παράγραφος 2, λαμβάνονται με ειδική πλειοψηφία. Και σας εξήγησα ότι εμείς είχαμε μία στάση διαφορετική. Απείχαμε, ακριβώς για να δείξουμε ότι δεν έχουμε συμφωνία με αυτού του είδους τις λογικές. 

Από εκεί και πέρα, η συζήτηση επ'αυτού του θέματος δεν μπορεί παρά να οδηγήσει μόνο στην προσπάθεια δημιουργίας εντυπώσεων, αλλά νομίζω ότι αδίκως. 

Η πολιτική επίλυση του προβλήματος στο Κοσσυφοπέδιο δεν θα επέλθει από τέτοιους δικονομισμούς ούτε από εντυπωσιακές εκρήξεις και ρητορίες, αλλά από το εάν πρωτοβουλίες, όπως η ελληνική, όπως η γερμανική, η ρωσική ή άλλες πρωτοβουλίες -που μακάρι να αχθούν και ενώπιον των Ηνωμένων Εθνών- δώσουν τη δυνατότητα να υπάρξει επιτέλους διάλογος και λύση διά της διπλωματικής οδού. 

Με προτάσεις όπως η αποχώρηση των στρατευμάτων, η εμφάνιση διεθνούς ειρηνευτικής δύναμης, η δέσμευση όλων των κρατών για μία πολιτική της ανοικοδομήσεως και της ανάπτυξης των Βαλκανίων ως ζώνης ειρήνης και συνεργασίας, μόνο τότε είναι δυνατόν να δούμε πραγματικά την επίλυση του προβλήματος αυτού. 

ΣΤΡΑΤΗΣ ΚΟΡΑΚΑΣ: Ωραία λογική πάντως. 

ΠΡΟΕΔΡΕΥΩΝ (Παναγιώτης Σγουρίδης): Παρακαλώ, να μη γράφεται τίποτα στα Πρακτικά από αυτά που λέει ο κ. Κόρακας. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, επειδή με τις ευχές μας ο κ. Κόρακας θα βρεθεί στο Ευρωπαϊκό Κοινοβούλιο, εύχομαι να τροποποιηθεί η παράγραφος 2 του 205 με δική σας πρωτοβουλία, για να μπορούμε τότε να έρθουμε εδώ. 

ΠΡΟΕΔΡΕΥΩΝ (Παναγιώτης Σγουρίδης): Δεν πρόκειται να αλλάξει τίποτα. Είτε είναι ο κ. Ευφραιμίδης είτε είναι ο κ. Κόρακας, ένα και το αυτό. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μέχρι τότε να μην οδηγούμεθα σε τέτοιες εντυπωσιακές ερωτήσεις. 

ΠΡΟΕΔΡΕΥΩΝ (Παναγιώτης Σγουρίδης): Οι Βουλευτές κύριοι Κωνσταντίνος Στεφανής και Κωνσταντίνος Σημαιοφορίδης ζητούν ολιγοήμερη άδεια απουσίας στο εξωτερικό. Εγκρίνει η Βουλή; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε. 

Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η υπ' αριθμόν 45/4.5.99 επερώτηση των Βουλευτών του Κομμουνιστού Κόμματος Ελλάδας κυρίων Σταύρου Παναγιώτου, Χαράλαμπου Αγγουράκη, Νικολάου Γκατζή, Αχιλλέα Κανταρτζή, Δημητρίου Κωστόπουλου, Μαρίας Μπόσκου, Ευάγγελου Μπούτα και Απόστολου Τασούλα προς τους Υπουργούς Εξωτερικών, Εσωτερικών, Δημόσιας Διοίκησης και Αποκέντρωσης, Εργασίας και Κοινωνικών Ασφαλίσεων, Εθνικής Παιδείας και Θρησκευμάτων και Πολιτισμού, με αντικείμενο την πολιτική της Κυβέρνησης για τους 'Ελληνες μετανάστες. 

Εκ μέρους του Συνασπισμού με επιστολή του ο κ. Κωνσταντόπουλος ορίζει ως Κοινοβουλευτικό Εκπρόσωπο στη συζήτηση της σημερινής επερώτησης το Βουλευτή κ. Πέτρο Κουναλάκη. 

Ο κ. Σταύρος Παναγιώτου, πρώτος εκ των Βουλευτών, θα μιλήσει ως εισηγητής. 

Ορίστε, κύριε Παναγιώτου, έχετε για είκοσι λεπτά το λόγο, να πρωτολογήσετε. 

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, ο απόδημος ελληνισμός, που σύμφωνα με τους δικούς μας υπολογισμούς ανέρχεται σε τεσσεράμισι περίπου εκατομμύρια, κατ' άλλους επτά εκατομμύρια περίπου, στη συντριπτική του πλειοψηφία αποτελείται από οικονομικούς μετανάστες και τους απογόνους τους, δεύτερης, τρίτης κλπ. γενιάς. 

'Ολα τα χρόνια της μαζικής μετανάστευσης το ενδιαφέρον των ελληνικών κυβερνήσεων για τους απόδημους και τα προβλήματά τους ήταν ουσιαστικά ανύπαρκτο. Παρά τα κοινά γνωρίσματα, τα προβλήματα που αντιμετωπίζουν, διαφέρουν από ήπειρο σε ήπειρο και από χώρα σε χώρα. 

Λόγω της πιο πρόσφατης, σε σχέση με άλλες περιοχές του κόσμου, μετανάστευσης στη Δυτική Ευρώπη -τέσσερις περίπου δεκαετίες- αλλά και το συγκριτικό πιο κοντινών αποστάσεων, καθώς και των πολλών κοινών προβλημάτων λόγω της συμμετοχής της χώρας μας στην Ευρωπαϊκή 'Ενωση, οι απόδημοι σε αυτήν αποκτούν προτεραιότητα. Αυτό δεν σημαίνει ότι υποτιμούνται ή αγνοούνται οι υπόλοιποι. 

Η αρχική προσωρινότητα της μετανάστευσης στις χώρες της Ευρωπαϊκής 'Ενωσης με το πέρασμα του χρόνου για τους περισσότερους έγινε μόνιμη. 'Ηδη έχουμε τη δεύτερη και τρίτη γενιά και στη Δυτική Ευρώπη. Συνέπεια αυτής της εξέλιξης ήταν να εμφανισθούν μία σειρά προβλήματα, που ζητούσαν τη λύση τους. 'Ενα από τα κυριότερα, εάν όχι το κυριότερο, ήταν και παραμένει το πρόβλημα της σχολικής εκπαίδευσης, της μόρφωσης των παιδιών τους. 

Για πάνω από τρεις δεκαετίες, που τα παιδιά των μεταναστών μας φοιτούν στα διάφορα σχολεία, διαμορφώθηκαν δύο βασικά μοντέλα εκπαίδευσης. Πρώτον, της ένταξης στα σχολεία των χωρών υποδοχής και, δεύτερον, της φοίτησης σε αμιγή ελληνικά σχολεία. Μεταξύ των δύο αυτών βασικών μοντέλων υπάρχουν και άλλα, τα κυριότερα από τα οποία είναι: 

Διδασκαλία της ελληνικής γλώσσας ως μάθημα επιλογής στη θέση της δεύτερης ξένης γλώσσας στο κανονικό πρόγραμμα των σχολείων, παραδείγματος χάρη το γερμανικό και διδασκαλία της ελληνικής γλώσσας τα απογεύματα, όπου ο βαθμός δεν υπολογίζεται για τον προβιβασμό των μαθητών. 

Στις συνθήκες εκείνες αναλύοντας την κατάσταση εκτιμήσαμε ότι η εκπαίδευση των χωρών υποδοχής, παραδείγματος χάρη στη Γερμανία, παρά το στιγνό ταξικό της χαρακτήρα, ήταν ποιοτικά ανώτερη από την ελληνική. Αλλά κι αν ακόμα δεν υπήρχε αυτή η διαφορά, αντικειμενικά ήταν αδύνατο να οργανωθεί και να λειτουργήσει μεγάλος αριθμός αμιγών ελληνικών σχολείων σε μία ξένη χώρα. Γι' αυτό προτείναμε την ένταξη των παιδιών των μεταναστών στο εκπαιδευτικό σύστημα της χώρας υποδοχής. Το γνωστικό αντικείμενο να το αποκτούν στα σχολεία αυτών των χωρών. Παράλληλα μέσα από διακρατικές συμφωνίες να εξασφαλιστεί η διδασκαλία της ελληνικής γλώσσας, ελληνικής ιστορίας, γεωγραφίας και πολιτισμού από 'Ελληνες εκπαιδευτικούς μέσα στο ωρολόγιο πρόγραμμα αυτών των σχολείων. 

Η επιμονή στη λειτουργία αμιγών ελληνικών σχολείων οδήγησε στη γκετοποίηση της νεολαίας μας και το μεγαλύτερο μέρος της δεν μπόρεσε να μορφωθεί, ούτε όμως να αποκτήσει και επαγγελματική κατάρτιση. Σύμφωνα με επίσημα στοιχεία τα παιδιά των Ελλήνων μεταναστών στη Γερμανία κατέχουν την τελευταία θέση στον πίνακα της επαγγελματικής εκπαίδευσης. Και αυτό γνωρίζετε τι συνεπάγεται για το μέλλον τους. 

Για τα παιδιά που τελείωσαν τα ελληνικά λύκεια και δεν συνεχίζουν στα ανώτερα και ανώτατα εκπαιδευτικά ιδρύματα, οι δυνατότητες για τεχνική επαγγελματική εκπαίδευση είναι πολύ περιορισμένες, για να μην πούμε ανύπαρκτες. Σήμερα, ύστερα από τρεις και πλέον δεκαετίες συζητήσεων και πειραματισμών, η θέση μας αναγνωρίζεται και προβάλλεται ως η μόνη ρεαλιστική, που μπορεί να αποτρέψει τα αδιέξοδα που έχει σωρεύσει η πολιτική που εφαρμόστηκε μέχρι σήμερα από τις ελληνικές κυβερνήσεις γι' αυτό το κρίσιμο ζήτημα. Εξάλλου η εκπαίδευση των παιδιών των μεταναστών είναι υποχρέωση των κρατών υποδοχής τους, γιατί εκεί εργάζονται και από τις χώρες αυτές φορολογούνται. 

Εκείνο που ανησυχεί τους μετανάστες μας σήμερα είναι ότι η Κυβέρνηση προωθεί αυτήν την πολιτική, δηλαδή το κλείσιμο των αμιγών ελληνικών σχολείων, περιορίζοντας συνεχώς τη χρηματοδότηση, περιορίζοντας τον αριθμό των εκπαιδευτικών, καθώς επίσης και των υποδομών για τα σχολεία αυτά. Επιδιώκει το κλείσιμό τους χωρίς προηγουμένως να έχει εξασφαλίσει την ομαλή ένταξη των παιδιών των μεταναστών στο εκπαιδευτικό σύστημα των χωρών υποδοχής, χωρίς να έχει πραγματοποιήσει διαπραγματεύσεις με αυτές τις χώρες, καθώς επίσης και με τα ομόσπονδα κρατίδια της Γερμανίας, όπου υπάρχει μεγαλύτερος αριθμός μαθητών σήμερα. 

Συνεπώς δεν έχει συζητήσει για τους όρους και τις προϋποθέσεις αυτής της ένταξης. Χαρακτηριστικό παράδειγμα από την άποψη αυτή αποτελεί η περίπτωση του Σβάινφουρτ. Κύριε Υφυπουργέ, μαζί είχαμε στείλει τότε το σχετικό υπόμνημα για τον τρόπο με τον οποίο έκλεισε αυτό το σχολείο και υποχρεώνονται τα παιδιά να πάνε ή στη Φρανκφούρτη ή στη Νιρεμβέργη, όπου απέχει εκατόν σαράντα χιλιόμετρα. 

Θέλουμε να σας προειδοποιήσουμε ότι τα αποτελέσματα μιας τέτοιας αντιμετώπισης, μιας τέτοιας πολιτικής και πρακτικής, θα είναι καταστροφικά. Εμείς για μία ακόμη φορά επαναφέρουμε την πρότασή μας και ζητάμε την προγραμματισμένη και σταδιακή υλοποίησή της χωρίς ανθρωποθυσίες και βαρβαρότητες. 

Παραπέρα, σύμφωνα με στοιχεία της Γενικής Γραμματείας Απόδημου Ελληνισμού, αν δεν κάνω λάθος, μόνο το 30% των παιδιών σχολικής ηλικίας των αποδήμων παρακολουθεί με τον έναν ή τον άλλον τρόπο μαθήματα ελληνικής γλώσσας. Με ιδιαίτερη οξύτητα εμφανίζεται το πρόβλημα στις Ηνωμένες Πολιτείες και τον Καναδά, όπου η Εκκλησία έχει το μονοπώλιο, την αποκλειστικότητα της διδασκαλίας της ελληνικής γλώσσας και προβάλλει αντίρρηση στην αποστολή δασκάλων και καθηγητών από την Ελλάδα. 

Αυτό, παρά το ότι η αποστολή εκπαιδευτικών από την Ελλάδα αποτελεί αίτημα των απόδημων και των φορέων τους, γιατί το επίπεδο των δασκάλων καθώς επίσης και της διδασκαλίας της ελληνικής γλώσσας από μέρους της Εκκλησίας είναι πάρα πολύ χαμηλό. Τα έχουμε ακούσει και οι ίδιοι κατά τις επισκέψεις μας στις Ηνωμένες Πολιτείες και στις συζητήσεις που είχαμε με τους φορείς των αποδήμων. Επίσης και τα βιβλία δεν είναι τα πιο κατάλληλα. 

Η κατάσταση στην Αυστραλία δεν είναι καθόλου καλύτερη, όπου υπάρχουν μόνο εξήντα αποσπασμένοι εκπαιδευτικοί για περισσότερους από επτακόσιες χιλιάδες 'Ελληνες. Ενώ υπάρχουν δυνατότητες για πρόσληψη ύστερα από εξετάσεις τοπικών εκπαιδευτικών, οι οποίοι τελειώνουν τα πανεπιστήμια σ'αυτές τις χώρες, για την κάλυψη των τεράστιων αναγκών που υπάρχουν τόσο στην Αυστραλία όσο και στις άλλες χώρες του κόσμου, η υπόθεση δεν προχωρά λόγω της μη εφαρμογής των σχετικών διατάξεων του ν.2413/96. 

Η εφαρμογή των διατάξεων του νόμου αυτού θα συνέβαλε σημαντικά στην αντιμετώπιση του προβλήματος, γιατί θα μπορούσαν να αξιοποιηθούν τοπικοί εκπαιδευτικοί οι οποίοι παρουσιάζουν συγκριτικά πλεονεκτήματα, όπως παραδείγματος χάρη έχουν χαμηλότερο κόστος, κατέχουν τη γλώσσα των χωρών υποδοχής των μεταναστών και γνωρίζουν καλύτερα την κατάσταση, τη νοοτροπία των κατοίκων σ'αυτές τις χώρες. Ωστόσο, η εφαρμογή των σχετικών διατάξεων του ν.2413/96 καθυστερεί λόγω της μη έκδοσης του προεδρικού διατάγματος που απαιτείται. 

Με την ευκαιρία της σημερινής συζήτησης θα ήθελα να επισημάνω την καθυστέρηση που υπάρχει επίσης και στην ίδρυση του Ινστιτούτου Παιδείας Ομογενών και Διαπολιτισμικής Εκπαίδευσης, το ΙΠΟΔΕ. Φυσικά, εμείς το θέλουμε ως νομικό πρόσωπο δημοσίου δικαίου και όχι ιδιωτικού δικαίου, όπως ψηφίστηκε από το νόμο. 

Από το 1996 που ψηφίστηκε αυτός ο νόμος μέχρι σήμερα πέρασαν τρία χρόνια και δεν έγινε τίποτε. Δεν ξέρω πότε μπορεί να γίνει. Το ΙΠΟΔΕ ως νομικό πρόσωπο δημοσίου δικαίου θα μπορούσε να μελετήσει και να σχεδιάσει αλλαγές, προγράμματα, βιβλία, στόχους κλπ. 

Ακόμα, καθυστερεί το πολυδιαφημισμένο πρόγραμμα "Παιδεία Ομογενών", που ανέλαβε το Παιδαγωγικό Ινστιτούτο και για το οποίο διατέθηκε το ποσόν του 1,8 δισεκατομμυρίων δραχμών. 

Τέλος πρέπει να πούμε ότι τα τελευταία χρόνια ο κλάδος των εκπαιδευτικών αποτελεί μόνιμο στόχο της Κυβέρνησης. Η οικονομική και κοινωνική τους θέση συνεχώς υποβαθμίζεται. Τα κίνητρα για απόσπαση σε σχολεία του εξωτερικού έχουν εκμηδενιστεί. Το επιμίσθιό τους παραμένει στα επίπεδα του 1993, ενώ, όπως γνωρίζετε, το κόστος ζωής σε όλες αυτές τις χώρες έχει ανέβει. Στη Βαυαρία μάλιστα απ'ό,τι πληροφορήθηκα πρόσφατα ετοιμάζονταν και για κινητοποιήσεις, προκειμένου να αντιμετωπίσουν τα προβλήματα αυτά. 

'Ενα από τα σημαντικά προβλήματα των μεταναστών είναι της πολιτιστικής τους ταυτότητας. Υποχρέωση των ελληνικών κυβερνήσεων είναι η εξασφάλισή της με τη λήψη σειράς μέτρων. Η υποχρεωτική διδασκαλία μαθημάτων της πολιτιστικής μας ταυτότητας, είτε σε χρόνο μαθημάτων επιλογής είτε στο τέλος του ημερήσιου προγράμματος, θα συμβάλει σημαντικά στην προώθηση αυτού του στόχου. Αυτό μπορεί να επιτευχθεί με διακρατικές συμφωνίες ανάμεσα στη χώρα μας και στις χώρες όπου υπάρχει πολυάριθμο ελληνικό στοιχείο. 

Υποχρέωση του ελληνικού κράτους είναι η εξασφάλιση του αναγκαίου προσωπικού και μέσων για την υλοποίηση αυτού του σκοπού. Σημαντικός ήταν και παραμένει ο ρόλος των ελληνικών κοινοτήτων, που ένας από τους κύριους στόχους τους είναι και παραμένει η προσέγγιση της νεολαίας και η καλλιέργεια του ελληνικού πολιτισμού στις γραμμές της. 

Χθες ήμασταν στην Φρανκφούρτη και μας πληροφόρησαν ότι πάνω από εκατό νέοι ασχολούνται σε προγράμματα που έχουν σχέση με τον πολιτισμό. Και οι άλλες όμως κοινότητες αναπτύσσουν τέτοιες δραστηριότητες, με χορευτικά, θεατρικά συγκροτήματα κλπ. 

Εδώ και μερικά χρόνια διοργανώνονται από τη Γενική Γραμματεία Απόδημου Ελληνισμού οι πολιτιστικοί μήνες στην περιοχή της Μαύρης Θάλασσας και αλλού, για τους οποίους δαπανώνται τεράστια ποσά. Χωρίς να είμαστε αντίθετοι στη διοργάνωση αυτών των εκδηλώσεων πιστεύουμε ότι τα αποτελέσματά τους δεν είναι ανάλογα προς τα ποσά που δαπανώνται. Δεν είναι δυνατόν γι'αυτούς τους μήνες να δαπανώνται εκατοντάδες εκατομμύρια δραχμές και να καταδικάζονται στην επαιτεία, προκειμένου να επιβιώσουν πολιτιστικοί φορείς με τεράστια προσφορά στον πολιτισμό, όπως είναι το θέατρο του Βούπερταλ. 'Ηδη είναι καταχρεωμένο και αν δεν χρηματοδοτηθεί δεν θα μπορέσει να συνεχίσει τη λειτουργία του. 

Αντικείμενο έρευνας αποτελεί επίσης σύμφωνα με καταγγελίες επιστημόνων συμπατριωτών μας από τη Γερμανία το 'Ιδρυμα Ελληνικού Πολιτισμού στο Βερολίνο. Οι καταγγελίες αφορούν στην αμοιβή του δικηγόρου για το συμβόλαιο, το ύψος του μισθώματος και για την προσφορά του η οποία είναι αμφιλεγόμενη. Διδάσκονται μαθήματα ελληνικής γλώσσας στους Γερμανούς και κάπου-κάπου διοργανώνεται και κάποια έκθεση. Δηλαδή και εκεί το κόστος είναι δυσανάλογο σε σχέση με το αποτέλεσμα. 

'Ερχομαι τώρα στα προβλήματα των εργαζομένων. Πρώτοι ξένοι εργάτες δέχονται τα αποτελέσματα της οικονομικής και κοινωνικής πολιτικής που εφαρμόζεται σήμερα στην Ευρωπαϊκή 'Ενωση. Ενώ ο μέσος όρος της επίσημης ανεργίας στη Γερμανία είναι 11%, για τους ξένους εργάτες το ποσοστό αυτό είναι σχεδόν διπλάσιο. Για τους συμπατριώτες μας κυμαίνεται στο 19,6%, σύμφωνα με πρόσφατα στοιχεία της στατιστικής υπηρεσίας της Γερμανίας. 

Σύμφωνα με αυτά τα στοιχεία ένας στους πέντε 'Ελληνες στη Γερμανία είναι άνεργος. Αξίζει να σημειωθεί ότι παρά τα προβλήματα ανεργίας στη Γερμανία ο αριθμός των Ελλήνων μεταναστών αυξάνεται. 'Ετσι από τριακόσιες είκοσι χιλιάδες που ήταν το 1990 έφθασαν τις τριακόσιες εξήντα τρεις χιλιάδες το 1997. Γίνεται λόγος για άλλες πενήντα χιλιάδες οι οποίοι δεν είναι δηλωμένοι και απασχολούνται μερικούς μήνες. Αυτοί πηγαινοέρχονται στη Γερμανία. Επίσης αυξάνεται συνεχώς ο αριθμός εκείνων που συντηρούνται από την κοινωνική πρόνοια. Εργαζόμενοι άνω των σαράντα πέντε ετών, που χάνουν την εργασία τους, είναι πολύ δύσκολο να ξαναβρούν δουλειά στη Γερμανία. 

Συνέπεια του πολύ χαμηλού ποσοστού της τεχνικής και επαγγελματικής κατάρτισης της νεολαίας μας είναι το αυξημένο ποσοστό ανεργίας. Το 68% της νεολαίας μας έως είκοσι πέντε ετών είναι άνεργο. To 70% αυτού του ποσοστού είναι ανεπάγγελτο. Η ανεργία είναι η κυριότερη αιτία για την περιθωριοποίηση ενός μέρους της νεολαίας και για την εμφάνιση φαινομένων εγκληματικότητας, πράγμα που ήταν άγνωστο στους 'Ελληνες της πρώτης γενιάς. 

Πολλά και σοβαρά είναι τα προβλήματα των συνταξιούχων, που ο αριθμός τους συνεχώς αυξάνεται. Από τις τριάντα μία χιλιάδες που ήταν το 1992 στη Γερμανία, έφθασαν στις εξήντα χιλιάδες το 1997. Τα επόμενα πέντε χρόνια θα προστεθούν άλλες εκατό χιλιάδες συνταξιούχοι. Λόγω της φύσεως της εργασίας τους και του σχετικά λίγου χρόνου απασχόλησής τους, οι συντάξεις που απολαμβάνουν είναι πολύ χαμηλές. Εξαιτίας του υψηλού κόστους ζωής στη Γερμανία οι συντάξεις τους δεν επαρκούν για να ζήσουν εκεί. 

'Οταν όμως έρχονται στην Ελλάδα, οι χαμηλές τους συντάξεις δεν φορολογούνται στη Γερμανία, φορολογούνται στην Ελλάδα και έτσι δημιουργείται πρόβλημα, αν θα πρέπει να παλιννοστήσουν ή όχι για να ζήσουν το υπόλοιπο της ζωής τους στην πατρίδα μας. Για παράδειγμα, όταν ένας συνταξιούχος ξεπερνάει το ποσό του ενός εκατομμυρίου τριακοσίων πενήντα πέντε χιλιάδων (1.355.000) δραχμών, που είναι το αφορολόγητο από μισθούς και συντάξεις και δεν ξεπερνάει τα δύο εκατομμύρια εξακόσιες τριάντα επτά χιλιάδες πεντακόσιες (2.637.500) δραχμές, τότε φορολογείται με 5%. 'Οταν είναι πάνω από δύο εκατομμύρια εξακόσιες τριάντα επτά χιλιάδες πεντακόσιες (2.637.500) δραχμές μέχρι τέσσερα εκατομμύρια διακόσιες είκοσι χιλιάδες (4.220.000) δραχμές, τότε φορολογείται με 15%. Καταλαβαίνετε, τέτοια υψηλή φορολογία τι αντικίνητρο αποτελεί για τους μετανάστες και τι ζημία στην οικονομία, γιατί έτσι υποχρεώνονται να μένουν στη Γερμανία, προκειμένου να μη φορολογηθούν με αυτό το υψηλό ποσοστό που επιβάλλει η Κυβέρνηση. 

Επίσης, όταν οι συνταξιούχοι φέρνουν μαζί τους και το αυτοκίνητο που αγόρασαν π.χ. μια "BMW", που για τη Γερμανία δεν είναι αυτοκίνητο πολυτελείας, τότε δεν φορολογούνται με βάση το εισόδημά τους, ακόμα αν έχει οκτακόσια (800) μάρκα σύνταξη, αλλά φορολογείται με βάση το τεκμήριο διαβίωσης, δηλαδή πάνω από τέσσερα εκατομμύρια (4.000.000) δραχμές. 

Εμείς έχουμε την άποψη ότι μια σειρά προνόμια και κατακτήσεις που έχουν αποκτήσει οι συμπατριώτες μας στο εξωτερικό πρέπει να μην τα στερούνται στη χώρα μας. Σοβαρό πρόβλημα είναι η ενημέρωση για τη φορολογία, καθώς και μια σειρά άλλα ζητήματα που υπάρχουν. 

Πρέπει να σας πω ότι λόγω έλλειψης διακρατικής συμφωνίας μεταξύ Ελλάδας και Αυστραλίας, σοβαρό πρόβλημα αντιμετωπίζουν όσοι βρίσκονται σε ηλικία σύνταξης και θέλουν να επιστρέψουν στην Ελλάδα, για να ζήσουν το υπόλοιπο της ζωής τους. Η συμφωνία που υπήρχε και προέβλεπε εκατόν είκοσι (120) δολάρια Αυστραλίας επίδομα εβδομαδιαίως σε όσους συμπλήρωσαν είκοσι πέντε χρόνια εργασίας καταργήθηκε μονομερώς από την αυστραλιανή κυβέρνηση για όσους εγκαταλείπουν τη χώρα αυτή. Αυτό δημιουργεί πρόβλημα, γιατί στην πλειοψηφία τους δεν έχουν άλλους πόρους. Πιο έντονο είναι το πρόβλημα για τους ανάπηρους, που λόγω εργατικού ατυχήματος ή άλλης αιτίας δεν έχουν άλλους πόρους και στηρίζονται σε αυτό το επίδομα. Κατά συνέπεια είναι καταδικασμένοι να ζουν μέχρι τέλους της ζωής τους στην Αυστραλία. 

Υπάρχει ευθύνη των κυβερνήσεων που δεν διασφάλισαν αυτό το δικαίωμα, όταν υπέγραφαν τις συμβάσεις για τη μετανάστευση στην Αυστραλία, αλλά και των τελευταίων κυβερνήσεων που καθυστερούν να λύσουν αυτό το πρόβλημα. 

Θα ήταν παράλειψή μας να μην αναφερθούμε στα προβλήματα υγείας που αντιμετωπίζουν οι περισσότεροι λόγω των βαριών και ανθυγιεινών εργασιών τους και η κάθε άλλο παρά ικανοποιητική ιατροφαρμακευτική περίθαλψη, που υπάρχει στη χώρα μας, δημιουργεί ένα αίσθημα ανασφάλειας και αποτελεί ένα αντικίνητρο για την παλιννόστηση των συνταξιούχων. 

Πρέπει να πούμε ακόμη ότι πολλά προβλήματα παρατηρούνται στη διεκπεραίωση συνταξιοδοτικών ζητημάτων από τους φορείς κοινωνικής ασφάλισης στη χώρα μας. Συχνά οι υπόθέσεις του καθυστερούν αδικαιολόγητα, γιατί οι υπηρεσίες μας λειτουργούν με γραφειοκρατικά κριτήρια των προηγούμενων δεκαετιών. 

Από τις αρχές της δεκαετίας του '60 η πολιτική για τους μετανάστες σε πολλούς τομείς έμεινε αμετάβλητη. Τα προβλήματα όμως των Ελλήνων μεταναστών δεν εξαντλούνται εδώ. Η καθυστέρηση άσκησης του εκλογικού τους δικαιώματος είναι απαράδεκτη και δεν μπορεί να υπάρξει δικαιολογία που να πείθει για την καθυστέρηση. 'Ηδη βρισκόμαστε στις νέες γενιές των μεταναστών. Θα πάμε, όταν θα εφαρμοσθεί το 2004, σχεδόν στο μισό αιώνα που στερούνται αυτού του δικαιώματος. 

'Οσον αφορά την πρόταση της Κυβέρνησης να θεσμοθετήσει την επιστολική ψήφο με τροποποίηση του σχετικού άρθρου του Συντάγματος, δεν μας βρίσκει σύμφωνους, γιατί δημιουργεί σοβαρούς κινδύνους για την αλλοίωση του εκλογικού αποτελέσματος. 

Απαράδεκτο είναι επίσης, πενήντα χρόνια μετά τη λήξη του εμφυλίου πολέμου να υπάρχουν πολιτικοί πρόσφυγες στις χώρες της πρώην κοινότητας των σοσιαλιστικών χωρών, που να στερούνται την ελληνική ιθαγένεια. 

Ο πρόεδρος της Ελληνικής Αυτοδιοίκησης της Ουγγαρίας... 

ΠΡΟΕΔΡΕΥΩΝ (Παναγιώτης Σγουρίδης): Κύριε Παναγιώτου, μισό λεπτό. Ξέρω ότι έχετε άλλες τρεις σελίδες. Αναπτύξτε με άνεση τις απόψεις σας και θα σας αφαιρέσω το χρόνο από τη δευτερολογία σας. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Εχει προνομιακή μεταχείριση, κύριε Πρόεδρε! 

ΠΡΟΕΔΡΕΥΩΝ (Παναγιώτης Σγουρίδης): Είναι φίλος μου από τη βόρειο Ελλάδα, γι' αυτό! 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Συμφωνώ και εγώ! 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παναγιώτου, συνεχίστε. 

ΣΤΑΥΡΟΣ ΠΑΝΑΓΙΩΤΟΥ: Ο πρόεδρος, λοιπόν, της Ελληνικής Αυτοδιοίκησης της Ουγγαρίας, ο Γεώργιος Τζιτζής, ενώ τον ενημέρωσε ως Αντιπρόσωπος στο Συνέδριο του ΣΑΕ, πράγμα που σημαίνει ότι αναγνωρίζεται πως είναι 'Ελληνας, στερείται την ελληνική ιθαγένεια. 

Δεν ξέρω πώς μπορεί να εξηγηθεί αυτό το φαινόμενο, όπως το φαινόμενο να έρχονται τα παιδιά των πολιτικών προσφύγων από την Ουγγαρία, να τραγουδούν ελληνικά τραγούδια, να μιλούν ελληνικά, να τα δέχεται ο Πρόεδρος της Βουλής και οι Αρχηγοί των κομμάτων και τα παιδιά αυτά, που μαθαίνουν ελληνικά και θεωρούν τον εαυτό τους 'Ελληνες, να στερούνται την ελληνική ιθαγένεια. 

'Εχει ευθύνη η Κυβέρνηση για την καθυστέρηση αυτή και είναι καιρός κάποτε να πάρει τα αναγκαία μέτρα, να λύσει αυτό το πρόβλημα, γιατί αποτελεί ντροπή. 

Μάλιστα για το ζήτημα αυτό, απ'ό,τι γνωρίζω, και ο πρόεδρος του ΣΑΕ έστειλε επιστολή, που μεταξύ των άλλων τονίζει και το ότι η στέρηση της ελληνικής ιθαγένειας από τους πολιτικούς πρόσφυγες έρχεται σε αντίθεση με το ζήτημα της αναγνώρισης της Εθνικής Αντίστασης. Δεν μπορείς να τους αναγνωρίζεις σαν αντιστασιακούς και την ίδια στιγμή να τους στερείς την ελληνική ιθαγένεια. 

Απαράδεκτο είναι, επίσης, οι 'Ελληνες της Αυστραλίας να αγοράζουν την ιθαγένειά τους. Παρά την απάντηση του αρμόδιου Υπουργείου για την κατάργησή του, η πληρωμή για την απόκτηση πιστοποιητικού ιθαγένειας από τους συμπατριώτες μας στην Αυστραλία συνεχίζεται. 

Σοβαρό πρόβλημα υπάρχει με την εκπροσώπηση των φορέων των αποδήμων στο ΣΑΕ. Το πρόβλημα δημιουργήθηκε με την έκδοση προεδρικού διατάγματος για τις οργανώσεις στρατηγικής σημασίας που μπορούν να παίρνουν μέρος σε αυτό. Σύμφωνα με το προεδρικό διάταγμα αποκλείστηκαν φορείς των αποδήμων, όπως παραδείγματος χάρη μεγάλες κοινότητες της Αυστραλίας με προσφορά υπέρ εκατοντάδων και πήραν μέρος ανύπαρκτες ουσιαστικά οργανώσεις, κυρίως της Εκκλησίας. 

Σύμφωνα με καταγγελίες συνέδρων από τις ΗΠΑ, στο πρώτο συνέδριο του ΣΑΕ στη Θεσσαλονίκη και ύστερα από τη γνωστή στάση του Πατριαρχείου, ένας γνωστός αριθμός αντιπροσώπων πήρε μέρος την τελευταία στιγμή και δεν είχε καμία δραστηριότητα στους φορείς που εκπροσωπούσε. 

Είναι επίσης γνωστό ότι έντεκα αντιπρόσωποι της Εκκλησίας από την Αυστραλία δεν ήλθαν. Οι θέσεις αυτές έμειναν κενές, ενώ την ίδια στιγμή υπήρχε ενδιαφέρον από την κοινότητα του Σίδνεϊ, αλλά και από άλλες κοινότητες, οι οποίες όμως αποκλείστηκαν. Τέτοιες μεγάλες κοινότητες, -εκτός από το Σίδνεϊ, που επικαλούνται ότι είναι σχισματικοί- είναι της Περθ, της Βισβάνης, του Ντάλγουϊν κλπ., οι οποίες δεν είναι σχισματικές. Γιατί αποκλείστηκαν και αυτές; Θέλουμε μία απάντηση. 

'Οσον αφορά την απόφαση του Συνεδρίου του ΣΑΕ για την εξέταση του ζητήματος από την Επιτροπή, στην οποία θα συμμετέχει το ΣΑΕ, η Γενική Γραμματεία Απόδημου Ελληνισμού και η Διακομματική Επιτροπή της Βουλής, καθυστερεί επίσης πάρα πολύ να εξετάσει το ζήτημα του προεδρικού διατάγματος και τους φορείς που θα εκπροσωπούνται σε μελλοντικά συνέδρια του ΣΑΕ. 

Θα θέλαμε και άλλα να πούμε. Πιστεύω ότι θα μας δοθεί λίγος χρόνος στη δευτερολογία μας για κάποια ζητήματα. 

ΠΡΟΕΔΡΕΥΩΝ (Παναγιώτης Σγουρίδης): Τέσσερα λεπτά θα έχετε στη δευτερολογία σας. Είπα ότι θα αφαιρέσω αυτόν το χρόνο από τη δευτερολογία σας. 

Ο κ. Κωστόπουλος έχει το λόγο. 

Κύριε Κωστόπουλε, θέλετε να πάρετε και το χρόνο της δευτερολογίας σας, οκτώ λεπτά δηλαδή; 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ναι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κωστόπουλε, έχετε το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, μία Ελλάδα ή περίπου μία Ελλάδα ακόμα είναι κατασπαρμένη σε όλον τον κόσμο. 

Εκατομμύρια άνθρωποι, δικοί μας άνθρωποι, συγγενείς μας, φίλοι μας -δεν υπάρχει ελληνική οικογένεια που να μην έχει κάποιον δικό της στη ξενιτιά- βρέθηκαν σε κάθε γωνιά του πλανήτη. Δεν έφυγαν ούτε από παραξενιά ούτε από κοσμοπολίτικη διάθεση. 'Ολοι όσοι παροικούμε στην Ιερουσαλήμ γνωρίζουμε πολύ καλά κάτω από ποιες πολιτικές σπρώχτηκαν να αναζητήσουν ένα κομμάτι ψωμί. Και υπάρχουν ευθύνες σε όλες τις κυβερνήσεις, που δημιούργησαν αυτόν το δρόμο της ξενιτιάς. 

Με την ευκαιρία αυτής της συζήτησης θα άξιζε να υπογραμμίσει κανείς ότι μια χώρα σαν την πατρίδα μας, με τόσους πολλούς μετανάστες στο εξωτερικό, θα πρέπει να είναι πολύ ευαίσθητη -ο λαός της- στους ξένους εργάτες, σε εκείνους που επίσης δεν έρχονται στην Ελλάδα από κοσμοπολίτικη διάθεση, αλλά διεκδικώντας ένα κομμάτι ψωμί. Και μας παραξενεύουν μερικά φαινόμενα που αναπτύσσονται τα τελευταία χρόνια, είτε καθοδηγούμενα είτε αυθόρμητα. Αυτό να το κρατήσουμε υπό σημείωση και να μην ξεχνάμε πάντως όλοι μας ότι όταν μιλάμε εδώ και μιλάμε με πολύ άσχημο τρόπο για ορισμένους ενδεχομένως σε κάποια άλλη χώρα να μιλάνε κάποιοι άλλοι για τους δικούς μας με τον ίδιο άσχημο τρόπο. Αυτό ας το πάρουμε υπόψη μας και ας φερθούμε όπως πρέπει να φέρνεται κανείς σε μια οργανωμένη κοινωνία. 'Ερχεται κάποιος εδώ με τα χαρτιά του τακτοποιημένος, πρέπει να ασφαλιστεί, πρέπει να έχει το μεροκάματο αυτό που προβλέπεται από τις συμβάσεις, πρέπει να είναι καλυμμένα τα πολιτιστικά του δικαιώματα κλπ. Αυτό είναι το σωστό και όχι το κυνήγι μαγισσών. Βολεύει μερικούς. Βολεύει, αλλά δεν είναι σωστό. 

Πολλά τα προβλήματα των μεταναστών, πάρα πολλά. Πιο μεγάλος είναι ο καϋμός φυσικά, ιδιαίτερα των μεταναστών των τελευταίων δεκαετιών, γιατί οι προηγούμενοι, ορισμένοι από τους προηγούμενους, έχουν ενσωματωθεί, παρ' ότι πρέπει να αξιοποιούνται -εννοώ με την καλή έννοια- για να βγάζουν τη φωνή τους όταν κρίνεται απαραίτητο για τα συμφέροντα του λαού και της χώρας μας, όχι για την εξυπηρέτηση σκοπιμοτήτων διάφορων κυβερνήσεων και διάφορων μηχανισμών. 

Πολλά τα προβλήματα και μεταξύ αυτών των προβλημάτων είναι και τα ασφαλιστικά συνταξιοδοτικά. 'Οχι σε όλες τις χώρες. Υπάρχουν συμφωνίες. Ανεξάρτητα αν είναι άκρως ικανοποιητικές ή όχι, είναι συμφωνίες που καλύπτουν ανάγκες των μεταναστών μας. Θα μπορούσε να ήταν καλύτερες, θα μπορούσε να μεριμνούσαν αυτοί που υπογράφουν αυτές τις συμφωνίες να έχουν ένα καλύτερο αποτέλεσμα. Ωστόσο, οι άνθρωποι οι ασφαλισμένοι, οι συνταξιούχοι μας μετανάστες έχουν κάποια κάλυψη ή εκεί, ή όταν έρχονται πολύ περισσότερο εδώ και θέλουν να κλείσουν τον κύκλο της ζωής τους στα χώματά μας. 

'Ομως, υπάρχουν μερικές περιπτώσεις που είναι και περίεργες από μια άποψη και δεν μπορούμε να καταλάβουμε -επειδή πολλά λέγονται περί δημοκρατιών κλπ., ή δημοκρατικών δικαιωμάτων σε ορισμένες χώρες- και μας προκαλεί κατάπληξη το γεγονός λόγου χάρη της Αυστραλίας. Κύριε Υφυπουργέ, το ξέρετε και εσείς και το Υπουργείο Εργασίας και Κοινωνικών Ασφαλίσεων και όλοι μας και πολύ περισσότερο οι μετανάστες από την Αυστραλία. Πριν λίγο καιρό διαπιστώσαμε και εμείς και εσείς ότι υπάρχουν δύο λογιών ασφαλισμένοι στην Αυστραλία. 

Η μία κατηγορία ασφαλισμένων μπορεί να πάρει σύνταξη, αν δουλέψει είκοσι πέντε χρόνια -αυτό που ισχύει και στην Ελλάδα, όπως ξέρετε- κι έχει τέσσερις χιλιάδες πεντακόσια ένσημα. Η κατώτατη σύνταξη τέσσερις χιλιάδες πεντακόσια ένσημα, είκοσι πέντε χρόνια εργασίας. Από εκεί και πέρα, ανάλογα πόσο εργάζεται ο κάθε εργαζόμενος. Αν έχει επτά χιλιάδες πεντακόσια ένσημα, θα ανέβει η κλάση της σύνταξής του. Αν έχει δέκα χιλιάδες πεντακόσια θα ανέβει. Και από εκεί και πέρα, αν αντέχει και ζει ακόμη να αυξήσει τα ένσημά του, θα πάρει κάτι παραπάνω. Δηλαδή πέρα από την κατώτατη αρχίζει ένα σύστημα "ανταποδοτικότητας" θα έλεγα, γιατί δεν είναι έτσι η κοινωνική ασφάλιση. 

Εργάζεται ο Αυστραλός είκοσι πέντε χρόνια και παίρνει μία κατώτατη σύνταξη, όση είναι, δεν ξέρω. Τετρακόσια ογδόντα (480) δολάρια; Τετρακόσια ογδόντα (480) δολάρια. Αυτά, όσα είναι, δεν έχει σημασία. Από εκεί και πέρα αν έχει περισσότερα χρόνια αυξάνεται η σύνταξή του. 

Υπάρχει και μία άλλη κατηγορία ισοδύναμη περίπου με την προηγούμενη. Πρέπει να έχει σαράντα εννέα χρόνια εργασίας και δεκατέσσερις χιλιάδες επτακόσια (14.700) ένσημα. Εγώ που παρακολουθώ αρκετά χρόνια το ασφαλιστικό δεν έχω βρει εργάτη με δεκατέσσερις χιλιάδες επτακόσια (14.700) ένσημα. Πάνω από 11.000 είναι ζήτημα αν υπάρχουν. 'Ετσι είναι, χάνονται πολλά. Πρέπει να έχεις δεκατέσσερις χιλιάδες επτακόσια (14.700) ένσημα για να πάρεις κατώτατη σύνταξη. Αν δεν τα έχεις, αρχίζει και μειώνεται και φθάνεις στο επίπεδο του επιδόματος. Και ρωτάει κανείς. 'Ηταν στην ξενητιά τόσα χρόνια, ήλθε εδώ με αυτά τα λίγα που θα έπαιρνε σαν σύνταξη να ζήσει κάπως πιο ανθρώπινα. Γιατί η αυστραλιανή κυβέρνηση συμπεριφέρεται με αυτόν τον απαράδεκτο τρόπο; Και γιατί η ελληνική Κυβέρνηση δεν επιμένει; 'Εχουμε εδώ έγγραφα που απαντάει και ο Υπουργός Εξωτερικών και ο Υπουργός Κοινωνικών Ασφαλίσεων ότι μεριμνούμε. Μεριμνάτε, αλλά το πρόβλημα παραμένει σε εκκρεμότητα. 

Μία άλλη κατηγορία είναι οι πολιτικοί πρόσφυγες. Ακούστε, κύριε Υφυπουργέ. Βεβαίως είναι διαφορετικά τα αίτια που έφυγε αυτός ο κόσμος, που σπρώχτηκε στην ξενητιά από τους προηγούμενους που κουβεντιάζαμε για την Αυστραλία, αλλά τα προβλήματα είναι ίδια. Ακούστε. Υπάρχουν πολιτικοί πρόσφυγες που τους αναγνωρίστηκαν πέντε χρόνια, δηλαδή χίλια πεντακόσια (1.500) ένσημα. Υπάρχουν πολιτικοί πρόσφυγες που τους αναγνωρίστηκαν δεκαπέντε χρόνια, δηλαδή τέσσερις χιλιάδες πεντακόσια (4.500) ένσημα. Υπάρχουν πολιτικοί πρόσφυγες που τους αναγνωρίστηκαν όλα όσα εργάστηκαν και υπάρχουν και πολιτικοί πρόσφυγες που δεν τους αναγνωρίστηκε τίποτα, γιατί δεν έκαναν αίτηση, γιατί έτσι -ας μου επιτραπεί η έκφραση- γουστάριζε κάποιος ανθυποαρμόδιος. Και μπαίνει το ζήτημα. Είναι ηθικό αυτό; Στέκεται στα πόδια του; Δεν πρέπει να μεριμνήσει το ελληνικό κράτος μια που έγιναν οι συμβάσεις και υπάρχουν τα χρήματα; Να μας πει το Υπουργείο Κοινωνικών Ασφαλίσεων πόσα είναι τα λεφτά, που είναι αποθηκευμένα γι'αυτήν την κατηγορία των "μεταναστών". Πρέπει να αντιμετωπισθεί και αυτό το πρόβλημα, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο. 

Θέλετε και εσείς όλο το χρόνο σας; 

ΑΧΙΛΛΕΥΣ ΚΑΝΤΑΡΤΖΗΣ: Αν δεν επαρκεί ο χρόνος της πρωτολογίας, θα πάρω και τη δευτερολογία μου. 

Είναι αλήθεια ότι τα τελευταία χρόνια πολλές φορές ακούμε την Κυβέρνηση να μιλάει για τα προβλήματα που αντιμετωπίζουν οι μετανάστες στο εξωτερικό. Θα έλεγα μάλιστα ότι από υποσχέσεις και από εκδηλώσεις δεν πάμε πίσω, καλά πάμε. Στην πράξη, όμως, τι γίνεται. Στην ουσία πρόκειται για υποσχέσεις που μένουν ανεκπλήρωτες, χωρίς πρακτικό αντίκρισμα, χωρίς να αντιμετωπίζονται τα οξύτατα προβλήματα που αντιμετωπίζουν οι μετανάστες. Και δεν μιλάμε εδώ για προβλήματα τα οποία συνδέονται με τις γενικότερες κοινωνικές και οικονομικές συνθήκες που επικρατούν στις χώρες που διαμένουν, αλλά για προβλήματα τα οποία συνδέονται με ενέργειες της δικής μας Κυβέρνησης ή και ορισμένα από αυτά οφείλονται αποκλειστικά στη δική μας ευθύνη. Πάρτε για παράδειγμα το θέμα των πολιτιστικών δραστηριοτήτων, στο οποίο αναφέρθηκε με εκτενείς αναφορές και ο εισηγητής μας στην τοποθέτησή του ή ακόμα το ζήτημα της εκπροσώπησης των μεταναστών. Πιο χαρακτηριστικά ακόμα, αν το θέλετε, το ζήτημα της άσκησης του εκλογικού δικαιώματος. Και εδώ δεν έχουμε να κάνουμε με μία κατάσταση που δημιουργεί κάποια εμπόδια. Ουσιαστικά έχουμε μία παρεμπόδιση στο δικαίωμα της άσκησης εκλογικού δικαιώματος στους μετανάστες του εξωτερικού, αφού για να ψηφίσουν πρέπει να έλθουν στη χώρα μας, να υποστούν όλες αυτές τις ταλαιπωρίες και όλα αυτά τα έξοδα, να υπερπηδήσουν μια σειρά εμπόδια, όπως κράτηση θέσεων, τα υπερβολικά έξοδα μεταφοράς, ζήτημα αδειών, εργασίας κλπ. 

Δεν μιλάω βέβαια για τις ευρωεκλογές, που, όπως είναι γνωστό, στις χώρες της Ευρωπαϊκής 'Ενωσης μπορούν να ασκήσουν το εκλογικό τους δικαίωμα και στις χώρες διαμονής. 

Και ενώ ουσιαστικά τίποτα δεν έχει γίνει, έτσι ώστε να λυθεί αυτό το πρόβλημα, να μπορούν να ασκήσουν το εκλογικό τους δικαίωμα στις χώρες διαμονής, τι βλέπουμε; 'Ερχεται η Κυβέρνηση και λέει μέσα από την αναθεώρηση του Συντάγματος να καθιερώσουμε και συνταγματικά την επιστολική ψήφο. Τι είναι η επιστολική ψήφος; Το ξέρουν καλά οι εργαζόμενοι, το έζησαν για δεκαετίες στο πετσί τους. Είναι μια διαδικασία που ανοίγει πόρτες και παράθυρα για την αλλοίωση του εκλογικού αποτελέσματος, για τη νόθευση του εκλογικού σώματος. Δεν υπάρχει πιο επικίνδυνη διάταξη από αυτή. Το έζησαν καλά στο συνδικαλιστικό κίνημα το όργιο της νοθείας που είδαν και έπαθαν να το καταργήσουν μέσα από σκληρούς αγώνες. 

Θα έλθει, λοιπόν, τώρα η Κυβέρνηση, θα έλθουμε τώρα εμείς να καθιερώσουμε την επιστολική ψήφο; Μα αυτό το πράγμα ανοίγει επικίνδυνους δρόμους. Καλά θα κάνει η Κυβέρνηση -θα το ξαναπούμε ακόμη μια φορά- να αφήσει στην άκρη τέτοιες απόψεις. Αντί να προωθεί τέτοιου είδους μεθοδεύσεις για την κατοχύρωση της επιστολικής ψήφου, καλά θα κάνει να ασχοληθεί με το πώς θα κατοχυρώσει τη δυνατότητα στους μετανάστες να ασκούν το εκλογικό τους δικαίωμα στις χώρες διαμονής. 

Μη μας πείτε εδώ ότι υπάρχουν ανυπέρβλητα εμπόδια από τις χώρες διαμονής, γιατί αμέσως αμέσως θα σας ρωτήσω πώς το έλυσαν οι άλλες χώρες. Πώς το έλυσε η Ρωσία, η Τσεχία και μία σειρά άλλες χώρες; 'Η μη μας πείτε επίσης ότι στις βουλευτικές εκλογές έχουμε πολλές εκλογικές περιφέρειες και άρα δεν είναι δυνατόν να λύσουμε αυτά τα ζητήματα που ανακύπτουν. 

'Εχουμε την εμπειρία πώς λύθηκε το θέμα με την άσκηση του εκλογικού δικαιώματος των ετεροδημοτών, με το νόμο που ψηφίστηκε πριν από ένα χρόνο από τη Βουλή. 'Αρα είναι θέμα καθαρά και μόνο πολιτικής βούλησης να επιλυθεί αυτό το πρόβλημα, να μπορούν να ασκούν και οι μετανάστες το εκλογικό τους δικαίωμα στη χώρα διαμονής. 

Θα ήθελα να πω δύο ακόμη κουβέντες για δύο σημαντικά ζητήματα που αντιμετωπίζουν οι μετανάστες. Το ένα ζήτημα έχει σχέση με τους συνταξιούχους. 'Ερχονται στην Ελλάδα για να περάσουν το υπόλοιπο της ζωής τους και ενώ οι συντάξεις τους στις χώρες διαμονής ήταν αφορολόγητες λόγω ποσού, στην Ελλάδα αντιμετωπίζουν μια δυσβάστακτη φορολογία. Εδώ έχουμε να κάνουμε -ας το πω έτσι- με μία πρωτοφανή εκμετάλλευση της νοσταλγίας αυτών των ανθρώπων, της επιθυμίας τους να έλθουν να κλείσουν τα μάτια τους στον τόπο που γεννήθηκαν, κοντά στους ανθρώπους που έζησαν μαζί τα παιδικά τους χρόνια. 

Ενώ, λοιπόν, από τη μια μεριά εξαντλείται η φορολογική αγριότητα στους συνταξιούχους, από την άλλη μεριά βλέπουμε όχι μόνο να παραμένουν άθικτες οι φοροαπαλλαγές και η φορολογική ασυδοσία του μεγάλου κεφαλαίου, αλλά και να επαυξάνει από πάνω. 

Μία κουβέντα ακόμα για τα προβλήματα που δημιουργήθηκαν στους μετανάστες με το ζήτημα του αφορολόγητου των τόκων καταθέσεων. Είναι γνωστό πώς εμφανίστηκε το πρόβλημα. Προκειμένου να τραβήξουν πελατεία η Εθνική Κτηματική Τράπεζα, αλλά και άλλες τράπεζες -αναφέρω την Εθνική Κτηματική Τράπεζα γιατί ήταν μια κρατική τράπεζα- έπεισαν τους μετανάστες να καταθέσουν τις οικονομίες τους στις τράπεζες αυτές με την υπόσχεση ότι οι τόκοι τους δεν πρόκειται να φορολογηθούν. Οι άνθρωποι, λοιπόν, καλή τη πίστει, πιστεύοντας τις διακηρύξεις μιας κρατικής τράπεζας, δεν έβαλαν τους τόκους στις φορολογικές τους δηλώσεις. 

Ποιο ήταν το αποτέλεσμα; Το αποτέλεσμα είναι σήμερα να επιβάλλονται σε βάρος τους και υπέρογκα πρόστιμα από τις χώρες διαμονής, αλλά και να απειλούνται με ποινικές διώξεις. Ούτε εδώ έχει υποχρέωση η Κυβέρνηση να κάνει κάτι, όταν αυτοί οι άνθρωποι είναι θύματα της ίδιας της πολιτικής που δημιούργησαν κρατικές τράπεζες; 

Πρέπει γι' αυτό το ζήτημα να ληφθούν άμεσα μέτρα, ώστε να μην πληρώσουν αθώοι άνθρωποι τις παραλείψεις ή ενδεχομένως τις σκόπιμες ενέργειες που έγιναν για να προσελκύσουν πελατεία αυτές οι τράπεζες. 

ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του Δημοκρατικού Κοινωνικού Κινήματος, κ. Δημήτριος Τσοβόλας, ορίζει Κοινοβουλευτικό Εκπρόσωπο στην επερώτηση αυτήν το Βουλευτή κ. Ιωάννη Αράπη. 

Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, κύριε Υπουργέ, θα αναφερθώ σε ορισμένα ζητήματα σχετικά με το θέμα της εκπαίδευσης, γιατί πραγματικά θεωρούμε ένα από τα βασικότερα ζητήματα το θέμα αυτό. Θα ήθελα να πω ότι ο εισηγητής μας ήδη το έχει θίξει, όμως κατά την άποψή μας, είναι τόσο μεγάλο το πρόβλημα και τόσο μεγάλη η καθυστέρηση εκ μέρους της Κυβέρνησης, που δεν θα κουραζόμαστε να το προβάλλουμε και να κάνουμε ό,τι είναι δυνατόν για την αντιμετώπισή του. 

Κύριε Πρόεδρε, στην αρχή της τοποθέτησής μου, επιτρέψτε μου να αναφερθώ σε ορισμένα αποσπάσματα από την τοποθέτηση του κυρίου Υφυπουργού Παιδείας σε μία επερώτηση της Νέας Δημοκρατίας στις 23 Απριλίου 1999 στην Αίθουσα αυτή. Μιλάμε για μία συζήτηση, που έγινε πριν τρεις εβδομάδες περίπου. 

Αναφερόμενος ο κύριος Υπουργός στο θέμα της υλοποίησης του ν. 2413/96, που αφορά βεβαίως την ελληνόγλωσση εκπαίδευση στο εξωτερικό, είπε επί λέξει το εξής: "Κάθε εκπαιδευτική μεταρρύθμιση, γνωρίζετε πολύ καλά, απαιτεί ένα βάθος χρόνου, που δεν μπορεί να είναι λιγότερο από πέντε έως δέκα έτη και πολύ περισσότερο όταν υλοποιείται έξω από τα όρια της χώρας μας και εξαρτάται από πάρα πολλούς συντελεστές, λόγω των ιδιαιτεροτήτων κάθε χώρας υποδοχής" κλπ. 

Αυτά λέγονται σε μία στιγμή και σε μία εποχή, που πραγματικά έχει ξεσηκωθεί ένα ολόκληρο κύμα διαμαρτυρίας γονέων, οργανώσεων μεταναστών, εκπαιδευτικών στη Γερμανία, αλλά όχι μόνο, αλλά ιδίως στη Γερμανία και νομίζω ότι είναι σημαδιακό το θέμα αυτό, γύρω από τον τρόπο με τον οποίο προωθείται η κατάργηση των αμιγών ελληνικών σχολείων. 

Φυσικά, με τον αναφερόμενο ν. 2413/96, επιτέλους η Κυβέρνηση κινήθηκε σε μία κατεύθυνση, για την οποία είχε αγωνισθεί για δεκαετίες το Κομμουνιστικό Κόμμα Ελλάδας και είχε αντιμετωπίσει το χλευασμό μέχρι και απειλές ή τοποθετήσεις περί εθνικής προδοσίας κλπ. από τις άλλες πολιτικές δυνάμεις εκείνης της εποχής στη χώρα μας. 

Τα πράγματα στα λόγια αλλάζουν, στην πράξη όμως δημιουργούνται τεράστια προβλήματα. Και τα βασικά προβλήματα που υπάρχουν, είναι κατ' αρχήν η έλλειψη διακρατικών συμφωνιών, τουλάχιστον στην περίπτωση της Γερμανίας, η διακρατική συμφωνία θα μπορούσε να προβλέπει την ένταξη των Ελλήνων μαθητών στα κανονικά γερμανικά σχολεία με παράλληλη υποχρεωτική εκμάθηση της ελληνικής γλώσσας, ιστορίας και ελληνικού πολιτισμού σε όλες τις βαθμίδες της κατώτερης και μέσης εκπαίδευσης, μέχρι και το επίπεδο του απολυτηρίου του Γυμνασίου, δηλαδή το habitur στη Γερμανία. 

Δεύτερον, είναι ανάγκη να βελτιωθούν οι προϋποθέσεις για την εξασφάλιση της μάθησης ενός κατάλληλου επαγγέλματος για τα Ελληνόπουλα, ικανό να εξασφαλίσει στο εν λόγω κάτοχό του τα προς το ζην. 

Δημιουργείται ιδιαίτερο πρόβλημα με την εσπευσμένη και με τη συγκεκριμένη διαδικασία της κατάργησης των αμιγών ελληνόγλωσσων σχολείων, παρά το γεγονός ότι οι οργανώσεις των μεταναστών ή οι σύλλογοί τους, τα πολιτικά κόμματα -και τουλάχιστον το Κόμμα μας- έχει προ πολλού κάνει και συγκεκριμένες προτάσεις για το πως θα έπρεπε να αντιμετωπιστεί αυτό το πρόβλημα. 

Θα έπρεπε κατ' αρχήν να υπάρχει μία αντισταθμιστική βοήθεια από εκπαιδευμένους εκπαιδευτικούς. Θα έπρεπε να υπάρχει μία σχολική και εσωσχολική φροντιστηριακή βοήθεια, τουλάχιστον τον πρώτο καιρό της ένταξης των μαθητών στα σχολεία των χωρών, που υποδέχονται τους μετανάστες. 

Θα έπρεπε να υπάρχει μία ειδίκευση των κοινωνικών λειτουργών των σχολείων στα προβλήματα των αλλοδαπών μαθητών και του οικογενειακού τους περιβάλλοντος, ώστε να αντιμετωπίζεται από την αρχή η τυχόν εγκατάλειψη του μαθήματος και κατ' επέκταση του σχολείου. 

Τίποτα από αυτά δεν γίνεται, κύριε Πρόεδρε, και με τη διαδικασία που ακολουθείται, υπάρχει ένας τεράστιος κίνδυνος, ώστε τελικά τα Ελληνόπουλα να μείνουν χωρίς εκπαίδευση, χωρίς τα αμιγή ελληνικά σχολεία και βεβαίως με αυτές τις τεράστιες διαδικασίες, όσον αφορά την ένταξή τους στα κανονικά γερμανικά σχολεία. 

Τέτοια είναι η κατάσταση, κύριε Πρόεδρε, και δυστυχώς πρέπει να πω ότι, παρά τις διακηρύξεις και τις δηλώσεις, ο ίδιος ο Υφυπουργός Παιδείας ο κ. Ανθόπουλος μιλώντας για τα ζητήματα αυτά έκανε λόγο για έλλειψη πόρων. Και αναρωτιέμαι είναι δυνατόν να αντιμετωπισθεί μία προφανώς αναβαθμισμένη εκπαίδευση που χρωστάμε στα παιδιά των μεταναστών με δηλώσεις και τοποθετήσεις του είδους "δεν θα κάνουμε σπατάλες" ή όπως πάλι σε αυτήν την Αίθουσα δηλώθηκε ότι στη Γερμανία δεν έχουμε κανένα πρόβλημα εκπαιδευτικών για τα παιδιά των μεταναστών; 

Γι' αυτό το λόγο κλείνοντας, κύριε Πρόεδρε, θέλω να πω ότι εμείς περιμένουμε από αυτήν τη συζήτηση να υπάρξουν συγκεκριμένες δεσμεύσεις. Δεν μπορεί να πηγαίνουμε με ρυθμούς χελώνας και ταυτόχρονα να επικαλούμασθε πολιτισμικές κοινωνίες, τις κοινωνίες της γνώσης και των πληροφοριών. Εν πάση περιπτώσει η κατάσταση, επιτρέψτε μου να πω, αν συνεχισθεί με τους ρυθμούς που πάμε θα είναι πολύ χειρότερη από ό,τι ήταν στο παρελθόν. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Αγγουράκη. 

Κύριε Κόρακα, εκ μέρους του Κομμουνιστικού Κόμματος Ελλάδος θα αναπτύξει κάποιος άλλος την επερώτηση; 

ΣΤΡΑΤΗΣ ΚΟΡΑΚΑΣ: 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός Εξωτερικών έχει το λόγο, για τριάντα λεπτά. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, κύριοι συνάδελφοι, κατ' αρχήν θέλω να χαιρετίσω, παρ' ότι δεν το συνηθίζω, την πρωτοβουλία του Κομμουνιστικού Κόμματος το οποίο ευαισθητοποιούμενο για τα θέματα και τα προβλήματα των ομογενών να επιλέξει και να φέρει ενώπιον του ελληνικού Κοινοβουλίου κατά τη συζήτηση των επικαίρων επερωτήσεων μία σειρά θεμάτων τα οποία συνδέονται με την ομογένεια. Γιατί πιστεύω ότι, πάνω από όλα και ανεξάρτητα από την επιμέρους διαφορετική οπτική που μπορεί να παρακολουθούμε τα θέματα, εκείνο που έχει μεγάλη σημασία είναι το ενδιαφέρον των ελληνικών κομμάτων και συνολικά του ελληνικού Κοινοβουλίου για τους 'Ελληνες τους εκτός συνόρων, που είναι πράγματι περίπου επτά εκατομμύρια και που ασφαλώς αποτελούν ένα σημαντικό τμήμα του εθνικού μας ιστού. 

Η πολιτική της Κυβέρνησης, όπως ασκείται μέσω του Υπουργείου Εξωτερικών για τον Ελληνισμό της διασποράς, στηρίζεται κυρίως στα προγράμματα που απευθύνει γι' αυτά τα επτά εκατομμύρια των αποδήμων Ελλήνων η Γενική Γραμματεία Απόδημου Ελληνισμού, αλλά και πέραν αυτής και πέραν ακόμα του Υπουργείου Παιδείας μία σειρά κυβερνητικών φορέων κυρίως το Υπουργείο Πολιτισμού, αλλά και άλλα συναρμόδια Υπουργεία που εκπονούν προγράμματα υπέρ της ομογένειας. 

Η εκπόνηση τέτοιων βραχυπρόθεσμων και μακροπρόθεσμων προγραμμάτων και πολιτικών τείνει να διασφαλίζει τη διατήρηση της εθνικής ταυτότητας, της πολιτιστικής και γλωσσικής κληρονομιάς των Ελλήνων της διασποράς, αλλά και την ολόπλευρη ανάπτυξη του Ελληνισμού στις χώρες υποδοχής. 

Ιδιαίτερα η Γενική Γραμματεία στηρίζει ηθικά και υλικά τις ομογενειακές οργανώσεις του εξωτερικού στις οποίες συμπεριλαμβάνονται οι κοινότητες, οι εθνικοτοπικοί σύλλογοι, αλλά και τα δευτεροβάθμια και τριτοβάθμια όργανά τους, οι ομοσπονδίες και συνομοσπονδίες και φυσικά τώρα τελευταία, εδώ και τρία τέσσερα χρόνια, ο μεγάλος θεσμός ενότητας και συνεργασίας των αποδήμων το Συμβούλιο Απόδημου Ελληνισμού. 

Και θέλω να χαιρετίσω την παρουσία στην Αίθουσα του εκλεγμένου Προέδρου του ΣΑΕ, μιας εξέχουσας προσωπικότητας την οποία όλοι τιμούμε, του αγαπητού μας Προέδρου Ανδρέα 'Αθενς. 

Στο οικονομικό έτος 1998 διατέθηκαν πλέον των επτακοσίων εκατομμυρίων (700.000.000) δραχμών μέσω της Γενικής Γραμματείας Απόδημου Ελληνισμού για την ενίσχυση δραστηριοτήτων των ομογενειακών οργανώσεων, για την ίδρυση πολιτιστικών κέντρων, στήριξη μαθημάτων ελληνικής γλώσσας, οργάνωση συνεδρίων, σύνδεση με το δίκτυο Internet, χορήγηση υποτροφιών, διοργάνωση σεμιναρίων για δασκάλους, έκδοση εφημερίδων, ενίσχυση αναξιοπαθούντων. 

Είναι σαφές ότι αυτές οι επιχορηγήσεις με τίποτα δεν μειώνουν την ταυτόχρονη ανάπτυξη και λειτουργία του Συμβουλίου Απόδημου Ελληνισμού, το οποίο στο σύνολο των τριάντα δισεκατομμυρίων (30.000.000.000) περίπου που από διάφορες πηγές προωθούνται με προγράμματα προς τον απόδημο ελληνισμό, λαμβάνει μόλις διακόσια είκοσι εκατομμύρια (220.000.000) ετησίως. Και τούτο, γιατί το ΣΑΕ είναι ένας θεσμός που δεν θέλουμε, αλλά ούτε οι ομογενείς θέλουν να είναι κρατικοδίαιτος, αλλά κινείται στα πλαίσια της αυτοοργάνωσης και της οικονομικής αυτοτέλειας, χωρίς να παραβλέπουμε βεβαίως ότι στα πρώτα έτη λειτουργίας του είναι αναγκαία η συμπληρωματική υποστήριξη από πλευράς της ελληνικής πολιτείας. 

Ετέθη από τον αγαπητό συνάδελφο και Αντιπρόεδρο της διακομματικής επιτροπής της Βουλής, κ. Σταύρο Παναγιώτου, ένα μείζον θέμα που αφορά την ομογένεια, δηλαδή το εκπαιδευτικό πρόγραμμα. Πρέπει να πω ότι με τον κ. Παναγιώτου, αλλά και με άλλους συναδέλφους μας, στα πλαίσια της διακομματικής επιτροπής, έχουμε πραγματικά κοινές αγωνίες, κοινους προβληματισμούς και ουσιαστικά μπορώ να πω ότι προσεγγίζουμε με την ίδια γνώση και με το ίδιο ενδιαφέρον όλα τα κόμματα και όλα τα μέλη της διακομματικής επιτροπής, τα μεγάλα στρατηγικά προβλήματα που συνδέονται με την ελληνική εκπαίδευση και τον ελληνικό πολιτισμό στο εξωτερικό. 

Ασφαλώς, μπορώ να πω πως στις στρατηγικές διαπιστώσεις συμφωνούμε. Υπάρχουν ορισμένα επιμέρους θέματα, τα οποία εμείς ως Κυβέρνηση δεν θεωρούμε ότι είναι "το μείζον". Νομίζουμε ότι με συνεχή διάλογο, τόσο μεταξύ των κομμάτων και την Κυβέρνηση όσο και το ΣΑΕ και την ομογένεια γενικότερα, ιδιαίτερα στο ευρωπαϊκό περιβάλλον θα διατυπώσουμε ένα τελικό στρατηγικό σενάριο για το εκπαιδευτικό ζήτημα στην Ευρώπη, αλλά και τον κόσμο γενικότερα. 

Θέλω δε να πω ότι δεν είναι αναγκαίο να μειώνουμε την αξία και τη σημασία ορισμένων πρωτοβουλιών, όπως για παράδειγμα της πρωτοβουλίας της ελληνικής πολιτείας να επιχορηγήσει για πρώτη φορά από το έτος 1998 με δύο δισεκατομμύρια (2.000.000.000) περίπου, όπως ανέφερε ο κύριος συνάδελφος, το πρόγραμμα "Παιδεία Ομογενών", από το οποίο και αναμένουμε να έχουμε για πρώτη φορά μια στρατηγικού χαρακτήρα αποτύπωση των επιμέρους περιφερειακών προγραμμάτων εκπαίδευσης, μια και δεν είναι δυνατόν να εφαρμόσουμε ένα ενιαίο μοντέλο για τη διάδοση της ελληνικής γλώσσας στις νέες γενιές, το ίδιο στην Ευρώπη, το ίδιο στις Ηνωμένες Πολιτείες, στην Αυστραλία, στην Αφρική ή την Κεντρική Ασία. 

Επειδή εστιάσατε το ενδιαφέρον σας κυρίως στο ευρωπαϊκό μοντέλο, πρέπει να πω ότι και εμείς δεν αισθανόμαστε καθόλου ικανοποιημένοι από το σημερινό επίπεδο διδασκαλίας της ελληνικής γλώσσας ή και συμμετοχή των Ελληνοπαίδων εκεί, παρ'ότι όπως έχω τονίσει επανειλημμένως δεν φαίνεται το πρόβλημα να είναι οικονομικό. Η Κυβέρνηση, δηλαδή ο ελληνικός λαός παρέχει αρκετούς πόρους, περίπου δέκα δισεκατομμύρια (10.000.000.000) ετησίως -και δεν το κάνει μόνο η σημερινή Κυβέρνηση, το έκαναν και οι προηγούμενες- δίδοντας μάλιστα ένα ιδιαίτερο ευεργέτημα στα παιδιά μας της Ευρωπαϊκής 'Ενωσης και της υπόλοιπης Ευρώπης, καθώς περισσότεροι από χίλιοι εκατό δάσκαλοι και καθηγητές, στο σύνολο των χιλίων πεντακοσίων, βρίσκονται στην Ευρώπη. 

Τι φταίει, και όπως είπε ο κύριος συνάδελφος, το 50% των Ελληνοπαίδων στην Ευρώπη δεν μετέχει της ελληνικής παιδείας; Βεβαίως δεν είναι ακριβώς αυτό το ποσοστό, είναι μικρότερο. Το θέμα όμως δεν είναι τα ποσοστά. Είναι περίπου το 40%. 

Ξέρετε ότι τα παιδιά, τα οποία ουσιαστικά δεν μετέχουν της ελληνικής παιδείας είναι εκείνα που πάνε στο αμιγές γερμανικό ή σουηδικό κλπ. μοντέλο. Είναι αυτό που προτείνεται ως μοναδική διαδικασία για την πλήρωση του στρατηγικού αιτήματος της διδασκαλίας της ελληνικής γλώσσας, κατά τέτοιο τρόπο που συμφωνούμε και εμείς να μην αναπαράγουμε ένα στρεβλό ελλαδοκεντρικό μοντέλο στη Γερμανία, αλλά να είναι τα παιδιά σε θέση και να διδάσκονται την ελληνική γλώσσα και τον ελληνικό πολιτισμό και να μην αποκόπτονται από την τοπική γλώσσα και την τοπική εξέλιξη. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Αυτό, όμως, δεν έχει ως λύση την κατάργηση του αμιγούς σχολείου, αλλά κυρίως την αναβάθμισή του σε δίγλωσση εκπαίδευση. Και βεβαίως συμφωνούμε με την πρόταση που κάνει το Κομμουνιστικό Κόμμα Ελλάδος ότι παραλλήλως και κατ'απόλυτη προτεραιότητα, θα πρέπει το Υπουργείο Παιδείας και οι συντονιστές εκπαίδευσης, οι οποίοι επιτέλους διορίστηκαν τους τελευταίους πέντε μήνες, να ανοίξουν ένα διάλογο με τους εκπαιδευτικούς συντονιστές-διευθυντές, αλλά και τα αντίστοιχα τμήματα των περιφερειακών Υπουργείων Παιδείας των κρατιδίων, ιδιαίτερα στη Γερμανία, ώστε να οδηγηθούμε σε μια συμφωνία με τη Γερμανία ή και τη Σουηδία, για να ενταχθεί ολοκληρωμένα το πρόγραμμα διδασκαλίας της ελληνικής γλώσσας και του ελληνικού πολιτισμού μέσα στο σύστημα το γερμανικό, το σουηδικό κλπ. 

Σε ένα βαθμό, αυτό συντελείται, γιατί όπως ξέρετε δεν έχουμε ενιαίο μοντέλο σε όλη τη Γερμανία. 'Εχουμε αποκεντρωμένο μοντέλο και μπορεί να πει κανείς, εντελώς εξωφρενικά και διαφορετικά μοντέλα εκπαίδευσης. Aυτό μας εμποδίζει να έχουμε μια συζήτηση, για παράδειγμα στα πλαίσια μιας μεικτής ελληνογερμανικής επιτροπής παιδείας, η οποία δυστυχώς τα τελευταία χρόνια ουσιαστικά κατέστη αδύνατον να προωθεί προβλήματα, διότι οι Γερμανοί μας απαντούν ότι εμείς δεν έχουμε αρμοδιότητες ως ομοσπονδιακή κυβέρνηση, τις έχουν τα κρατίδια και από τα κρατίδια οι δήμοι και από τους δήμους οι διευθυντές. 

Πάντως συμφωνούμε με την πρόταση του Κομμουνιστικού Κόμματος. Δεν υπάρχει λόγος να καταργήσουμε τα αμιγή, πρέπει να τα αναβαθμίσουμε σε δίγλωσσα, διότι είναι εντελώς διαφορετικές οι ανάγκες των Ελλήνων, άρα και των Eλληνοπαίδων σε αυτό το μεταβατικό στάδιο, όπου βεβαίως ένα ποσοστό 60%, 70% των παιδιών μας προσανατολίζονται να παραμείνουν μονίμως στη Γερμανία ή στη Σουηδία κλπ.. Aλλά, μην ξεχνάτε πως πάρα πολλά παιδιά μας θέλουν να έχουν μία πολύ καλύτερη μόρφωση, αν θέλετε, στην ελληνική γλώσσα και στον ελληνικό πολιτισμό, γιατί σκοπεύουν να εισαχθούν στα ελληνικά πανεπιστήμια και μέσω των ελληνικών πανεπιστημίων πιθανότατα στο ελληνικό κοινωνικό και εργασιακό σύστημα. Νομίζω ότι αυτό είναι η ευθύνη μας. Να συμφωνήσουμε στην πρόταση του Κομμουνιστικού Κόμματος ότι το αμιγές ελληνικό σχολείο, υπό την έννοια 100% ελληνικά, πάει πολύ πίσω και είναι αναχρονιστικό μοντέλο και θα πρέπει ακόμη και στο σημερινό αμιγές να εφαρμόσουμε τη δίγλωσση εκπαίδευση και ως πρότυπο τέτοιο η Κυβέρνηση και το Υπουργείο Παιδείας και διά του pρογράμματος "Παιδεία Ομογενών", ως πιλοτικό σύστημα, το εφαρμόζει ήδη στη Βαυαρία. 

Γνωρίζετε δε, κύριε Παναγιώτου -διότι οφείλω και να σας συγχαρώ για την αρτιότητα των επιχειρημάτων σας- ότι ήδη στη Βαυαρία το 45% των μαθημάτων γίνεται στη γερμανική και το λύκειο εκεί είναι αμιγές. Καίτοι βεβαίως είναι ιδιοτύπως αμιγές -υπό την έννοια ότι οι Βαυαροί εξακολουθούν με καλή μνήμη λόγω της σχέσης που διατηρούσαν με την Ελλάδα- αναπληρώνουν, όπως ξέρετε, το 80% των δαπανών και για τους μισθούς των καθηγητών και διδασκάλων, αλλά και για την υλικοτεχνική υποδομή. Είναι ένα ιδιότυπο σύστημα αυτής της διαφορετικότητας που είπαμε στη Γερμανία. Αν πάει κανείς στη Νυρεμβέργη, θα δει εντελώς διαφορετική νοοτροπία του τοπικού κρατιδίου κλπ. 

'Ομως, εκείνο που ισχυρίζομαι είναι ότι το Υπουργείο Παιδείας και διά του προγράμματος "Παιδεία Ομογενών" ξέρει τι θέλει να κάνει, προωθεί τη δίγλωσση εκπαίδευση και ξέρετε πολύ καλά ότι και μαζί δώσαμε μάχη στη Στουτγάρδη κλπ., όταν άνθρωποι όλων των κομμάτων, ακόμη και του δικού μας και του δικού σας είναι υπέρ της διατηρήσεως του αμιγούς ελληνικού σχολείου, ενώ και ο κύριος πρόεδρος της διακομματικής επιτροπής, κ. Παντερμαλής, έντονα και αυτός έχει αναπτύξει ιδιαιτέρως μετά την ανάληψη των καθηκόντων του, τη δραστηριότητά του, για να μπορέσουμε αυτό το μοντέλο να το περάσουμε, ως συνείδηση, σε όλη την ελληνική ομογένεια. 

Νομίζω, λοιπόν, ότι σ'αυτό θα πρέπει κυρίως να συμφωνήσουμε και όχι σε μία απαγγελία ρητοριών, ότι για παράδειγμα η Κυβέρνηση καταργεί τα αμιγή ή ότι η Κυβέρνηση δεν καταργεί τα αμιγή, γιατί αυτό περίπου κατάλαβα. Ο μεν κ. Παναγιώτου λέει η Κυβέρνηση δεν καταργεί τα αμιγή, ο δε κ. Αγγουράκης -νομίζω- ότι η Κυβέρνηση καταργεί τα αμιγή, αλλά όχι με τον τρόπο που θα έπρεπε. Η πραγματικότητα δεν είναι ούτε η μία ούτε η άλλη. Η Κυβέρνηση αναβαθμίζει τα αμιγή και τα υποστηρίζει. 

ΣΤΑΥΡΟΣ ΠΑΝΑΓΙΩΤΟΥ : Πόσα είναι στη Γερμανία, κύριε Υπουργέ; 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν είναι όλα αμιγή, κύριε συνάδελφε, στη Γερμανία. Για παράδειγμα, στο Ντόρμπουντ το αμιγές δημοτικό σχολείο καταργήθηκε, διότι οι Γερμανοί δεν έδωσαν άδεια εξαιρέσεως για τη λειτουργία αμιγώς δημοτικού σχολείου. Αυτή η διαφορετικότητα μας επιβάλλει να προσαρμοζόμαστε ανάλογα με τη στρατηγική και την εκπαιδευτική πολιτική εκάστου κρατιδίου, στα εκεί δεδομένα. Και τι κάνουμε εκεί; Ανοίγουμε ένα διάλογο και προτείνουμε τη δική σας πρόταση, που είναι πρόταση και της διακομματικής. Δηλαδή όχι πέντε ώρες μόνο την εβδομάδα ενταγμένα, έτσι όπως λένε οι φίλοι μας οι Γερμανοί, αλλά να κάνουμε μια συμφωνία για δέκα-δώδεκα ώρες εβδομαδιαίως, ώστε να διδάξουν για τον πολιτισμό, την ιστορία, να γίνει το μάθημα των θρησκευτικών, ενώ βεβαίως δεν είναι ανάγκη τα μαθηματικά, η φυσική και η χημεία να γίνονται στην ελληνική γλώσσα. Μπορεί να γίνονται στη γερμανική γλώσσα. 

Χθες ακούσατε ότι καυτηρίασα στη Φραγκφούρτη τη στάση ορισμένων συντονιστών, να μη βάζουν ως υποχρεωτικό μάθημα τα γερμανικά. Στη Στουτγάρδη η εγκύκλιος-οδηγία, κύριε Ειδικέ Γραμματέα Παιδείας Ομογενών έχει φτάσει από το Φεβρουάριο μήνα, για να προωθήσουμε τελικά και τη γερμανική γλώσσα και να μην έχουμε ένα γκέτο γλωσσικό και εκπαιδευτικό μέσα στο γερμανικό περιβάλλον. Αφιέρωσα δεκατέσσερα λεπτά από την ομιλία μου στο εκπαιδευτικό, αλλά θέλω να επιμείνω, για να πω ότι δεν εγκαταλείπει η Κυβέρνηση τα αμιγή, όπως δεν εγκαταλείπει σε καμία περίπτωση τη στρατηγική της αναβαθμίσεως, της εισόδου δηλαδή και της εντάξεως της ελληνικής γλώσσας στο γερμανικό εκπαιδευτικό σύστημα, όπου αυτό είναι δυνατόν. 

Για παράδειγμα στο Ντίσελντορφ φέτος για το αμιγές ελληνικό λύκειο χορηγήσαμε επτά χιλιάδες (7.000) μάρκα το μήνα για τη μίσθωση ενός μοντέρνου, σύγχρονου εκπαιδευτικού καταστήματος, ενώ είκοσι χιλιάδες (20.000) μάρκα πήγαν για την ανακαίνιση των αθλητικών εγκαταστάσεων και μπορώ να αναφέρω και άλλα παραδείγματα προγραμματισμών, που αναδεικνύουν ότι δεν είναι σε σύγχυση η ελληνική κυβερνητική εκπαιδευτική πολιτική, ότι μετατρέπουμε και αναβαθμίζουμε τα αμιγή σε δίγλωσσα σταδιακά, χωρίς να τα καταργούμε, ενώ συγχρόνως εμβαθύνουμε την ένταξη των μαθημάτων, όπως προτείνεται, της γλώσσας, του πολιτισμού, της ιστορίας κλπ. στο αμιγές γερμανικό, σουηδικό κλπ. σύστημα. 

Τώρα λέτε ότι τα βιβλία δεν είναι κατάλληλα. Μάλιστα, δεν είναι κατάλληλα. Γι' αυτό και από το πρόγραμμα παιδεία ομογενών, αναμένουμε μέσα στο τρέχον έτος του 1999 η ομάδα του πανεπιστημιακού, κυρία Δαμανάκη, και των εκατόν σαράντα συντονιστών σε όλον τον κόσμο, οι οποίοι για πρώτη φορά προικοδοτούνται απ' αυτό το μεγάλο ποσό των δύο δισεκατομμυρίων (2.000.000.000) να μας παραδώσουν όχι μόνο ιδέες, αλλά βιβλία. Αυτό είναι υποχρεωμένοι να κάνουν, βιβλία μάλιστα που δεν θα είναι αυτά τα ελληνικά, που στέλνουμε όλα αυτά τα χρόνια από την Ελλάδα στο εξωτερικό, αλλά βιβλία ειδικά γραμμένα για τις εκπαιδευτικές ανάγκες των παιδιών μας στην Ευρώπη ή την Κεντρική Ασία ή την Αφρική, ή τη Βόρειο Αμερική κλπ. Προς αυτήν την κατεύθυνση θέλω να πω ότι και ο ν.2413/96 ολοκληρώνεται και έχουμε την πλήρη εφαρμογή του και με το διορισμό των συντονιστών, μετά από πράγματι μία καθυστέρηση αρκετών ετών, αλλά και με τη σύσταση του ΥΠΟΔΕ, που ήδη η Βουλή έχει εγκρίνει τον πρόεδρό του, το ΣΑΕ πρότεινε τον εκπρόσωπό του, ορισμένοι ακόμη οργανισμοί απομένουν και το ΥΠΟΔΕ θα κάνει κι αυτό την εμφάνισή του ως στρατηγικός φορέας, ως ινστιτούτο για την εξέλιξη των προγραμμάτων της ελληνικής γλώσσας και του ελληνικού πολιτισμού. 

Τώρα, ως προς την πολιτιστική ταυτότητα των ομογενών, θα έλεγα πως πράγματι η ελληνική πολιτεία δείχνει ένα εντονότατο ενδιαφέρον, ιδιαιτέρως τα τελευταία χρόνια, για την αναβάθμιση της πολιτιστικής παρουσίας και δεν θα πρέπει να αποδοκιμάζουμε τη Γενική Γραμματεία, η οποία οργανώνει πολιτιστικούς μήνες. Εάν βέβαια ήταν αλήθεια, κύριε συνάδελφε, ότι είναι εκατοντάδες τα εκατομμύρια, τα οποία δίνουμε για τους πολιτιστικούς μήνες, τότε ίσως να μας εύρισκε αυτό εν απορία. 'Ομως δεν είναι έτσι. 'Ενας πολιτιστικός μήνας μπορεί να στοιχίσει στην Αφρική, ας πούμε, τριάντα ή σαράντα εκατομμύρια, ενώ στη Βόρειο Αμερική μπορεί να στοιχίσει εξήντα εκατομμύρια, αλλά δεν είναι εκατοντάδες, όπως είπατε, τα εκατομμύρια, ενώ επτακόσια εκατομμύρια (700.000.000) η Γενική Γραμματεία, πέραν των πολιτιστικών μηνών φέτος έχει εγγράψει στον προϋπολογισμό της, για να διατεθούν μέσω προγραμμάτων των ελληνικών κοινοτήτων και των ελληνικών οργανισμών, πολιτιστικών, εθνικοτοπικών κλπ., για την ανάπτυξη των πολιτιστικών τους δράσεων. 

'Ετσι λοιπόν νομίζω ότι θα πρέπει να δούμε την προσπάθεια του ΣΑΕ, για παράδειγμα την προσπάθεια του ΣΑΕ της Αμερικής, το οποίο πέρσι σε συνεργασία με το Υπουργείο Πολιτισμού, οργάνωσε έναν καινούριο πολιτιστικό θεσμό, την πολιτιστική πρωτεύουσα την ελληνική της Αμερικής με πρώτη επιλογή τη Βοστώνη, όπου μεγάλα πολιτιστικά γεγονότα έγιναν εκεί με την παρουσία της ορχήστρας του κ. Ξαρχάκου και του Εθνικού Θεάτρου, με αποτέλεσμα την αναβάθμιση της ελληνικής πολιτιστικής παρουσίας. 

Επίσης, πρόσφατα ήταν και τα εγκαίνια στο μεγάλο μουσείο της Νέας Υόρκης για τη νέα πτέρυγα του αρχαίου ελληνικού πολιτισμού, ενώ άλλες μεγάλες πρωτοβουλίες επίσης έχουν ληφθεί σε πολλές περιφέρειες του κόσμου, όπως στα πλαίσια των πολιτιστικών εκδηλώσεων στην Αυστραλία κλπ. 

Επομένως δεν είναι περιορισμένος ο ρόλος των ελληνικών κοινοτήτων για την πολιτιστική άνθιση. Θα έλεγα ότι εκείνο που χρειαζόμαστε είναι ένα νέο πολιτιστικό μοντέλο, νέους πολιτιστικούς θεσμούς, που να απευθύνονται κυρίως στη νεολαία. Και ίσως εδώ, εκείνο που πρέπει να οργανώσουμε πιο αποφασιστικά είναι τα στέκια νεολαίας, τα κέντρα πολιτισμού των νέων. Διότι εκείνο που χρειαζόμαστε περισσότερο δεν είναι το να ενισχύουμε τις παραδοσιακές κοινότητες μόνο -δε λέω να τις σταματήσουμε- αλλά να ανοίξουμε νέους δρόμους στη κατεύθυνση υποστηρίξεως των πολιτιστικών δράσεων και της πολιτιστικής ταυτότητας των νέων μας σε όλο τον κόσμο. 

Γι' αυτό θέλω να επαινέσω τον ΣΑΕ, αλλά και τη Γενική Γραμματεία Απόδημου Ελληνισμού και τη διακομματική επιτροπή, ότι έχουν επιτελέσει ένα πολύ θετικό έργο, καθώς μέσα στο έτος 1999 οργανώθηκαν ήδη τα διεθνή δίκτυα νέων αυτόνομα και τα οποία θα εμφανιστούν για πρώτη φορά μέσα στο ΣΑΕ τροφοδοτώντας τη δυναμική του και αλλάζοντας τους συσχετισμούς ηλικίας της συνεδρίας του Δεκεμβρίου 1998. 

'Ερχομαι τώρα στο ΣΑΕ, για να συμφωνήσω μαζί σας, κύριοι συνάδελφοι, ότι πράγματι υπάρχει καθυστέρηση στη δέσμευση που ανέλαβε και το ΣΑΕ, αλλά και η Γενική Γραμματεία και η διακομματική επιτροπή και να συζητήσουμε και πάλι τις τυχόν ή τις αναγκαίες τροποποιήσεις του προεδρικού διατάγματος για την καλύτερη αντιπροσωπευτικότητα, έτσι ώστε να ενισχύσουμε τη δημοκρατική βάση, την ομοφωνία των κομμάτων, αλλά και την αντίληψη τελικά ότι το ΣΑΕ είναι πάνω απ' όλα ένας θεσμός που εκφράζει αυθεντικά τις οργανώσεις βάσης και τους θεσμούς τριών χιλιάδων οργανώσεων του απόδημου ελληνισμού. 

Η Κυβέρνηση δηλώνει έτοιμη να προσέλθει και στις 4 Ιουλίου ήδη δεσμευθήκαμε στη Θεσσαλονίκη ότι θα συνεδριάσουμε κατά πρώτη φάση σε τριμερή σύνθεση και μετά στις 25 Ιουλίου, όταν θα συνέλθει η ολομέλεια του ΣΑΕ, θα αποφασίσουμε. Ελπίζω ότι τότε θα αποφασίσουμε για το ποια είναι τα σημεία εκείνα που πρέπει να τροποποιηθούν, ώστε να μην υπάρχει έστω και η παραμικρή αντίρρηση από τις κοινότητες ιδιαιτέρως και τις μεγάλες ομοσπονδίες, για το ποιος είναι εκείνος που πρέπει να προσκληθεί κλπ. 'Ομως αυτό δεν σημαίνει ότι συμφωνώ μ' αυτό που είπατε ότι υπήρξαν οργανώσεις φαντάσματα στο πρώτο και στο δεύτερο ΣΑΕ. 'Οποτε κληθήκαμε για να τεκμηριώσουμε αυτές τις καταγγελίες κανένας δεν μας είπε ποιες είναι οι οργανώσεις. 

Κατανοώ μάλιστα γιατί το Σίδνεϊ δεν συμμετέχει, γνωρίζετε το πρόβλημα που προκύπτει από το προεδρικό διάταγμα κλπ., και θα το συζητήσουμε αυτό, αλλά δεν υπάρχει καμιά οργάνωση εκκλησιαστικού χαρακτήρα όπως είπατε που μπορεί κανείς να τη θεωρήσει ως οργάνωση φάντασμα. Ενώ στην Ευρώπη η λαϊκή κοινότητα είναι το μοντέλο, δεν μπορεί κανείς να ισχυριστεί αυτό για τις ΗΠΑ όπου το 70% της οργανώσεως των Ελλήνων περνά μέσα από τις εκκλησιαστικές κοινότητες. Είναι πανίσχυρες. Και αυτό θα το ξέρετε γιατί πολλάκις έχετε εμφανιστεί σ' αυτά τα μεγάλα κέντρα του ελληνισμού. Είναι πανίσχυρες. Είναι πεντακόσιες περίπου και είναι πολιτιστικά κέντρα, έχουν σχολεία, έχουν δραστηριότητες, έχουν αυτοχρηματοδότηση. 

Δεν είναι δυνατόν να μειώσουμε τη δύναμη, το ρόλο και τη συμβολή αυτών των εκκλησιαστικών κοινοτήτων και πιστεύω ότι αυτό πρέπει να το βλέπουμε ανεξάρτητα από την τοποθέτηση που έχει το κάθε κόμμα έναντι στο ρόλο και τη δραστηριότητα της Εκκλησίας. Εμείς στηρίζουμε και αυτήν τη δραστηριότητα. Αλλά παράλληλα, ενώ θέλουμε αυτήν τη δραστηριότητα της Εκκλησίας και στον τομέα του πολιτισμού, δεν επιθυμούμε όμως την ανάμειξη της εκκλησίας στα εσωτερικά των κοινοτήτων όπου αυτές υπάρχουν και λειτουργούν και θέλουμε να προστατεύουμε αυτήν την αυτόνομη παρουσία των κοινοτήτων. Ενώ εάν αυτές θέλουν να έχουν και μια συμπληρωματική σχέση και με την Εκκλησία στο διοικητικό ή πολιτιστικό επίπεδο, καλώς να το έχουν. Ακόμη με ενημέρωσε η Γενική Γραμματεία ότι για το θέατρο Βούπερταλ -μια και θέτετε θέμα ότι δαπανώνται πολλά ποσά- ήδη επιχορηγήθηκε με περίπου δυο εκατομμύρια (2.000.000) δραχμές. 

ΣΤΑΥΡΟΣ ΠΑΝΑΓΙΩΤΟΥ: Λίγα είναι. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε συνάδελφε, εάν είναι λίγα, να το επανεξετάσουμε. Αντιπρόεδρος της διακομματικής επιτροπής είσαστε. Υποβάλλατε ένα αίτημα. Εγώ επαινώ το θέατρο στο Βούπερταλ και θα ήταν πολύ καλό να βλέπαμε να έλθει και εδώ στην Ελλάδα, γιατί είναι μια πρωτοπορία. 

Τώρα, για το 'Ιδρυμα Ελληνικού Πολιτισμού του Βερολίνου. 'Οπως ξέρετε, το Ελληνικό 'Ιδρυμα Πολιτισμού, δεν έχει δημιουργηθεί κυρίως για τις ανάγκες της ομογένειας. Είναι, ας το πούμε, μια απόπειρα να διεισδύσει -αν είναι καλή η λέξη- να προωθηθεί ο ελληνικός πολιτισμός στους θεσμούς των τρίτων κρατών, να συνεργαστεί με αντίστοιχους θεσμούς. Είναι ένα Γκαίτε. Μακάρι να ήταν. Προσπαθούμε να είναι. Θέλουμε να είναι ένας αντίστοιχος πολιτιστικός θεσμός. Δεν ξέρω αυτές τις καταγγελίες που είπατε, αλλά ευχαρίστως να μας τις διατυπώσετε αναλυτικότερα και να διατάξουμε να γίνει και έρευνα, διότι βεβαίως δεν επιθυμούμε -αν είναι αληθές- να σπαταλώνται χρήματα του ελληνικού λαού σε αμοιβές κλπ. Ξέρω ομως ότι δεν είναι και ιδιαίτερα σημαντικοί οι πόροι που λαμβάνει το παράρτημα του Βερολίνου, ενώ αναμένουμε να εξελιχθεί το Βερολίνο στην πλήρη πρωτεύουσα, εντός ορισμένων μηνών, της Γερμανίας και τότε, θα επιτεθούμε πολιτιστικώς, ώστε τα χρήματά μας να πιάσουν τόπο. Εδώ ο κ. Παντερμαλής θα ηγηθεί αυτής της πολιτιστικής εκστρατείας διότι είναι και μέλος του Ελληνικού Ιδρύματος Πολιτισμού. 

Αναφορικά τώρα με την ανεργία. Τι να κάνουμε; 'Εχετε εκπαιδευτεί τόσο πολύ στα θέματα του απόδημου ελληνισμού, που πλέον είστε ειδικός και δεν μπορούμε να πούμε ότι έχετε άδικο. 'Εχετε δίκιο ότι υπάρχει μια συγκριτική αυξημένη ανεργία, σε σχέση με το μέσο όρο για παράδειγμα στη Γερμανία. Είναι 11% ο μέσος όρος της Γερμανίας και 19%, αλλά όχι 50%, προς Θεού στους νέους μας. Είναι περίπου 25%-28% η ανεργία στους νέους. Αν πούμε ότι στην Ελλάδα είναι πάνω από 20% η ανεργία στους νέους, είναι ένα ευρωπαϊκό φαινόμενο, είναι ένα ιδιαίτερο φαινόμενο βεβαίως για τους νέους στη Γερμανία, γιατί δείχνει ότι η ενσωμάτωση, όχι η αφομοίωση, η ισότιμη δηλαδή ένταξη των νέων μας στο γερμανικό περιβάλλον, δεν έχει γίνει πραγματικότητα και θα πρέπει πρώτα η ελληνική πολιτεία και μετά τα ελληνικά κόμματα και οι ευρωβουλευτές μας, να δημιουργήσουμε προγράμματα εθνικού επιπέδου, αλλά και ευρωπαϊκά προγράμματα, επιτέλους να αφυπνίσουμε τον εν υπνώσει ευρωπαϊκό γίγαντα και να του δείξουμε ότι οφείλει να πάρει πρωτοβουλίες, να αναπτύξει προγράμματα επαγγελματικού προσανατολισμού. Είναι αυτό που λέμε κοινωνική Ευρώπη, η οποία είναι δυστυχώς ακόμη απούσα. Και ξέρετε πολύ καλά ότι η ελληνική Κυβέρνηση είναι από τις λίγες που σπρώχνει τα πράγματα. Βεβαίως και το κυβερνών κόμμα και όλα τα κόμματα σπρώχνουν τα πράγματα σε μια κατεύθυνση να υπάρξουν ευρωπαϊκά προγράμματα, για να μην υπάρχει αυτή η μεγάλη απόκλιση, παρ'ότι, κύριε συνάδελφε, δεν συμφωνώ ότι τα παιδιά μας είναι, αν θέλετε, στο περιθώριο του εκπαιδευτικού προσανατολισμού και των εξελίξεων, διότι όπως γνωρίζετε, τα παιδιά μας τα οποία μετέχουν στο γερμανικό ιδιαίτερα εκπαιδευτικό σύστημα -και αυτά είναι το 40%-50% ανάλογα με κρατίδιο-πρωταγωνιστούν. Και το καταθέτω υπευθύνως. Αυτό γίνεται και στην Αυστραλία, γίνεται και στην Ευρώπη. Τα παιδιά αυτών των αξίων Ελλήνων στο εξωτερικό, είναι πρωταθλητές στις γνώσεις και διαπρέπουν. 'Αλλο το ότι έχετε δίκιο στο εξής. 'Οτι, όταν τα παιδιά προετοιμάζονταν στο αμιγές Ελληνικό μέχρι τώρα και ερχόντουσαν εδώ και για οποιονδήποτε λόγο δεν ενσωματώνονταν στο ελληνικό εργασιακό σύστημα αλλά επέστρεφαν πίσω, τότε πράγματι είχαν προβλήματα ενσωμάτωσης στο γερμανικό περιβάλλον. 

Η ελληνική πολιτεία, όμως, δεν μπορεί να εμποδίσει -και φαντάζομαι κανένα κόμμα δεν μπορεί να πει- να μπει φραγμός στην είσοδο των Ελληνοπαίδων από τη Γερμανία ή την υπόλοιπη Ευρώπη ή και τον υπόλοιπο κόσμο στα ελληνικά πανεπιστήμια. Γι'αυτό και συγχαίρουμε το Υπουργείο Παιδείας που και με τη νέα μεταρρύθμισή του, όπως δήλωσε ο Υπουργός Παιδείας, δεν καταργεί την ποσόστωση διά της οποίας εκατοντάδες μαθητές, απόφοιτοι των λυκείων, στην Ευρώπη κυρίως, αλλά και σε ολόκληρο τον κόσμο, εισέρχονται με αυτό το ειδικό προνόμιο στα ελληνικά πανεπιστήμια και επιστρέφουν ως επιστήμονες είτε στην ελληνική κοινωνία είτε στην ευρωπαϊκή κοινωνία αναβαθμίζοντας έτσι όλη αυτήν την παρουσία μας στο νέο διεθνές περιβάλλον και ιδιαίτερα στο ευρωπαϊκό περιβάλλον το οποίο είναι ο καινούριος μας χώρος. 

Θέσατε, κύριε συνάδελφε -και κύριοι συνάδελφοι, γιατί και οι άλλοι συνάδελφοι του Κ.Κ.Ε. ανέπτυξαν παραλλήλως τα ίδια θέματα- με ιδιαίτερη ευαισθησία και ζητήματα που συνδέονται με τη φορολογική πολιτική των μεταναστών, των ομογενών, των συνταξιούχων κλπ. Υπάρχουν ορισμένες ευεργετικές διακρίσεις. Υπάρχει όμως και μία εξίσωση που πηγάζει από τις ντιρεκτίβες και την υποχρέωση της χώρας να μην κάνει διακρίσεις σε Ευρωπαίους πολίτες. Τη γνωρίζετε αυτήν τη δέσμευσή μας. Και βεβαίως, υπάρχει και η υποχρέωση εκ του Συντάγματος ότι δεν είναι δυνατόν γι'αυτούς που ζουν εν Ελλάδι, να υπάρχουν εξαιρέσεις στις φορολογικές υποχρεώσεις κλπ. 

Πάντως, παρ'όλα αυτά, οι απόδημοι διατηρούν έστω και χαμηλότερα από ό,τι πριν... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 

Παρακαλώ, κύριε Πρόεδρε, ας μου αφαιρεθεί, κατά τη συμφωνία που κάναμε και με τον κύριο Αντιπρόεδρο πριν, ο χρόνος από τη δευτερολογία μου για να μπορέσω να ολοκληρώσω. 

ΠΡΟΕΔΡΕΥΩΝ (Λουκάς Αποστολίδης): Συνεχίστε, κύριε Υφυπουργέ. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Λέω, λοιπόν, ότι στις μεταβιβάσεις ακινήτων για παράδειγμα, μετά από παρέμβαση του κ. 'Αθενς και της Γενικής Γραμματείας και προσωπικά ημών όλων ως διακομματικής επιτροπής, καταφέραμε να κρατηθεί το ποσοστό της φοροαπαλλαγής για την αγορά ακινήτου μέσω συναλλάγματος μόνο για τους ομογενείς στο μισό, στο 5,5% ή 6% περίπου, ενώ ήταν 11% μέχρι τη μείωσή του. Θυμόσαστε ότι όταν καταργήθηκαν όλες οι φοροαπαλλαγές επρόκειτο να καταργηθεί εντελώς και αυτό το προνόμιο των ομογενών. Κρατήθηκε στο μισό. Αυτό αν το εξετάσουμε δεν είναι και τόσο σύμφωνο με ορισμένες ευρωπαϊκές προδιαγραφές. 

Συγχρόνως πρέπει να πω ότι οι τόκοι των καταθέσεων των ομογενών μας στο εξωτερικό δεν φορολογούνται. Και έχει δίκιο ο κύριος συνάδελφος ότι ζητούν τώρα κάτι χαρτιά κλπ. και αυτό δημιουργεί ορισμένα προβλήματα που πρέπει να τα λύσουμε. 

ΣΤΡΑΤΗΣ ΚΟΡΑΚΑΣ: Τους τραβάνε στα δικαστήρια. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): 'Εχετε δίκιο, κύριε συνάδελφε. Επανειλημμένως έχει τεθεί και παρακαλώ και τον κύριο Γενικό Γραμματέα Απόδημου Ελληνισμού που παρίσταται να το σημειώσει αυτό, ώστε να ενεργοποιηθούμε -και η διακομματική επιτροπή παράλληλα- για να λυθεί αυτό το ζήτημα που ταλαιπωρεί μέσα από μία γραφειοκρατία και δημιουργεί τον κίνδυνο να τύχουν ορισμένων φορολογικών κυρώσεων οι 'Ελληνες στην Ευρώπη. 

Τώρα βέβαια, δεν μπορούμε να κάνουμε τίποτε για το τεκμήριο διαβίωσης, διότι από αυτό δεν μπορεί να εξαιρεθεί κανείς και ιδιαίτερα όταν είναι μαχητό. Δηλαδή μπορεί ο συνταξιούχος που παλιννόστησε από τη Γερμανία, εάν φορολογηθεί με βάση το τεκμήριο αυτό από το αυτοκίνητο, διατηρώντας το αυτοκίνητο, να προσφύγει στα δικαστήρια τα φορολογικά και να πει "νάτη η σύνταξή μου, κύριοι" και να την κερδίσει τη δίκη. 

ΣΤΑΥΡΟΣ ΠΑΝΑΓΙΩΤΟΥ: Γιατί να ταλαιπωρείται; 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Εν πάση περιπτώσει, ας το σκεφθεί και η διακομματική επιτροπή και αν υπάρχει κάτι σοφότερο και συνταγματικώς ορθό να το κάνουμε. 

Ανέλυσε ο κ. Κωστόπουλος με αρκετή γνώση και διεισδυτικότητα το πρόβλημα που υπάρχει για τους 'Ελληνες συνταξιούχους στην Αυστραλία. Πράγματι η φίλη κυβέρνηση της Αυστραλίας δείχνει ένα εκπληκτικό πείσμα, μία μονομέρια, μία άρνηση και μία επιλεκτικότητα. Θέλει για πρώτη φορά εις βάρος των Ελλήνων συνταξιούχων, όσων επέστρεψαν από την Αυστραλία εδώ, να επιβάλει αυτήν την καταδίκη όπου για να πάρει την πλήρη, κατώτατη σύνταξη θα πρέπει να έχει σαράντα εννέα χρόνια εργασίας -αν είναι δυνατόν- ενώ γι'αυτούς που μένουν εκεί, επειδή είναι ψηφοφόροι τους -αντιλαμβάνεστε- τους 'Ελληνες τους λέει "δεν πειράζει, εσείς στα είκοσι πέντε χρόνια θα πάρετε πλήρη σύνταξη". Αυτό η ελληνική Κυβέρνηση το κατήγγειλε. Το θεωρήσαμε απαράδεκτο και τους είπαμε ότι δεν προσυπογράφουμε. 

Και βέβαια παραμένει ανοικτό το ζήτημα, ενώ συγχρόνως έχουμε καλέσει και το ελληνικό λόμπι εκεί και τον κ. 'Αθενς να ενεργοποιήσει τους Βουλευτές ελληνικής καταγωγής και τους φιλέλληνες στο αυστραλιανό κοινοβούλιο, να σταματήσει αυτή η αδικία. Πρέπει δε να σας ενημερώσω ότι υπάρχει μια επιστολή από την Υπουργό Κοινωνικών Ασφαλίσεων της Αυστραλίας, η οποία ζητά επανέναρξη αυτού του διαλόγου. Λυπούμαι όμως να πω ότι παρ' ότι το θέτει πιεζόμενη από τους ελληνικής καταγωγής Βουλευτές μεταξύ των οποίων είναι και ο κ. Δόλης, πρόεδρος της διακοινοβουλευτικής ένωσης ομογενών Βουλευτών, όπου δεν μας λέει ξεκάθαρα τι είναι αυτό που μπορεί να καθορίσει μια βάση συμφωνίας. 

Η ψήφος των μεταναστών, μάλιστα, μείζον θέμα. Εκτεθειμένο είναι το ελληνικό Κοινοβούλιο, νομίζω και τα κόμματα και οι κυβερνήσεις διότι καθυστερούμε και καθυστερήσαμε επί σειρά δεκαετιών να υλοποιήσουμε μια συνταγματική επιταγή, δηλαδή να διευκολύνουμε τους πολίτες 'Ελληνες στο εξωτερικό, να ψηφίζουν από τους τόπους κατοικίας τους. Οι αναλύσεις των συνταγματολόγων είπαν ότι δεν μπορούμε να νομοθετήσουμε την επιστολική ψήφο και όπως ξέρετε η Κυβέρνηση πήρε την πρωτοβουλία -και αυτό είναι προς έπαινο- και το καλοκαίρι του 1998 κατά τη συζήτηση για την αναθεώρηση του Συντάγματος, επιτέλους η Βουλή των Ελλήνων ψήφισε την επιστολική ψήφο. Υπήρχε διαφωνία μόνο του δικού σας κόμματος. Και δεν θέλω να το πω έτσι για να το διαφοροποιήσω, γιατί ξέρω τη λογική πώς το είπατε, ότι θεωρείτε πως η επιστολική ψήφος δεν κατοχυρώνει τη διαφάνεια και αλλοιώνει ίσως τη δυνατότητα να είναι ψήφος μυστική κλπ. Εμείς διαφωνούμε με αυτήν την επιφύλαξή σας. Ψηφίσαμε την επιστολική ψήφο ως αναθεωρητική διάταξη. Το ίδιο έκαναν και τα άλλα κόμματα και πιστεύω ότι το ίδιο θα γίνει και στην επόμενη αναθεωρητική Βουλή. Δεν μας ικανοποιεί όμως αυτό, τουλάχιστον στα πλαίσια της διακομματικής αλλά και η Γενική Γραμματεία Απόδημου Ελληνισμού και το ΣΑΕ θέλουμε κάτι ταχύτερο να γίνει. Γι' αυτό και με εισήγηση όλων των κομμάτων όπως ξέρετε νομοθετήθηκε μια ειδική επιτροπή, η οποία βεβαίως πρέπει να ολοκληρώσει το έργο της συντόμως με στόχο να παρουσιάσει το μοντέλο εκείνο με το οποίο θα είναι δυνατόν, ακόμη και σε επερχόμενες εκλογές να ψηφίσουν οι 'Ελληνες ιδιαιτέρως της Ευρώπης με κάλπη στα προξενεία όπως γίνεται και τώρα στο Ευρωπαϊκό Κοινοβούλιο. Πιστεύω όμως ότι δικαιούμαι να πω πως η Κυβέρνηση δεν μπορεί να εγκαλείται, όταν είναι η μόνη κυβέρνηση η οποία προώθησε στο σκέλος της επιστολικής ψήφου και έλυσε αυτό το θέμα στην πρώτη φάση, ενώ συγχρόνως έχουμε την πρόθεσή της να αντιμετωπίσει ακόμη και την κάλπη στα προξενεία, αν λυθεί βεβαίως το ζήτημα, πως δημιουργούμε κάλπες για σαράντα ή πενήντα νομούς σε κάθε πόλη ή περιφέρεια της Ευρώπης. 

'Ενα άλλο θέμα για το οποίο θέλω να συμφωνήσω πλήρως, για να συμπληρώσω και εγώ με τη δική μου φωνή την ανάγκη, η ελληνική πολιτεία και το ελληνικό Κοινοβούλιο να κλείσει αυτά τα υπόλοιπα που διατηρούμε με ευθύνη της γραφειοκρατίας από την περίοδο του εμφυλίου πολέμου, κάτι το οποίο επανειλημμένως το έχουμε εκφράσει όλα τα κόμματα και δεν είναι δυνατόν να υπάρχουν Ελληνες που στερούνται ακόμη και σήμερα της ελληνικής ιθαγένειας. 

Πρέπει να σας πω ότι δεν υπάρχει Υπουργός Εξωτερικών ή Υπουργός Εσωτερικών μέχρι σήμερα που να έχω συζητήσει και ξέρει ότι έχουμε παρέμβει και να μη συμφωνεί. Και είναι προς τιμήν τους ότι και ο κ. Πάγκαλος και ο κ. Γ. Παπανδρέου έχουν δώσει εντολές και ο πρώην Υπουργός Εσωτερικών κ. Παπαδόπουλος και η κ. Παπανδρέου τώρα, και κινείται ταχύτατα η διαδικασία αποδόσεως των ιθαγενειών. 

'Ομως εγώ θα έλεγα ότι ίσως και η διακομματική επιτροπή, αλλά και εγώ προσωπικά, είμαι έτοιμος να δούμε αν στα πλαίσια των δυνατοτήτων που υπάρχουν, μπορεί να υπάρξει μια νομοθετική ρύθμιση που να τελειώνει μια και έξω αυτήν την υπόθεση. Είναι ελάχιστες οι περιπτώσεις αυτές, είναι εκατόν πενήντα - διακόσιες περιπτώσεις στην Τασκένδη, είναι εκατό περιπτώσεις στην Ουγγαρία. Εν πάση περιπτώσει, όμως, είναι πάρα πολλές να υπάρχουν, έστω και αν αποδίδονται. Εγώ έχω ζητήσει να δοθούν στο Υπουργείο Εξωτερικών από τους εκπροσώπους μας εκεί όλα τα ονόματα των αιτούντων και να πιέζουμε και μέσω του Υπουργείου Εξωτερικών και μέσω της διακομματικής ώστε να λύνονται. 

Και πρέπει να πω το εξής. 'Εχετε δίκιο για τον κ. Τζίτζη, ο οποίος μας εκπροσωπεί ως 'Ελλην στην αυτοδιοίκηση της Ουγγαρίας και στερείται της ιθαγενείας. Βεβαίως ο κ. Τζίτζης εγεννήθη ο άνθρωπος σε ένα σημείο όπου δεν υπήρχε ούτε η ληξιαρχική πράξη. Είναι ένα θέμα. Πρέπει να βρούμε ένα πρακτικότερο τρόπο παρά να του λέμε, "βρες ληξιαρχική πράξη". Διότι περί αυτού πρόκειται, δεν υπάρχει άρνηση της ελληνικής πολιτείας. Είναι αυτό το γραφειοκρατικό ζήτημα που πρέπει να το λύσουμε με πολιτική απόφαση. 

Ο δε κ. Βλαχόπουλος ο οποίος είναι ο 'Ελληνας Δήμαρχος και ο Νίκος ο Μπελογιάννης, πρέπει να ξέρετε ότι μετά από παρεμβάσεις της διακομματικής επιτροπής, πήρε την ελληνική ιθαγένεια ο άνθρωπος πριν από ένα χρόνο. 

ΣΤΡΑΤΗΣ ΚΟΡΑΚΑΣ: Δέκα χρόνια κάνουμε ερωτήσεις και το καταγγέλλουμε! 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Εγώ λέω ότι έχετε την πρωτοπορία, κύριε Κόρακα,και αναγνωρίζω ότι εσείς φέρατε πρώτοι στο Κοινοβούλιο αυτό το αίτημα. 

Πρέπει να σας πω ότι και στην Τασκένδη προσφάτως ο Πρόεδρος της Ελληνικής Δημοκρατίας, προς τιμήν του -και είναι τιμή του ελληνικού λαού που τον εκπροσωπεί κατ' αυτόν τον απόλυτο τρόπο- είπε ότι είναι μία δέσμευση και του ιδίου ότι πρέπει να τελειώνουν αυτές οι παρενθέσεις, οι οποίες πραγματικά δεν μας τιμούν με το να υπάρχουν. 

'Οσον αφορά το πιστοποιητικό ιθαγένειας, έχει δοθεί η κατεύθυνση από το Υπουργείο Εξωτερικών. Και από ό,τι βλέπω, κύριε συνάδελφε, είσθε ενημερωμένος μέχρι την τελευταία λεπτομέρεια. Τι να κάνουμε όμως; Πράγματι αυτό το ζήτημα δεν έχει ακόμη επιλυθεί. 'Εχετε δίκιο. Αγανακτεί ο 'Ελληνας της Αυστραλίας. 'Ομως, η γραπτή εντολή του Υπουργού των Εξωτερικών, την οποία και θα επαναλάβω και με την ευκαιρία αυτής της συζήτησης εδώ στη Βουλή -και υπάρχει η δέσμευση, η οποία και σήμερα τίθεται- είναι ότι θα κινηθούμε εντός των επομένων εβδομάδων, ώστε να κλείσει και τυπικά αυτή η υπόθεση. 'Αρα, θα μπορείτε να είσθε υπερήφανοι ότι με την επερώτηση που θέσατε, λύθηκε και αυτό το ζήτημα. 

Θέλω να μιλήσω για το ΣΑΕ και να επαινέσω τον παριστάμενο Πρόεδρο κ. 'Αθενς, ο οποίος ενήργησε ώστε με αυτοχρηματοδότηση, με πόρους δηλαδή, οι οποίοι δεν προέρχονται από το ελληνικό κράτος κυρίως και με στήριξη του ελληνικού κράτους μερική -είναι μία ποσόστωση της τάξεως του 10%-15%- ένα μεγαλόπνοο πρόγραμμα ιδρύσεως δεκαεννέα κέντρων υγείας σε όλη την τέως Σοβιετική 'Ενωση να γίνεται σήμερα πραγματικότητα. Και πρέπει να πω ότι υπήρξε ο εμνπευστής, ο οραματιστής και αυτός που έτρεξε, μαζί με μία μεγάλη ομάδα ομογενών, στην οποία βέβαια προσήλθε το σύνολο του κόσμου της ομογένειας, για να το υλοποιήσει. Είναι, επαναλαμβάνω, ένα μεγαλόπνοο πρόγραμμα άνω των πέντε εκατομμυρίων δολαρίων. Και είναι προς τιμήν του ΣΑΕ ότι μπορεί να κινητοποιεί ιδιωτικοοικονομικές δυνάμεις και να απαντάει σε τέτοια στρατηγικού χαρακτήρα θέματα, χωρίς να στερεί πόρους από την ομογένεια, μέσω των προγραμμάτων του κράτους, αλλά αντιθέτως, αυξάνοντας την διάχυση πόρων και από το περιβάλλον της ομογένειας κλπ. 

Νομίζω, κύριε Πρόεδρε, ότι απήντησα, με την ανοχή σας, στα περισσότερα. Θα μου επιτρέψετε βέβαια, στη δευτερολογία μου, ανάλογα με τα όσα θα τεθούν από τους συναδέλφους, να συμπληρώσω, ώστε να ολοκληρωθεί η σημερινή διαδικασία. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Κυρίες και κύριοι συνάδελφοι τη συνεδρίασή μας παρακολουθούν απο τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα δύο μαθητές και ένας συνοδός καθηγητής απο το 1ο Γυμνάσιο 'Εδεσσας-Πέλλας. 

Τους καλωσορίζουμε στο Κοινοβούλιο. 

(Χειροκροτήματα από όλες τις πτέρυγες της Βουλής) 

Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Στρατής Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριοι Βουλευτές, το Κ.Κ.Ε. έφερε σήμερα για συζήτηση αυτήν την επερώτηση, γιατί δίνει μία ιδιαίτερη σημασία στους ξενιτεμένους μας. Θεωρούμε τους μετανάστες μας, γενικότερα τους ξενιτεμένους μας σαν ένα τμήμα του ελληνικού λαού, το οποίο αναγκάστηκε να "πάρει των ομματιών του", ιδιαίτερα κατά τον αιώνα που διανύουμε και που τελειώνει, αναζητώντας μια καλύτερη, πιο ανθρώπινη ζωή. "Πήρε των ομματιών του", γιατί στη χώρα μας η ζωή ήταν ιδιαίτερα δύσκολη, κατά κανόνα βιοποριστικά, αλλά σε ορισμένες περιόδους και πολιτικά. Και υπέστη ένα τμήμα από αυτούς τους μετανάστες μας και τις γνωστές διώξεις κατά τις γνωστές περιόδους. 

Ο ρόλος που έπαιξαν οι μετανάστες μας όλα αυτά τα χρονια, ήταν ιδιαίτερα σημαντικός. Προσπάθησαν, ιδιαίτερα οι απόδημοι, οι 'Ελληνες του εξωτερικού που ζουν στην Ευρώπη, σε πιο κοντινές δηλαδή περιοχές, να διατηρήσουν τους στενούς δεσμούς τους με την πατρίδα. Επιδίωξαν όλοι να κρατήσουν την πολιτιστική τους ταυτότητα. 'Αλλοι τα κατάφεραν, άλλοι όχι. 

Και βεβαίως συνέβαλαν με τα εμβάσματά τους, μαζί με τους ναυτεργάτες μας, στο να καλυφθούν τα ελλείμματα ή ένα μεγάλο μέρος των συναλλαγματικών ελλειμμάτων της χώρας μας. 

Βεβαίως, χρησιμοποιήθηκαν και οι 'Ελληνες του εξωτερικού, συχνά πυκνά όλα αυτά τα χρόνια από τις εκάστοτε ελληνικές κυβερνήσεις, για την εξυπηρέτηση πολιτικών και ιδιαίτερα κομματικών σκοπιμοτήτων. Είναι πάρα πολλές οι περιπτώσεις αυτές, περιπτώσεις που στην πορεία προκάλεσαν ιδιαίτερη απογοήτευση στους ξενητεμένους μας. 'Εχω προσωπική πείρα από τέτοιες απογοητεύσεις και από τις Ηνωμένες Πολιτείες και από την Αυστραλία και από τον Καναδά, όπου από τη μια μεριά καλούσε η Ελληνική Κυβέρνηση τον Ελληνισμό να ξεσηκωθεί για διάφορα ζητήματα της εκάστοτε κυβερνητικής πολιτικής και από την άλλη μεριά τον αφήναμε, αν μπορώ να το πω έτσι, ξεκρέμαστο, γιατί διαπιστωνόταν τελικά ότι όλα αυτά ήταν για εντυπωσιασμό και όπως είπα, για να εξυπηρετηθούν συγκεκριμένες σκοπιμότητες. 

Φυσικά, όταν μιλάμε για τους 'Ελληνες του εξωτερικού πρέπει να έχουμε κατά νου ότι έχουν διαφορετικά προβλήματα, ανάλογα από τη χώρα που κατοικούν. 'Αλλα είναι τα προβλήματα των μεταναστών μας στην Ευρώπη, άλλα είναι τα προβλήματα των ομογενών, ας τους πούμε έτσι, στις Ηνωμένες Πολιτείες, άλλα είναι τα προβλήματα των Ελλήνων του Καναδά, άλλα είναι τα προβλήματα των Ελλήνων της Αυστραλίας, άλλα είναι τα προβλήματα των Ελλήνων ομογενών μας στις πρώην σοσιαλιστικές χώρες και ιδιαίτερα στη Σοβιετική 'Ενωση και άλλα είναι τα προβλήματα των Ελλήνων πολιτικών προσφύγων, που δεν είναι μόνο δύο ή τρεις εκατοντάδες, όπως ισχυρίσθηκε ο κύριος Υπουργός, αλλά πολύ περισσότεροι, αν λάβουμε υπόψη μας ότι ακόμα και στη Βουλγαρία, στη Ρουμανία και στην πρώην Γιουγκοσλαβική Δημοκρατία της Μακεδονίας μένουν τέτοιοι πολιτικοί πρόσφυγες, οι οποίοι για διάφορους λόγους ο καθένας δεν μπορούν να επιστρέψουν, είτε γιατί υπάρχει ακόμα αυτό το απαράδεκτο καθεστώς της άρνησης της ελληνικής ιθαγένειας διότι δεν είναι το γένος 'Ελληνες όπως λέγεται είτε γιατί δεν είναι κατοχυρωμένα τα ασφαλιστικά τους δικαιώματα, για να μπορέσουν να επανέλθουν στην πατρίδα τους. Φέρνω το χαρακτηριστικό παράδειγμα της Ρουμανίας -ήδη αναφέρθηκε- όπου είχαμε δεκαοκτώ, είκοσι αυτοκτονίες απ' αυτούς που επαναπατρίστηκαν. Γιατί μέχρι πρόσφατα η Ελλάδα δεν εξασφάλιζε στους ανθρώπους αυτούς τα προς το ζην, ώσπου να δεήσει η Ρουμανία να ακολουθήσει το δρόμο που ακολούθησαν και οι άλλες σοσιαλιστικές, την εποχή εκείνη, χώρες, δηλαδή να καταβάλουν ένα ορισμένο ποσό εδώ πέρα, το οποίο θα εξασφάλιζε τη βασική σύνταξη στους ομογενείς μας. 

Υπάρχει ένα θέμα, τι θέση παίρνει το κάθε κόμμα για τον επαναπατρισμό των ξενητεμένων μας. 

Το Κομμουνιστικό Κόμμα της Ελλάδας τάχθηκε πάντοτε ενάντια σ' αυτήν τη μεταναστευτική αιμορραγία. Θεωρήσαμε ότι αποτελούσε εθνικό έγκλημα το γεγονός ότι η αφρόκρεμα της νεολαίας μας, ο ανθός της νεολαίας μας έπαιρνε των ομματιών του στην ηλικία που ήταν έτοιμος να προσφέρει και πήγαινε να δημιουργήσει και να προσφέρει αλλού. 'Ημασταν αντίθετοι μ' αυτήν την κίνηση, με αυτό το μεταναστευτικό ρεύμα. 

Ακριβώς στο πνεύμα αυτό, το Κομμουνιστικό Κόμμα Ελλάδας αγωνίστηκε όλα αυτά τα χρόνια με τις δυνάμεις που είχε, για να δημιουργηθούν οι συνθήκες εκείνες, να σταματήσει η αιμορραγία, να σταματήσει η μετανάστευση, να κρατήσουμε τουλάχιστον αυτούς που έχουμε στην Ελλάδα αυτήν τη στιγμή και να δημιουργηθούν συνθήκες, ώστε να επανέλθουν όσο γίνεται περισσότεροι από τους ξενητεμένους συμπατριώτες μας. 

Τα προβλήματα που αντιμετωπίζουν οι ξενητεμένοι μας είναι, όπως είπαμε, διαφορετικά για την κάθε περιοχή του κόσμου, αλλά θα μπορούσε κανείς ορισμένα απ' αυτά να τα συνοψίσει στις εξής κατηγορίες: Είναι τα εκπαιδευτικά προβλήματα, όπως ήδη αναφέρθηκαν οι αγορητές του Κόμματός μας. Είναι προβλήματα κοινωνικοασφαλιστικά, προβλήματα του πολιτισμού, προβλήματα της διατήρησης της πολιτιστικής ταυτότητας, της εκπροσώπησης των μεταναστών και τα εκλογικά τους δικαιώματα. Φυσικά, όταν μιλάμε για εκλογικά, εννοούμε εκείνους τους ξενητεμένους 'Ελληνες που κρατούν στενούς δεσμούς με την Ελλάδα, την ελληνική ιθαγένεια κ.λπ. και εννοούμε κατ' εξοχήν αυτούς που βρίσκονται στην Ευρώπη. 

'Eτσι, όπως ήδη ειπώθηκε, τα εκπαιδευτικά ζητήματα συνοψίζονται, θα λέγαμε, στα προβλήματα της εκμάθησης της ελληνικής γλώσσας, της ιστορίας και του πολιτισμού. Η θέση του Κ.Κ.Ε. υπήρξε σαφής από την αρχή. Ταχθήκαμε εναντίον της δημιουργίας των γκέτο, δηλαδή των λεγόμενων αμιγών ελληνικών σχολείων στις χώρες διαμονής στο εξωτερικό, τα αντιπαλέψαμε, κατηγορηθήκαμε γι'αυτό, καθυβριστήκαμε γι'αυτό, χαρακτηριστήκαμε και ως "προδότες" -ο ομιλών είχε προσωπική πείρα- γιατί επιμένουμε τα ελληνόπουλα που είναι στη ξενιτειά να είναι ενσωματωμένα -όχι αφομειομένα- στην κοινωνία που ζουν, που εργάζονται οι γονείς τους και που πιθανά θα εργαστούν αύριο και οι ίδιοι ή όπου θα περάσουν ένα μεγάλο μέρος της ζωής τους. 'Ετσι θα τους δώσουμε τη δυνατότητα να αξιοποιήσουν τις γνώσεις και το επίπεδο παιδείας των χωρών αυτών. 

Ωστόσο, για πολύ μεγάλο χρονικό διάστημα δεν επεκράτησε αυτή η αντίληψη και είχαμε τις εξής εκτρωματικές, κατά τη γνώμη μας, καταστάσεις. Στην αρχή ξεκίνησε η ιστορία με δύο ή τέσσερεις ώρες την εβδομάδα, την Τετάρτη το απόγευμα που δεν είχαν σχολείο τα παιδιά και το Σάββατο το απόγευμα. Για τα ξενιτεμένα ελληνόπουλα, λοιπόν, η εκμάθηση της ελληνικής γλώσσας αποτελούσε αγγαρεία, γιατί την ώρα που λαχταρούσαν να παίξουν ή να κάνουν κάτι άλλο, έπρεπε να πάνε στο σχολείο. 

'Εστελνε η Ελλάδα δασκάλους, οι οποίοι συχνά -λυπάμαι που το λέω- το λιγότερο που τους ενδιέφερε ήταν να μάθουν τα Ελληνόπουλα την ελληνική γλώσσα. Χαρακτηριστική ήταν η κατάσταση που επικρατούσε στα χρόνια της δικτατορίας, που το μόνο που έκαναν, πολλές φορές και στη γλώσσα του τόπου -αν την ήξεραν οι δάσκαλοι- ήταν η χουντική προπαγάνδα και δεν μάθαιναν την ελληνική γλώσσα και ιστορία στα παιδιά μας. 

Οι ελληνικές κοινότητες τότε στο εξωτερικό, στην Ευρώπη, έπαιξαν σε σημαντικό βαθμό αυτό το ρόλο. Αναπλήρωσαν αυτό το κενό με τις δυνατότητες που είχαν, με τα μέλη τους που είχαν τελειώσει το γυμνάσιο ή το πανεπιστήμιο στην Ελλάδα και μάθαιναν στα παιδιά μας "πέντε γράμματα ελληνικά", ας μου επιτραπεί η έκφραση. 'Εχουμε μια πολύ καλή τέτοια πείρα από τις Βρυξέλλες. 

Φυσικά, πρέπει να πούμε για την ιστορία ότι τα σχολεία αυτά καταγγέλθηκαν και από τα προξενεία της περιόδου της χούντας, αλλά και από την Ελληνική Ορθόδοξη Εκκλησία -μιλάω για το Βέλγιο- με ορισμένες φωτεινές εξαιρέσεις, δυστυχώς, ως "κομμουνιστικά" σχολεία. Καλούσαν τον κόσμο από τον ιερό άμβωνα να μην συμμετέχει στα "κομμουνιστικά" σχολεία των κοινοτήτων και άλλα. 'Ηταν τραγικές καταστάσεις που στιγματίστηκαν από το ελληνικό στοιχείο της εποχής εκείνης. 

Ψηφίστηκε το 1996 ένας νόμος, ο οποίος δίνει την προτεραιότητα στα ντόπια σχολεία τα Ελληνόπουλα να διδάσκονται την ελληνική γλώσσα,την ελληνική ιστορία και τον ελληνικό πολιτισμό, μετά από συμφωνίες με τις χώρες διαμονής. 

Ο κύριος Υπουργός ήρθε σήμερα και απαντώντας στους αγορητές μας είπε ότι θα πρέπει να υπογράψουμε συμφωνίες. Από το 1996 έχει ψηφιστεί αυτός ο νόμος. Θα έπρεπε να μας πείτε σήμερα τι κάνατε, με ποιες χώρες έχετε υπογράψει τέτοιες συμφωνίες. 'Η να μας πείτε καθαρά ότι δεν δέχονται οι τάδε και οι τάδε χώρες, για να έχουν υπόψη τους και οι μετανάστες μας -μιλάω κυρίως για την Ευρώπη- πως να αντιμετωπίσουν τις κυβερνήσεις αυτών των χωρών, που να απευθυνθούν, τι να κάνουν και ποιός φταίει για το ότι αυτή η κατάσταση συνεχίζεται. 

Εσείς είπατε επιπλέον ότι αναβαθμίζετε τα αμιγή σχολεία. Μα, αυτό δεν το θέλουμε, δεν το θέλουν οι μετανάστες. Η ζωή η ίδια το έχει απορρίψει, για τους λόγους που είπαμε. 

'Οπως είπαν οι συνάδελφοι κ. Παναγιώτου και κ. Αγγουράκης, το θέμα είναι ότι θα πρέπει αυτά σιγά σιγά να βγουν από τη μέση και να αντικατασταθούν με τα άλλα που είπαμε. 'Οχι τα δίγλωσσα που λέτε, αλλά αυτά με τη διδασκαλία της ελληνικής γλώσσας, ιστορίας και πολιτισμού στα ντόπια σχολεία, τα γερμανικά, στα βελγικά κ.λπ. 

Αυτό είναι θέμα συμφωνιών και πιέσεων που η ελληνική Κυβέρνηση θα ασκήσει. 

Από εκεί και πέρα, είναι αλήθεια ότι ο κ. Ανθόπουλος -αναφέρθηκε σ' αυτό ο κ. Αγγουράκης- απάντησε εδώ στη Βουλή ότι αυτή η ιστορία θα χρειαστεί δέκα χρόνια. Εγώ σας λέω, ότι με τους ρυθμούς που πάτε και με τα μυαλά που έχετε και δεκαπέντε και είκοσι πέντε χρόνια να περάσουν δεν πρόκειται να έχουμε προώθηση της εφαρμογής αυτού του νόμου. Αυτό είναι απαράδεκτο, κύριε Υπουργέ, πώς να το κάνουμε. 

Επίσης ένα άλλο πρόβλημα που παρουσιάζεται έχει σχέση με τα μέσα διδασκαλίας, βιβλία, άλλα και με άλλα εποπτικά μέσα. Πριν από μερικά χρόνια πηγαίναμε στα Ελληνόπουλα του εξωτερικού, στα ξενιτεμένα παιδιά μας, τα σχολικά βιβλία της Ελλάδας. Αυτό ήταν αντιεκπαιδευτικό. Με πιέσεις κλπ. τυπώθηκαν άλλα βιβλία. Αυτά τα βιβλία, όμως, τυπώθηκαν όχι σε συνεργασία με τους εκπαιδευτικούς στις χώρες αυτές, με αυτούς που ασχολούνται με την ελληνική παιδεία στο εξωτερικό και κυρίως με αυτούς που είναι γεννημένοι ή εγκατεστημένοι εκεί, αλλά σε συνεργασία με αυτούς που στάλθηκαν από εδώ, από την Ελλάδα. Το λέω αυτό γιατί αυτοί ξέρουν καλύτερα τις συνθήκες της χώρας, ώστε οι παραστάσεις των βιβλίων κλπ. να είναι προσαρμοσμένες. Αλλά όλα έγιναν σε γυάλινους πύργους. Και ξανά Στάλθηκαν τελικά αυτά τα βιβλία και σε πολλές περιπτώσεις έχουμε καταγγελίες ότι είναι απαράδεκτα. 

Επίσης, είναι αλήθεια ότι τα κονδύλια που διατίθενται για τα σχολεία αυτά, για την όλη αυτή προσπάθεια, είναι ελάχιστα. Φυσικά εμείς ως Κ.Κ.Ε. πιστεύουμε ότι στοιχειώδες δικαίωμα κατοχυρωμένο και από το διεθνές δίκαιο και από τους διεθνείς οργανισμούς είναι οι χώρες διαμονής να εξασφαλίζουν τη δυνατότητα στους μετανάστες που ζουν και δουλεύουν σ' αυτές τις χώρες, να μάθουν τη γλώσσα της πατρίδας τους, το πολιτισμό της και την ιστορία της. Είναι ένα στοιχειώδες ανθρώπινο δικαίωμα και πιστεύουμε ότι αυτό θα πρέπει παραπέρα να το διεκδικήσουμε. Είπατε ότι κάποιο κρατίδιο της Γερμανίας το εξασφαλίζει κατά 80%, αλλά αυτό πρέπει να γενικευθεί, χωρίς αυτό να απαλλάσσει την ελληνική Κυβέρνηση φυσικά από την προσπάθεια -και την οικονομική- που πρέπει να καταβάλει. 

'Αλλο πρόβλημα που έχουμε σε σχέση με το εκπαιδευτικό είναι το θέμα των εισαγωγικών εξετάσεων. Είπατε ότι ενώ με το ν.2525, αν κατάλαβα καλά, κύριε Υφυπουργέ, καταργήθηκε το δικαίωμα που είχαν τα παιδιά-μόνιμοι κάτοικοι εξωτερικού να μπαίνουν με ένα ορισμένο ποσοστό στα ελληνικά πανεπιστήμια και με ευνοϊκότερες συνθήκες εισαγωγικών εξετάσεων, φέρατε κάποια τροπολογία και επανήλθε αυτό το δικαίωμα; Δεν έχω υπόψη μου αν επανήλθε. Εγώ έχω υπόψη μου το ν.2525 και ξέρω ότι το δικαίωμα παρείχε καταργήθηκε. Εάν έχει επανέλθει και ισχύει πάλι αυτό το δικαίωμα... 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Το 3%. 

ΣΤΡΑΤΗΣ ΚΟΡΑΚΑΣ: Δεν είναι το θέμα του 3%. Το θέμα είναι τί εξετάσεις πρέπει να περάσουν. Οι εξετάσεις που έδιναν τα Ελληνόπουλα του εξωτερικού ήταν εξετάσεις ευκολότερες, να το πω απλά, από αυτές που έδιναν τα παιδιά εδώ. Πρώτα ήταν το 5%, αν θυμάμαι καλά ή το 4% και 1% για άλλες ειδικές περιπτώσεις. Εσείς το πήγατε στο 3%. Αυτό είναι βεβαίως καλύτερο από την παντελή κατάργηση, αλλά δεν είναι αυτό που υπήρχε. 

Επίσης, έχουμε τα προβλήματα των εκπαιδευτικών. Κατά τη γνώμη μας οι καταλληλότεροι εκπαιδευτικοί είναι αυτοί που γεννήθηκαν ή αυτοί που έζησαν πολλά χρόνια και εκπαιδεύτηκαν στις χώρες διαμονής. Ως τόσο, όμως, αυτοί δεν αξιοποιούνται και πιο συχνά στέλνονται εκπαιδευτικοί από εδώ, από την Ελλάδα με τις γνωστές ρουσφετολογικές μεθοδεύσεις. 

Θα πρέπει να προσεχθεί και το ζήτημα της επιμόρφωσης των εκπαιδευτικών που εργάζονται στο εξωτερικό. 

Επίσης, έχουμε και το θέμα του μισθού. Είπαμε εμείς ότι κατά τη γνώμη μας ο μισθός αυτός, το επιμίσθιο μάλλον, θα πρέπει να καταβάλλεται από τις χώρες διαμονής ή αν είναι εκπαιδευτικοί που έχουν γεννηθεί και ζουν στις χώρες αυτές, ολόκληρος ο μισθός να καταβάλλεται από τις χώρες διαμονής. Θα πρέπει σε κάθε περίπτωση το επιμίσθιο, κύριε Υπουργέ, να μη φορολογείται από την Ελλάδα. 

Σε ό,τι αφορά τα κοινωνικοασφαλιστικά δικαιώματα αναπτύχθηκε το θέμα της Αυστραλίας. 

Το θεωρούμε απαράδεκτο να χρειάζονται σαράντα εννιά χρόνια δουλειάς γι'αυτούς οι οποίοι λαχταρώντας να τελειώσουν τη ζωή τους στην πατρίδα τους επιστρέφουν, σε αντίθεση με αυτούς που παραμένουν εκεί και χρειάζονται μόνο είκοσι πέντε χρόνια. Αυτή είναι μια πρωτοφανής σε παγκόσμια κλίμακα διάκριση. Νομίζω ότι μέχρι και στο Διεθνές Δικαστήριο της Χάγης θα μπορούσαμε να πάμε γι'αυτήν την απαράδεκτη κατάσταση. Δεν πρέπει να περιμένετε πότε η κυρία Υφυπουργός ή η Υπουργός Κοινωνικής Πρόνοιας της Αυστραλίας θα κτυπήσει την πόρτα μας. Πρέπει να είσθε συνεχώς εκεί φορτικοί για να διεκδικήσετε το δίκαιο των συμπατριωτών μας οι οποίοι έβαλαν τον καλύτερό τους εαυτό για να οικοδομήσουν τη σημερινή Αυστραλία. 'Εχουν λοιπόν το δικαίωμα να διεκδικούν τα ίδια δικαιώματα όσοι απόμαχοι φεύγουν, με εκείνους που παραμένουν στην Αυστραλία. 

Επίσης υπάρχει το θέμα των Ελλήνων των Ηνωμένων Πολιτειών. Νομίζω ότι το 1992 ή το 1993 από την κυβέρνηση της Νέας Δημοκρατίας υπογράφτηκε μια συμφωνία με τις Η.Π.Α. για τα ασφαλιστικά δικαιώματα. Για τους ελληνικής καταγωγής Αμερικανούς που πήραν την αμερικανική υπηκοότητα χάνοντας την ελληνική η σύνταξη είναι κατά 25% μεγαλύτερη από αυτήν των Ελλήνων που επέμεναν να μένουν 'Ελληνες. Αυτό το υπέγραψε η ελληνική Κυβέρνηση. 

Και κάτι ακόμα που καταγγέλθηκε από την Ομοσπονδία Κοινοτήτων στη Νέα Υόρκη. Η ελληνική Κυβέρνηση δεν πήγε να συζητήσει με τους συμπατριώτες μας τι να υπογράψει ή να τους ρωτήσει ποιες είναι οι προτάσεις τους, αλλά αφού υπέγραψε, πήγε να τους ενημερώσει για το τι υπέγραψε. Αυτό δείχνει πόσο σοβαρά αντιμετωπίζουν ακόμα και για θέματα ουσίας οι εκάστοτε κυβερνήσεις τους συμπατριώτες μας. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, θα ήθελα να μου δώσετε πέντε λεπτά από τη δευτερολογία μου. 

ΠΡΟΕΔΡΕΥΩΝ (Λουκάς Αποστολίδης): Θα τα έχετε. 

ΣΤΡΑΤΗΣ ΚΟΡΑΚΑΣ: Στη συνέχεια θα ήθελα να αναφερθώ στο πρόβλημα που δημιουργήθηκε με τους 'Ελληνες αντιστασιακούς που διαμένουν στον Καναδά. Με τα χρήματα των επανορθώσεων που κατέβαλαν οι Γερμανοί στον Καναδά έπαιρναν κάποια σύνταξη. Εν μια νυκτί και με τη συνηγορία ορισμένων από την Ελλάδα, έχασαν τη σύνταξή τους. Το πρόσχημα ήταν ότι δεν ήταν σε θέση, λόγω ηλικίας, να είναι αντιστασιακοί όταν γινόταν η Εθνική Αντίσταση. 

Πράγματι, υπήρχαν κάποιες τέτοιες περιπτώσεις. Αλλά, αντί να απαιτήσουμε να ξεκαθαριστούν οι φάκελοι και να απαλλαγούμε από αυτήν τη ντροπή, η κυβέρνηση του Καναδά "τσουβάλιασε" όλους τους αντιστασιακούς και τους έκοψε τη σύνταξη. Η Ελληνική Κυβέρνηση δεν αντέδρασε. 

Ακόμη, υπάρχει το θέμα της επαγγελματικής κατάρτισης και των διακρίσεων που γίνονται στην απασχόληση των αλλοδαπών σε διάφορες χώρες της Ευρωπαϊκής 'Ενωσης. 

Για τα φορολογικά. Είναι αλήθεια ότι υπάρχει μια βασική αρχή. Ο καθένας φορολογείται στον τόπο κατοικίας του. Με βάση αυτήν την αρχή, γίνονται και οι διακρατικές συμφωνίες. 'Ομως, στη Γερμανία αυτή η αρχή ισχύει μόνο για τον ιδιωτικό τομέα και όχι για το δημόσιο τομέα. Αυτό είναι ένα πρόβλημα. Επίσης, ενώ το ύψος του αφορολογήτου στη Γερμανία είναι σημαντικά μεγαλύτερο από το ύψος του αφορολογήτου εδώ, όταν ο μετανάστης έρχεται στην Ελλάδα φορολογείται με βάση τα ελληνικά δεδομένα και όχι με βάση τα γερμανικά. Αυτή είναι μια άδικη μικρόψυχη μεταχείριση. Ξεζουμίσαμε επί χρόνια αυτόν το μετανάστη με τα εμβάσματα συναλλάγματος προς την Ελλάδα και ερχόμαστε τώρα να τον ξεζουμίσουμε παραπέρα. 

Επιμένουμε ότι είναι απαράδεκτο, αυτό που είναι αφορολόγητο στη Γερμανία ή σε οποιαδήποτε χώρα από την οποία επαναπατρίστηκε ο συμπατριώτης μας να ισχύει εδώ. 'Αλλο είναι, εάν για εκείνο το κομμάτι του εισοδήματος που φορολογήθηκε στις χώρες αυτές, το φορολογήσει και η Ελλάδα, εάν το κρίνει αυτό σκόπιμο. 

Για τα πολιτιστικά ζητήματα υπάρχει επίσης αυτό το θέμα με το αυτοκίνητο, που έθιξε ο συνάδελφος κ. Παναγιώτου. 

Κύριε Υπουργέ, και στα δικαστήρια ακόμα να πάει, με τους νόμους που έχουμε τώρα θα το χάσει. 

Τα κριτήρια αυτά λένε, ότι παίρνεις τόσους ίππους όταν έχεις τόσο εισόδημα. Μπορεί να χτυπιέσαι κάτω ότι δεν έχεις αυτό το εισόδημα και ότι είχες βάλει στην άκρη δέκα δραχμές και πήρες αυτό το αυτοκίνητο και ότι το εισόδημά σου είναι στο μισό, αλλά δεν το δέχονται. Αυτή είναι η ιστορία. Δηλαδή, θεωρείσαι απατεώνας και άντε να αποδείξεις εσύ το αντίθετο. Και πάλι, όταν το αποδείξεις, δεν σε πιστεύουν. 

Για τα πολιτιστικά, είναι αλήθεια ότι το μεγαλύτερο κομμάτι της πολιτιστικής δραστηριότητας οφείλεται στις κοινότητες, στους πολιτιστικούς συλλόγους και σε ορισμένους δωρητές 'Ελληνες. 

Το ελληνικό κράτος, παρά όσα μας είπατε, είναι γνωστό ότι πολύ λίγο συμμετέχει ή κάνει εκδηλώσεις κυρίως εντυπωσιασμού. Αλλά σε βάθος πολιτιστική δουλειά, που θα διατηρήσει την πολιτιστική δραστηριότητα των ξενιτεμένων μας, δεν κάνει. 

Μίλησε ο κ. Παναγιώτου για τους πολιτιστικούς μήνες. 

Εγώ σας λέω, ότι όλα αυτά τα χρήματα είναι επίσης εκδηλώσεις εντυπωσιασμού. Εάν τα χρήματα αυτά -που βεβαίως δεν είναι πολλά, αλλά είναι αρκετά για εκεί που πάνε- πήγαιναν σε αυτούς τους συλλόγους, τις κοινότητες κλπ και όχι αυτά τα ψίχουλα που διαθέτετε σήμερα, σίγουρα η δουλειά θα ήταν περισσότερη. Αλλά χρειάζεται πολύ μεγαλύτερη προσπάθεια. 'Εχουμε στη διάθεσή μας εκατοντάδες κοινότητες, πολιτιστικούς συλλόγους, που μπορούν αφιλοκερδώς, ανιδιοτελώς να δημιουργήσουν ένα τεράστιο πολιτιστικό έργο και δεν το αξιοποιούν αυτό γιατί τσιγκουνευόμαστε τους απαραίτητους πόρους. 

Ζητάμε, λοιπόν, αλλαγή της στάσης του ελληνικού κράτους, την οικονομική βοήθεια και άλλη πάσης φύσεως βοήθεια. 

Υπάρχει το θέμα της εκπροσώπησης. 

Εμείς επιμένουμε, κύριε Υπουργέ, ότι θα πρέπει με νόμο να θεσμοθετηθεί, ότι το ελληνικό κράτος αναγνωρίζει ως μόνο επίσημο εκπρόσωπο των Ελλήνων, που ζουν στην κάθε χώρα, τις ελληνικές κοινότητες. Ας υπάρχουν και οι ενορίες, ας υπάρχει και οι κληρικόλαϊκές οργανώσεις, και οι πολιτιστικοί σύλλογοι, ας υπάρχουν ό,τι θέλετε. Αλλά, θα πρέπει να είναι η κοινότητα ο μόνος επίσημος εκπρόσωπος για το ελληνικό κράτος και να επιμείνουμε και για τη χώρα παραμονής κ.λπ. Αυτό δεν το δέχεσθε. Δεν το θέλετε. Υποβαθμίσατε τις κοινότητες με το Προεδρικό διάταγμα που βγήκε για τη δημιουργία του ΣΑΕ. 

Εμείς, κύριε Υπουργέ -το λέω ευθέως παρουσία και του κ. 'Αθενς- ένα τέτοιο ΣΑΕ, που κατ'εξοχήν θα χρησιμοποιείται για να δημιουργήσει μερικά κέντρα υγείας ή για να πάει να ανακαλύψει κάπου μερικούς απόδημους 'Ελληνες, δεν το θέλουμε. Εμείς θέλουμε ένα ΣΑΕ το οποίο θα μπαίνει επικεφαλής στους αγώνες των Ελλήνων του εξωτερικού, των ξενιτεμένων μας, για τα προβλήματά τους, αυτά που θέσαμε εδώ πέρα, τα εκπαιδευτικά, τα ασφαλιστικά, τα πολιτιστικά τους προβλήματα και δεν θα είναι το μακρύ χέρι της Κυβέρνησης για να περνά την κυβερνητική πολιτική στο εξωτερικό. Δεν θα είναι αυτός ο οποίος θα εκτονώνει τους αγώνες, αλλά αυτός ο οποίος θα τονώνει αυτούς τους αγώνες. 

Ζητάμε λοιπόν, να αλλάξει, να τροποποιηθεί ριζικά το προεδρικό διάταγμα που δημιουργεί το ΣΑΕ και να είναι ένα ΣΑΕ απαλλαγμένο από την κηδεμονία της Κυβέρνησης, που προβλέπει το προεδρικό διάταγμα. Η μόνη απαλλαγή του ΣΑΕ από την κυβερνητική κηδεμονία που προβλέπετε, είναι ότι σε ένα χρόνο περίπου πρέπει να αυτοχρηματοδοτείται. Να εξασφαλίζει μόνο τους πόρους και να μην του δίνετε τίποτα. Και κηδεμονία να έχετε και να διαφεντεύετε και να δίνετε τη μερίδα του λέοντος εκπροσώπησης στις διάφορες εκκλησίες -υποβαθμίζοντας, όπως είπα, τις κοινότητες- αλλά και να υπάρχει αυτοχρηματοδότηση. 

Εμείς δεν το δεχόμαστε και ζητάμε τη ριζική τροποποίηση του διατάγματος και ένα ΣΑΕ σε όλως διόλου άλλες βάσεις και προς άλλη διαφορετική κατεύθυνση. 

Δεν προλαβαίνω να σας αναφέρω στοιχεία για τη χρηματοδότηση, αλλά φαίνεται η υποβάθμιση. Για παράδειγμα το 1998 στις κοινότητες δώσατε τριακόσια πενήντα εκατομμύρια (350.000.000) και εκεί επιλεκτικά. Το 1999 δώσατε τριακόσια εκατομμύρια και το ΣΑΕ μένει στα ίδια οχτακόσια σαράντα οχτώ εκατομμύρια (848.000.000) δραχμές και κάτι άλλα που πάνε μέσω άλλων τρόπων. 'Ομως δεν θεωρούμε και αυτά τα ποσά επαρκή. 

Τελειώνοντας, θέλω να πω για τα εκλογικά δικαιώματα, κύριε Πρόεδρε. Τα ανάπτυξε επαρκώς ο συνάδελφος κ. Κανταρτζής και εμείς όχι απλώς είμαστε αντίθετοι με την επιστολική ψήφο, αλλά θεωρούμε ότι γίνεται σαφέστατα εκ του πονηρού και θα έχουμε πάρα πολλά παρατράγουδα. 'Οπως οι πολίτες της Ευρωπαϊκής 'Ενωσης που ζουν στην Ελλάδα πηγαίνουν στα προξενεία οι περισσότεροι και ψηφίζουν, είναι αίτημα του μεταναστευτικού κινήματος, στα ελληνικά προξενεία και τις κοινότητες, με τις ανάλογες εφορευτικές επιτροπές να πηγαίνουν και να ψηφίζουν. Ποιος θα στείλει και πώς την επιστολή και από πόσα χέρια θα περάσει και πώς θα εξασφαλιστεί το απόρρητο; Επίσης θα πρέπει να παλέψουμε, ώστε να εξασφαλιστεί σε όλους τους μετανάστες μας η δυνατότητα διπλής υπηκοότητας για όσους θέλουν να πάρουν την υπηκοότητα της χώρας διαμονής τους, αλλά να μη χάνουν την ελληνική υπηκοότητα. 

ΠΡΟΕΔΡΕΥΩΝ (Λουκάς Αποστολίδης): Ο κ. Παντερμαλής έχει το λόγο ο οποίος ορίζεται και Κοινοβουλευτικός Εκπρόσωπος από το Πανελλήνιο Σοσιαλιστικό Κίνημα για τη συζήτηση της συγκεκριμένης επερώτησης. 

ΔΗΜΗΤΡΙΟΣ ΠΑΝΤΕΡΜΑΛΗΣ: Κύριε Πρόεδρε και κύριοι συνάδελφοι, νομίζω ότι θα πρέπει να ευχαριστήσουμε το Κομμουνιστικό Κόμμα που έφερε αυτή την επερώτηση στη Βουλή για συζήτηση και αυτό γιατί ουσιαστικά δεν υπάρχουν μεγάλες διαφορές ανάμεσα σε αυτά που γίνονται και σε αυτά που επισημαίνει. Εξ άλλου εκπρόσωπός του στη διακομματική επιτροπή έχει την ευκαιρία, και το κάνει πάντοτε, να υποδεικνύει τις απόψεις του κόμματός του και νομίζω ότι πολύ συχνά βρίσκεται ο δρόμος της σύνθεσης. 

Θα ήθελα να πω λίγα πράγματα. Ξεκινάω με το θέμα της εκπαίδευσης των αποδήμων του εξωτερικού, επειδή ερχόμαστε σήμερα τα μέλη της διακομματικής από τη Φρανκφούρτη, όπου αντιμετωπίσαμε ως καίριο θέμα αυτό της εκπαίδευσης, γιατί περίπου το 1/3 το θεμάτων που συζητήθηκαν από τα μέλη της ομοσπονδίας αφορούσε τα προβλήματα της εκπαίδευσης των Ελλήνων στο εξωτερικό. 

Πρέπει να ξεκαθαρίσω ότι έγινε ένα σημαντικό βήμα γιατί όλοι έχουμε καταλήξει ότι πρέπει να υιοθετήσουμε αυτό που λέμε δίγλωσση παιδεία, χωρίς όμως να κατανοούμε ακριβώς περί τίνος ακριβώς πρόκειται. Είναι μία περίεργη έκφραση που δεν αντιστοιχεί στους όρους που χρησιμοποιεί η γερμανική εκπαίδευση, τα τοπικά υπουργεία παιδείας, τα οποία διαφοροποιούν έντονα αυτήν τη λεγόμενη δίγλωσση παιδεία. Δηλαδή, μπορεί να υπάρχει δίγλωσση παιδεία που είναι όμως μειονεκτική για τα παιδιά των αποδήμων ή των μεταναστών που σπουδάζουν εκεί, γιατί δεν τους δίνει τις δυνατότητες για περαιτέρω προώθηση στο χώρο των γνώσεων, τους περιορίζει και τους κατεβάζει σε χαμηλά επίπεδα δράσης. Υπάρχει όμως και η άλλη, η εντεταγμένη ελληνική παιδεία, δηλαδή, η ελληνική γλώσσα μέσα στο πρόγραμμα της εκπαίδευσης των κρατιδίων που ποικίλει από περίπτωση σε περίπτωση και όπου δίνονται άλλες περισσότερες δυνατότητες. 

Για να ξεπεραστεί αυτή η δυσκολία αποφασίσαμε η διακομματική επιτροπή σε συνεργασία με την Ειδική Γραμματεία του Υπουργείου Παιδείας να καταρτίσουμε ένα φυλλάδιο δέκα σελίδων, στο οποίο για κάθε κρατίδιο να αναφέρεται τι έχουμε και τι είναι δυνατόν να κάνουμε, ποιο είναι το πλαίσιο της γερμανικής νομοθεσίας και ποιές συμφωνίες πρόκειται να υλοποιηθούν. 

'Οσον αφορά το θέμα του πολιτισμού το οποίο ήλθε πολλές φορές στη συζήτηση, της πολιτιστικής ταυτότητας των ομογενών, πρέπει να πει κανείς ότι είναι ένα σύνθετο κεφάλαιο και λυπάμαι που το βλέπουμε απλά έως απλοϊκά. Δεν είναι μόνο οι τοπικές λαογραφικές εκδηλώσεις που εκφράζουν την πολιτιστική ταυτότητα, ούτε μόνο η συγκεχυμένη αντίληψη για το ιστορικό παρελθόν των Ελλήνων. Κάποια στιγμή θα έπρεπε όχι μόνο στο επίπεδο της διακομματικής επιτροπής, αλλά και σε επίπεδο Ολομέλειας να συζητήσουμε τί είναι η πολιτιστική ταυτότητα. 

Είναι πολύ περισσότερο και πολύ δυσκολότερο να το προσδιορίσουμε και πρέπει να δούμε αυτήν την πολιτιστική ταυτότητα σε σχέση με την πολιτιστική ταυτότητα των άλλων τουλάχιστον ευρωπαϊκών κρατών αφού ανήκουμε σ' αυτή την ένωση της Ευρώπης. Πώς διαφοροποιείται δηλαδή, ο 'Ελληνας μέσα στο ευρωπαϊκό σύστημα πολιτιστικών ταυτοτήτων. Και εμείς δίνουμε τεράστιο βάρος σ' αυτό -είναι φανερό- αφού πιστεύουμε ότι ο μόνος τρόπος για να κρατηθεί μία ταυτότητα δεν είναι πια ή δεν θα είναι στο μέλλον η κρατική ταυτότητα αφού δεν θα υπάρχουν κρατικά σύνορα με την παραδοσιακή έννοια. Θα είναι κυρίως η ταυτότητα, η πολιτιστική. Αυτή θα είναι που θα αποτελεί και τη συνοχή για τους Ευρωπαίους του μέλλοντος. 

Να δούμε όμως τι γίνεται στην πράξη. 'Οντως πολλές κοινότητες κάνουν εκδηλώσεις. Θα θεωρούσα ότι είναι λάθος να παρεμβαίνει με οποιοδήποτε τρόπο, ακόμη και με χρηματοδότηση το ελληνικό κράτος. Πρέπει να αφήσουμε τους απόδημους να αυτενεργήσουν. 'Εχουν κάποια χρήματα τώρα. Δεν βρισκόμαστε στη δεκαετία του '50 και του '60. 'Εχουν αλλάξει τα πράγματα και καλό είναι να το αποδεχτούμε αυτό διότι το βλέπουμε, είναι μια πραγματικότητα. Δεν είναι πια ο κατατρεγμένος μετανάστης σήμερα. Είναι αυτός ο οποίος πήγε εκεί όντως ως κατατρεγμένος, κατάφερε όμως να επιβιώσει, κατάφερε να πετύχει οικονομικά και κοινωνικά. Εμένα μου κάνει τεράστια εντύπωση στην Κεντρική Ευρώπη και στην Αμερική πόσοι 'Ελληνες είναι γιατροί, δικηγόροι, δραστήρια μέλη της Τοπική Αυτοδιοίκησης, και της πολιτικής ζωής. Είναι πια δυναμικό στοιχείο, ο απόδημος 'Ελληνας δεν είναι ο κατατρεγμένο μετανάστης. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Βεβαίως υπάρχουν και ορισμένα στρώματα τα οποία μειονεκτούν και αυτά πρέπει να τα ενισχύσουμε αλλά πρέπει να δούμε με άλλη ματιά. Και γιατί λέω με άλλη ματιά πρέπει να τον δούμε σαν έναν οργανισμό ο οποίος μπορεί να έχει θετική δράση και δυνατή ακτινοβολία στο κάθε περιβάλλον που βρίσκεται. Για παράδειγμα αυτή η πολιτιστική δράση δεν πρέπει να περιορίζεται μόνο ανάμεσα στους 'Ελληνες. Πρέπει να επηρεάζει και τον περίγυρο, διότι τότε μόνο έχει δυνατότητα επιβίωσης. 'Ενας θεσμός ή μία παράδοση μπορεί να είναι ισχυρός όχι όταν στρέφεται στον εαυτό του και κλείνεται, όπως και σεις είπατε, κύριοι συνάδελφοι, μέσα σε ένα γκέτο, αλλά όταν μπορεί να ακτινοβολεί και μπορεί να κερδίζει και άλλους ανθρώπους. Πρέπει να δούμε τα πράγματα όπως εξελίσσονται σήμερα και μέσα εκεί να δούμε τον απόδημο 'Ελληνα. 

Δεν θα μπω στις λεπτομέρειες, γιατί όντως πολλά απ'αυτά τα προβλήματα τα έχουμε συζητήσει και τα έχουμε ξανασυζητήσει σε διάφορα επίπεδα. Ορισμένα οδεύουν προς τη λύση τους. Εγώ όπως και ο συνάδελφος κ. Παναγιώτου που είναι Γενικός Γραμματέας της Επιτροπής Απόδημου Ελληνισμού... 

ΣΤΑΥΡΟΣ ΠΑΝΑΓΙΩΤΟΥ: Εγώ είμαι Β' Αντιπρόεδρος της Επιτροπής. Ο κ. Κουναλάκης είναι Γενικός Γραμματέας και διαμαρτύρεται! 

ΔΗΜΗΤΡΙΟΣ ΠΑΝΤΕΡΜΑΛΗΣ: 'Εχετε δίκιο, κύριε συνάδελφε. Συναισθανόμουν ότι κάτι δεν λέω σωστά. 

ΠΡΟΕΔΡΕΥΩΝ (Παναγιώτης Ν. Κρητικός): 'Ερχεται από το τηλεοπτικό μέτωπο ο κ. Κουναλάκης και είναι ανενημέρωτος! 

ΠΕΤΡΟΣ ΚΟΥΝΑΛΑΚΗΣ: Τα έψαλα στο φίλο σας τον υπερπατριώτη! 

ΠΡΟΕΔΡΕΥΩΝ (Παναγιώτης Ν. Κρητικός): Δεν νομίζω να είστε καλύτερος ψάλτης εσείς από το φίλο μου. Αν εννοείτε τον κ. Παπαθεμελή φυσικά. 

ΠΕΤΡΟΣ ΚΟΥΝΑΛΑΚΗΣ: Αυτόν εννοώ. 

ΔΗΜΗΤΡΙΟΣ ΠΑΝΤΕΡΜΑΛΗΣ: Αφού βάζετε έτσι στον αέρα το θέμα του πατριωτισμού εγώ θέλω να πω, ότι οι απόδημοι είναι η λυδία λίθος για να δούμε τι θα πει πατριωτισμός, τι θα πει πατριώτης, πώς περιγράφεται σήμερα αυτή η κατάσταση αφού ειδικά γι' αυτούς λέμε ότι πρέπει να έχουν την ομαλή και ισορροπημένη σχέση με την πατρίδα και το παρελθόν. 

Να αναφερθώ σε ένα επιμέρους θέμα. 'Εγινε λόγος για το Ελληνικό 'Ιδρυμα Πολιτισμού στο Βερολίνο. 

Δεν σας άκουσα, κύριε συνάδελφε, αλλά απ' ό,τι κατάλαβα απ' όσα είπε ο κύριος Υπουργός θέσατε το θέμα της σπατάλης πόρων εκεί. Επειδή έχω μία εποπτεία θα ήθελα να σας πω, ότι τα χρήματα τα οποία δίδονται για τα παραρτήματα του ΕΙΠ στο εξωτερικό είναι περιορισμένα. Και ειδικά για το παράρτημα του Βερολίνου έχω να πω το εξής. Το παράρτημα αυτό έχει καταφέρει να προσελκύσει ιδιωτικούς πόρους, επειδή κάνει καλή δουλειά και να κάνει πολύ περισσότερες εκδηλώσεις απ' όσες αντιστοιχούν στα χρήματα που του στέλνει η Αθήνα. Και μάλιστα έχει γίνει πρόταση σε κάθε ποσό που εξευρίσκουν αυτοί να τους βρίσκουμε εμείς άλλα τόσα, ένα ισόποσο κεφάλαιο, ώστε να δώσουμε και ένα παράδειγμα για τα άλλα ιδρύματα στις άλλες μεγαλουπόλεις της Ευρώπης και της Αμερικής, ώστε να προσελκύουν τους ιδιωτικούς πόρους για τις πολιτιστικές τους εκδηλώσεις. 

Στα θέματα φορολογικής πολιτικής και ιθαγένειας δεν θέλω να μπω, τα έχουμε συζητήσει και τα έχουμε ξανασυζητήσει. 'Οντως υπάρχουν υστερήσεις εκεί, αλλά δεν νομίζω ότι μπορεί κανείς πάρα πολύ απλά σε όλες τις περιπτώσεις να λέει πρέπει οι απόδημοι να απαλλάσσονται από τους φόρους, όπως άκουσα πρόσφατα να λέγεται. Να δώσουμε περισσότερα χρήματα στους αποδήμους και ακόμα περισσότερα χρήματα, αλλά να μην εισπράξουμε καθόλου φόρους. Αυτός είναι ένας παραλογισμός, ο οποίος δεν αντέχει σε καμία λογική. 

Τελειώνοντας, θα ήθελα να επιμείνω και πάλι στο ότι πρέπει να αλλάξει σιγά-σιγά η αντίληψή μας για τους απόδημους, όπως αλλάζουν και αυτοί οι ίδιοι, όπως αλλάζουν οι νέες γενιές. Το μεγαλύτερο πρόβλημα, το οποίο δεν θέσαμε επαρκώς, είναι γιατί αυτά τα νέα παιδιά δεν θέλουν να μάθουν  ελληνικά, γιατί περίπου τα 2/3 των παιδιών δεν θέλουν να παρακολουθήσουν τα ελληνικά μαθήματα. Δεν είναι ότι δεν αγαπούν την Ελλάδα. Την αγαπούν και την παραγαπούν την Ελλάδα, αλλά πρέπει αυτός ο τρόπος προσέγγισης να γίνει ελκυστικός. Πρέπει να κατανοήσουμε εμείς τη νοοτροπία των νέων και να ανταποκριθούμε σ' αυτή. 

Τα προγράμματα που έχει η Γενική Γραμματεία Απόδημου Ελληνισμού, με τη φιλοξενία των νέων, αποδείχθηκαν ότι είναι ένας από τους καλύτερους τρόπους για να μεταφέρουν αυτήν την ελληνική ταυτότητα στα παιδιά των αποδήμων, σ' αυτά που χάσανε ακόμα τη γνώση της ελληνικής γλώσσας που δεν την έχουν και που ξέρουν πολύ λίγα πράγματα για την πατρίδα. Αυτά ερχόμενα εδώ πέρα και βλέποντας αυτόν τον πολιτισμό που υπάρχει σήμερα έχουν τη δυνατότητα να αποφασίσουν μόνα τους αν τον θέλουν ή όχι, αν τον αγαπούν ή όχι. Και νομίζω ότι τα αποτελέσματα είναι περισσότερο από ενθουσιώδη. 

Με τις παρατηρήσεις αυτές εγώ πιστεύω ότι καλώς γίνεται αυτή η συζήτηση σήμερα στη Βουλή και χαίρομαι που γίνεται και σ' ένα επίπεδο ηπίων τόνων. Νομίζω ότι η κυριότερη προσφορά δεν είναι να ικανοποιηθούν ορισμένα επιμέρους αιτήματα. Κύριος στόχος είναι να κρατούμε σε επικαιρότητα το θέμα της ομογένειας, το θέμα των αποδήμων, διότι όντως είναι μεγάλο θέμα. Και επειδή υπάρχει σοβαρή αντιμετώπιση από όλες τις πτέρυγες της Βουλής νομίζω ότι μπορούμε να κάνουμε πολύ σημαντικά βήματα. Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γεώργιος Βουλγαράκης Κοινοβουλευτικός Εκπρόσωπος της Νέας Δημοκρατίας έχει το λόγο. 

ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, το τελευταίο διάστημα, τους τελευταίους τουλάχιστον έξι μήνες έχουν συζητηθεί στην Εθνική Αντιπροσωπεία τρεις τουλάχιστον επερωτήσεις από τη Νέα Δημοκρατία, το ΚΚΕ και το ΔΗ.Κ.ΚΙ. στις οποίες παρεστάθησαν τρεις διαφορετικοί Υπουργοί και κατά τη διάρκεια των οποίων η Εθνική Αντιπροσωπεία είχε τη δυνατότητα να εκθέσει εν εκτάσει τα προβλήματα τα οποία αντιμετωπίζουν οι 'Ελληνες ομογενείς ή οι παλιννοστούντες ή οι 'Ελληνες της διασποράς. 

Αν παρακολουθήσει κανείς τη ροή των πρακτικών κατά τη διάρκεια των τριών αυτών επερωτήσεων, θα διαπιστώσει ότι οι τρεις Υπουργοί στις απαντήσεις τους, δηλαδή ο κ. Παπανδρέου, ο κ. Ανθόπουλος αλλά και ο παριστάμενος κύριος Υφυπουργός, σε πάρα πολλά θέματα έχουν υποπέσει σε τέτοιες αντιφάσεις, όπου πολλές φορές ο ένας προαναγγελτικά σχεδόν καταργεί τον άλλο. 

Αλλά πέρα αυτού -και θα μπορούσα να παραθέσω στοιχεία γι' αυτό που λέω- και οι τρεις αυτές επερωτήσεις έχουν ένα ελάχιστο κοινό παρανομαστή. Ποιος είναι ο ελάχιστος κοινός παρανομαστής; 'Οτι προβλήματα υπήρχαν, προβλήματα υπάρχουν και κατά τα φαινόμενα προβλήματα θα εξακολουθούν να υφίστανται και στο προσεχές τουλάχιστον ορατό μέλλον. Το ερώτημα που αναφίεται είναι γιατί. Δεν υπάρχει δηλαδή ευαισθησία στους Υπουργούς της Κυβέρνησης; Δεν υπάρχει ευαισθησία στις κυβερνήσεις οι οποίες κατά καιρούς διαχειρίζονται τα θέματα αυτά; 'Οχι. Προσωπικά εκτιμώ όλους τους Υπουργούς που έχουν περάσει ή έχουν θητεύσει στο Υπουργείο αυτό. 'Ομως, οι Υπουργοί έρχονται και παρέρχονται, κυβερνήσεις έρχονται και παρέρχονται, οι ομογενείς παραμένουν οι ίδιοι με τα ίδια προβλήματα και με τα ίδια ακριβώς θέματα που αντιμετωπίζουν κάθε φορά. Είναι οι ίδιοι άνθρωποι στους οποίους οι ίδιοι οι Υπουργοί υπόσχονται, είναι οι ίδιοι οι άνθρωποι στους οποίους τα κοινοβουλευτικά κλιμάκια βλέπουν σε κάθε έξοδό τους από την Ελλάδα προς το εξωτερικό, είναι οι ίδιοι άνθρωποι με τους οποίους σκέπτονται και συσκέπτονται και αποφασίζουν, αλλά και τελικά είναι οι ίδιοι άνθρωποι οι οποί υφίστανται χρόνια τώρα, αρκετές δεκαετίες, τα ίδια ακριβώς προβλήματα. 

Γιατί; Γιατί από την πολιτική αυτή, κύριε Πρόεδρε, λείπουν τρεις λέξεις κλειδιά. Σχεδιασμός, συνέχεια, συνέπεια. 

Κύριε Υπουργέ, κυρίες και κύριοι συνάδελφοι, έχετε την αίσθηση ότι είμαστε το μόνο κράτος το οποίο έχει ομογενείς; Νομίζετε ότι είμαστε η μόνη χώρα η οποία έχει διασπορά; Κάνετε πάρα πολύ μεγάλο λάθος. Υπάρχουν χώρες οι οποίες έχουν στηρίξει την οικονομική και εξωτερική τους πολιτική αποκλειστικά σε αυτούς οι οποίοι κατά καιρούς έφυγαν κατά κύματα από τις χώρες αυτές. Δεν χρειάζεται να αναφερθώ περιπτωσιολογικά σε πάρα πολλές χώρες. Νομίζω ότι μία απλή ματιά στη γείτονα μπορεί να καταλάβει και να υποστηρίξει τον ισχυρισμό που μόλις προηγουμένως σας εξέθεσα. Μπορείτε να ρωτήσετε που στηρίζεται η έννοια των λόμπις και τι δραστήρια λόμπις έχουν αναπτυχθεί ακριβώς από χώρες οι οποίες σε πάρα πολύ μεγάλο βαθμό έχουν ανταγωνιστικά με τα δικά μας συμφέροντα. 

'Αρα το θέμα φοβούμαι, κύριε Υπουργέ, υπερβαίνει τις καλές προθέσεις τις οποίες περιγράψατε προηγουμένως από το Βήμα της Βουλής. Υπερβαίνει πολύ περισσότερο τις προθέσεις όλων ημών, τις οποίες δεν νομίζω ότι μπορεί κανένας να αμφισβητήσει, αλλά αντιθέτως όλοι έχουμε καλά λόγια να πούμε κάθε φορά όταν συζητείται ένα τέτοιο πράγμα. Το θέμα άπτεται του εθνικού σχεδιασμού και πολύ περισσότερο σχετίζεται με τη συνέχεια που μία πολιτεία μπορεί να εξασφαλίζει και με τη συνέπεια με την οποία μπορεί να τηρεί τις αποφάσεις τις οποίες έχουμε πάρει. 

Φοβούμαι ότι και στον τομέα αυτό έχουμε ένα κακό παράδειγμα του κακού μας εαυτού, που σαν πολιτεία πολλές φορές όχι μόνο ακυρώνουμε αποφάσεις διαφορετικών κυβερνήσεων, αλλά συχνά ακυρώνουμε και αποφάσεις προηγούμενων Υπουργών της ιδίας κυβερνήσεως. Αυτό είναι ένα από τα τυπικά παραδείγματα της περίπτωσης αυτής. 

Ελέχθη και σωστά έχει περιγραφεί μέχρι τώρα, όλο το εύρος των προβλημάτων που αντιμετωπίζουν οι 'Ελληνες, είτε αυτά σχετίζονται με την παιδεία είτε σχετίζονται με την κουλτούρα και τον πολιτισμό, τα οικονομικά και ασφαλιστικά θέματα και άλλα θέματα όπως τα εκλογικά βιβλιάρια, η συμμετοχή της ψήφου κλπ. Είναι όντως όπως περιγράφηκαν και αν κάνεις διεξέλθη τα πρακτικά των προηγουμένων επερωτήσεων θα διαπιστώσει, ότι με διαφορετικά λόγια όλοι οι ομιλητές περίπου επικεντρώθηκαν στα θέματα αυτά. Συνεπώς θεωρώ περιττό εκ μέρους μου να επιμείνω σε αυτά και να εξηγήσω πράγματα τα οποία ήδη στην Αίθουσα αυτή έχουν εξηγηθεί. 

Για να μην πούμε όμως πάρα πολλά λόγια και να μην στηρίξουμε την επιχειρηματολογία μας σε όλα αυτά τα οποία ήδη έχουν εκτεθεί στην Αίθουσα αυτή, κύριε Υπουργέ, έχετε δει ποτέ το δορυφορικό πρόγραμμα το οποίο εκπέμπει η ΕΡΤ στο εξωτερικό; 'Εχετε δει δηλαδή τι αναγκάζουμε τους 'Ελληνες ομογενείς να βλέπουν; Κάτι σαμιαμίδια σε κάτι δέντρα λέγοντας αυτό είναι δέντρο και αυτό είναι σαμιαμίδι που υπάρχει στο τάδε χωριό. 'Εχετε την αίσθηση ότι μπορεί κανείς με αυτό να κάνει σοβαρή παρέμβαση σε επίπεδο κουλτούρας και πολιτισμού; 'Η δείχνοντας κάποιους με φουστανέλες να χορεύουν κάθε Πάσχα; Αυτά τα πράγματα ούτε καν εμείς οι ίδιοι, οι οποίοι ζούμε στην Ελλάδα και υποτίθεται ότι τα βιώνουμε, δεν τα αντέχουμε παραπάνω από δέκα λεπτά. Αυτοί δηλαδή είναι εξωτικά όντα που θα κάτσουν να τα δουν παραπάνω; 

Πρέπει λοιπόν η πολιτιστική παρέμβαση να σημαίνει κάτι παραπάνω από αυτό, εάν φυσικά θέλουμε αυτό να είναι σοβαρό και να έχει συνέπειες πρακτικές, θετικές που θα μετρούνται στην πράξη, γιατί διαφορετικά νομίζω ότι το να δίνουμε λεφτά ή το να υποσχόμεθα πράγματα δεν μπορεί να έχει κανένα θετικό αποτέλεσμα, πέραν του να μας ζητήσουν κάποια στιγμή και άλλα λεφτά ή κάποιοι 'Ελληνες ευπατρίδες από το εξωτερικό να ξαναδώσουν και άλλα λεφτά κλπ. Δεν είναι όμως αυτό το θέμα. 

Κύριε Πρόεδρε, κυρίες και κύριοι συνάδελφοι, είναι γνωστό και δεν κομίζω φυσικά γλαύκα εις Αθήνα, ότι ζούμε σε μία απολύτως παγκοσμιοποιημένη κοινωνία. Πράγματα τα οποία γίνονται φαίνονται την ίδια ώρα από την μία άκρη της γης στην άλλη και πράγματα τα οποία σχεδιάζονται, αργά αλλά σταθερά ξεδιπλώνονται και όλοι βρισκόμαστε μπροστά στα πράγματα αυτά και πολλές φορές καλούμεθα να πάρουμε αποφάσεις. 

Σε αυτήν ακριβώς την παγκοσμιοποιημένη κοινωνία το κάθε κράτος, το κάθε έθνος μετρά τις δυνάμεις του. Τις μετρά όχι μόνο στο εσωτερικό, αλλά και στο εξωτερικό. Σχεδιάζει την κίνησή του όχι μόνο στο εσωτερικό του με βάση τα αυστηρά εσωτερικά κριτήρια οικονομίας, Δημόσιας Διοίκησης και άλλα, αλλά και με βάση το τι θα ήθελε ή πως θα ήθελε ή πως θα φανταζόταν τη δική του αρχιτεκτονική στο μέλλον. 

Η Ελλάς έχει σήμερα το πλεονέκτημα, διότι με άλλες λέξεις θα μπορούσε να ήταν μειονέκτημα, να διαθέτει άλλον έναν ελληνισμό εκτός των συνόρων της. Αυτόν τον ελληνισμό, σε αυτές τις κρίσιμες περιόδους για την παγκόσμια ιστορία, δεν πρέπει να τον αφήσουμε όλοι μαζί. 

Αλλά ειδικά εσείς που κυβερνάτε τα τελευταία δεκαοκτώ χρόνια, με τον έναν ή με τον άλλον τρόπο και με τον έναν πρωθυπουργό ή τον άλλο, δεν πρέπει να τον αφήσετε στη μοίρα του. Δεν πρέπει, δηλαδή, να αρκεστείτε στις παλιές ελληνικές ταινίες, όπου ο πλούσιος θείος από την Αμερική έστελνε δέκα δολάρια, διότι αυτό πλέον δεν ισχύει, δεν έχει καμια εφαρμογή και ούτε μπορεί να βοηθήσει τη χώρα. 

Αντίθετα υπάρχουν πάρα πολλοί τρόποι, νομίζω ότι οι υπηρεσίες σας μπορούν να σας τους υποδείξουν, όπου αυτός ο πραγματικά καλός και πατριωτικός ελληνισμός μπορεί να προσφέρει στην Ελλάδα τα μέγιστα, αλλά και η Ελλάδα να είναι υπερήφανη γι' αυτούς τους ανθρώπους. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουναλάκης Κοινοβουλευτικός Εκπρόσωπος του Συνασπισμού της Αριστεράς και της Προόδου, έχει το λόγο. 

ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, νομίζω ότι πρέπει να παραδεχτούμε ένα πράγμα, ότι η συμπεριφορά του ελληνικού κράτους και των ελληνικών κυβερνήσεων υπήρξε κατά κανόνα απαράδεκτη απέναντι στους απόδημους 'Ελληνες. Η ελληνική πολιτεία δεν αναγνώρισε ποτέ ουσιαστικά τις ευθύνες της για τον ξεριζωμό τους, ούτε και την τεράστια προσφορά τους στην οικονομική ανάπτυξη της χώρας, αλλά και τους αγώνες τους για την αποκατάσταση της δημοκρατίας στην Ελλάδα και για τα εθνικά μας θέματα. 

Η αντιμετώπιση αυτή εξακολουθεί να επικρατεί και σήμερα, παρά το γεγονός ότι έχουν υπάρξει βελτιώσεις. Οι πόροι που διατίθενται για τον απόδημο ελληνισμό, ειναι εντελώς ανεπαρκείς σε σχέση με τις ανάγκες. Στο πρόβλημα της παιδείας εξακολουθεί να επικρατεί χαωτική κατάσταση και έλλειψη σαφούς στρατηγικής. 

Δεν συμφωνώ με τον κύριο Υπουργό ότι περίπου όλα είναι ξεκάθαρα. 'Ισως να ξεκαθαριστούν, αλλά τώρα επικρατεί το χάος, κύριε Υπουργέ, και το ξέρετε πάρα πολύ καλά, γιατί έχουμε κάνει πολλά ταξίδια μαζί και έχουμε δει σε μία πόλη να είναι πεντακόσια παιδιά και να λειτουργούν έξι διαφορετικά μοντέλα σχολικής εκπαίδευσης των ελληνοπαίδων. 

Λείπει επίσης ο αναγκαίος συντονισμός των Υπουργείων και των δημόσιων οργανισμών, που ασχολούνται με τα θέματα των αποδήμων. Λείπει και η στρατηγική όχι μονο στην παιδεία, αλλά και γενικότερα. 

Βρέθηκα να σπουδάζω στη Γερμανία, όταν ήρθαν τα εκατομμύρια των μεταναστών. Και αυτοί αιφνιδιάστηκαν, αλλά μέσα σε μερικά χρόνια υπήρξαν εκατοντάδες συνέδρια, σεμινάρια, διδακτορικές εργασίες και άλλα, διότι έβλεπες μία κοινωνία που είχε την αγωνία να διαμορφώσει μία στρατηγική. 

Εμείς ενώ έχουμε ένα αιώνα μετανάστες προς τα έξω, ελάχιστες είναι οι επεξεργασίες οι επιστημονικές και οι θεωρητικές, προκειμένου να βοηθηθεί το κράτος, η πολιτεία, όλοι μας, ώστε να έχουμε μια σαφή στρατηγική αντιμετώπιση αυτού του κόσμου. 

Επίσης, είπα ότι λείπει ο αναγκαίος συντονισμός των Υπουργείων και των δημόσιων οργανισμών, που ασχολούνται με τα θέματα των αποδήμων. Προβλήματα που τους βασανίζουν τώρα αλλά και χρόνια, διαιωνίζονται και μένουν άλυτα. Τα έχουμε ζήσει αυτά. Εδώ και χρόνια πάμε στις οργανώσεις των μεταναστών και κάθε φορά, τα ίδια και τα ίδια. Δεν προωθούνται, δεν λύνονται προβλήματα που μπορούν να λυθούν απλά -κατά τη γνώμη μου- και που δεν κοστίζουν όλα χρήματα. 

Το αποτέλεσμα όλων αυτών που περιέγραψα, είναι ότι οι απόδημοι 'Ελληνες διακατέχονται από ένα δικαιολογημένο βαθύ αίσθημα πικρίας, αλλά και ανησυχίας για το μέλλον των παιδιών τους. Διακατέχονται και από ένα αίσθημα εγκατάλειψης. Αυτά ακούμε διαρκώς, η Ελλάδα δεν μας φροντίζει, δεν μας προσέχει, δεν μας ακούει, δεν μας λύνει τα προβλήματά μας. Η αγωνία για τα παιδιά των μεταναστών κυριαρχεί αυτό το διάστημα. 

Νομίζω ότι τους βασανίζει ένα μεγάλο ερώτημα: Θα μπορέσουν τα παιδιά τους να ενσωματωθούν σ' αυτές τις δύσκολες σημερινές συνθήκες ισότιμα στις κοινωνίες που ζουν σήμερα; Θα μπορέσουν να σταδιοδρομήσουν εκεί και παράλληλα να διατηρήσουν την ελληνικότητά τους, τους δεσμούς με τις ρίζες τους; Αυτή είναι η αγωνία των Ελλήνων της πρώτης γενιάς, κυρίως στην Ευρώπη, για τα παιδιά και τα εγγόνιά τους. 

Αυτό είναι το κυρίαρχο ερώτημα και νομίζω ότι το ελληνικό κράτος, παρά τις επιμέρους δραστηριότητες, απέτυχε να δώσει μία σαφή απάντηση, γιατί το ερώτημα αυτό έχει σχέση με την παιδεία και τον πολιτισμό που παρέχεται και από την ελληνική πλευρά στους απόδημους νέους. 

Η πρότασή μας είναι να πιέσουμε όσο μπορούμε, να διαπραγματευτούμε και να υπογράψουμε διακρατικές συμφωνίες με τις χώρες υποδοχής των μεταναστών, κυρίως τις ευρωπαϊκές, όπως και να τονίσουμε ότι δεν είναι δυνατόν τα παιδιά των μεταναστών να είναι από τα πρώτα θύματα στις περικοπές του κοινωνικού κράτους, που βλέπουμε όλοι σήμερα στην Ευρώπη. 

Αυτό έχει γίνει παραδείγματος χάρη στη Σουηδία, στην όαση του κοινωνικού κράτους. Υπήρξαν περικοπές, τα πρώτα θύματα ήταν τα παιδιά των μεταναστών -και δεν μιλώ μόνο για τους 'Ελληνες- και των Ελλήνων, ενώ υπάρχουν ένα σωρό εθνότητες εκεί. Κατά τη γνώμη μας, τα σχολεία στα οποία θα πηγαίνουν πρέπει να υπηρετούν και να υλοποιούν την ιδέα της πολυπολιτισμικής κοινωνίας, δηλαδή, ένταξη στα σχολειά των χωρών υποδοχής, αλλά και εκμάθηση της γλώσσας, της ιστορίας και της γεωγραφίας της Ελλάδας, ώστε να εξασφαλίζεται η σταθερή επαφή με τις ρίζες. 

Επίσης, νομίζω ότι πρέπει να αυξηθούν οι δαπάνες για τον πολιτισμό -εννοώ τώρα από την πλευρά τη δική μας- με προγράμματα από την Ελλάδα, αλλά και ενίσχυση των μεταναστευτικών φορέων, ώστε να παράγεται πολιτισμός εκεί. 

Το είδαμε αυτό στον Καναδά, κύριε Νιώτη, θυμόσαστε. Μία εξαιρετική δραστηριότητα μιας κοινότητας εκεί όπου αναπτύσσεται ένας πολύ σημαντικός πολιτισμός στα πλαίσια της κοινότητας. Δεν θυμάμαι αν ήταν στο Μόντρεαλ ή στο Τορόντο... 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Στο Τορόντο. 

ΠΕΤΡΟΣ ΚΟΥΝΑΛΑΚΗΣ: ...και όχι μόνο να εξάγουμε, να στέλνουμε δηλαδή κάποια συγκροτήματα θεατρικά ή άλλα, τα οποία θα περιοδεύουν. Εγώ δεν το αρνούμαι αυτό, δεν θεωρώ ότι είναι ασήμαντο, αλλά δεν φθάνει αυτό. 

Επίσης, νομίζω ότι πρέπει, κύριε Νιώτη, να φροντίσετε -νομίζω ότι είναι στην αρμοδιότητά σας- να υλοποιηθεί ο νέος ρόλος του Ιδρύματος Ελληνικού Πολιτισμού σε σχέση με τους απόδημους 'Ελληνες. Διότι θυμάμαι ότι όταν ήταν Υφυπουργός ο κ. Παπανδρέου και αλλάξαμε το καταστατικό του, το ρόλο του, τους στόχους του, εγώ πρότεινα τότε τους στενούς δεσμούς του ιδρύματος αυτού με τους 'Ελληνες του εξωτερικού, το απεδέχθη ο κύριος Υπουργός, αλλά δεν νομίζω να έχει γίνει τίποτε άλλο. 

Θα ήθελα να πω επίσης δύο λόγια για το ρόλο της τηλεόρασης. Εγώ δεν θέλω να είμαι τόσο αρνητικός όσο ο κ. Βουλγαράκης. Μου αρέσει να τονίζω τα θετικά κατ' αρχήν. Είναι θετικό το γεγονός ότι η δημόσια ραδιοτηλεόραση επιτέλους φθάνει με δορυφορικά προγράμματα στην Ευρώπη, στις Ηνωμένες Πολιτείες, θα πάει και στην Αυστραλία, στον Καναδά κ.λπ. Εγώ το χαιρετίζω αυτό, όμως από εκεί και πέρα υπάρχουν προβλήματα. Αν μιλήσει κανείς με τους αρμόδιους εδώ τα παραδέχονται οι άνθρωποι, ότι δυστυχώς δεν έχουν ακόμα τη δυνατότητα να διαμορφώσουν ένα τέτοιο πρόγραμμα που να ανταποκρίνεται στις ανάγκες του Ελληνισμού. Και βέβαια, άμα είναι να μιλήσουμε για την κρατική τηλεόραση, θα αναφερθούμε και στην ιδιωτική τηλεόραση που έχει τα χάλια της, αυτή που φθάνει εκεί. Νομίζω, ότι η κρατική τηλεόραση είναι σαφώς καλύτερη, αλλά χρειάζεται μεγάλη βελτίωση. 

Μία άλλη πικρία των μεταναστών αφορά σε όλα τα ζητήματα που αναφέρονται στην επερώτηση του Κ.Κ.Ε. φορολογικά, συνταξιοδοτικά, η απόδοση στους αγωνιστές της Εθνικής Αντίστασης, της ιθαγένειας, η λύση αυτού του φοβερού προβλήματος στην Αυστραλία με το οποίο ασχολούμαστε τρία χρόνια στην Επιτροπή Απόδημου Ελληνισμού και ακόμα δεν φαίνεται να έχει λυθεί παρά μόνο θεωρητικά. Εγώ νομίζω, ότι όλα αυτά πρέπει να καταγραφούν πάρα πολύ σαφώς και να δοθούν συγκεκριμένες λύσεις σύντομα. Είναι πέντε-έξι προβλήματα, να τα λύσουμε επιτέλους. Δεν είναι δυνατόν χρόνια ολόκληρα κάθε φορά που πάμε ένα ταξίδι να αντιμετωπίζουμε τα ίδια ερωτήματα, τις ίδιες αγωνίες και την ίδια κριτική από τους 'Ελληνες μετανάστες. Πρέπει επιτέλους κάποια προβλήματα να βρουν τη λύση τους. 

Αυτό που με ανησυχεί είναι ότι η αδιαφορία του ελληνικού κράτους απέναντι στους μετανάστες οδηγεί σταδιακά και στην αποξένωσή τους από τις πολιτικές εξελίξεις στην Ελλάδα. Θυμάμαι κάποτε πόσο έντονο ήταν το πολιτικό ενδιαφέρον των μεταναστών της Ευρώπης, για όσα γίνονταν στην Ελλάδα. Και πληροφορούμαι τώρα ότι είναι εξαιρετικά μικρός ο αριθμός των Ελλήνων μεταναστών που εδήλωσε στα προξενεία, ότι θέλει να ψηφίσει στις ευρωεκλογές τα ελληνικά κόμματα. Αυτό κάτι δείχνει, ότι αποξενώνεται ο κόσμος αυτός. Είναι απογοητευμένος, αποστασιοποιείται από τα δρώμενα στην Ελλάδα. 

Στη Σουηδία, παραδείγματος χάρη, δήλωσαν μόνο πεντακόσιοι πενήντα μετανάστες, ότι θα ψηφίσουν στις ευρωεκλογές στην Ελλάδα. 

Πρέπει να σας πω ότι δεν συμφωνώ καθόλου με την αρνητική θέση που παίρνει η επερώτηση για την επιστολική ψήφο, που θα ισχύσει μετά την ψήφιση από τη Βουλή της Αναθεώρησης του Συντάγματος. Κατά τη γνώμη μου, αποτελεί μία μεγάλη δημοκρατική κατάκτηση. Με τον ίδιο τρόπο ψηφίζουν σε όλες σχεδόν τις ευρωπαϊκές χώρες οι πολίτες και δεν είναι δυνατόν εμείς να αποτελούμε εξαίρεση και να λέμε ότι είναι δυνατόν να υπάρξουν νοθεύσεις κ.λπ. Η μεγαλύτερη νόθευση για μένα είναι το αίσχος των ετεροδημοτών, που ουσιαστικά ισοδυναμεί με εξαγορά των ψήφων αυτών των ανθρώπων που είναι πάνω από ένα εκατομμύριο άνθρωποι. Με την επιστολική ψήφο όλοι αυτοί θα μπορούν από την Αθήνα, παραδείγματος χάρη, να ψηφίζουν στην πατρίδα τους κ.λπ. 

Νομίζω, λοιπόν, ότι είναι μία μεγάλη κατάκτηση. Η επιστολική ψήφος θα λύσει ριζικά την εκκρεμότητα με τους μετανάστες και τους ετεροδημότες. Το μεγάλο όμως θέμα, κύριε Υπουργέ, είναι τι θα γίνει στις επόμενες εθνικές εκλογές που δεν θα ισχύει ακόμα η επιστολική ψήφος. 

Θυμάστε ότι είχαμε κάνει στην επιτροπή για τον απόδημο ελληνισμό ειδική συνεδρίαση για το θέμα αυτό. Είχα κάνει κι εγώ σχετική ερώτηση στον κ. Παπαδόπουλο, όταν ακόμα ήταν Υπουργός Εσωτερικών. 'Εγιναν κάποιες προσπάθειες και μία συνάντηση, για να εξασφαλιστεί η συμμετοχή των μεταναστών στις εθνικές εκλογές, τουλάχιστον αυτών που ζουν στις ευρωπαϊκές χώρες, για να ψηφίζουν όπως σήμερα για τις ευρωεκλογές. 

Δυστυχώς, εγώ βλέπω ένα τέλμα σ' αυτήν την ιστορία. Δεν προχωράει. Οι εθνικές εκλογές έρχονται και θα μείνουν πάλι οι μετανάστες, χωρίς να ασκήσουν το δικαίωμα της ψήφου τους. 

Δύο λόγια για το ΣΑΕ: Η ίδρυσή του είναι μια σημαντική κατάκτηση. Η ενότητα των αποδήμων Ελλήνων σε παγκόσμια κλίμακα ήταν ένα μεγάλο αίτημα δεκαετιών. Δεν μηδενίζω τα επιτεύγματα του θεσμού και κυρίως τη δράση του προέδρου, που είναι εδώ και πρέπει να τον επαινέσουμε για πολλά που έχει κάνει, αλλά κυρίως γι' αυτά που κάνει σε ορισμένες χώρες της πρώην Σοβιετικής 'Ενωσης, σε σχέση με την ιατρική περίθαλψη των αποδήμων Ελλήνων εκεί. 

'Εχουν όμως εμφανιστεί μεγάλα προβλήματα στη λειτουργία του και στην αντιπροσωπευτικότητα των συνεδρίων του, τον απαράδεκτο αποκλεισμό ορισμένων μεγάλων ομογενειακών οργανώσεων. Αυτά όλα μειώνουν το κύρος του θεσμού. 

Πρέπει να προχωρήσουμε γρήγορα, κύριε Υπουργέ, στην αλλαγή του προεδρικού διατάγματος, ώστε να εξασφαλιστεί η γνήσια αντιπροσώπευση των οργανώσεων των μεταναστών στα συνέδρια του ΣΑΕ, η δημοκρατική εκλογή των αντιπροσώπων, η αποκέντρωση και η ενίσχυση των περιφερειακών ΣΑΕ. Το ΣΑΕ πρέπει να γίνει πιο λαϊκό, πιο δημοκρατικό, να είναι πιο κοντά στους μετανάστες και να είναι πιο ανεξάρτητο από το ελληνικό κράτος. 

Τέλος, κύριε Πρόεδρε και κύριε Υπουργέ, υπάρχει ένα μεγάλο πρόβλημα με την έλλειψη συντονισμού των κρατικών φορέων, που ασχολούνται με τα προβλήματα των αποδήμων. Εγώ βλέπω διαρκώς επικαλύψεις αρμοδιοτήτων και θα έλεγα και μια σπατάλη αυτών των ελάχιστων πόρων, που διαθέτει το ελληνικό κράτος για τους μετανάστες. 

Νομίζω ότι ο κύριος Υπουργός γνωρίζει πολύ καλά τα προβλήματα αυτά και πρέπει να προχωρήσει γρήγορα στη δημιουργία συντονιστικού οργάνου, με τη δική του ευθύνη και υπό την αιγίδα της Γενικής Γραμματείας Απόδημου Ελληνισμού, για να γίνουν οι δράσεις πιο αποτελεσματικές, να τεθούν συγκεκριμένες προτεραιότητες και να εξοικονομηθούν πόροι. 

Κύριε Υπουργέ, μία τελευταία φράση. Στον επόμενο προϋπολογισμό πρέπει να δώσουμε όλοι μαζί τη μάχη, για να υπάρξει μια εγγραφή αξιοπρεπών κονδυλίων για τον απόδημο ελληνισμό. Δεν είναι δυνατόν να τη βγάζει το ελληνικό κράτος με δύο δισεκατομμύρια (2.000.000.000) το χρόνο και να έχουμε την απαίτηση να λύσουμε τα προβλήματα επτά εκατομμυρίων ανθρώπων. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Δημοκρατικού Κοινωνικού Κινήματος κ. Ιωάννης Αράπης έχει το λόγο. 

ΙΩΑΝΝΗΣ ΑΡΑΠΗΣ: Κύριοι συνάδελφοι, το ΔΗ.Κ.ΚΙ. έχει μεγάλη ευαισθησία στον απόδημο ελληνισμό -είχε φέρει πριν δύο μήνες περίπου πάλι επερώτηση στη Βουλή- διότι πιστεύει ότι οι απόδημοι 'Ελληνες, οι 'Ελληνες της διασποράς είναι το άλλο μισό κομμάτι των Ελλήνων, που κατοικούν έξω από την Ελλάδα. Είναι μια δεύτερη Ελλάδα, γι' αυτό και αξίζει ο κόπος να ασχοληθεί η Βουλή με τα θέματα των Ελλήνων της διασποράς, των Ελλήνων των απανταχού της γης. 

Οι 'Ελληνες της διασποράς είναι δύο κατηγοριών. Η μία είναι αυτοί που πάντοτε ζούσαν εκτός των ελληνικών συνόρων από χιλιετίες, όπως ήταν οι 'Ελληνες της Μικράς Ασίας, των παράλιων του Ευξείνου Πόντου, της Κάτω Ιταλίας, της Αιγύπτου, της Μέσης Ανατολής, της Βορείου Ηπείρου, της βόρειας Μακεδονίας, της βορείου Θράκης. 

Η δεύτερη είναι οι 'Ελληνες, που έφυγαν πράγματι από το νεοελληνικό κράτος από τις αρχές του λήγοντος αιώνα, δηλαδή από το 1900 μέχρι σήμερα. Γι' αυτό λέμε αποδήμους τους δεύτερους, οι οποίοι ήταν εδώ και έφυγαν. 

Η διασπορά είναι αυτοί, που ουδέποτε ήταν κάτοικοι Ελλάδος. Γι' αυτό και δεν μιλάμε για παλιννοστούντες και μιλάμε για πρόσφυγες και νεοπρόσφυγες, όπως είναι οι αδελφοί μας οι 'Ελληνες Πόντιοι από τις χώρες της τέως Σοβιετικής 'Ενωσης και οι νεοπρόσφυγες από τη Βόρειο 'Ηπειρο. 

Κύριοι συνάδελφοι, αυτοί οι απόδημοι του λήγοντος αιώνος εγκαταστάθηκαν χωρίς καμιά κρατική μέριμνα. Μόνο προς τις αρχές της δεκαετίας του '60, η ελληνική Κυβέρνηση έκανε μία διακρατική συμφωνία για τον τρόπο εγκατάστασης και τα ασφαλιστικά τους δικαιώματα με τη Δυτική Γερμανία και το Βέλγιο. Υπάρχουν θέματα βεβαίως -για την Αυστραλία, για την Αμερική δεν γίνεται ούτε καν λόγος- ασφαλιστικά, εκπαιδευτικά, διατήρησης ιθαγένειας και ένα σωρό προβλήματα, που ουδέποτε ασχολήθηκε μ' αυτά η ελληνική πολιτεία. 

Εκτός από τα τελευταία δεκαπέντε χρόνια δεν υπήρχε όργανο άσκησης πολιτικής για τον απόδημο ελληνισμό, πέρα από το ΠΑΣΟΚ που διόρισε τελευταία Υπουργό Απόδημου Ελληνισμού, τον είχε παύσει και πάλι επανήλθε σ' αυτήν τη θέση. 

Θα αναφερθώ σε ορισμένα προβλήματα που είναι χρόνια και άλυτα. Πρώτα πρώτα για την Αμερική, ουδέποτε ασκήθηκε κάποια εκπαιδευτική πολιτική. Ποτέ δεν ασχολήθηκε το ελληνικό κράτος. 'Ο,τι έκαναν οι απόδημοι της Αμερικής, το έκαναν μόνοι τους, με τα σωματεία τους, με τις κοινότητες και κυρίως με τις εκκλησιαστικές τους οργανώσεις. 

Και εδώ μπορούμε να επαινέσουμε το ρόλο της Εκκλησίας, η οποία έπαιξε έναν πρωταρχικό ρόλο για την οργάνωση του ελληνισμού στην Αμερική. Βέβαια πολλές φορές φθάνει στα άκρα, αλλά ήταν θετική η παρουσία της. 

Το ίδιο, όμως, συνέβη και με την Αυστραλία. Οι 'Ελληνες παίρνουν των οματιών τους και φεύγουν, χωρίς καμία συμπαράσταση του ελληνικού κράτους. Παραδείγματα: 'Αλλα κράτη, για τους αποδήμους τους, έχουν τακτοποιήσει τα ασφαλιστικά τους και συνταξιοδοτικά δικαιώματα. Εμείς, επί μια δεκαετία διαπραγματευόμαστε, για να εξασφαλίσουμε τη λήψη σύνταξης των Ελλήνων που εργάζονται στην Αυστραλία και ήδη έχουν επιστρέψει. Ζητάνε σαράντα εννέα χρόνια για να αναγνωριστεί η σύνταξη που παίρνουν οι 'Ελληνες απόδημοι, ενώ στους Ιταλούς ζητάνε μόνο είκοσι πέντε. 

'Οσον αφορά την εκπαίδευση, κύριοι συνάδελφοι, στα ζητήματα της ελληνικής παιδείας, η πολιτική της Κυβέρνησης είναι χωρίς στόχο. Δεν αγγίζει τα πραγματικά προβλήματα, δυστυχώς είναι και αυτή διαρθρωτικού χαρακτήρα, όπως και τόσα άλλα στο λεξιλόγιο του εκσυγχρονισμού. Είναι πολιτική, χωρίς στόχους, τόσο στο πρόβλημα της εκπαίδευσης των παλιννοστούντων, όσο και στο πρόβλημα της ενίσχυσης της ελληνικής παιδείας των αποδήμων. Αυτά είναι δυο διαφορετικά προβλήματα. 

Το πρώτο έχει να κάνει με ζητήματα υποδοχής και ένταξης των παλιννοστούντων ατόμων και οικογενειών, στις συνθήκες ζωής της Ελλάδας. Το δεύτερο έχει να κάνει με ζητήματα ενίσχυσης της ελληνικής παιδείας των Ελλήνων του εξωτερικού, ενίσχυσης των οργανισμών εκπαίδευσης και πολιτισμού των αποδήμων εκμετάλλευσης των κοινοτικών δυνατοτήτων που τυχόν αφήνει το εκεί εκπαιδευτικό σύστημα, ενίσχυση και προβολή διεθνώς της ελληνικής γλώσσας -αυτού του εκπληκτικού δώρου των θεών του Ολύμπου- αλλά και προβολής της ελληνικής παιδείας, αυτής της τεράστιας κληρονομιάς που ως λαός έχουμε στήριγμα. 

'Οσον αφορά, λοιπόν, τα προβλήματα εκπαίδευσης των παλιννοστούντων και των παιδιών τους, η πολιτική της Κυβέρνησης είναι ανύπαρκτη. Παραδείγματος χάρη όσον αφορά την εκπαίδευση των παιδιών σχολικής ηλικίας, η πολιτική της παραπαίει μεταξύ δύο απόψεων. Η μια άποψη είναι αυτή που λέει να κλείσουν τα σχολεία των παλινοστούντων και τα παιδιά να ενταχθούν στο δημόσιο σύστημα με ενισχυτική διδασκαλία της γλώσσας, διαλέξεις, έξτρα απογευματινές ώρες. Η άλλη άποψη λέει, όχι τα παιδιά αυτά, αφ' ενός δεν αντιμετωπίζουν το ίδιο πρόβλημα γλώσσας, λόγω διαφορετικής χώρας και προέλευσης και αφ' ετέρου στο κοινό σχολικό περιβάλλον, χωρίς κάποια περίοδο υποδοχής και ειδικής εκπαίδευσης μέριμνας αντιμετωπίζουν προβλήματα απομόνωσης και ρατσισμού. 'Αρα, τα σχολεία υποδοχής παιδιών παλιννοστούντων, αλλά και ξένων που ζουν και εργάζονται στη χώρα μας, έχουν σοβαρό ρόλο ύπαρξης. Τα παιδιά πρέπει να πηγαίνουν εκεί για δυο τρια χρόνια και κατόπιν να ενσωματώνονται στο κανονικό ελληνικό σχολείο. 

Τα τραγικά επακόλουθα της ανυπαρξίας πολιτικής είναι πολλά, παραδείγματος χάριν δεν υπάρχει ούτε παράδειγμα με μέριμνα του Υπουργείου ειδικό εκπαιδευτικό υλικό που να αφορά μαθητές με μητρική γλώσσα άλλη από την ελληνική. 

Ας πάμε στο άλλο πρόβλημα της ενίσχυσης της ελληνικής παιδείας και εκπαίδευσης των αποδήμων. Και εκεί πολιτική με στρατηγική, πολιτική με αρχή. Μέση και τέλος, δεν υπάρχει. Και εκεί η ακολουθούμενη τακτική παραπαίει μεταξύ της ενίσχυσης υπαρχόντων ελληνικών σχολείων που ακολουθούν το εκπαιδευτικό πρόγραμμα της χώρας και της εγκατάλειψης αυτών των σχολείων που εκ των πραγμάτων δεν καλύπτουν τις σχολικές ανάγκες της διασποράς. 

Εγώ όμως, κύριοι συνάδελφοι, δεν μπορώ να μην κάνω μια αναφορά, ένα λόγο γι'αυτούς τους ανθρώπους που ήδη η νέα γενιά τους έχει αγνοήσει, δεν τους ήξερε. Είναι η αναφορά στην πλήρη εκπαιδευτική εγκατάλειψη των Ελλήνων της πρώην Σοβιετικής 'Ενωσης, που δεν έχουν πάρει το δρόμο της προσφυγιάς ή το δρόμο της παλιννόστησης στην πατρίδα μας. Αυτούς, η πατρίδα τους έχει ξεχάσει τελείως, αυτοί έτσι και αλλιώς ήταν πάντα ξεχασμένοι, στα αζήτητα. Τα τελευταία χρόνια μόνον όταν κατέρρευσε η Σοβιετική 'Ενωση μάθαμε για την ύπαρξή τους. Αυτοί εκλιπαρούν να τους στείλουν βιβλία και ας είναι και παλιά και οι μανδαρίνοι της εξουσίας μέσα στην εκσυγχρονιστική βιασύνη τους, έχασαν την ακοή τους. 

Θα κλείσω αυτό το θέμα υπενθυμίζοντας τις διαπιστώσεις της Επιτροπής Αποδήμου Ελληνισμού με άχρηστα βιβλία και απλήρωτους εκπαιδευτικούς. Επιχειρεί η Κυβέρνηση να λύσει το οξύτατο πρόβλημα της ελληνικής εκπαίδευσης στις χώρες του εξωτερικού. Στις χώρες της πρώην Σοβιετικής 'Ενωσης υπάρχουν δεκαοκτώ εκπαιδευτικοί για ένα εκατομμύριο 'Ελληνες που ζουν εκεί. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο για να δευτερολογήσει. 

ΣΤΑΥΡΟΣ ΠΑΝΑΓΙΩΤΟΥ: Κύριε Υφυπουργέ, αυτό που θέλω να τονίσω, είναι ότι η πολιτική απέναντι στους μετανάστες, είναι οργανικά δεμένη με την πολιτική που εφαρμόζει μια κυβέρνηση για το λαό της, μέσα στην ίδια τη χώρα. Αν αυτή η πολιτική είναι αντιλαϊκή, δεν μπορεί να είναι φιλική για τους μετανάστες. 'Οταν στο εσωτερικό της χώρας εφαρμόζεις μια αντιεκπαιδευτική πολιτική, δεν μπορείς να περιμένεις φιλική πολιτική για την εκπαίδευση στους μετανάστες. 

Παραπέρα, τα προβλήματα αυτά, είναι οργανικά δεμένα συνολικά με την πολιτική της Ευρωπαϊκής 'Ενωσης που προωθεί τα τελευταία χρόνια σχετικά με τις οικονομικές και κοινωνικές κατακτήσεις τα δημοκρατικά δικαιώματα και τις συνδικαλιστικές ελευθερίες των εργαζομένων. Μαζί, σαν διακομματικοί στις περιοδείες που πραγματοποιήσαμε, διαπιστώσαμε περικοπές όλων αυτών των κατακτήσεων που περισσότερο πλήττουν κυρίως τους ξένους εργαζόμενους, κατά συνέπεια και τους συμπατριώτες μας μετανάστες. 

Συνεπώς τα προβλήματα των μεταναστών δεν μπορούν να αντιμετωπιστούν και να λυθούν χωρίς να παλεύουν οι εργαζόμενοι ενάντια σ'αυτήν την αντιλαϊκή πολιτική, ενάντια στην πολιτική της Ευρωπαϊκής 'Ενωσης. 

Εκείνο που θέλω να τονίσω όσον αφορά τον απόδημο ελληνισμό, είναι ότι πρέπει να πάρουμε σοβαρά υπόψη το καινούριο που υπάρχει σαν αντικειμενική πραγματικότητα. 'Οτι δηλαδή η μαζική μετανάστευση έχει σταματήσει, ότι έχουμε περάσει στη δεύτερη και τρίτη γενιά ακόμα και στην Ευρωπαϊκή 'Ενωση και αν θέλουμε να μιλάμε για το μέλλον του ελληνισμού το ειδικό βάρος θα πρέπει να συγκεντρωθεί στις νέες γενιές. 

Σύμφωνα με τα στοιχεία της Γενικής Γραμματείας Απόδημου Ελληνισμού ο βαθμός οργάνωσης του ελληνισμού στο εξωτερικό είναι πάρα πολύ χαμηλός. Δεν ξεπερνά το 7%. Συνεπώς θα πρέπει να μας ανησυχήσει πάρα πολύ αυτό το στοιχείο. 

Είπατε για την αναβάθμιση των αμιγών ελληνικών σχολείων σε δίγλωσσα. Δεν ξεκαθαρίσατε όμως πόσα αμιγή σχολεία προβλέπεται να γίνουν στη Δυτική Γερμανία παραδείγματος χάρη και αν αυτά θα συνεχίσουν να διατηρούν το δημόσιο χαρακτήρα τους ή υπάρχει μια τάση να ιδιωτικοποιηθούν. Γιατί και τέτοια σχόλια και τέτοιες ανησυχίες ακούγονται από μέρους των συμπατριωτών μας. 

Διαπιστώνεται ότι στη Γερμανία υπάρχουν πολλά μοντέλα εκπαίδευσης και είναι ανάλογα με τα ομόσπονδα κρατίδια. Τι κάνατε για να έρθετε σε διαπραγματεύσεις; Αυτό δεν μας το είπατε. Εμείς εδώ σας προτείνουμε. Να κάνετε τις επαφές, να κάνετε τις διαπραγματεύσεις και να εξασφαλίσετε μέτρα για την ομαλή μετάβαση χωρίς τις συνέπειες για τις οποίες ανησυχούμε. 

Δεν απαντήσατε, κύριε Υφυπουργέ, για το ζήτημα των εκπαιδευτικών που ζητάει η ομογένεια στις ΗΠΑ. Εμείς δεν είπαμε ότι είμαστε ενάντια στο να διδάσκει η Εκκλησία την ελληνική γλώσσα με τους δικούς της εκπαιδευτικούς. Αλλά από τη στιγμή που υπάρχει η διαπίστωση ότι δεν είναι ικανοποιημένη η ομογένεια, για να μην πω ότι το κολλέγιο της Βοστώνης εδώ και πολύ καιρό δεν βγάζει πια δασκάλους, τι θα κάνετε; Θα ικανοποιήσετε αυτό το αίτημα να στείλετε δασκάλους ή θα υποχωρείτε στις πιέσεις της Eκκλησίας; Επίσης και στην Αυστραλία υπάρχει ένα ανάλογο πρόβλημα. 

Για το νόμο 2413/96 ότι εφαρμόστηκε είναι πάρα πολύ λίγο, ένα μόλις 5% και ό,τι αρνητικό υπήρχε απ' αυτόν. Οι θετικές πλευρές έχουν παραμεριστεί δυστυχώς για τους πολιτιστικούς μήνες. Είπα για εκατοντάδες εκατομμύρια. Είναι όμως από τότε που άρχισε αυτός ο θεσμός και μου είπατε σεις ότι δίνετε δυο εκατομμύρια στο ελληνικό θέατρο του Βούπερταλ. 'Εστω και αυτά που δίνετε σε σχέση με τα δυο εκατομμύρια για το Βούπερταλ δεν νομίζετε ότι υπάρχει κάποια αδικία; 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ τελειώσατε. Εξαντλήσατε το χρόνο σας. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, έχει δίκιο ο κ. Παναγιώτου. 

ΠΡΟΕΔΡΕΥΩΝ (Παναγιώτης Ν. Κρητικός): Δεν κρίνω αν έχει ή δεν έχει δίκιο, απλώς εξάντλησε το χρόνο του. 

Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, θα επανέρθω και εγώ στο θέμα των αμιγών ελληνικών σχολείων. 

Κύριε Υπουργέ, ο νόμος είναι σαφέστατος. Η παράγραφος 14 του άρθρου 12 του σχετικού νόμου λέει τα εξής: Οι εκπαιδευτικές μονάδες ελληνόγλωσσης εκπαίδευσης των οποίων φορείς είναι οι ελληνικές διπλωματικές και προξενικές αρχές καταργούνται σταδιακά από το σχολικό έτος 1997-1998 από την έναρξη του οποίου παύουν να δέχονται μαθητές για αρχική εγγραφή σε κάθε σχολική μονάδα. 

Αυτά λέει ο νόμος. Εσείς είπατε πριν ότι δεν είναι αυτή η πολιτική της Κυβέρνησης, αλλά είναι η αναβάθμιση αυτών των σχολείων. 

Αυτό που θα ήθελα εγώ να σας πω είναι ότι τουλάχιστον από τα στοιχεία που έχουμε εμείς φαίνεται σχολεία τέτοιου είδους στο Στάντφορτ, στην Ουλμ και Μόναχο αρχικά έκλεισαν και κατόπιν των κινητοποιήσεων των μεταναστών εκεί άνοιξαν πάλι. 

Εν πάση περιπτώσει το βασικό μας πρόβλημα δεν είναι αυτό. Δεν είναι το πρόβλημα να διατηρηθούν τα αμιγώς ελληνικά σχολεία. Το πρόβλημά μας είναι αυτό που εκθέσαμε και με την παρέμβαση του εισηγητού μας, η ενσωμάτωση στο ντόπιο εκπαιδευτικό σύστημα. 

Και αν υπάρχει ένα σοβαρότατο πρόβλημα κατά τη γνώμη μας, είναι αυτό που το αναγνωρίσατε και εσείς, κύριε Υπουργέ, το θέμα της εκπαίδευσης, όταν κάνατε λόγο για τις διαφορετικές διαδικασίες, εν πάση περιπτώσει για τη διαφορετική κατάσταση που υπάρχει τουλάχιστο σε ό,τι αφορά τη Γερμανία στα διαφορετικά κρατίδια. Και το θέμα ισχύει. Δεν ακούσαμε κάτι συγκεκριμένο, ποια μέσα θα χρησιμοποιήσει η ελληνική Κυβέρνηση ώστε να υπάρχουν οι αναγκαίες διακρατικές συμφωνίες ώστε πραγματικά σε συγκεκριμένο χρονικό διάστημα να προχωρήσει αυτή η διαδικασία. Για τη μεν Γερμανία φέρατε το παράδειγμα και μια πραγματικότητα που όντως υπάρχει διαφορετικής πολιτικής στα διάφορα κρατίδια. Για τη μεν Σουηδία π.χ. τι συγκεκριμένο θα γίνει; Και για να είναι απόλυτα σαφής η θέση μας, θεωρούμε ότι δεν μπορούν να κλείνουν αμιγή ελληνικά σχολεία, εάν προηγουμένως δεν έχει λυθεί αυτό το πρόβλημα, δηλαδή, δεν υπάρχουν εκείνες οι εγγυήσεις που λένε ότι τα παιδιά θα μπορούν να ενταχθούν στα αντίστοιχα σχολεία με μια σειρά από μέτρα και ρυθμίσεις που πρέπει να παρθούν. 

Και τελειώνοντας, λέγω για το θέμα του επιμισθίου, αναφερόμενος πάλι στην παρέμβαση του κυρίου Υφυπουργού της Παιδείας, ότι εμείς δεν μείναμε με την εντύπωση ότι επιτέλους, αυτό το πρόβλημα έχει λυθεί. Παρά το γεγονός ότι αναγνωρίζετε ότι είναι πολύ χαμηλά, παρά το γεγονός ότι γίνονται διαβουλεύσεις με τα διάφορα Υπουργεία, εν πάση περιπτώσει η συγκεκριμένη δέσμευση ότι κάτι συγκεκριμένο θα γίνει και σ' αυτήν την κατεύθυνση, δεν είχαμε. Ελπίζω να ακούσουμε κάτι από σας. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, θα ήθελα να αναφερθώ λίγο στο θέμα της επιστολικής ψήφου.'Ακουσα προηγουμένως τον κύριο Υφυπουργό να λέει ότι επιτέλους, το θέμα της άσκησης του εκλογικού δικαιώματος για τους μετανάστες μπαίνει στο δρόμο της επίλυσης με την απόφαση της Βουλής να είναι μέσα στις αναθεωρητέες διατάξεις η καθιέρωση της επιστολικής ψήφου. Και μάλιστα, απορρίπτοντας τη λύση της άσκησης του εκλογικού δικαιώματος στους τόπους κατοικίας των μεταναστών αναρωτήθηκε, μα, πώς είναι δυνατόν να στηθούν πενήντα τόσες κάλπες για όλους τους νομούς της χώρας στις περιοχές αυτές; Σε ανάλογο μήκος κινήθηκε και ο Κοινοβουλευτικός Εκπρόσωπος του Συνασπισμού ο κ. Κουναλάκης, ο οποίος μίλησε για κατάκτηση την καθιέρωση της επιστολικής ψήφου. Μα, εγώ θυμάμαι ότι το συνδικαλιστικό κίνημα πανηγύρισε την κατάργηση της επιστολικής ψήφου. Και πανηγύρισε γιατί ακριβώς, η διαδικασία της επιστολικής ψήφου ήταν μια διαδικασία νόθευσης της θέλησης του εκλογικού Σώματος. Τόσες και τόσες μάχες δόθηκαν για να καταργηθεί αυτή η διαδικασία. Και θα την επαναφέρουμε τώρα όσον αφορά τις βουλευτικές εκλογές; 

Εδώ δεν έχουμε αυταπάτες. Εδώ βλέπουμε καθημερινά ότι χρησιμοποιούνται θεμιτά και αθέμιτα μέσα για να νοθευτεί η θέληση του εκλογικού Σώματος. Κοιτάξτε να δείτε. Φθάνει Υπουργός της Κυβέρνησης σήμερα να προαναγγέλει τροποποίηση νόμου που ψηφίστηκε πριν ακριβώς από ένα χρόνο, με τον οποίον υποτίθεται ότι έμπαινε τέρμα στο ρουσφέτι. Και μάλιστα, παραμονές εκλογών. 

Μπορούμε συνεπώς να δεχθούμε την καθιέρωση της επιστολικής ψήφου; Και ας απαντήσει ευθέως και η Κυβέρνηση και τα άλλα κόμματα, βεβαίως, που υιοθετούν αυτές τις απόψεις. Τι τους εμποδίζει να καθιερώσουν την άσκηση του εκλογικού δικαιώματος στους τόπους κατοικίας των μεταναστών μας; 

'Εχουμε την εμπειρία σαν Βουλή. Αν δεν κάνω λάθος, όλα τα κόμματα συμφώνησαν πριν ακριβώς από ένα χρόνο στη δυνατότητα άσκησης του εκλογικού δικαιώματος από τους ετεροδημότες στον τόπο κατοικίας τους. Γιατί, δηλαδή, δεν μπορούμε να το κάνουμε αυτό για τους μετανάστες μας, ιδιαίτερα στα πλησιέστερα προς τη χώρα μας κράτη, στην Ευρώπη; 

Δεν είναι συνεπώς το θέμα άλυτο, όπως θέλουν να το εμφανίζουν ορισμένοι. Είναι θέμα καθαρά πολιτικής βούλησης. Μέχρι τώρα δεν έλυναν το ζήτημα για να εμποδίζονται τα φτωχότερα στρώματα, να εμποδίζεται ένα μεγάλο τμήμα των μεταναστών να εκφράζει την πολιτική του θέληση, αφού υπήρχαν τόσα εμπόδια, ώστε να έρθει στη χώρα μας να ασκήσει αυτό το δικαίωμα. Πολιτικοί συνεπώς ήταν οι λόγοι που δεν άφησαν τις μέχρι τώρα κυβερνήσεις και τις προηγούμενες και τη σημερινή να επιλύσουν αυτό το ζήτημα και όχι ζήτημα δυσκολιών. Ας αφήσουν κατά μέρος κάθε τέτοια σκέψη. Εμείς δεν πρόκειται να δεχθούμε μια τέτοια επιχείρηση η οποία θα οδηγεί σε ευθεία νόθευση της θέλησης του εκλογικού Σώματος. 

Και κάτι ακόμα για να ολοκληρώσω, δεν με παίρνει άλλωστε ο χρόνος. Αναφέρθηκε ο κύριος Υπουργός και είπε ότι θα μελετήσουμε και το ζήτημα της επιβολής των κυρώσεων κατά των μεταναστών που παρασυρμένοι από την κρατική προβολή, από την κρατική διαφήμιση, πήγαν να καταθέσουν τις οικονομίες τους στις κρατικές τράπεζες και υφίστανται κυρώσεις. Και πρόστιμα και ποινικές διώξεις. 

Μα, αυτό, κύριε Υπουργέ, είναι τουλάχιστον απαράδεκτο. Είναι ένα πρόβλημα χρόνιο. Να έρχεσθε σήμερα και να λέτε, θα το μελετήσουμε; Δεν έκανε τίποτα, δηλαδή, όλα αυτά τα χρόνια η Κυβέρνηση στην κατεύθυνση επίλυσης του προβλήματος; Και επιτέλους, πρέπει να αναλάβει τις ευθύνες της, έστω και τώρα να προχωρήσει, να πάρει συγκεκριμένα μέτρα, να προχωρήσει στην επίλυση αυτού του θέματος που ταλαιπωρεί χιλιάδες ανθρώπους που βρέθηκαν μπλεγμένοι παρά τη θέλησή τους. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός των Εξωτερικών κ. Γρηγόρης Νιώτης έχει το λόγο. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κατ' αρχήν, κύριοι συνάδελφοι, να δώσω ένα πάρα πολύ λιτό και καθαρό επιχείρημα γι' αυτό που λέτε, όχι στα αμιγή, όχι στην αναβάθμισή τους, επιτέλους πρέπει να ακολουθήσουμε τα ενταγμένα και μόνο αυτά στο σύστημα των τρίτων κρατών. 

Στην Ομοσπονδιακή Γερμανία είπαμε ότι τις αποφάσεις παίρνουν τα κρατίδια. Από τα κρατίδια, μόνο τα πέντε δέχονται ενταγμένα μαθήματα ελληνικά στο εκπαιδευτικό τους σύστημα. Για παράδειγμα στη Βιρτεμβέργη, Στουτγκάρδη, αρνούνται, καίτοι τους πιέζουν. Τι πρέπει να κάνουμε εκεί; Είναι φανερό ότι από τη στιγμή που το ευρωπαϊκό περιβάλλον δεν έχει μία ενιαία ευρωπαϊκή εκπαιδευτική πολιτική, ούτε έχει ολοκληρωμένη εσωτερική ευρωπαϊκή νομοθεσία, όλα παραπέμπονται στο διμερή διακρατικό διάλογο. Και ακόμα χειρότερα, όταν αυτός ο διάλογος δεν μπορεί να αποδώσει σε επίπεδο διμερές, σε εθνικό δηλαδή, διότι, η αποκέντρωση αυτών των εξουσιών στα κρατίδια και από τα κρατίδια, όπως είπαμε περαιτέρω στους δήμους, δημιουργεί τεράστια προβλήματα. 'Αρα δεν είναι δυνατόν η Ελλάδα να κάνει εξαγωγή τέτοιας πολιτικής σε τρίτα κράτη, παρά μόνο όπου είναι δυνατόν αυτό να συμφωνηθεί. Και λέμε, λοιπόν, ότι όπου δεν μπορούμε να προωθήσουμε τα ενταγμένα και μάλιστα κατά ολοκληρωμένο τύπο -δηλαδή εμάς και φαντάζομαι και εσάς δεν μας αρκεί να βάλουμε και να δεχθούμε μόνο πέντε ώρες ελληνικά την εβδομάδα, επειδή αυτό προβλέπει σ' αυτήν τη φάση το γερμανικό πρόγραμμα σε ορισμένα κρατίδια- είναι φανερό ότι αυτό είναι κάτι εντελώς διαφορετικό από αυτό το οποίο ζητάμε. 

ΣΤΑΥΡΟΣ ΠΑΝΑΓΙΩΤΟΥ: Η δεύτερη ξένη γλώσσα. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Ακριβώς. 

Κάναμε, λοιπόν, από φέτος βήματα συγκεκριμένα για τη δίγλωσση εκπαίδευση, μετατρέποντας τα αμιγή σε σύγχρονα ευρωπαϊκά σχολεία. Στη Βαυαρία, το γερμανόγλωσσο πρόγραμμα, από τέσσερις ώρες την εβδομάδα, αυξήθηκε στις οκτώ. Το ίδιο συμφωνήσαμε με τον ελληνισμό της Βόρειας Ρηνανίας-Βεστφαλίας για τα μεγάλα αμιγή σχολεία εκεί. Από τρεις ώρες την εβδομάδα, από το Σεπτέμβρη γίνονται οκτώ. Στη χάραξη του εκπαιδευτικού σχεδιασμού, δεν μπορούν να αγνοούνται προσδοκίες και ανάγκες του ελληνισμού και να λειτουργούμε γενικά με κατευθύνσεις από τα πάνω. 'Ενα σημαντικό τμήμα του ελληνισμού θέλει ακόμα μία παροχή ελληνόγλωσσης εκπαίδευσης σε υψηλό επίπεδο, γιατί προσβλέπει στην επιστροφή της εδώ. Και φαντάζομαι ότι εσείς είσθε με τα συμφέροντα των μεταναστών. Το λέω με ειλικρίνεια. 'Αρα δεν μπορεί να λέμε, να εξαφανίσουμε εντελώς. 

Για τον κ. Κανταρτζή, ο οποίος επικαλέσθηκε το άρθρο 12, του 2413, θέλω να πω ότι αυτός καταργήθηκε με τροπολογία. Δεν είναι μόνο δηλαδή αυτό που δηλώνουμε εκεί. Το έχουμε κάνει πράξη από το καλοκαίρι του 1998. Πράγματι υπήρχε στο νόμο του 1996 αυτό. Καταργήθηκε με τροπολογία, για να μη δημιουργείται σύγχυση. Δεν υπάρχει, λοιπόν, αυτό. Και αντιθέτως εκεί όπου το γερμανικό εκπαιδευτικό μοντέλο μας υποχρέωσε το 1998 επίσης να κλείσουμε την Α' τάξη δημοτικού στο ελληνόγλωσσο αμιγές του Ντόρτμουντ, ήδη προωθούμε και μπορώ να ανακοινώσω για πρώτη φορά στην Αίθουσα, ότι το πετύχαμε να ξανανοίξει το δημοτικό σχολείο του Ντόρτμουντ. 

Αυτό δεν σημαίνει ότι εκεί θα πάμε σε ένα αμιγές. Θα προωθήσουμε τη δίγλωσση εκπαίδευση και μάλιστα θα εφαρμόσουμε ειδικά προγράμματα και από το νηπιαγωγείο. 

Τα δύο τελευταία χρόνια στο πρόγραμμα "Παιδεία ομογενών" επιμορφώθηκαν δύο χιλιάδες εκπαιδευτικοί, αποσπασμένοι και ντόπιοι. Και θέλω να σας δηλώσω, ότι είναι ήδη έτοιμο το προεδρικό διάταγμα με το οποίο το Υπουργείο Παιδείας πλέον κάνει πράξη τη δέσμευση, την πίεση, την απαίτηση των ομογενών και την πίεση της διακομματικής επιτροπής να προσλαμβάνονται και ομογενείς εκπαιδευτικοί με ειδικές συμβάσεις. Αυτό από φέτος το Σεπτέμβριο. Είναι μία μεγάλη επιτυχία και εν πάση περιπτώσει, ανοίγει μία νέα εποχή για τη συμμετοχή των ομογενών στο εκπαιδευτικό προσωπικό. 

'Ηδη δοκιμάζεται σε όλον τον κόσμο με βάση το πρόγραμμα "Παιδεία ομογενών" νέο διδακτικό και εκπαιδευτικό υλικό για νηπιακές τάξεις και Α' δημοτικού. Από το Σεπτέμβριο επεκτείνεται σε όλο το φάσμα της πρωτοβάθμιας εκπαίδευσης και από το 2001 σε όλην τη δευτεροβάθμια εκπαίδευση. Δηλαδή το πρόγραμμα "Παιδεία ομογενών" είναι ένα πρόγραμμα που υλοποιεί το νέο μοντέλο και δεν κάνει απλώς μελέτες. Είναι, δε, όπως είπαμε, η πρώτη φορά που προωθείται ένα πρόγραμμα για όλον τον κόσμο. 

'Εχετε δίκιο, κύριε Παναγιώτου, που λέτε τι θα γίνει με τους εκπαιδευτικούς στις Ηνωμένες Πολιτείες. Γνωρίζετε ότι διαφωνούμε με την τακτική των παραγόντων των εκκλησιαστικών σχολείων στις Ηνωμένες Πολιτείες που δεν επιθυμούν αποσπάσεις ελληνικού εκπαιδευτικού προσωπικού εκεί. Είναι έτοιμη η Κυβέρνηση να αποστείλει για το Σεπτέμβριο ογδόντα εκπαιδευτικούς. Θα το συζητήσουμε εδώ και με την έλευση του Παναγιοτάτου. Ξέρετε, όμως, ότι έχει δεσμευθεί και ο Αρχιεπίσκοπος Αμερικής ότι το αργότερο στις 15 Ιουνίου θα παραδοθεί εν τέλει το πόρισμα και του εκπαιδευτικού τμήματος της Αρχιεπισκοπής, ώστε με την αντίστοιχη πρόταση του προγράμματος "Παιδεία ομογενών" να δούμε επιτέλους πώς θα συμπληρωθεί η όλη διαδικασία για την παιδεία των Ελληνοπαίδων στις Ηνωμένες Πολιτείες με εκπαιδευτικό προσωπικό από την Ελλάδα. 

Πρέπει να πω ότι ο Μητροπολίτης Καναδά μας υπέβαλε μόνος του πρόταση για απόσπαση εκεί προσωπικού και παρακαλώ αυτό να σημειωθεί από τον Ειδικό Γραμματέα και να του δοθεί αυτό το εκπαιδευτικό προσωπικό, ώστε να αποτελεί το παράδειγμα και για τις Ηνωμένες Πολιτείες. Δεν ξέρω τι θα κάνει η χώρα του Καναδά, αλλά πρέπει να βρούμε μία συμφωνία και να φανεί ότι εμείς το προωθούμε. Γνωρίζω ότι υπάρχουν δυσκολίες. 

Ο κύριος συνάδελφος από το ΔΗ.Κ.ΚΙ. είπε πως δεν γίνεται τίποτε για τους 'Ελληνες της τέως Σοβιετικής 'Ενωσης. Κάθε καλοκαίρι εξακόσιοι φοιτητές από τις χώρες ΚΑΚ έρχονται σε προγράμματα διδασκαλίας της ελληνικής γλώσσας στα πανεπιστήμια Αθηνών, Πάτρας, Μακεδονίας και Ιωαννίνων. Εκατόν πενήντα φοιτητές σπουδάζουν με ετήσια υποτροφία στην Ελλάδα. Πολιτική πολλαπλασιαστών είναι η αποστολή εκεί δεκαεννέα εκπαιδευτικών, οι οποίοι λειτουργούν ως επιμορφωτές των διδασκόντων, αποφοίτων από τα πανεπιστήμια της Τυφλίδας, του Κραζαντάρ, της Μαριούπολης, της Μόσχας, της Σταυρούπολης, τους οποίους μάλιστα τους μισθοδοτούμε με ειδικά προγράμματα, είτε του Υπουργείου Εξωτερικών είτε άλλων φορέων. Συγχρόνως, το πρόγραμμα "Παιδεία ομογενών" ανέθεσε στο Κέντρο Μελέτης και Ανάπτυξης του Ελληνικού Πολιτισμού της Μαύρης Θάλασσας της Νομαρχίας Θεσσαλονίκης μελέτη η οποία πραγματικά είναι πληρέστατη, παρεδόθη και υπάρχει ολοκληρωμένο μοντέλο από την κ. Χατζηπαναγιωτίδου, καθηγήτρια του Αριστοτελείου Πανεπιστημίου Θεσσαλονίκης και επιστημονικής συνεργάτιδος του Κέντρου. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 

Νομίζω ότι δεν μπορεί κανείς να ισχυρισθεί πως έχουμε κάνει κάτι το ολοκληρωμένο και το τέλειο. 'Αλλωστε ξεκινήσαμε μόλις το 1995 να παρεμβαίνουμε στην τέως Σοβιετική 'Ενωση. Υπάρχουν, όμως, διαρκώς πολλαπλασιαστικά προγράμματα και μάλιστα την επόμενη εβδομάδα στη Μαριούπολη πέντε ελληνικά πανεπιστήμια και το πανεπιστημιακό κέντρο εκεί θα συντονίσουν τις δράσεις τους σε ένα εβδομαδιαίο πρόγραμμα. Μάλιστα ο Πρόεδρος 'Αθενς εάν τον βλέπετε να παραμένει στην Αθήνα είναι γιατί θα μεταβεί στο τέλος αυτής της εβδομάδας στη Μαριούπολη, για να παρέμβει και στην κατεύθυνση του να ιδρυθεί ένα ακόμα Κέντρο Υγείας στη Μαριούπολη, όπου διαβιούν εκατό χιλιάδες 'Ελληνες. 

Κάνω κατάχρηση υπερβολική, κύριε Πρόεδρε; 

ΠΡΟΕΔΡΕΥΩΝ (Παναγιώτης Ν. Κρητικός): Σχετική. 'Ομως για τους απόδημους μιλάτε. Δικαιολογείται μία μικρή υπέρβαση. 

ΣΤΑΥΡΟΣ ΠΑΝΑΓΙΩΤΟΥ: Και εμείς για τους απόδημους μιλούσαμε, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Κάνατε και εσείς υπέρβαση χρόνου. Προς Θεού! Εδώ είναι καταγεγραμμένα όλα. 

Και ο κύριος Υπουργός έχει και εκ του Συντάγματος το δικαίωμα να παρεμβαίνει. 

ΣΤΑΥΡΟΣ ΠΑΝΑΓΙΩΤΟΥ: 'Ε, όχι και αρκετά. 

ΠΡΟΕΔΡΕΥΩΝ (Παναγιώτης Ν. Κρητικός): Θα μιλήσει ο Κοινοβουλευτικός σας Εκπρόσωπος μετά, να απαντήσει. 

Ορίστε, κύριε Υφυπουργέ, συνεχίστε. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Στη Σουηδία ήδη έγινε συμφωνία, μέσω του Ειδικού Γραμματέα Παιδείας Ομογενών, με το Σουηδό Γενικό Γραμματέα για τη δημιουργία δίγλωσσου σχολείου και στη Στοκχόλμη. Προς το παρόν όμως οι ίδιοι οι ομογενείς δεν στέργουν να το αποδεχθούν. Υπάρχει ένα πολύ καλό μοντέλο όπως το λεγόμενο Σαβατιανό Σχολείο στη Στοκχόλμη και περιφερειακά. 

Ο κ. Κόρακας ύψωσε τους τόνους σε ό, τι αφορά το τι ΣΑΕ ζητούμε και είπε πως με νόμο πρέπει να αναγνωριστούν μόνο οι ελληνικές κοινότητες για να συμμετέχουν σε αυτό. 

ΠΡΟΕΔΡΕΥΩΝ (Παναγιώτης Ν. Κρητικός): Θα συνεχίσετε στην τριτολογία σας, κύριε Υφυπουργέ. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Επ'αυτού έχει απαντήσει το ελληνικό Κοινοβούλιο και με νόμο και με προεδρικό διάταγμα, το οποίο ετέθη υπόψη. Δεν είναι δυνατό να αποκλείσουμε από το ΣΑΕ τις άλλες μορφές αυτοοργάνωσης του ελληνισμού. 

Εάν οι ελληνικές κοινότητες -και το δέχομαι αυτό- για την Ευρώπη είναι ο μεγάλος θεσμός, τον οποίο αναγνωρίζουμε και τιμούμε, δεν μπορούμε να πούμε ότι συμβαίνει το ίδιο και στις Ηνωμένες Πολιτείες. Δεν υπάρχει ο θεσμός των ελληνικών κοινοτήτων εκεί. Επομένως, τι πρόκειται να πούμε; Να αποκλείσουμε τους εκπροσώπους τριών εκατομμυρίων Ελλήνων; Ακόμα και στον Καναδά ο τύπος των κοινοτήτων είναι μόνο για τις μητροπολιτικές κοινότητες Τορόντο και Μόντρεαλ που και εκεί βέβαια οι κοινότητες αυτές παράγουν πραγματικά ένα σημαντικό έργο. 

Πρέπει να πω δε ότι οι ελληνικές κοινότητες είναι αναγνωρισμένες από τον ελληνικό νόμο. Γιατί επιδοτούνται, γιατί συμμετέχουν και είναι η ραχοκοκκαλιά του ΣΑΕ. Γιατί πραγματικά όπου υπάρχουν αποτελούν το βασικό φορέα με τον οποίο συνομιλεί το ελληνικό κράτος.'Οπου πάμε στην Ευρώπη δεν εμφανιζόμαστε σε κανένα σύλλογο ή σε καμία εκκλησιαστική οργάνωση. Πηγαίνουμε μόνο στις κοινότητες , όπως της Γερμανίας, της Σουηδίας, όπως της Ομοσπονδίας των κοινοτήτων. Προχθές ήμασταν εκεί όλα τα κόμματα για να τιμήσουμε και να αναγνωρίσουμε... 

ΠΡΟΕΔΡΕΥΩΝ (Παναγιώτης Ν. Κρητικός): Στην τριτολογία σας, κύριε Υπουργέ, ό,τι άλλο έχετε να προσθέσετε. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Καλώς, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κόρακας έχει το λόγο για να δευτερολογήσει. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, θα ήθελα κατ'αρχήν να δώσω μια απάντηση στον Κοινοβουλευτικό Εκπρόσωπο του ΠΑ.ΣΟ.Κ. Δυστυχώς, δεν είναι εδώ. Φυσικά κατανοώ τον κ. Παντερμαλή. Δεν είχε να κάνει με το μεταναστευτικό στοιχείο, παρά τώρα πρόσφατα ως πρόεδρος της επιτροπής. Και γι'αυτό δεν έχει υπόψη του προφανώς ότι, μέσα στους 'Ελληνες μετανάστες, η συντριπτική πλειοψηφία είναι μισθοσυντήρητοι, άνεργοι, άνθρωποι βιοπαλεστές. Δυστυχώς, οι γιατροί, οι μεγαλέμποροι και οι μεγαλοβιομήχανοι είναι μία ισχνότατη μειοψηφία και στην Ευρώπη και στις Ηνωμένες Πολιτείες και στην Αυστραλία και παντού. Αυτή είναι η πραγματικότητα. 

Βέβαια ένας, ας το πούμε πετυχημένος -όπως συνηθίζουμε να λέμε- 'Ελληνας, ένας 'Ελληνας βιομήχανος, ακούγεται πολύ περισσότερο, από έναν φουκαρά, από έναν άνεργο. Δεν πρέπει να γελιόμαστε. 

Εμείς δεν ζητήσαμε να μην εισπράξει το ελληνικό κράτος καθόλου φόρους από τους συνταξιούχους μετανάστες. Είπαμε να μην εισπράξει φόρους από εκείνους τους συνταξιούχους μετανάστες που επαναπατρίζονται και δεν πλήρωναν φόρο στη χώρα που δούλευαν και ζούσαν πριν επαναπατριστούν. Δεν μπορεί τώρα ένας μετανάστης που έρχεται από τη Γερμανία και παίρνει μία ισχνή σύνταξη των χιλίων πεντακοσίων (1.500) μάρκων, των διακοσίων πενήντα χιλιάδων (250.000) δραχμών το πολύ να έλθει εδώ και να φορολογηθεί, επειδή το αφορολόγητο στην Ελλάδα δεν είναι οι διακόσιες πενήντα χιλιάδες (250.000) όπως είναι στη Γερμανία, αλλά είναι οι εκατό χιλιάδες. Αυτή είναι μία άδικη μεταχείριση. Και είναι και ένα αντικίνητρο. Δεν θα έρθει, αν πρόκειται να πληρώσει και εδώ φόρους. Αυτό θέλουμε; Δεν νομίζω ότι επιδιώκουμε κάτι τέτοιο, που θα έχει τις γνωστές συνέπειες σε σχέση με το συνάλλαγμα. 

Για τον πολιτισμό αυτό που θελήσαμε εμείς να πούμε είναι ότι πράγματι η πολιτιστική δραστηριότητα δεν είναι μόνο πανηγύρια, έστω ένα θέατρο και επιπέδου ή μια συναυλία επιπέδου. 

Είναι μια ολόκληρη διαδικασία. Είναι και η γλώσσα, είναι και η ιστορία μας, είναι και η διδασκαλία του πολιτισμού από τον αρχαιότερο μέχρι τις μέρες μας. Αλλά ταυτόχρονα, για τη διατήρηση της πολιτιστικής μας ταυτότητας είναι αναγκαία και άλλα πράγματα, και εκδηλώσεις και θέατρα και χοροί και η ελληνική μουσική που συνθέτουν όλο αυτό που λέγεται πολιτισμός. Και γι' αυτό δεν είναι δυνατόν να μη συμβάλει και η Ελλάδα. Βεβαίως, με τον όρο ότι δεν θα είναι γι' αυτό που θα πρέπει να ηγεμονεύσει. 

Για τα αμιγή σχολεία θα ήθελα να πω κάποια πράγματα. Είπε ο κύριος Υπουργός, ότι η Ευρωπαϊκή 'Ενωση δεν έχει κοινή εκπαιδευτική πολιτική κλπ. Δεν πειράζει, η Ευρωπαϊκή 'Ενωση έχει άλλες κοινές πολιτικές! Βομβαρδίζει από κοινού, σφάζει, σκοτώνει από κοινού, εκμεταλλεύεται από κοινού, επιβάλλει σκληρές πολιτικές λιτότητας, δεν μπορεί τώρα να ασχοληθεί με αυτές τις "λεπτομέρειες", για την ανεργία, για την παιδεία, για τον πολιτισμό κλπ.! Αυτά είναι ποταπά πράγματα για τους αφεντάδες των Βρυξελλών ! 

Εμείς, κύριε Υπουργέ, αυτό που ζητάμε είναι εάν το δέχεσθε, εάν συμφωνείτε ότι είναι γκέτο τα αμιγή σχολεία, έστω και αν διδάσκεται μέσα η γερμανική γλώσσα. Αυτό είναι υποβάθμιση. Να σταματήσει αυτή η ιστορία. 'Οσοι μπήκαν, μπήκαν. Να κάνετε συμφωνίες με τις χώρες αυτές και να προχωρήσουμε στη διδασκαλία της ελληνικής γλώσσας, της ιστορίας και του πολιτισμού μέσα στα ντόπια σχολεία. 

Θα θέλαμε να μας πείτε με ποιες κυβερνήσεις συζητήσατε για τέτοιες συμφωνίες και τι προβλήματα συναντήσατε. Γιατί το λέμε αυτό; Γιατί πιστεύουμε ότι ουσιαστική συζήτηση δεν κάνατε με καμία κυβέρνηση και δεν σκοπεύετε να κάνετε. Μην κουνάτε το κεφάλι σας! Πέστε μας με ποιες κυβερνήσεις συζητήσατε, τι προβλήματα συναντήσατε για να ενημερωθούν και οι μετανάστες μας, να ξέρουν και αυτοί με τα δικά τους λόμπυ να επιδράσουν. 

Τέλος, θα ήθελα να αναφερθώ στην επιστολική ψήφο. Μου έκανε εντύπωση η τοποθέτηση του Κοινοβουλευτικού Εκπροσώπου του Συνασπισμού που μίλησε με τέτοιο πάθος και είπε ότι επί τριάντα χρόνια ζητάνε την επιστολική ψήφο οι μετανάστες. Και ο ίδιος και εγώ προσωπικά και ο κ. Παναγιώτου ήμασταν μετανάστες. Ποτέ δεν ζητήσαμε αυτό το πράγμα. Αντίθετα αποκλείαμε κάτι τέτοιο. Ποιος θα ρίχνει πράγματι το γράμμα της ψήφου μου; Ποιος θα ελέγχει ότι δεν πήγε κάποιος στο ταχυδρομείο ο οποίος εξαγόρασε ψήφους και έριξε ένα πακέτο φακέλων; Πού θα πάνε και τι θα συμβεί κατά την πορεία; Πού θα συγκεντρωθούν; Πώς διασφαλίζεται το απόρρητο; 

'Οπως πολύ σωστά είπε ο κ. Κανταρτζής -ίσως το ξέρετε και εσείς- στο συνδικαλιστικό κίνημα υπήρχε η επιστολική ψήφος με τους εργατοπατέρες και τους διάφορους που ποδηγετούσαν. 'Ηταν αίτημα και μεγάλη επιτυχία η κατάργησή της. Αυτά τα πράγματα δεν είναι δυνατό να ελεγχθούν. 

'Οσον αφορά τις άτοκες καταθέσεις, οι δημόσιες τράπεζες παρέσυραν σε αυτήν την απαράδεκτη κατάσταση τους μετανάστες μας και οι δημόσιες τράπεζες έχουν υποχρέωση να τους βγάλουν από εκεί μέσα. 

Να πω μια κουβέντα, και τελειώνω, για το ΣΑΕ. 

ΠΡΟΕΔΡΕΥΩΝ (Παναγιώτης Ν. Κρητικός): Ως παλαιός μετανάστης, θα κάνετε και εσείς σχετική υπέρβαση του χρόνου. 

ΣΤΡΑΤΗΣ ΚΟΡΑΚΑΣ: Πάγια, κύριε Πρόεδρε, πολλά χρόνια και ως ΚΚΕ και ως μεταναστευτικό κίνημα διεκδικούσαμε αυτόν το συντονισμό, αλλά συντονισμό των κοινοτήτων, κύριε Υπουργέ, όχι κηδεμονία από την κυβέρνηση και όχι νόθευση αυτής της εκπροσώπησης. Δεν έχουμε κανένα πρόβλημα ούτε με τις κληρικολαϊκές οργανώσεις, όσο δυνατές και αν είναι αυτές. 

Εμείς θέλουμε αστική πολιτική εκπροσώπηση μέσω των κοινοτήτων. Και αν τις είχατε αναγνωρίσει, όπως το ζητάμε, θα υπήρχαν παντού τέτοιες κοινότητες και θα ήταν πολύ πιο μαζικές. 

'Ενα άλλο ΣΑΕ, λοιπόν, όχι για διείσδυση αλλά μπροστάρη στους αγώνες και συντονιστή των αγώνων των μεταναστών μας. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, θα ξεκινήσω από το τελευταίο που είπε ο κύριος συνάδελφος. 

Θέλουμε όχι ένα άλλο ΣΑΕ, αλλά την εξέλιξη αυτού του ΣΑΕ που να λαμβάνει υπόψη και τις σύγχρονες ανάγκες και τις δυνατότητες για μια πιο αγωνιστική παρουσία στο επίπεδο της διεκδίκησης και επίλυσης των προβλημάτων των μεταναστών και των ομογενών μας που ποικίλουν από περιφέρεια σε περιφέρεια. 

Θέλουμε ένα Σ.Α.Ε. που σε κεντρικό επίπεδο να δραστηριοποιείται στρατηγικά για τη διασφάλιση της ενότητας, της ομοψυχίας και μιας συνολικής στρατηγικής. Νομίζω ότι στα πλαίσια της αναμόρφωσης του προεδρικού διατάγματος μπορούμε να λάβουμε υπόψη μας την έκκληση που απευθύνετε, κύριοι συνάδελφοι, ώστε τα περιφερειακά Σ.Α.Ε. σε επίπεδο Ευρώπης, Αμερικής, που μπορούν να έχουν μια πιο άμεση και καθαρή προσέγγιση των καθημερινών προβλημάτων της ομογένειας, με δημοκρατικό τρόπο, άμεσο και αγωνιστικό να παρεμβαίνουν για την επίλυση αυτών των προβλημάτων. Θα δούμε πώς θα μπορέσουμε να συμφωνήσουμε σ'αυτό, σε επίπεδο διακομματικής επιτροπής. 

'Ομως, δεν μπορώ, κύριοι συνάδελφοι, να ακούω διαρκώς ότι εσείς βλέπετε ένα ΣΑΕ κυρίως των κοινοτήτων. Είπαμε ότι η πραγματικότητα του απόδημου ελληνισμού είναι διαφορετική. Δεν φτιάξαμε εμείς τη δομή και την αυτοργάνωση και βεβαίως δεν είμαστε εμείς αυτοί που πήραν τη νομοθετική πρωτοβουλία του 1989. Εσείς ήσασταν. Εσείς φέρατε το νόμο ως ενιαίος Συνασπισμός. Πρέπει να σας πω ότι το νόμο εμείς τον ψηφίσαμε με χαρά και τον στηρίξαμε. Δεν λέει συγκεκριμένα, κύριε συνάδελφε... 

ΣΤΡΑΤΗΣ ΚΟΡΑΚΑΣ: Δε μιλάει ο νόμος γι'αυτό. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Εγώ δέχομαι, ιδιαίτερα στα πλαίσια των περιφερειακών συμβουλίων, να δούμε πιο ενεργό και δυναμικό το ρόλο των κοινοτήτων και των ομοσπονδιών τους. Είναι σαφές ότι όπου υπάρχουν ιδιαίτερα αυτές οι κοινότητες, Ευρώπη, Αυστραλία κλπ. να μας ενδιαφέρει πάρα πολύ να υποστηριχθούν. 

ΣΤΡΑΤΗΣ ΚΟΡΑΚΑΣ: Αφήστε την Αυστραλία. Μεγάλη αμαρτία είναι αυτή η Αυστραλία! 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, αφήστε τον κύριο Υπουργό να ολοκληρώσει τη σκέψη του. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Και η Αυστραλία είναι ένα μεγάλο θέμα. 

'Οσον αφορά την επιστολική ψήφο, πρέπει να πω, κύριοι συνάδελφοι του Κ.Κ.Ε., ότι δεν είναι δυνατόν μετά από μια τέτοια θετική ψήφο που έδωσε η ελληνική Βουλή με το σύνολο των Βουλευτών, πλην των Βουλευτών του Κ.Κ.Ε., να επαναφέρουμε διαρκώς το εάν πρέπει να εφαρμοστεί ή όχι η επιστολική ψήφος. Είναι μια επιλογή της συντριπτικής πλειοψηφίας... 

ΑΧΙΛΛΕΥΣ ΚΑΝΤΑΡΤΖΗΣ: Γιατί δεν εφαρμόζετε την άλλη λύση; 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας παρακαλώ, κύριε συνάδελφε. Εγώ δεν αποκλείω αυτό που εσείς εισηγείσθε και μάλιστα είμαι και εγώ μαζί σας να δούμε και αυτήν τη μέθοδο και να τη δούμε πριν εφαρμοστεί ακόμα η επιστολική ψήφος. Μετέχετε στη νομοθετείσα ήδη με πρότασή μου επιτροπή που ανιχνεύει τη διαδικασία για την ψήφο με κάλπη στα προξενεία -έχει λειτουργήσει άπαξ- και θα πάρω πρωτοβουλίες στο Υπουργείο Εξωτερικών να ξεκινήσει εντός του επομένου μηνός και πάλι. Πρέπει να αγωνιστούμε να βρούμε λύση, αλλά μη νομίζετε ότι θα βρείτε λύσεις για να στήσουμε κάλπες σε όλον τον κόσμο και να καλύψουμε τα επτά εκατομμύρια των διασκορπισμένων Ελλήνων. 

'Αρα, θα χρειαστεί, κύριοι συνάδελφοι, και η επιστολική ψήφος. Αν όχι τώρα, το 2004. Η επιστολική ψήφος δεν είναι ελληνική εφεύρεση. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Υπουργέ... 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ αφήστε τον κύριο Υπουργό να τελειώσει. 'Αλλωστε νομοθετημένη είναι η επιστολική ψήφος. Φέρτε πρόταση νόμου και αν γίνει δεκτή, να αλλάξει. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Η επιστολική ψήφος είναι μια διαδικασία που εφαρμόζεται από όλα τα σύγχρονα κράτη και είναι καινοφανές να λέτε ότι δια της εφαρμογής της θα έχουμε νόθευση. Δηλαδή, σε όλα τα άλλα κράτη εφαρμόζεται ανοθεύτως και στην Ελλάδα μόνο θα έχουμε αυτό το πρόβλημα; Νομίζω ότι αυτό δεν μπορείτε να το θέτετε. 

Σε ό,τι αφορά την εκπαίδευση που την επαναφέρετε, θέλω να υπενθυμίσω τα συγκροτημένα εκπαιδευτικά και πολιτιστικά προγράμματα της Γενικής Γραμματείας Απόδημου Ελληνισμού όπου κάθε χρόνο παίρνουν μέρος πάνω από χίλια με χίλια πεντακόσια παιδιά ομογενών από τις χώρες τόσο της Σοβιετικής 'Ενωσης. Το πρόγραμμα το εγκαινιάσαμε το 1995 και συνεχίζεται. 

Επίσης, ειδικό πρόγραμμα υπάρχει για εκατόν πενήντα ομογενείς από την Ουκρανία και γίνεται κάθε καλοκαίρι. Επιχορήγηση για τη δημιουργία νεοελληνικών βιβλιοθηκών. Εγκαινιάσαμε -και μάλιστα εγκαινίασε ο Πρόεδρος της Δημοκρατίας- με επιχορήγηση της Γενικής Γραμματείας τη σύγχρονη βιβλιοθήκη χιλίων τόμων στο Κεντρικό Πανεπιστήμιο της Αρμενίας. 

Εγκαινιάσαμε το Ινστιτούτο Ελληνικών Σπουδών στην Τυφλίδα. Το εγκαινίασε επίσης ο Πρόεδρος της Δημοκρατίας. Η Γενική Γραμματεία χορηγεί είκοσι τέσσερις υποτροφίες. Επιχορηγεί επιδοτούμενα σεμινάρια. Στηρίζει προγράμματα άλλων φορέων και ασφαλώς υπάρχουν τα συνακόλουθα προγράμματα όπως το πρόγραμμα "ΙΑΣΩΝ" του Α.Π.Θ. κλπ. 

Θέλω να συμφωνήσω με τον κ. Κουναλάκη, που είπε ότι χρειάζεται συντονισμός. Χρειάζεται μία προσπάθεια να δυναμώσουμε την παρέμβασή μας στο εκπαιδευτικό μοντέλο. 

Θα πρέπει να αναφέρω σε όσα είπε ο κ. Αράπης, ότι τετρακόσιες πενήντα τάξεις υποδοχής εδώ στην Ελλάδα λειτουργούν για τα δύο πρώτα χρόνια για τα παιδιά από την τέως Σοβιετική 'Ενωση. Εξίμισι χιλιάδες παιδιά φοιτούν ή έχουν φοιτήσει εκεί. Μετά εντάσσουμε τα παιδιά αυτά στο κανονικό πρόγραμμα. 

Δεν είναι, λοιπόν, όλα αυτά που ακούγονται μία εγκατάλειψη. Είναι μία αγωνιώδης προσπάθεια για να χτίσουμε ένα εκπαιδευτικό μοντέλο στο εξωτερικό και στο εσωτερικό που να ανταποκρίνεται στις μεγάλες ανάγκες των Ελλήνων ομογενών για την ισότιμη ένταξή τους στην κοινωνία εδώ, αλλά και για την ισότιμη πρωταγωνιστική ανέλιξη στις τρίτες κοινωνίες. 

Κύριε Πρόεδρε, θέλω να εκφράσω την ικανοποίησή μου, γιατί κατ'αυτόν τον τρόπο ολοκληρώνεται μία συζήτηση, στην οποία κυρίως συνέβαλαν οι επερωτώντες συνάδελφοι του Κ.Κ.Ε. 

ΠΡΟΕΔΡΕΥΩΝ (Παναγιώτης Ν. Κρητικός): Είναι τεράστιο το θέμα και δεν ξέρω αν μπορεί να ολοκληρωθεί η συζήτηση σε τόσο σύντομο χρόνο. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Πιστεύω ότι είναι μία θετική συνεισφορά στα μεγάλα θέματα που απασχολούν τον απόδημο Ελληνισμό. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Σε ό,τι αφορά το ΣΑΕ, κύριε Πρόεδρε, όπως είπαμε εμείς χρόνια πολλά διεκδικούσαμε ένα τέτοιο όργανο συντονισμού της δράσης των κοινοτήτων κατ'αρχήν σε περιφερειακό επίπεδο. Βλέπαμε και ένα γενικότερο συντονισμό για πολύ μεγάλα και γενικά προβλήματα σε παγκόσμιο επίπεδο. 

Στο πρώτο συνέδριο, θα θυμίσω, κύριε Υπουργέ, εμείς επιμέναμε στο να δοθεί ιδιαίτερη έμφαση και ιδιαίτερες αρμοδιότητες στα περιφερειακά ΣΑΕ. Και αυτό γιατί ξεκινάμε από την πραγματικότητα, ότι τα προβλήματα στην κάθε περιοχή είναι ιδιαίτερα, είναι διαφορετικά. Δεν θελήσατε να ακούσετε την άποψή μας και δώσατε κυρίως τις μεγάλες αρμοδιότητες στο παγκόσμιο ΣΑΕ. Φοβάμαι πολύ ότι χρησιμοποιήθηκε μέχρι σήμερα -χωρίς αυτό να σημαίνει κάποια αιχμή προς τον πρόεδρο ή οποιονδήποτε άλλο, η πραγματικότητα είναι- κυρίως από την Κυβέρνηση για διείσδυση. Μας είπατε ότι πάτε να φτιάξετε διάφορα ιδρύματα πολιτιστικά στη Μαριούπολη, αλλού κλπ. Τώρα βεβαίως που η μαφία ξέσπασε εκεί, πάνω στα κεφάλια των ανθρώπων, άλλαξαν τα πράγματα. Αλλά αν προσπαθούσατε να ενημερωθείτε για το τι επίπεδο πολιτιστικό, τι υποδομή πολιτιστική είχαμε όλες αυτές οι περιοχές πριν τις ανατροπές που είχαν, πραγματικά θα κοκκινίζατε από ντροπή για την προσπάθεια που πάτε να κάνετε εκεί. Εγώ θα έλεγα να πάμε προς τη Γερμανία που έχουμε μερικές εκατοντάδες χιλιάδες μεταναστών και που υφίστανται την καθημερινή πλήση εγκεφάλου του ατομισμού, της αποχαύνωσης από αυτά τα συστήματα που επικρατούν εκεί, τα ναρκωτικά κλπ. Να πάμε εκεί και να στήσουμε μερικά τέτοια ιδρύματα σε συνεργασία με τις κοινότητες. 

'Οσον αφορά την εκπροσώπηση στο ΣΑΕ, θα σας αναφέρω ένα παράδειγμα. Είναι και ο Πρόεδρος εδώ, αλλά δυστυχώς δεν μπορεί να πάρει το λόγο. Συναντήθηκα με την Ομοσπονδία Κοινοτήτων της Νέας Υόρκης. Περίπου εκατόν σαράντα κοινότητες εκπροσωπεί αυτή η ομοσπονδία. Με πόσους εκπροσωπείτε στο ΣΑΕ; Με έναν ή με δύο. Και έχεις μία κληρικολαϊκή οργάνωση, η οποία έχει πέντε αντιπροσώπους. Ε, είναι δυνατόν αυτή η μία οργάνωση να είναι πιο δυνατή από την ομοσπονδία των εκατόν σαράντα κοινοτήτων; 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, παρακαλώ. 

ΣΤΡΑΤΗΣ ΚΟΡΑΚΑΣ: 'Οσον αφορά την ψήφο, πετάξατε μία κουβέντα. Θέλω να την καταλάβω. Εφτά εκατομμύρια 'Ελληνες θα ψηφίσουν με την επιστολική ψήφο; Σοβαρολογείτε; Αν μπορείτε, κύριε Υπουργέ, να μας δώσετε μία εξήγηση ποια είναι αυτά τα εφτά εκατομμύρια των Ελλήνων που έχουν την ελληνική υπηκοότητα και πού βρίσκονται για να πάμε να τους βρούμε και οι οποίοι θα πάρουν μέρος στις βουλευτικές εκλογές. 

ΠΡΟΕΔΡΕΥΩΝ (Παναγιώτης Ν. Κρητικός): Η Κυβέρνηση έχει πάντοτε την τελευταία λέξη στην Αίθουσα αυτή. 

Ορίστε κύριε Υπουργέ, έχετε το λόγο. 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κατ'αρχήν για να μη δημιουργούμε εντυπώσεις, κύριε συνάδελφε, να σας πω ότι δεν μίλησα για εφτά εκατομμύρια. Είπα ότι είναι σκορπισμένοι οι 'Ελληνες σε όλο τον κόσμο και οι έχοντες πολιτικά δικαιώματα, ασφαλώς δεν είναι εφτά, ούτε πέντε ούτε τέσσερα ούτε τρία εκατομμύρια. Μην ανησυχείτε. Το αντίθετο θα πρέπει να μας ανησυχεί, αυτό που είπαν προηγουμένως οι άλλοι συνάδελφοι ότι στη Σουηδία ενεγράφησαν μόνο πεντακόσιοι για να ασκήσουν το εκλογικό τους δικαίωμα στη γειτονιά τους. Στήσαμε κάλπη στα προξενεία εκεί για το Ευρωκοινοβούλιο. 

'Αρα το πρόβλημά μας είναι το αντίθετο. Να ενσωματώσουμε τους εκτός συνόρων 'Ελληνες στις πολιτικές μας διαδικασίες γιατί αυτή είναι μια εθνική στρατηγική. Αν δεν το κάνουμε σωστά και τους ταλαιπωρούμε δεν θα επιτύχουμε. 

Για το ΣΑΕ τώρα. Δέχομαι ότι είναι σωστή η παρατήρησή σας να εξετάσουμε τις αρμοδιότητες των περιφερειακών ΣΑΕ και να το δούμε αυτό στα πλαίσια της τροποποίησης του προεδρικού διατάγματος. Το κεντρικό ΣΑΕ και ο παριστάμενος πρόεδρος δεν υπήρξαν ποτέ το μακρύ χέρι της Κυβέρνησης. Ούτε ο Ανδρέας 'Αθενς ούτε οι άλλοι υπήρξαν ποτέ εντολοδόχοι της Κυβέρνησης. Μοχθούν για να στηρίζουν την ενότητα και την αυτονομία αυτών των οργανώσεων. 

Μπορούμε να δούμε το ρόλο των περιφερειακών ΣΑΕ ως μαχίμων οργάνων πάνω στα καθημερινά προβλήματα των μεταναστών. Βεβαίως στη GATT, βεβαίως και πρέπει να σκύψουμε στην Ευρωπαϊκή 'Ενωση και στους 'Ελληνες της Γερμανίας. Αλλά γιατί αυτό πρέπει να γίνει κατ' αντιπαράθεση με το αν πρέπει να πάμε στην GATT. Εκεί αριθμητικά έχουμε διπλάσιους 'Ελληνες περίπου εξακόσιες χιλιάδες και πρέπει να δώσουμε τη μάχη σε όλα τα επίπεδα ... 

ΣΤΡΑΤΗΣ ΚΟΡΑΚΑΣ: Πού είπατε ότι έχουμε εξακόσιες χιλιάδες 'Ελληνες; 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Στην τέως Σοβιετική 'Ενωση. 

ΧΑΡΑΛΑΜΠΟΣ ΑΓΓΟΥΡΑΚΗΣ: Είναι 'Ελληνες πολίτες αυτοί; Ψηφίζουν; 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μόνο για ψήφο μιλάμε τώρα; Η εθνική εκπαιδευτική και πολιτιστική πολιτική θα πρέπει να γίνεται μόνο προς όποιον έχει δικαίωμα ψήφου; Μιλάμε για τους 'Ελληνες που πάνε και κάνουν μιά δήλωση στο προξενείο και έρχονται εδώ με πλήρη πολιτικά δικαιώματα. 

ΧΑΡΑΛΑΜΠΟΣ ΑΓΓΟΥΡΑΚΗΣ: 'Αλλο αυτό. Είναι πολίτες της Ελληνικής Δημοκρατίας; 

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Είναι 'Ελληνες στο γένος, όπως είναι και οι ομογενείς τετάρτης γενεάς στις Ηνωμένες Πολιτείες που δεν έχουν πολιτικά δικαιώματα. Αυτό δεν σημαίνει να τους βγάλουμε έξω από την πολιτιστική, εκπαιδευτική ή εθνική μας στρατηγική. 

'Οσον αφορά το ΣΑΕ, μας προβληματίζει το ότι ορισμένες μεγάλες ομοσπονδίες εκπροσωπούνται μόνον με έναν. Πράγματι η Ομοσπονδία της Νέας Υόρκης είναι μια μεγάλη ομοσπονδία που δεν εκπροσωπείται όμως μόνον με τον έναν που στέλνει. Συμπεριλαμβάνονται οι Πόντιοι, οι Κρήτες, οι Δωδεκανήσιοι που είναι μέλη της τοπικής ομοσπονδίας. Θέλουν δικό τους εκπρόσωπο μέσω των ομοσπονδιών τους. Αυτά όλα πρέπει να τα δούμε και μακάρι να γίνουμε σοφότεροι για να βρούμε λύση. Εάν έλεγαν, για παράδειγμα, οι Πόντιοι ή οι Δωδεκανήσιοι της Νέας Υόρκης να στείλουν μέσω της ομοσπονδίας όλους τους εκπροσώπους φαντάζομαι ότι δεν θα υπήρχε αντίρρηση ούτε από σας ούτε από την Κυβέρνηση. Πρέπει όμως να βρούμε τη χρυσή τομή. 

Σας ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της επερώτησης με αριθμό 45/4.5.99 των Βουλευτών του Κομμουνιστικού Κόμματος Ελλάδος κυρίων Σταύρου Παναγιώτου, Χαράλαμπου Αγγουράκη, Νικολάου Γκατζή, Αχιλλέα Κανταρτζή, Δημητρίου Κωστόπουλου, κυρίας Μαρίας Μπόσκου, κυρίων Ευάγγελου Μπούτα και Απόστολου Τασούλα, σχετικά με την πολιτική της Κυβέρνησης για τους 'Ελληνες μετανάστες. 

Κύριοι συνάδελφοι, έχουν διανεμηθεί τα Πρακτικά της Τρίτης 4 Μαϊου 1999 και ερωτάται το Σώμα αν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, τα Πρακτικά της Τρίτης 4 Μαϊου 1999 επικυρώθηκαν. 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 22.22' λύεται η συνεδρίαση για αύριο Τρίτη 18 Μαΐου 1999 και ώρα 18.00' με αντικείμενο εργασιών του Σώματος, συζήτηση σύμφωνα με το άρθρο 148 παρ. 3 του Κανονισμού της Βουλής, επί του κατατεθέντος πορίσματος της Εξεταστικής Επιτροπής για την έρευνα των πραγματικών δεδομένων της υπόθεσης Οτσαλάν. 

Ο ΠΡΟΕΔΡΟΣ                                                                                      ΟΙ ΓΡΑΜΜΑΤΕΙΣ


  







  























