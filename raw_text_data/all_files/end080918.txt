     (Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
     ΠΙΝΑΚΑΣ ΠΕΡΙΕΧΟΜΕΝΩΝ
     ΙΒ’ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ A’ 
     ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
     ΘΕΡΟΥΣ 2008
     ΣΥΝΕΔΡΙΑΣΗ ΛΑ’
     Πέμπτη 18 Σεπτεμβρίου 2008
     
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     1. Επί Προσωπικού θέματος, σελ.
     2. Επί του Κανονισμού, σελ.
     
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2.  Απαντήσεις Υπουργών σε ερωτήσεις Βουλευτών, σελ.
     3. Συζήτηση επικαίρων ερωτήσεων.
     α) Προς τον Υπουργό Δικαιοσύνης, σχετικά με την άσκηση πειθαρχικής δίωξης κατά του Εισαγγελέα του Αρείου Πάγου και την αποστολή δικογραφίας για την Ιερά Μονή Βατοπεδίου στη Βουλή κ.λπ., σελ.
     β) Προς τον Υπουργό Εθνικής Άμυνας, σχετικά με τη στρατιωτική άσκηση «ΕΥΡΩΠΗ-ΙΙ/2008» στην περιοχή Ασκού-Προφήτη του Νομού Θεσσαλονίκης, τις συνέπειες στην περιοχή κ.λπ., σελ.
     γ) Προς τον Υπουργό Υγείας και Κοινωνικής Αλληλεγγύης, σχετικά με το Εθνικό Σύστημα Υγείας κ.λπ., σελ.
     δ) Προς τον Υπουργό Αγροτικής Ανάπτυξης και Τροφίμων, σχετικά με την ολοκλήρωση του φράγματος Αγιονερίου στην Ελασσόνα κ.λπ., σελ.
     
     Γ. ΝΟΜΟΘΕΤΙΚΗ ΕΡΓΑΣΙΑ
     Συζήτηση επί της αρχής του σχεδίου νόμου του Υπουργείου Πολιτισμού: «Καταπολέμηση της βίας με αφορμή τις αθλητικές εκδηλώσεις και άλλες διατάξεις», σελ.
     
     ΟΜΙΛΗΤΕΣ
     Α. Επί Προσωπικού θέματος:
     ΙΩΑΝΝΙΔΗΣ Ι., σελ.
     ΚΑΚΛΑΜΑΝΗΣ Α., σελ.
     ΛΙΑΝΗΣ Γ., σελ.
     ΝΙΚΟΛΑΪΔΟΥ Β., σελ.
     ΣΟΥΡΛΑΣ Γ., σελ.
     ΧΑΤΖΗΓΑΚΗΣ Σ., σελ.
     
     Β. Επί του Κανονισμού:
     ΣΟΥΡΛΑΣ Γ., σελ.
     ΨΑΡΙΑΝΟΣ Γ., σελ.
     
     Γ. Επί των επικαίρων ερωτήσεων:
     ΑΒΡΑΜΟΠΟΥΛΟΣ Δ., σελ.
     ΑΛΑΒΑΝΟΣ Α., σελ.
     ΚΑΚΛΑΜΑΝΗΣ Α., σελ.
     ΚΟΝΤΟΣ Α., σελ.
     ΡΟΝΤΟΥΛΗΣ Α., σελ.
     ΤΑΣΟΥΛΑΣ Κ., σελ.
     ΧΑΛΒΑΤΖΗΣ Σ., σελ.
     ΧΑΤΖΗΓΑΚΗΣ Σ., σελ.
     
     Δ. Επί του σχεδίου νόμου του Υπουργείου Πολιτισμού:
     ΑΛEΥΡΑΣ Α., σελ.
     ΑΠΟΣΤΟΛΑΤΟΣ Β., σελ.
     ΑΡΑΠΟΓΛΟΥ Δ., σελ.
     ΓΕΩΡΓΙΑΔΗΣ Α., σελ.
     ΓΡΗΓΟΡΑΚΟΣ Λ., σελ.
     ΙΩΑΝΝΙΔΗΣ Ι., σελ.
     ΚΑΝΕΛΛΗ Λ., σελ.
     ΚΑΡΑΤΖΑΦΕΡΗΣ Γ., σελ.
     ΚΟΥΚΟΔΗΜΟΣ Κ., σελ.
     ΚΟΥΡΑΚΗΣ Α., σελ.
     ΛΕΒΕΝΤΗΣ Α., σελ.
     ΛΙΑΝΗΣ Γ., σελ.
     ΛΙΑΠΗΣ Μ., σελ.
     ΛΙΒΑΝΟΣ Σ., σελ.
     ΛΙΝΤΖΕΡΗΣ Δ., σελ.
     ΜΠΑΝΤΟΥΒΑΣ Κ., σελ.
     ΜΠΕΓΛΙΤΗΣ Π., σελ.
     ΜΠΟΥΖΑΛΗ Π., σελ.
     ΠΑΓΚΑΛΟΣ Θ., σελ.
     ΠΑΝΑΓΙΩΤΟΠΟΥΛΟΣ Π., σελ.
     ΡΑΠΤΗ Σ., σελ.
     ΡΟΝΤΟΥΛΗΣ Α., σελ.
     ΣΑΚΟΡΑΦΑ Σ., σελ.
     ΣΚΥΛΛΑΚΟΣ Α., σελ.
     ΣΤΑΜΑΤΗΣ Δ., σελ.
     ΧΑΡΑΛΑΜΠΟΥΣ Χ., σελ.
     ΨΑΡΙΑΝΟΣ Γ., σελ.
     
     ΠΡΑΚΤΙΚΑ ΒΟΥΛΗΣ
     ΙΒ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
     ΘΕΡΟΥΣ 2008
     ΣΥΝΕΔΡΙΑΣΗ ΛΒ΄
     Πέμπτη 18 Σεπτεμβρίου 2008 
     Αθήνα, σήμερα στις 18 Σεπτεμβρίου 2008, ημέρα Πέμπτη και ώρα 9.33΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία της Ε΄ Αντιπροέδρου αυτής, κ. ΒΕΡΑΣ ΝΙΚΟΛΑΪΔΟΥ.
     ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Τμήμα. 
     (Ανακοινώνονται προς το Τμήμα από το κ. Αστέριο Ροντούλη, Βουλευτή Λάρισας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία Ενώσεις Γιατρών Ε.Σ.Υ. Κρήτης ζητούν την αναβάθμιση του ιατρικού μισθολογίου και την πρόσληψη γιατρών στα Νοσοκομεία και τα Κέντρα Υγείας.
     2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Αγίου Νικολάου Νομού Λασιθίου Κρήτης ζητεί τη συνέχιση της λειτουργίας των Κ.Δ.Α.Π..
     3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Σύλλογος Εκπαιδευτικών Φυσικής Αγωγής-Ολυμπιακής Παιδείας- Καλλιπάτειρα Νομού Ηρακλείου Κρήτης ζητεί την κάλυψη των λειτουργικών κενών φυσικής αγωγής στην εκπαίδευση, με αναπληρωτές καθηγητές.
     4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η κ. Παπατζανάκη Αδαμαντία ζητεί διευκρινήσεις για τους τελικούς πίνακες διορισμού της προκήρυξης του Α.Σ.Ε.Π. 3Κ/2007.
     5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Αγίου Νικολάου Νομού Λασιθίου Κρήτης ζητεί επιχορήγηση για την κατασκευή αθλητικών εγκαταστάσεων. 
     6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία οι Ενώσεις, Πτυχιούχων Τεχνικών Αεροπλάνων Ο.Α. και Τεχνικών Εναερίων Μεταφορών και Πτυχιούχων εκφράζουν τις παρατηρήσεις τους, σχετικά με τα οικονομικά της εταιρείας και την τεχνογνωσία των τεχνικών της.
     7) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία ο Δήμαρχος Σκιάθου ζητεί την αντικατάσταση του πλοίου «Σκιάθος Εξπρές» και την επαναλειτουργία του δρομολογίου Σκιάθος-Βόλος.
     8) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία το Κέντρο για τη Μελέτη και Προστασία του Περιβάλλοντος και της Πολιτιστικής Κληρονομιάς στη Λίμνη Βοιβηίδα-Κάρλα ζητεί οικονομική επιχορήγηση για τη συνέχιση της λειτουργίας του Μουσείου Λιμναίου Πολιτισμού Κάρλας.
     9) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία η Ένωση Ξενοδόχων Νομού Μαγνησίας ζητεί τη δημιουργία ενός νομοθετικού πλαισίου για την εξασφάλιση των ξενοδοχειακών μονάδων, έναντι των tour operators.
     10) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία η κ. Μώρου Αθηνά-Σπυριδούλα, νηπιαγωγός ζητεί το διορισμό της.
     11) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία η Τοπική Ομάδα Βόλου του Τμήματος Ελλάδος της Ευρωπαϊκής Ένωσης Εκπαιδευτικών ζητεί οικονομική ενίσχυση για την πραγματοποίηση εκδηλώσεων εκπαιδευτικού και πολιτιστικού περιεχομένου.
     12) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία οι Εθελοντές Μακράς Θητείας 1985-2000 ζητούν άμεση μονιμοποίηση,βαθμολογική εξέλιξη κ.λπ..
     13) Η Βουλευτής Καστοριάς κ. ΠΑΡΑΣΚΕΥΗ ΜΠΟΥΖΑΛΗ κατέθεσε αναφορά, με την οποία ο Ιατρικός Σύλλογος Καστοριάς διαμαρτύρεται για την καθυστέρηση πληρωμής των συμβεβλημένων με το Δημόσιο γιατρών. 
     14) Ο Βουλευτής Ιωαννίνων κ. ΕΥΑΓΓΕΛΟΣ ΑΡΓΥΡΗΣ κατέθεσε αναφορά, με την οποία ο Ιατρικός Σύλλογος Ιωαννίνων ζητεί την άμεση εξόφληση των οφειλομένων αμοιβών, στους συμβεβλημένους με το Δημόσιο γιατρούς.
     15) Ο Βουλευτής Λαρίσης κ. ΚΩΝΣΤΑΝΤΙΝΟΣ ΑΓΟΡΑΣΤΟΣ κατέθεσε αναφορά, με την οποία ο Νομάρχης Λάρισας ζητεί τη χρηματοδότηση του έργου της αποπεράτωσης του φράγματος Αγιονερίου στην περιοχή της Ελασσόνας.
     16) Ο Βουλευτής Λαρίσης κ. ΚΩΝΣΤΑΝΤΙΝΟΣ ΑΓΟΡΑΣΤΟΣ κατέθεσε αναφορά, με την οποία ο Νομάρχης Λάρισας ζητεί τη δημιουργία φραγμάτων, σε προβληματικές από πλευράς λειψυδρίας περιοχές του Νομού του.
     17) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε δημοσίευμα εφημερίδας, το οποίο αναφέρεται στο αίτημα των νοσοκομειακών γιατρών του Ρεθύμνου, για αναβάθμιση του εθνικού συστήματος υγείας.
     18) Οι Βουλευτές Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ και Α΄ Αθηνών κ. ΑΝΝΑ ΦΙΛΙΝΗ κατέθεσαν αναφορά, με την οποία ο Σύλλογος Εργαζομένων της Δημόσιας Επιχείρησης Πολεοδομίας και Στέγασης ζητεί την καταβολή των δεδουλευμένων αποδοχών στους εργαζόμενους της Δ.Ε.Π.Ο.Σ. Α.Ε. που μεταφέρθηκαν στο Υ.ΠΕ.ΧΩ.Δ.Ε..
     19) Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς και Βουλευτής Ηρακλείου κ. ΑΛΕΞΑΝΔΡΟΣ ΑΛΑΒΑΝΟΣ κατέθεσε αναφορά, με την οποία το Παράρτημα Κρήτης του Συλλόγου Εκτάκτων Αρχαιολόγων ζητεί τη διατήρηση του δικαιώματος των συμβασιούχων αρχαιολόγων, να συνάπτουν συμβάσεις πέραν του εικοσιτετραμήνου κ.λπ..
     20) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία o κ.Αρουτζίδης Σωτήριος ζητεί την καταβολή ενοικίου για την ενοικίαση του υπογείου του σπιτιού του, από την Αρχαιολογική Υπηρεσία Έδεσσας.
     21) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Θωμαίδης Χρυσόστομος ζητεί τη νωρίτερη επίσημη έναρξη, της συγκομιδής των ακτινιδίων.
     22) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ. Βασιλείου Ευαγγελία, φοιτήτρια του Αριστοτέλειου Πανεπιστημίου Θεσσαλονίκης ζητεί να της δοθεί η υποτροφία κληροδοτήματος Τσιακμακοπούλου, για την οποία έχει υποβάλλει σχετική αίτηση. 
     23) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Καρβουνιάρης Βασίλειος ζητεί από τον Ο.Γ.Α. συνταξιοδότηση, ως αγωνιστής της Εθνικής Αντίστασης.
     24) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ. Θεοδώρου Ειρήνη ζητεί να ενημερωθεί εάν με βάση τα μόρια που συγκεντρώνει, εισάγεται στη Στρατιωτική Σχολή Σ.Μ.Υ..
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 11306/6-5-2008 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 2196Β/29-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση του ως άνω σχετικού, σας γνωρίζουμε τα παρακάτω:
     Το ΥΠΕΧΩΔΕ αναγνωρίζοντας την αναγκαιότητα βελτίωσης των περιβαλλοντικών συνθηκών των πόλεων αλλά και της ποιότητας ζωής:
     1. Έχει θεσπίσει σειρά μέτρων που αποβλέπουν στην εξοικονόμηση ενέργειας στον οικιστικό τομέα και στη βελτίωση της ενεργειακής απόδοσης των κτιρίων με σκοπό τη μείωση της κατανάλωσης συμβατικής ενέργειας και τον περιορισμό των εκπομπών διοξειδίου του άνθρακα και ειδικότερα:
     Στο Γενικό Οικοδομικό Κανονισμό (ΓΟΚ), Ν. 1577/1985 όπως τροποποιήθηκε και ισχύει, έχει προβλέψει ρυθμίσεις που επιτρέπουν και ευνοούν την τοποθέτηση εξωτερικής θερμομόνωσης και την ενσωμάτωση τεχνικών και συστημάτων εξοικονόμησης ενέργειας στο κέλυφος υφιστάμενων - προ του 1980 - κτιρίων (παθητικά ηλιακά συστήματα) και την κατασκευή βιοκλιματικών κτιρίων υψηλής ενεργειακής απόδοσης με αύξηση του συντελεστή όγκου, εφόσον αποδεικνύεται κατάλληλα η βιοκλιματική λειτουργία των κτιρίων, ενώ παράλληλα ευνοείται η τοποθέτηση-ενσωμάτωση ηλιακών συστημάτων και εν γένει συστημάτων ΑΠΕ στα υφιστάμενα κτίρια.
     2. Προκήρυξε Αρχιτεκτονικό Διαγωνισμό «Φύτευση Στεγών Κατοικιών και Πιλοτικών Εφαρμογών» με σκοπό μέσω της βράβευσης, να αναδειχτούν καλές πρακτικές (πιλοτικές μελέτες και εφαρμογές), να επιτευχθούν ειδικοί στόχοι όπως η εξοικονόμηση ενέργειας, ο περιορισμός των εκπομπών διοξειδίου του άνθρακα, η βελτίωση της εικόνας του αστικού τοπίου, κ.λπ. με την ενθάρρυνση - επιβράβευση στη χρήση αποτελεσματικών τεχνικών και μέσων που αξιοποιούν παράλληλα όλο το φάσμα των δυνατοτήτων που παρέχονται σήμερα (συνδυασμός φύτευσης, ανανεώσιμων πηγών ενέργειας, κ.λπ.). Επίσης ευαισθητοποιείται η κοινή γνώμη σχετικά με τα οφέλη που απορρέουν από παρόμοιες παρεμβάσεις για την αειφόρο περιβαλλοντική, οικονομική και αισθητική αναβάθμιση των πόλεων και μειονεκτικών περιοχών, μέσω της δημοσιοποίησης των αποτελεσμάτων για την υπάρχουσα εμπειρία, την ωφελιμότητα και τις προοπτικές από την υιοθέτηση παρόμοιων λύσεων με έγκυρη και τεκμηριωμένη πληροφόρηση. Ειδικότερα:
     Η φύτευση των δωμάτων - ταρατσών των κτιρίων είναι μία φιλική προς το περιβάλλον συμπεριφορά, η οποία μπορεί να βελτιώσει την ενεργειακή απόδοση των κτιρίων και να ελαχιστοποιήσει τις περιβαλλοντικές επιπτώσεις, μέσω της βελτίωσης του μικροκλίματος της περιοχής. Συγκεκριμένα, τα φυτεμένα δώματα - στέγες βελτιώνουν σημαντικά την ενεργειακή απόδοση των κτιρίων, συμβάλλουν στην ανάσχεση της θερμοροής από τον εξωτερικό προς τον εσωτερικό χώρο, μειώνουν τα θερινά ηλιακά φορτία, συμβάλλουν στην βελτίωση του μικροκλίματος της περιοχής με τη μείωση του φαινόμενου της «αστικής νησίδας», βελτιώνοντας παράλληλα την ηχομόνωση, την ποιότητα αέρα αλλά και γενικότερα την αισθητική του αστικού χώρου.
     3. Παράλληλα το ΥΠΕΧΩΔΕ συνεργάστηκε με το ΥΠΑΝ, για την ενσωμάτωση της Κοινοτικής Οδηγίας 2002/91/ΕΚ για τη «βελτίωση της ενεργειακής απόδοσης των κτιρίων» στο εθνικό μας δίκαιο.
     Με την εφαρμογή της οδηγίας 2002/91/ΕΚ για την ενεργειακή απόδοση των κτιρίων θα προκύψουν πολλαπλά οφέλη σε κάθε επίπεδο (οικονομικό, κοινωνικό, περιβαλλοντικό) μέσω της ανάπτυξης και χρήσης καινοτόμων καθαρών περιβαλλοντικών τεχνολογιών (τεχνικών και συστημάτων εξοικονόμησης ενέργειας, ανανεώσιμων πηγών ενέργειας, κ.λπ.) που θα συμβάλλουν στην επίτευξη των στόχων του Πρωτοκόλλου του Κιότο, καθώς και στη κατασκευή νέων, ενεργειακά αποδοτικών «πράσινων» κτιρίων αλλά και στη βελτίωση των υφιστάμενων.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     2. Στην με αριθμό 12066/13-5-08 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 2285/5-6-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σας γνωρίζουμε ότι:
     Η χώρα μας, σε εναρμόνιση με την Ευρωπαϊκή νομοθεσία (Οδηγία 94/62/ΕΕ όπως αυτή τροποποιήθηκε με την οδηγία 2004/12/ΕΕ), έχει εκδώσει και εφαρμόζει το Νόμο 2939/01 (ΦΕΚ 179Α) και την ΚΥΑ 9268/469/07 (ΦΕΚ 286 Β) για τις συσκευασίες και τα απορρίμματα συσκευασίας. Σύμφωνα με τις διατάξεις της ισχύουσας νομοθεσίας, ο ποσοτικός στόχος για την ανακύκλωση του χαρτιού και χαρτονιού που περιέχεται σε απόβλητα συσκευασίας, έως τις 31 Δεκεμβρίου 2011, ανέρχεται σε 60% κατά βάρος.
     Το έτος 2006 παρήχθησαν 400.000 τόνοι απορριμμάτων χαρτιού/χαρτονιού, εκ των οποίων ανακυκλώθηκαν οι 280.000 τόνοι, ήτοι ποσοστό 70%.
     Ο σχεδιασμός και η εφαρμογή της πολιτικής σύμφωνα με τους στόχους και τις γενικές αρχές της εν λόγω νομοθεσίας, μέχρι την έναρξη λειτουργίας του Εθνικού Οργανισμού Εναλλακτικής Διαχείρισης Συσκευασιών και Άλλων Προϊόντων (Ε.ΟΕ.Δ.Σ.Α.Π.), υλοποιείται από το Γραφείο Εναλλακτικής Διαχείρισης (ΓΕΔΣΑΠ) και την Επιτροπή Παρακολούθησης Εναλλακτικής Διαχείρισης (Ε.Π.Ε.Δ.), στην οποία, από τη συγκρότηση της, συμμετέχουν και μέλη (τακτικό και αναπληρωματικό) του Συνδέσμου Ελληνικών Βιομηχανιών Χάρτου (ΣΕΒΙΧΑ). Ο ΣΕΒΙΧΑ εκπροσωπεί όλες τις βιομηχανίες χάρτου στην Ελλάδα, οι οποίες χρησιμοποιούν ως πρώτη ύλη πάσης φύσεως αποκόμματα χάρτου, συμβάλλοντας με αυτό τον τρόπο στην ανακύκλωση άνω των 370.000 τόνων συνολικά απορριμμάτων χάρτου ετησίως.
     Η δυνατότητα δημιουργίας υποδομών και εκσυγχρονισμού των βιομηχανιών χάρτου, όπως και άλλων βιομηχανικών μονάδων ανακύκλωσης, παρέχεται μέσω των προγραμμάτων κρατικών ενισχύσεων των Υπουργείων Οικονομίας, Οικονομικών και Ανάπτυξης.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     3. Στην με αριθμό 12041/13-5-08 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 2282Β/5-6-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Για το παραπάνω θέμα, σας ενημερώνουμε τα ακόλουθα:
     Οι αρμοδιότητες των Φορέων Διαχείρισης προσδιορίζονται στο Ν. 2742/99. Οι Φορείς Διαχείρισης, στις περιοχές ευθύνης τους, έχουν αρμοδιότητες που αφορούν: Στην επικουρία αρμόδιων διοικητικών και δικαστικών αρχών (για την εφαρμογή περιβαλλοντικής νομοθεσίας και περιβαλλοντικών και πολεοδομικών όρων), στην κατάρτιση μελετών, εκτέλεση έργων, κατασκευή και συντήρηση έργων υποδομής, στην προμήθεια επιστημονικού και τεχνικού εξοπλισμού, στη συλλογή, ταξινόμηση, επεξεργασία περιβαλλοντικών στοιχείων και δεδομένων, στην γνωμοδότηση κατά τη διαδικασία της περιβαλλοντικής αδειοδότησης, έργων και δραστηριοτήτων (που γίνονται στην περιοχή ευθύνης τους), στην προώθηση, υποστήριξη, οργάνωση και εφαρμογή οικοτουριστικών προγραμμάτων, στην χορήγηση αδειών ξενάγησης και επιστημονικής έρευνας, στην διαχείριση δημοσίων εκτάσεων που τους παραχωρούνται ή ιδιωτικών εκτάσεων που ενοικιάζουν.
     Το μέχρι σήμερα νομοθετικό πλαίσιο αρμοδιοτήτων των Φορέων Διαχείρισης, καλύπτει μεγάλο εύρος ενεργειών και δράσεων που μπορούν και πρέπει να εφαρμόζουν.
     Το ΥΠΕΧΩΔΕ έχει εγκρίνει όλους τους Κανονισμούς λειτουργίας των Φορέων Διαχείρισης της χώρας.
     Όσον αφορά στη στελέχωση των Φορέων διαχείρισης, με χρηματοδότηση του ΕΠΠΕΡ, οι Φορείς στελεχώθηκαν με προσωπικό (Πίνακας 1), για τη φύλαξη και την επιστημονική παρακολούθηση των περιοχών αρμοδιότητάς τους. 
     Επίσης το ΥΠΕΧΩΔΕ έχει διασφαλίσει τη χρηματοδότησή τους και στη νέα προγραμματική περίοδο.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 4906/22-1-08 ερώτηση του Βουλευτή κ. Κωνσταντίνου Καρτάλη δόθηκε με το υπ’ αριθμ. 1032Β/13-2-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Αναφορικά με την παραπάνω ερώτηση σας ενημερώνουμε ότι:
     Η έρευνα για τις κλιματικές αλλαγές αποτελεί κυρίως αρμοδιότητα του συνερωτόμενου Υπουργείου Ανάπτυξης.
     Όσον αφορά το ΥΠΕΧΩΔΕ, έχει ήδη παραλάβει μελέτη που είχε αναθέσει στο Εθνικό Αστεροσκοπείο Αθηνών για την εκτίμηση των πιθανών επιπτώσεων της κλιματικής αλλαγής και πιθανές δράσεις προσαρμογής.
     Παράλληλα το Υπουργείο συνεργάζεται, σε θέματα επιστήμης και τεχνολογίας για την αντιμετώπιση της κλιματικής αλλαγής με τη Σχολή Χημικών Μηχανικών του Εθνικού Μετσόβιου Πολυτεχνείου.
     Επίσης, το Επιχειρησιακό Πρόγραμμα «Περιβάλλον και Αειφόρος Ανάπτυξη» (ΕΠΠΕΡΑΑ) και συγκεκριμένα στον Άξονα προτεραιότητας 1 «Προστασία Ατμοσφαιρικού Περιβάλλοντος - Αντιμετώπιση Κλιματικής Αλλαγής - Ανανεώσιμες Πηγές Ενέργειας», περιλαμβάνονται βασικές κατηγορίες ενέργειας όπως:
     1. Έργα αξιοποίησης τοπικού ενεργειακού δυναμικού για εξοικονόμηση ενέργειας στον οικιστικό τομέα και στην ύπαιθρο.
     2. Έργα αξιοποίησης ΑΠΕ από φορείς του δημόσιου και ευρύτερου δημόσιου τομέα.
     3. Πρότυπα επιδεικτικά έργα αξιοποίησης ΑΠΕ σε δημόσια κτίρια (π.χ. σχολεία κ.λπ.).
     4. Επέκταση Μετρό Θεσσαλονίκης έως Καλαμαριά.
     Ο προϋπολογισμός του Άξονα αυτού ανέρχεται στα 439.997.000 ευρώ.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     	5. Στην με αριθμό 9855/8-4-2008 ερώτηση των Βουλευτών κυρίων Κυριάκου Βελόπουλου και Βαϊτση Αποστολάτου δόθηκε με το υπ’ αριθμ. 4954/26-5-08 έγγραφο από τον Υπουργό Μακεδονίας – Θράκης η ακόλουθη απάντηση:
     «Απαντώντας στην με αριθμό 9855/8-4-08 ερώτηση με θέμα: «Χωρίς ζωή ο βυθός του Θερμαϊκού Κόλπου»,- που κατέθεσαν στη Βουλή οι Βουλευτές Κ. Βελόπουλος και Β. Αποστολάτος και που μας διαβιβάστηκε από το Υ.ΠΕ.ΧΩ.Δ.Ε. (1951Β/2-5-2008) σας γνωρίζουμε τα εξής:
     Η Διεύθυνση Προστασίας και Ανάπτυξης του Θερμαϊκού Κόλπου του Υπουργείου Μακεδονίας Θράκης έχει συσταθεί με το νόμο 3489/2006.
     1) Σύμφωνα με το άρθρο 18 παρ. 3β και 3ιβ του Ν. 3489/2006 έχει υπογράψει και υλοποιεί σύμβαση με το Εργαστήριο Ελέγχου Ρύπανσης Περιβάλλοντος του Τμήματος Χημείας του Αριστοτελείου Πανεπιστημίου Θεσσαλονίκης για τη χρονική περίοδο από τον Μάιο 2007 έως τον Μάιο 2008 με θέμα «Μελέτη της ποιότητας των υδάτων του Θερμαϊκού Κόλπου και προτάσεις για την άμεση αντιμετώπιση της ρύπανσης».
     Η Μελέτη αποσκοπεί στη συλλογή, καταγραφή και επεξεργασία πρόσφατων ανά τρίμηνο μετρήσεων (2007-2008) με σκοπό να διαπιστωθούν οι τυχόν μεταβολές στη ρύπανση του πυθμένα του Κόλπου και να προταθούν λύσεις βελτίωσης του οικοσυστήματος.
     2) Σύμφωνα με το άρθρο 18 παρ. 3θ του Ν. 3489/2006 που αφορά τη συνεργασία με φορείς για την εφαρμογή κοινών προγραμμάτων -και δράσεων για την προστασία του περιβάλλοντος και την βιώσιμη ανάπτυξη της λεκάνης του Θερμαϊκού Κόλπου, αρχίζει η τρισδιάστατη χαρτογράφηση του βυθού. Σκοπός του έργου είναι η αξιολόγηση της υπάρχουσας κατάστασής του και η μελλοντική απομάκρυνση των απορριμμάτων του.
     Μετά την ολοκλήρωση των αποτελεσμάτων των παραπάνω δράσεων θα εφαρμοστούν τα προτεινόμενα μέτρα σε πρώτη φάση, ως την ολοκλήρωση της μελέτης διαχείρισης της παράκτιας ζώνης του Θερμαϊκού.
     Ο Υπουργός
     ΜΑΡΓΑΡΙΤΗΣ ΤΖΙΜΑΣ»
     	6. Στην με αριθμό 11316/6-5-08 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 32891/27-5-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της παραπάνω ερώτησης αναφορικά με το αντικείμενο του θέματος, σας πληροφορούμε τα εξής:
     Το νομοθετικό πλαίσιο το οποίο διέπει τη κατασκευή, επισκευή και συντήρηση των πεζοδρομίων, καθώς και τις προδιαγραφές σχεδιασμού τους περιλαμβάνεται στο Ν.Δ.14-7-1930 «Περί κατασκευής και επισκευής πεζοδρομίων» (ΦΕΚ 239 Α') και στις διατάξεις του άρθρου 24 της υπ'αρlθμ.3046/304/30-1-1989 απόφασης του Αναπληρωτή Υπουργού ΠΕ.ΧΩ.Δ.Ε.«Περί Κτιριοδομικού Κανονισμού» (ΦΕΚ 59 Δ').
     Σύμφωνα με τις ως άνω διατάξεις του άρθρου 24 παρ.2 και 4 του Κτιριοδομικού Κανονισμού υπόχρεοι για την κατασκευή, επισκευή και συντήρηση των πεζοδρομίων και των τεχνικών έργων που τα αποτελούν (κράσπεδα, ρείθρα, υπόστρωμα και επίστρωση ή επικάλυψη) είναι οι ιδιοκτήτες των παρόδιων ακινήτων μπροστά στα οποία βρίσκονται. Η κατασκευή, ανακατασκευή ή επισκευή των πεζοδρομίων, μπορεί να γίνεται από τον οικείο Ο.Τ.Α. σε βάρος και για λογαριασμό είτε των ιδιοκτητών των παρόδιων ακινήτων είτε φορέων εκτέλεσης έργων εφόσον αυτά δεν έχουν κατασκευασθεί ή επισκευασθεί ακόμα, ή δεν έχουν τηρηθεί οι προδιαγραφές που ισχύουν για την κατασκευή ή επισκευή τους. Οι δαπάνες για τις παραπάνω παρεμβάσεις επί των πεζοδρομίων που γίνονται από τον οικείο Ο.Τ.Α. ή το Δημόσιο εισπράττονται από τους παρόδιους ιδιοκτήτες ή τους φορείς εκτέλεσης εργασιών, που είναι υπόχρεοι ανάλογα με την περίπτωση σύμφωνα με τις διατάξεις που ισχύουν κάθε φορά για την είσπραξη των Δημοσίων Εσόδων.
     Επίσης με τις διατάξεις του Κώδικα Οδικής Κυκλοφορίας (Άρθρο 47 παρ.2 και του Ν.2696/1999 ΦΕΚ 57 Α') απαγορεύεται η απόρριψη χωμάτων ή άχρηστων υλικών στην οδό (οδόστρωμα, έρεισμα, πεζοδρόμια κ.λ.π.), ενώ οποιαδήποτε τομή ερείσματος, πεζόδρομου ή πεζοδρομίου εθνικής, επαρχιακής, δημοτικής ή κοινοτικής οδού, η οποία είναι απαραίτητη για την κατασκευή έργου, που εκτελείται από επιχείρηση κοινής ωφέλειας, οργανισμό, νομικό ή φυσικό πρόσωπο, επιτρέπεται να γίνει μόνο ύστερα από άδεια της αρμόδιας για τη συντήρηση της οδού υπηρεσίας, η οποία θεωρείται πριν από την έναρξη των εργασιών από την αρμόδια Αστυνομική Αρχή. Στην άδεια ορίζεται ο χρόνος αποκατάστασης της φθοράς από την επιχείρηση ή το πρόσωπο για λογαριασμό του οποίου εκτελείται το έργο. Μετά τη παρέλευση της προθεσμίας αυτής, οι αρμόδιες προς συντήρηση υπηρεσίες της οδού υποχρεούνται να αποκαθιστούν τις γενόμενες φθορές και να καταλογίζουν τη σχετική δαπάνη σε βάρος του οργανισμού, της επιχείρησης ή του προσώπου που εκτελεί ή για λογαριασμό του οποίου εκτελείται το έργο, κατά τις διατάξεις για την είσπραξη των δημοσίων εσόδων. Η με οποιονδήποτε τρόπο, ακόμη και από αμέλεια, πρόκληση φθορών στην οδό, εφόσον από άλλη διάταξη δεν προβλέπεται αυστηρότερη ποινή, τιμωρείται με φυλάκιση μέχρις ενός (1) έτους. (Άρθρο 47 παρ.5 του Ν.2696/1999 όπως αντικαταστάθηκε με το άρθρο 43 του Ν.3542/2007 ΦΕΚ 50 Α').
     Με το προαναφερόμενο νομικό πλαίσιο δίνεται η δυνατότητα στους Ο.Τ.Α. να προχωρούν στην εκτέλεση των απαιτούμενων εργασιών για την αποκατάσταση των κατεστραμμένων ή ημιτελών πεζοδρομίων τους καταλογίζοντας τη δαπάνη κατασκευής στους υπόχρεους ιδιοκτήτες των παροδίων ακινήτων ή τους φορείς εκτέλεσης εργασιών και εισπράττοντας αυτές με τις διατάξεις που ισχύουν για την είσπραξη των Δημοσίων Εσόδων.
     Κατόπιν των ανωτέρω οι Ο.Τ.Α. με στόχο την πληρέστερη και αποτελεσματικότερη άσκηση των αρμοδιοτήτων τους σε θέματα κατασκευής, επισκευής και συντήρησης των πεζοδρομίων τους, καθώς και απρόσκοπτης προσβασιμότητας των πολιτών έχουν υποχρέωση να ελέγχουν και να παρακολουθούν τη κατάσταση των πεζοδρομίων τόσο από άποψη τεχνικής καταλληλότητας και τήρησης των προδιαγραφών κατασκευής, όσο και κατάληψης από οχήματα κυκλοφορίας και εναπόθεσης άχρηστων υλικών και πάσης φύσεως αντικειμένων, εξασφαλίζοντας την άνετη και ασφαλή κυκλοφορία των πεζών.
     Όσον αφορά τα θέματα κατάληψης τμημάτων των πεζοδρομίων από οχήματα ή δίκυκλα κατά παράβαση των διατάξεων του Κώδικα Οδικής Κυκλοφορίας (Άρθρο 34 παρ.2 ε και 10 του Ν.2696/1999 ΦΕΚ 57 Α' όπως αντικαταστάθηκε με το άρθρο 32 του Ν.3542/2007 ΦΕΚ 50 Α'), οι δημοτικές και κοινοτικές αρχές με βάση το άρθρο 75 παρ.1 εδαφ. γ περ.3,4 του Ν.3463/2006 (ΦΕΚ 114 Α') «Κώδικας Δήμων και Κοινοτήτων» είναι αρμόδιες για τη λήψη μέτρων που αφορούν τη ρύθμιση της κυκλοφορίας, το καθορισμό, τη κατασκευή και τη συντήρηση των χώρων στάθμευσης, καθώς και τον έλεγχο της στάθμευσης των αυτοκινήτων σύμφωνα με τη κείμενη νομοθεσία. Οι ανωτέρω αρμοδιότητες ρυθμίζονται με την έκδοση κανονιστικών αποφάσεων των δημοτικών ή κοινοτικών συμβουλίων που αφορούν τη κυκλοφορία και οι οποίες κοινοποιούνται στις κατά τόπους Υπηρεσίες της Τροχαίας ή στις Αστυνομικές Υπηρεσίες που ασκούν καθήκοντα Τροχαίας. (Άρθρο 82 παρ.2 Ν.3463/2006). Οι παραβάτες των ανωτέρω κανονιστικών αποφάσεων, που αφορούν θέματα κυκλοφορίας και στάθμευσης οχημάτων, τιμωρούνται σύμφωνα με τις παραπάνω διατάξεις του Ν.2696/1999 (ΦΕΚ 57 Α') όπως τροποποιήθηκε και ισχύει.
     Τέλος με το Νέο Αναπτυξιακό Πρόγραμμα Τοπικής Αυτοδιοίκησης «ΘΗΣΕΑΣ» (Άρθρα 6 έως 12 του Ν.3274/2004 ΦΕΚ 195 Α') χρηματοδοτούνται δράσεις ανάπτυξης και βελτίωσης των υποδομών οργάνωσης και λειτουργίας των Ο.Τ.Α., των τεχνικών τους υποδομών, καθώς και των κοινωνικών και πολιτιστικών τους υποδομών μετά από σχετική πρόταση που καταρτίζεται από τους οικείους Ο.Τ.Α. και αφορά την ένταξη έργων, μελετών ή ενεργειών σε συγκεκριμένα υποπρογράμματα και μέτρα που περιέχονται στο Πρόγραμμα «ΘΗΣΕΑΣ». Ειδικότερα στα πλαίσια του υποπρογράμματος 2 «Τοπική ανάπτυξη και προστασία περιβάλλοντος» προβλέπονται υποστηρικτικές δράσεις σχετικά με τη χρηματοδότηση μελετών, κατασκευών βελτίωσης και συντήρησης έργων τεχνικών υποδομών των Ο.Τ.Α. Α' Βαθμού. Το μέτρο 2.6 : «Οικισμοί» του υποπρογράμματος 2 αφορά την εκπόνηση μελετών χωροταξικού και πολεοδομικού σχεδιασμού, αναπλάσεις κοινοχρήστων χώρων, έργα συντήρησης σε δημοτικά πάρκα και κήπους, με προτεραιότητα στη βελτίωση της πρόσβασης ατόμων με αναπηρίες.
     Ο Υφυπουργός
     ΑΘΑΝ. ΝΑΚΟΣ»
     	7. Στην με αριθμό 10537/16-4-2008 ερώτηση των Βουλευτών κυρίων Σπυρίδωνος – Άδωνι Γεωργιάδη και Βαϊτση Αποστολάτου δόθηκε με το υπ’ αριθμ. 32881/27-5-08 έγγραφο από τον Υφυπουργό Εσωτερικών η ακόλουθη απάντηση:
     «Σε απάντηση της ανωτέρω ερώτησης σχετικά με τον κίνδυνο λειψυδρίας στα ελληνικά νησιά κατά το θέρος και στο πλαίσιο των αρμοδιοτήτων μας σας πληροφορούμε τα ακόλουθα:
     Με το ν.3274Ι19-10-2004 θεσμοθετήθηκε το Νέο Αναπτυξιακό Πρόγραμμα Τοπικής Αυτοδιοίκησης, «ΘΗΣΕΑΣ», που εκτείνεται στην πενταετία 2005-2009, μέσω του οποίου χρηματοδοτούνται δράσεις ανάπτυξης και βελτίωσης των υποδομών οργάνωσης και λειτουργίας των Ο.Τ.Α., των τεχνικών τους υποδομών καθώς και των κοινωνικών και πολιτιστικών τους υποδομών. Στο πλαίσιο του προγράμματος στους Ο.Τ.Α. της Περιφέρειας Βορείου Αιγαίου κατανεμήθηκε ποσό ύψους 103.744.620€ όπου μέχρι σήμερα, έχουν εντάξει έργα συνολικού ύψους 97.994.917,83€. Από τα ανωτέρω έργα, 88 αφορούν σε έργα ύδρευσης συνολικού προϋπολογισμού 14.575.211,17€. Αντίστοιχα στους Ο.Τ.Α της Περιφέρειας Νοτίου Αιγαίου κατανεμήθηκε ποσό ύψους 130.965.450€ όπου μέχρι σήμερα, έχουν εντάξει έργα συνολικού ύψους 113.860.004€. Από τα ανωτέρω έργα, 43 αφορούν σε έργα ύδρευσης συνολικού προϋπολογισμού 9.091.071€.
     	Οι εν λόγω Δήμοι έχουν τη δυνατότητα να προτείνουν συμπλήρωση ή τροποποίηση του προγράμματός τους προκειμένου να εντάξουν νέα έργα ύδρευσης.
     	Επιπρόσθετα, στη Συλλογική Απόφαση Έργων 055 που διαχειρίζεται το ΥΠΕΣ και χρηματοδοτείται από αμιγώς εθνικούς πόρους του Προγράμματος Δημοσίων Επενδύσεων υπάρχει ενάριθμο, έργο 2007ΣΕ05500000 με τίτλο «Εκτέλεση εργασιών από στους ΟΤΑ Α΄ Βαθμού των Περιφερειών Βορείου και Νοτίου Αιγαίου για την αντιμετώπιση του φαινομένου της λειψυδρίας» συνολικού προϋπολογισμού 29.447.000€.
     Στο πλαίσιο του προγράμματος αυτού χρηματοδοτούνται έργα υποδομής ή δράσεις εξασφάλισης επάρκειας υδάτινων πόρων σε νησιωτικούς ΟΤΑ με προβλήματα λειψυδρίας λόγω παρατεταμένης περιόδου ανομβρίας ή λόγω ανεπάρκειας υδάτινων πόρων.
     Ειδικότερα για το Νότιο Αιγαίο, έχουν εκδοθεί αποφάσεις ύψους 22.602.000€ και οι εκταμιεύσεις φτάνουν μέχρι σήμερα το ποσό των 3.562.257,16€, από αυτές 11 αφορούν σε έργα για την προμήθεια μονάδων αφαλάτωσης προϋπολογισμού 11.950.000€.
     Αντίστοιχα, για το Βόρειο Αιγαίο έχουν εκδοθεί αποφάσεις ύψους 6.000.000€ ενώ οι εκταμιεύσεις φτάνουν μέχρι σήμερα το ποσό των 189.380,77€
     Τέλος για το ανωτέρω θέμα αρμόδια να απαντήσουν είναι και τα Υπουργεία Εμπορικής Ναυτιλίας Αιγαίου & Νησιωτικής Πολιτικής και Αγροτικής Ανάπτυξης &  Τροφίμων στα οποία κοινοποιούμε αντίγραφο της ερώτησης.
     Ο Υφυπουργός
     ΘΑΝΑΣΗΣ ΝΑΚΟΣ»
     8. Στην με αριθμό 8728/23.4.2008 ερώτηση των Βουλευτών κυρίων Γεωργίου Μαυρίκου, Αχιλλέα Κανταρτζή, Νικολάου Καραθανασόπουλου, Σοφίας Καλαντίδου, Δημητρίου Τσιόγκα και Νικολάου Γκατζή δόθηκε με το υπ’ αριθμ. 1338/23.4.2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
     «Σε απάντηση των με αρ. πρωτ. 8728/18-3-2008 και 8751/18-3-2008 ερωτήσεων, που κατατέθηκαν στη Βουλή από τους Βουλευτές κ.κ. Γ. Μαυρίκο, Α. Κανταρτζή, Ν. Καραθανασόπουλο, Σ. Καλαντίδου, Τ. Τσιόγκα, και Ν. Γκατζή, σχετικά με το ανωτέρω θέμα, σας επισυνάπτουμε το με αρ. πρωτ. 23890/925/8-4-2008 Έγγραφο της Γενικής Γραμματείας Διαχείρισης Κοινοτικών και Άλλων Πόρων.
     Η Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 3904/8.1.08 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. Φ.21/6/Α.Σ. 74 δις./1.2.08 έγγραφο από την Υπουργό Εξωτερικών η ακόλουθη απάντηση:
     
     «Η συνεισφορά της Ελλάδας, όπως και των άλλων κ-μ της Ευρωπαϊκής Ένωσης, στο Ευρωπαϊκό Ταμείο Ανάπτυξης (Ε.Τ.Α.), συνιστά συμβατική της υποχρέωση η οποία απορρέει από τη συμμετοχή της, ως συμβαλλόμενου μέρους στη Συμφωνία Εταιρικής Σχέσης Ευρωπαϊκής Ένωσης - χωρών Αφρικής, Καραϊβικής, Ειρηνικού (συνέχεια ανάλογων Συμφωνιών από το 1968 έως σήμερα).
     Το Ε.Τ.Α. αποτελεί το χρηματοδοτικό πρωτόκολλο της εν λόγω Συμφωνίας και οι συνεισφορές των κ-μ δεν παραμένουν εκεί πιστωμένες ονομαστικά για κάθε κ-μ, προκειμένου να απορροφηθούν από δικές του εταιρίες και μόνο, οι οποίες, ενδεχομένως, θα αναλάβουν έργα στις χώρες αυτές. Αθροίζονται και αποτελούν τους πόρους που συνολικά διαχειρίζεται η Ε. Επιτροπή για τη χρηματοδότηση αναπτυξιακών προγραμμάτων τα οποία συντάσσει σε συνεργασία με τις χώρες Α.Κ.Ε., βάσει του Εθνικού Ενδεικτικού τους Προγράμματος και τα εγκρίνει η διαχειριστική επιτροπή του Ε.Τ.Α., όπου συμμετέχουν όλα τα κ-μ, τόσο ως προς τη σκοπιμότητα, όσο και ως προς τον προϋπολογισμό τους.
     Τα προγράμματα αυτά, αφού εγκριθούν, είναι στη διάθεση όλων των ενδιαφερομένων εταιριών των κ-μ, μέσω των σχετικών ιστοσελίδων της Ε. Επιτροπής, προκειμένου να ενημερωθούν και να επιδιώξουν συμμετοχή.
     Το ενδιαφέρον που μπορεί να εκδηλώσει κάποια ελληνική επιχείρηση, κατασκευαστική εταιρία ή μελετητικό γραφείο, δεν είναι δυνατόν να το γνωρίζουν οι υπηρεσίες του Υπουργείου Εξωτερικών, δεδομένου ότι δεν είναι υποχρεωμένη να το γνωστοποιήσει, ούτε θα μπορούσε να προβλέπεται σχετική διαδικασία από τη Συμφωνία. Δεν είναι, επίσης, υποχρεωμένη να γνωστοποιήσει το ύψος του ποσού που καλύπτει στον προϋπολογισμό του έργου που αναλαμβάνει, είτε μόνη είτε με όμιλο εταιριών προερχομένων και από άλλα κ-μ. Πρόκειται για διαδικασία στην οποία δεν παρεμβαίνουν οι κρατικές υπηρεσίες των κ-μ. Επιπλέον, δεν τηρείται σχετική βάση δεδομένων από την Ε. Επιτροπή, ούτε από τα κ-μ, διότι όχι μόνον δεν προβλέπεται συμβατικά, αλλά είναι και πρακτικά ανέφικτη (78 χώρες Α.Κ.Ε. και φορείς από 27 κ-μ της Ε.Ε.). Επίσης, βάσει της υποχρέωσης για την αποδέσμευση της βοήθειας, δηλαδή τη δυνατότητα ανάθεσης έργων στις εταιρίες όλων, πλέον, των διεθνών δωρητών, καθίσταται αδύνατη μια τέτοιου είδους εθνική απεικόνιση.
     Σε γενικές γραμμές, πάντως, οι ελληνικές εταιρίες μέχρι σήμερα έχουν πολύ μικρή συμμετοχή σε αναπτυξιακά έργα που χρηματοδοτούνται μέσω του Ε.Τ.Α. στις συγκεκριμένες γεωγραφικές περιοχές. Η ευχερέστερη πρόσβαση στις αγορές των Βαλκανίων και των χωρών ΚΑ.Κ. εξηγεί σε μεγάλο βαθμό την εξέλιξη αυτή.
     Όσον αφορά στο νέο (10ο ) Ε.Τ.Α., το οποίο τυπικά ετέθη σε ισχύ από 1.1.2008, αλλά ουσιαστικά δεν ξεκίνησαν ακόμη οι εκταμιεύσεις κονδυλίων, η χώρα μας θα συνεισφέρει, για την εξαετία 2008-2013, με το ποσό συνολικά των 333,42 εκατ. Ευρώ. Στο πλαίσιο αυτό θα καταβληθεί κάθε δυνατή προσπάθεια ενημέρωσης και παρότρυνσης των ελληνικών επιχειρήσεων, όπως συνέβη και στο παρελθόν επί σειρά ετών, να δραστηριοποιηθούν και προς τις περιοχές αυτές. Προφανώς, όμως, δεν είναι εφικτό, υπό καθεστώς ελεύθερης αγοράς, να επιβληθεί σε ιδιωτικές επιχειρήσεις να αναλάβουν έργα σε περιοχές που, για δικούς τους λόγους, τυχόν δεν θεωρούν επωφελή ή τα αντιμετωπίζουν ως κινήσεις υψηλού επιχειρηματικού κινδύνου.
     Η Υπουργός
     ΝΤΟΡΑ ΜΠΑΚΟΓΙΑΝΝΗ»
     10. Στην με αριθμό 4275/11.1.08 ερώτηση του Βουλευτή κ. Γεωργίου Πεταλωτή δόθηκε με το υπ’ αριθμ. 5480/ΙΗ/30.1.08 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4275/11-1-08, την οποία κατέθεσε ο Βουλευτής κ. Γεώργιος Πεταλωτής σχετικά με τα ναρκωτικά, και στα θέματα της αρμοδιότητάς μας, σας γνωρίζουμε τα ακόλουθα:
     Το ΥΠ.Ε.Π.Θ., μέσω των προγραμμάτων Αγωγής Υγείας, που υλοποιούνται από τους Υπεύθυνους Αγωγής Υγείας και Συμβουλευτικών Σταθμών Νέων, περιέλαβε παρεμβάσεις σε μαθητές Πρωτοβάθμιας και Δευτεροβάθμιας Εκπαίδευσης της χώρας, αναφορικά με την πρόληψη της ουσιοεξάρτησης.
     Στόχος των προγραμμάτων είναι το σχολείο να συμβάλλει, μέσα από την ενεργητική και βιωματική μάθηση, στην αλλαγή στάσης και συμπεριφοράς των μαθητών, με σκοπό την ενίσχυση της υπευθυνότητας, της αυτοεκτίμησης και την ευαισθητοποίησή τους για την υιοθέτηση θετικών τρόπων και στάσεων ζωής.
     Στην Πρωτοβάθμια Εκπαίδευση, κατά τη διάρκεια του σχολικού έτους 2004-2005, σε παρεμβάσεις πρόληψης συμμετείχαν συνολικά 1.134 εκπαιδευτικοί και 17.703 μαθητές, σε 581 σχολεία Πρωτοβάθμιας Εκπαίδευσης.
     Στη Δευτεροβάθμια Εκπαίδευση, κατά τη διάρκεια του σχολικού έτους 2004-2005, σε παρεμβάσεις πρόληψης συμμετείχαν συνολικά 2.238 εκπαιδευτικοί και 35.165 μαθητές, σε 166 σχολεία Δευτεροβάθμιας Εκπαίδευσης.
     Τα τελευταία χρόνια η πρόληψη έχει επεκταθεί και στα Νηπιαγωγεία. Έχουν υλοποιηθεί από φορείς πρόληψης εκπαιδευτικά σεμινάρια για Νηπιαγωγούς, με παιδιά προσχολικής ηλικίας, καθώς και σχετικά με την ψυχοσυναισθηματική ανάπτυξη των παιδιών. Κατά τη διάρκεια του σχολικού έτους 2004-2005, συμμετείχαν σε σεμινάρια 137 νηπιαγωγοί και εκπαιδεύτηκαν 120 παιδιά προσχολικής ηλικίας, σε 6 νηπιαγωγεία.
     Επιπλέον, στα σχολεία Πρωτοβάθμιας και Δευτεροβάθμιας Εκπαίδευσης εφαρμόζονται προγράμματα πρόληψης χρήσης εξαρτησιογόνων ουσιών στο πλαίσιο της Αγωγής Υγείας και καταλαμβάνουν δύο βασικούς άξονες, τον άξονα « Ψυχική Υγεία - Διαπροσωπικές Σχέσεις» και τον άξονα « Πρόληψη χρήσης εξαρτησιογόνων ουσιών».
     Σκοπός των προγραμμάτων αυτών είναι η ανάπτυξη προσωπικών και κοινωνικών δεξιοτήτων για επιλογές που προασπίζουν και προάγουν την ψυχική, σωματική και κοινωνική υγεία των μαθητών, με την υιοθέτηση θετικών στάσεων και συμπεριφορών.
     Για τα θέματα αυτά έχει παραχθεί από το ΥΠΕΠΘ εκπαιδευτικό υλικό με θέμα «Ψυχική Υγεία - Διαπροσωπικές Σχέσεις» και έχει αγοραστεί το εκπαιδευτικό πακέτο «Στηρίζομαι στα πόδια μου» του ΟΚΑΝΑ-ΕΠΙΨΥ, τα οποία έχουν εγκριθεί από το-Παιδαγωγικό Ινστιτούτο ως εργαλεία στήριξης των εκπαιδευτικών και των μαθητών που συμμετέχουν σε προγράμματα πρόληψης. Επίσης, τα θέματα πρόληψης χρήσης εξαρτησιογόνων ουσιών έχουν συμπεριληφθεί. και εγκριθεί με τις Πράξεις 17/4-12-2001 του Τμήματος Πρωτοβάθμιας Εκπαίδευσης, 21/24-09-2001 του Τμήματος Δευτεροβάθμιας Εκπαίδευσης και 24/6-09-2001 του Τμήματος ΤΕΕ του Παιδαγωγικού Ινστιτούτου στα Προγράμματα Σπουδών Πρωτοβάθμιας και Δευτεροβάθμιας Εκπαίδευσης όλων των βαθμίδων και στο Διαθεματικό Ενιαίο Πλαίσιο Προγραμμάτων Σπουδών, τα οποία έχουν διαβιβαστεί στα σχολεία με τα αριθμ.Φ11.2/818/78436/Γ1/25-7-2002, Γ2/6006/7-11-2001, Γ2/43520/25-4-2002 (ΦΕΚ 543/τ.Β/1-5-2002), Γ2/21072β (ΦΕΚ 304/13-03-2003 τ.Β). .
     Τα κύρια σημεία του πλαισίου δράσης του ΥΠ.Ε.Π.Θ., για την αντιμετώπιση των ναρκωτικών, είναι τα ακόλουθα:
     1. Η πλήρης ανάπτυξη του δικτύου των Συμβουλευτικών Σταθμών'Νέων (Σ.Σ.Ν.). Από το ΥΠ.Ε.Π.Θ. έχουν ιδρυθεί 43 νέοι Σ.Σ.Ν., έτσι ώστε το δίκτυο των 58 Σταθμών να καλύψει όλες τις Νομαρχίες της χώρας. Ταυτόχρονα το δίκτυο των Σ.Σ.Ν. θα επεκταθεί και στην Πρωτοβάθμια Εκπαίδευση. .
     2. Η δημιουργία έντυπου και οπτικοακουστικού υλικού (φυλλάδια και σποτς στην τηλεόραση. Σχετικά με τις συνέπειες χρήσης του αλκοόλ, του τσιγάρου και των ναρκωτικών). Δημιουργία σχετικών εκπομπών με τη μορφή ελκυστικών τηλεοπτικών παιχνιδιών, στο πλαίσιο της εκπαιδευτικής τηλεόρασης.
     3. Η πρόταση προς τα Πανεπιστημιακά Ιδρύματα για τη δημιουργία γραφείων στήριξης των φοιτητών σε κάθε σχολή.
     4. Η βελτίωση του περιεχομένου του Μνημονίου Συνεργασίας του ΥΠ.Ε.Π.Θ., του Υ.Υ.Κ.Α. και του Ο.Κ.Α.ΝΑ., με στόχο την οριοθέτηση των ρόλων των εμπλεκομένων φορέων και τη διαμόρφωση σαφούς πλαισίου συνεργασίας, έτσι ώστε να επιτευχθεί το μέγιστο δυνατό όφελος.
     Ο Υπουργός
     ΕΥΡΙΠΙΔΗΣ ΣΤΥΛΙΑΝΙΔΗΣ»
     11. Στην με αριθμό 3873/8-1-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. Φ21/12/ΑΣ80δις/1-2-2008 έγγραφο από την Υπουργό Εξωτερικών η ακόλουθη απάντηση:
     «Η χώρα μας, ως γνωστόν, παρακολουθεί με αμείωτο ενδιαφέρον την πορεία της Αλβανίας προς τις ευρω-ατλαντικές δομές, πορεία προς την οποία παρέχει καταρχήν πολιτική υποστήριξη, καθ' όσον θεωρούμε ότι η σταδιακή ενσωμάτωση όλων των χωρών των Δυτικών Βαλκανίων στην Ε.Ε. θα αυξήσει τη σταθερότητα στην περιοχή και θα καταστήσει την ευρύτερη γειτονιά μας ζώνη ειρήνης και ευημερίας.
     Βεβαίως, η ευ ρω-ατλαντική προοπτική της Αλβανίας σηματοδοτείται και συναρτάται με συγκεκριμένες και απτές προόδους που θα συνεχίσει να επιτελεί η χώρα αυτή σε συγκεκριμένους τομείς, οι οποίοι περιγράφονται στις διάφορες εκθέσεις προόδου σε κοινοτικά και νατοϊκά κείμενα. Εκτός από την πάταξη του οργανωμένου εγκλήματος, την καταπολέμηση της διαφθοράς, την εκλογική μεταρρύθμιση και τις προόδους στη λειτουργία των δημοκρατικών θεσμών και του δικαστικού συστήματος, η Αλβανία πρέπει να παρουσιάσει συγκεκριμένα αποτελέσματα και στους τομείς που ενδιαφέρουν ιδιαίτερα την εθνική ελληνική μειονότητα, δηλαδή στη δημόσια μειονοτική εκπαίδευση, στην επιστροφή των περιουσιών και στη διγλωσσία στη δημόσια διοίκηση.
     Ως γνωστόν, στη σημερινή Αλβανία οι Έλληνες μειονοτικοί ελέγχουν, σε επίπεδο τοπικής αυτοδιοίκησης, οκτώ "Επαρχίες" (η αλβανική Επαρχία αντιστοιχεί με Καποδιστριακό Δήμο): Πωγωνίου, Άνω Δρόπολης, Κάτω Δρόπολης, Μεσοποτάμου, Δίβρης, Λειβαδιάς, Αλίκου και Φοινίκης, καθώς επίσης και τη Δημαρχία Χιμάρας.
     Πραγματική αποκέντρωση και μεταβίβαση συγκεκριμένων αρμοδιοτήτων από το αλβανικό Υπουργείο Εσωτερικών και τις Περιφέρειες Αυλώνας και Αργυροκάστρου προς τις ανωτέρω Επαρχίες θα διευρύνει αποφασιστικά τις αρμοδιότητες, που διαθέτουν οι ελληνικής καταγωγής αιρετοί Έπαρχοι και Δήμαρχοι, παρέχοντάς τους τη δυνατότητα να εφαρμόσουν στην πράξη τη διγλωσσία στα όρια της Επαρχίας τους και δίνοντάς τους την ευχέρεια, μέσω των λεγόμενων κτηματολογικών γραφείων, να παίζουν ρόλο στην επιστροφή των ακίνητων περιουσιών στους Έλληνες μειονοτικούς.
     Η χώρα μας, λοιπόν, ενισχύοντας την τοπική αυτοδιοίκηση στην Αλβανία, όχι μόνο ενθαρρύνει τον εκσυγχρονισμό της γείτονος, ο οποίος την φέρνει πλησιέστερα στην ευρωπαϊκή προοπτική, αλλά ταυτόχρονα ενισχύει κ.αι το ελληνομειονοτικό στοιχείο να αναπτυχθεί και να ευδοκιμήσει στον τόπο καταγωγής του.
     Η Υπουργός
     ΝΤΟΡΑ ΜΠΑΚΟΓΙΑΝΝΗ»
     12. Στην με αριθμό 7544/28-2-2008 ερώτηση του Βουλευτή κ. Φίλιππου Πετσάλονικου δόθηκε με το υπ’ αριθμ. 2/22714/0026/7-4-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην ερώτηση με αριθμό 7544/28.2.08 που κατέθεσε στη Βουλή ο Βουλευτής του νομού Καστοριάς κ. Φίλιππος Πετσάλνικοs. αναφορικά με τη νομιμότητα των συμβάσεων για την προμήθεια τηλεπικοινωνιακού υλικού, τις μισθώσεις μηχανημάτων, υδροφόρων κλπ. που έχει συνάψει η Ν.Α. Καστοριάς, μετά τις καταστροφικές πυρκαγιές του καλοκαιριού στο Γράμμο και για θέματα που άπτονται των αρμοδιοτήτων της Υπηρεσίας μας, σημειώνονται τα ακόλουθα:
     Οι Υπηρεσίες Δημοσιονομικού Ελέγχου (Υ.Δ.Ε.), είναι Υπηρεσίες του Υπουργείου Οικονομίας και Οικονομικών (Γ.Λ.Κ.), ανεξάρτητες από τους φορείς των οποίων ελέγχουν τις δαπάνες τους (άρθρο 23 Ν. 2362/95).
     Ο έλεγχος που ασκούν οι Υ.Δ.Ε. επί των δαπανών των Ν.Α. είναι έλεγχος νομιμότητας και κανονικότητας (άρθρο 118 Ν. 2362/95) και δεν υπεισέρχονται σε θέματα ουσίας ή σε κρίσεις των ενεργειών των οργάνων των Ν.Α. Ειδικότερα, στην έννοια του ελέγχου νομιμότητας περιλαμβάνεται το εάν υπάρχει νόμιμα εγγεγραμμένη πίστωση στον προϋπολογισμό της Ν.Α., αν η πραγματοποίηση της δαπάνης προβλέπεται από διάταξη νόμου, καθώς και αν τηρήθηκαν οι κείμενες δημοσιολογιστικές διατάξεις. Στην έννοια της κανονικότητας περιλαμβάνεται το ότι υφίσταται νόμιμη ανάληψη υποχρέωσης από τη Ν.Α., επισυνάπτονται τα νόμιμα δικαιολογητικά και η απαίτηση δεν έχει υποπέσει σε παραγραφή. Τέλος με τις διατάξεις της παρ. 7 του άρθρου 1 του Π.Δ. 471/75 ορίζεται ότι, σε περίπτωση που κατά την άσκηση της ανωτέρω αρμοδιότητας της Υ.Δ.Ε. προκύψει διαφωνία μεταξύ της Υπηρεσίας αυτής και του Διατάκτη, αυτή επιλύεται από τον Υπουργό Οικονομίας και Οικονομικών.
     Από στοιχεία που μας εστάλησαν από την Υ.Δ.Ε. στο νομό Καστοριάς, προκύπτει ότι η εν λόγω Υ.Δ.Ε. με το αριθ. 1/3-1-08 έγγραφό της, επέστρεψε στο Διατάκτη της δαπάνης τα δικαιολογητικά δεκατριών (13) συμβάσεων προμηθειών και παροχής υπηρεσιών, συνολικού ποσού 365.523,04 ευρώ, με την αιτιολογία ότι υπήρχε αοριστία στις συμβάσεις ως προς το περιεχόμενό τους, καθώς και ελλείψεις στα δικαιολογητικά των δαπανών όπως μη ύπαρξη πρωτοκόλλου παραλαβής, αναδρομικότητα διοικητικών πράξεων κλπ.
     Κατόπιν των ανωτέρω, καθίσταται σαφές ότι η Υ.Δ.Ε. στο νομό Καστοριάς ενήργησε εντός των αρμοδιοτήτων της και δεν προέβη στην εκκαθάριση και ενταλματοποίηση των δαπανών που απορρέουν από τις ανωτέρω συμβάσεις.
     Ο Υφυπουργός
     ΝΙΚΟΛΑΟΣ ΛΕΓΚΑΣ»
     13. Στην με αριθμό 11040/22-4-2008 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 58707/19-5-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 11040/22-4-2008 ερώτηση που κατατέθηκε στη Βουλή από το Βουλευτή κ. Θ. Λεβέντη με θέμα «Λειτουργία Νοσοκομείου-ΚΥ στην Κω», σας γνωρίζουμε τα εξής:
     1. Οι προβλεπόμενες από τον Οργανισμό θέσεις έχουν κατά καιρούς προκηρυχθεί όλες για πλήρωση. Δυστυχώς όμως και σήμερα υπάρχουν κενές θέσεις διαφόρων ειδικοτήτων, αφενός μεν διότι δεν υπάρχει προθυμία κατάληψής τους από προσωπικό, αφετέρου δε διότι οι διαδικασίες πρόσληψης μέσω Α.Σ.Ε.Π. είναι χρονοβόρες.
     2. Ουδέποτε κατά την τελευταία τετραετία τουλάχιστον, τα εργαστήρια του Νοσοκομείου (ακτινολογικό, μικροβιολογικό- βιοχημικό και αιμοδοσίας) παρέμειναν ακάλυπτα. Καλύπτονται καθημερινά επί 24ώρου βάσεως και με λειτουργούντα μηχανήματα, τα οποία συντηρούνται τακτικά από ειδικά συνεργεία (ως επί το πλείστον των εταιρειών οι οποίες τα προμήθευσαν) με ετήσιες συμβάσεlς, οι οποίες υπογράφονται μεταξύ των εκπροσώπων τους και της Διοίκησης του νοσοκομείου, με αποτέλεσμα την άριστη λειτουργία τους, πλην των ελαχίστων σε αριθμό περιπτώσεων απρόβλεπτων βλαβών, τις οποίες κάθε μηχάνημα υφίσταται.
     3. Οι ηλεκτρομηχανολογικές εγκαταστάσεις επιτηρούνται από το υπάρχον προσωπικό της Τεχνικής Υπηρεσίας του νοσοκομείου, το οποίο αποτελείται από ένα (1) Συντηρητή, ένα (1) Υδραυλικό,. ένα (1) Ηλεκτρολόγο ένα (1) Ηλεκτρονικό και τα ιατρικά όργανα παρακολουθούνται καθημερινά από ένα (1) Ηλεκτρονικό Μηχανικό ΤΕ.
     4. Όλες οι κενές θέσεις ιατρικού προσωπικού έχουν προκηρυχθεί και ευρίσκονται σε διαδικασία κρίσεως στα αρμόδια ΣΚΕΙΟΠΝΙ. Σημειώνουμε ότι παρά τις συνεχείς προσπάθειες για την πρόσληψη επικουρικών ιατρών ειδικοτήτων (ακτινολόγου, χειριστού αξονικού, ακτινοδιαγνώστη, παιδιάτρου και άλλων), είτε υπάρχει απροθυμία πρόσληψης στο νοσοκομείο, είτε οι διοριζόμενοι αποποιούνται την πρόσληψή τους.
     5. Ο νέος Οργανισμός του Νοσοκομείου έχει υποβληθεί προς τη 2η ΥΠΕ, και εξετάζεται από την αρμόδια υπηρεσία του Υπουργείου Υγείας και Κοινωνικής Αλληλεγγύης.
     6. Αυτή τη στιγμή είναι σε εξέλιξη α) η αποπεράτωση και ο εξοπλισμός από τη Δ-ΕΠ.Α.ΝΟ.Μ. Α.Ε. δύο (2) αιθουσών χειρουργείου, οι οποίες είχαν ανεγερθεί προ δωδεκαετίας τουλάχιστον και παρέμεναν έκτοτε ημιτελείς, συνολικής δαπάνης 725.000,00 ευρώ, των οποίων η αποπεράτωση και παράδοση πιθανολογείται ότι θα γίνει μέχρι τέλους Ιουνίου β) επίσης βρίσκονται σε εξέλιξη οι εργασίες αποπεράτωσης του νέου Κέντρου Υγείας στην πρώην κοινότητα του Δήμου Ηρακλειδών Αντιμάχεια, επιφανείας πλέον των 2000 τετραγωνικών μέτρων, του οποίου η λειτουργία θα βελτιώσει την παροχή υπηρεσιών υγείας και την ταχύτερη και καλύτερη εξυπηρέτηση των πολιτών και γ) έχει ήδη εκδοθεί η αριθμ. Y4β/Γ.Π.136283/07/Φ14-51 απόφαση του Υπουργού Υγείας και Κοινωνικής Αλληλεγγύης, με την οποία αποφασίστηκε η δημιουργία στο νησί της Κω νέου Νοσοκομείου, δυναμικότητας εκατό (100) κλινών.
     7. Στο Πολυδύναμο Περιφερειακό Ιατρείο Νισύρου διορίστηκε ήδη και αναμένεται μέχρι τέλους Μαΐου η ανάληψη των καθηκόντων του, ιατρός ειδικότητας Γενικής Ιατρικής, πλέον του υπηρετούντος αγροτικού ιατρού.
     Ο Υφυπουργός
     ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
     14. Στην με αριθμό 11177/30-4-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 31148/20-5-2008 έγγραφο από τον Υφυπουργό Εσωτερικών η ακόλουθη απάντηση:
     «Σε απάντηση της ανωτέρω ερώτησης και στο πλαίσιο των αρμοδιοτήτων μας, θα θέλαμε να σας γνωρίσουμε τα ακόλουθα:
     Η υλοποίηση έργων, ενεργειών και μελετών διαχείρισης απορριμμάτων είναι επιλέξιμη στην τυπική και προγραμματική κατανομή των πιστώσεων του Προγράμματος «ΘΗΣΕΑΣ» του Υπουργείου Εσωτερικών και ειδικότερα, υπό το υποπρόγραμμα 2 με τίτλο «Τοπική Ανάπτυξη και Προστασία Περιβάλλοντος». Τα σχετικά μέτρα υποστηρίζουν κυρίως έργα και μελέτες διαχείρισης στερεών αποβλήτων, ενταγμένα σε εγκεκριμένο σχεδιασμό σε επίπεδο Περιφέρειας ή Νομού και στις κατευθύνσεις του εθνικού τομεακού σχεδιασμού την υποστήριξη της προσυμβατικής διαδικασίας των συμπράξεων των ΟΤΑ με ιδιώτες για το σκοπό αυτό καθώς και τον αναγκαίο μηχανολογικό και τεχνικό εξοπλισμό - υποδομές (π.χ. προγράμματα ανακύκλωσης απορριμμάτων, μονάδες ανάκτησης υλικών. μηχανήματα αποκομιδής. κάδοι κ.α.).
     Έτσι, με βάση την κατανομή των πόρων του Προγράμματος «ΘΗΣΕΑΣ» στους Ο.Τ.Α. της Χώρας. στο Δήμο Ηρακλείου έχει κατανεμηθεί. για την πενταετία 2005-2009. το συνολικό ποσό των 12.687.914,46 ευρώ για την υλοποίηση έργων δημοτικού χαρακτήρα. στην τυπική και προγραμματική κατανομή. Σύμφωνα με τον υφιστάμενο προγραμματισμό του Δήμου έχουν προενταχθεί 14 δημοτικά έργα προϋπολογισμού 6.405.934, 19 ευρώ ενώ από τις πιστώσεις του Προγράμματος για την υλοποίηση έργων διαδημοτικοί χαρακτήρα, έχουν ενταχθεί 2 έργα, εγκεκριμένου προϋπολογισμού 4.970.374.56 ευρώ. Μέχρι και σήμερα έχουν ενταχθεί 3 έργα περιβαλλοντικής αναβάθμισης και αποκατάστασης χώρων διάθεσης απορριμμάτων, συνολικού προϋπολογισμού 5.487.796.16 ευρώ. Επομένως, εντός της δικαιούμενης κατανομής του, ο Δήμος μπορεί να προτείνει και την ένταξη προμήθειας κάδων ανακύκλωσης οικιακών απορριμμάτων.
     Παράλληλα. σε επίπεδο Νομού Ηρακλείου έχει ενταχθεί «έργο» παροχής υπηρεσίας συμβούλου ΣΔΙΤ με αντικείμενο τη Δημιουργία επιχείρησης για τη διαχείριση των πράσινων και οργανικών απορριμμάτων της ευρύτερης περιοχής του Δήμου Χερσονήσου καθώς και τη δημιουργία συστήματος εναλλακτικής διαχείρισης αδρανών ολικών Κρήτης. Το εν λόγω «έργο», που βρίσκεται στο στάδιο της εκπόνησης και έχει συνολικό προϋπολογισμό 162.000 ευρώ, προβλέπει τη δυνατότητα παροχής ανάλογων υπηρεσιών σε άλλους ΟΤΑ και αναμένεται να δημιουργήσει ουσιαστικές προϋποθέσεις προς την κατεύθυνση της υιοθέτησης εναλλακτικών μορφών διαχείρισης απορριμμάτων στην Κρήτη, μέσω της δημιουργίας μονάδας κομποστοποίησης πράσινων απορριμμάτων στο Δ. Χερσονήσου, της τοποθέτησης και λειτουργίας κάδων - κομποστοποιητών σε κατοικίες. ξενοδοχειακές μονάδες και εστιατόρια στην ευρύτερη περιοχή του Δήμου, τη συνέχιση ολοκληρωμένου προγράμματος ενημέρωσης παραγωγών πράσινων, αγροτικών και οργανικών απορριμμάτων της ευρύτερης περιοχής κ.τ.λ.
     Κατά τα λοιπά, αρμόδιο να απαντήσει είναι το Υπουργείο Περιβάλλοντος, Χωροταξίας & Δημοσίων Έργων, προς το οποίο κοινοποιούμε αντίγραφο της σχετικής Ερώτησης.
     Ο Υφυπουργός
     Θ. ΝΑΚΟΣ»)
     ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στη συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
     Πρώτη είναι η με αριθμό 49/15.9.2008 επίκαιρη ερώτηση του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Υπουργό Δικαιοσύνης, σχετικά με την άσκηση πειθαρχικής δίωξης κατά του Εισαγγελέα του Αρείου Πάγου και την αποστολή δικογραφίας για την Ιερά Μονή Βατοπαιδίου στη Βουλή κ.λπ.. 
     Το περιεχόμενο της επίκαιρης ερώτησης του κ. Κακλαμάνη έχει ως εξής:
     «Ο Εισαγγελέας του Αρείου Πάγου παραβίασε το Σύνταγμα της χώρας. Τούτο προκύπτει αβιάστως από την 3611/4.11.2008 παραγγελία του προς την Εισαγγελία Εφετών Αθηνών. Ειδικότερα, πραγματοποιώντας έρευνα για την υπόθεση της ανταλλαγής περιουσιακών στοιχείων μεταξύ της Ιεράς Μονής Βατοπαιδίου και του ελληνικού δημοσίου, κατόπιν αποφάσεων αρμοδίων υπουργών απέφυγε να διαβιβάσει τη σχετική δικογραφία στη Βουλή ως είχε καθήκον, συμμορφούμενος προς την επιταγή του άρθρου 86 του Συντάγματος.
     Στη συνέχεια, παραβιάζοντας και τις διατάξεις του ν. 3126/2003, προχώρησε σε περαιτέρω διερεύνηση και αξιολόγηση στοιχείων της δικογραφίας σχετιζόμενων με την ενδεχόμενη ποινική ευθύνη υπουργών για κακουργηματικές πράξεις απιστίας σε βάρος του δημοσίου.
     Κορύφωση τέλος της προκλητικά αντισυνταγματικής και παράνομης αυτής συμπεριφοράς του κυρίου Εισαγγελέα του Αρείου Πάγου ήταν, σφετεριζόμενος εξουσία και αρμοδιότητα της Βουλής, αφ’ ενός μεν να υιοθετήσει σιωπηρώς και αναρμοδίως, βεβαίως, ότι στοιχειοθετούνται παράνομες πράξεις υπουργών και αφ’ ετέρου, με τρόπο που προσβάλλει κάθε έννοια διάκρισης εξουσιών, να «τους απαλλάξει» με την εφεύρεση λόγου εξάλειψης του αξιόποινου των πράξεών τους, εμφανίζοντάς τους σαν «παραπλανηθέντες».
     Ύστερα από τα ανωτέρω, ερωτάται ο Υπουργός Δικαιοσύνης:
     1. Αν και πότε θα ασκήσει, όπως υποχρεούται, την επιβαλλόμενη πειθαρχική δίωξη κατά του Εισαγγελέα του Αρείου Πάγου;
     2. Πότε θα σταλεί στη Βουλή η σχετική δικογραφία, ώστε να διερευνήσει η Βουλή τις αναμφισβήτητα πολιτικές ευθύνες της Κυβέρνησης ή και ενδεχόμενες ποινικές ευθύνες υπουργών;»
     Στην επίκαιρη ερώτηση του κ. Κακλαμάνη θα απαντήσει ο Υπουργός Δικαιοσύνης κ. Χατζηγάκης.
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρία Πρόεδρε, κυρίες και κύριοι συνάδελφοι, λυπάμαι πολύ που, διαβάζοντας την επίκαιρη ερώτηση του πρώην Προέδρου της Βουλής, διαπίστωσα ότι αυτή αποτελεί ένα μνημείο προχειρότητας, ένα μνημείο ανευθυνότητας και ένα μνημείο υποκρισίας. 
     Όλα αυτά τα λέγω μετά λόγου γνώσεως, διότι αν κάνει κάποιος μία μικρή αναδρομή στην όλη υπόθεση, στην ουσία της υπόθεσης, θα διαπιστώσει ότι όλη αυτή η υπόθεση, όλο το έγκλημα αν θέλετε –εντός ή εκτός εισαγωγικών- το οποίο συνετελέσθη σε σχέση με τη Μονή Βατοπαιδίου, διεπράχθη, εξετελέσθη και τελειώθηκε επί της περιόδου όπου ο κ. Κακλαμάνης ήταν Πρόεδρος της Βουλής και είχε άμεσες ευθύνες να δει τι γίνεται στο κράτος, όπου ο Αρχηγός του, ο κ. Παπανδρέου ήταν Υπουργός των Εξωτερικών και έπρεπε να ξέρει τι συμβαίνει στο Άγιο Όρος και όπου όλες οι πράξεις έγιναν τότε. 
     Η κυριότητα, κυρία Πρόεδρε, των είκοσι πέντε χιλιάδων στρεμμάτων για τις οποίες μιλάμε, οι οποίες κατεχωρήθησαν εις τη Μονή Βατοπαιδίου, έγινε επί κυβερνήσεων ΠΑ.ΣΟ.Κ.. Με μία σειρά γνωμοδοτήσεων και μία επιβεβαίωση από τον αρμόδιο τότε Υφυπουργό, παρεχωρήθη αυτή η τεράστια έκταση -ως μη όφειλε- επί εποχής ΠΑ.ΣΟ.Κ. στη Μονή Βατοπαιδίου. Όλα τα υπόλοιπα κακά, ξεκινούν από αυτό. 
     Επομένως να γιατί λέω ότι είναι φαρισαϊσμός και υποκρισία να «φωνάζει ο κλέφτης για να φοβηθεί ο νοικοκύρης». Να γιατί είναι ένα δείγμα προχειρότητος και ανευθυνότητος να υποβάλλονται τέτοιες ερωτήσεις, όταν οι ίδιοι που τις υποβάλλουν δεν είναι κατήγοροι, είναι κατηγορούμενοι, διότι από εκείνους ξεκίνησε και τελειώθηκε η εγκληματική πράξη.
     Τώρα, εάν υπήρξαν επέκεινα ορισμένες πράξεις οι οποίες είναι παρά το νόμο, αυτό έκανε ο κ. Σανιδάς: με τη γνωμάτευσή του άνοιξε μια υπόθεση, η οποία άρχισε και τελείωσε επί εποχής ΠΑ.ΣΟ.Κ.. Έστειλε λοιπόν ο κ. Σανιδάς, ο Εισαγγελέας του Αρείου Πάγου, την υπόθεση για να γίνει η όλη συζήτηση, η διερεύνηση των πραγμάτων από το αρμόδιο δικαστικό/εισαγγελικό όργανο, και διεπίστωσε ότι υπάρχουν παράνομες πράξεις. Διεπίστωσε επίσης ότι αυτήν τη στιγμή δεν μπορεί να κρίνει πολιτικά πρόσωπα, πράγμα το οποίο είναι διερευνητέο. Και έστειλε όλη  την υπόθεση ακριβώς για να εξευρεθεί ποιος είναι ο υπαίτιος και ποια είναι η υπόθεση. Κι ενώ έτσι έχουν τα πράγματα έρχεται ο κ. Κακλαμάνης με την ερώτησή του να μεμφθεί τον κ. Σανιδά, γιατί δεν τον στέλνω πειθαρχικό. Εσείς, κύριε Κακλαμάνη, όταν ήσασταν Υπουργός Δικαιοσύνης πόσους εισαγγελείς του Αρείου Πάγου στείλατε στο πειθαρχικό και πόσους εισαγγελείς και δικαστές; Αυτός είναι ο τρόπος διοικήσεως της Δικαιοσύνης, με πειθαρχικά;
     Ο κ. Σανιδάς άνοιξε μια υπόθεση, κυρία Πρόεδρε, η οποία έχει πολλά ερωτηματικά. Άνοιξε μια υπόθεση και γι’ αυτό εμείς είμαστε υπερήφανοι για την ελληνική δικαιοσύνη. Είμαστε υπερήφανοι που με πρωτοβουλία της η ελληνική δικαιοσύνη -και θέλω να σας το εξομολογηθώ, χωρίς και ο αρμόδιος Υπουργός να το ξέρει, διότι πιστεύουμε ότι η ελληνική δικαιοσύνη, όπως και κάθε δικαιοσύνη, βάσει του δόγματος Μοντεσκιέ πρέπει να ενεργεί και να λειτουργεί αυτόνομα- ενήργησε και έβγαλε αυτό το πόρισμα. Και ξεκίνησε μία υπόθεση η οποία ήταν κλεισμένη, της οποίας το έγκλημα είχε διαπραχθεί πέντε χρόνια πριν, επί των κυβερνήσεων του ΠΑ.ΣΟ.Κ.. Κι έρχεται τώρα ο κύριος ερωτών να μας πει γιατί δεν τιμωρούμε εκείνον που άνοιξε την υπόθεση, εκείνον που θέλει να ξεκινήσει για να υπάρξουν, αν υπάρξουν, υπεύθυνοι.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     ΠΡΟΕΔΡΕΥΟΥΣΑ (Βέρα Νικολαϊδου): Ολοκληρώστε, κύριε Υπουργέ. Τα υπόλοιπα θα τα πείτε στη δευτερολογία σας.
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Τελείωσα, κυρία Πρόεδρε. 
     Δηλώνω, κυρία Πρόεδρε, ότι εμείς δεν θα τα κουκουλώσουμε όπως πριν, επί ΠΑ.ΣΟ.Κ.. Εμείς δεν θα βάλουμε τα πράγματα κάτω από το χαλί. Εμείς θα σεβαστούμε και σεβόμαστε τις αποφάσεις των λειτουργών και θα προσπαθήσουμε με κάθε τρόπο να αναστρέψουμε και να φέρουμε τα πράγματα στη σωστή τους θέση, έτσι ώστε να μην ζημιωθεί το ελληνικό δημόσιο, να μην ζημιωθεί ο ελληνικός λαός. Διότι η ζημία αυτή ξεκίνησε και τελείωσε επί της εποχής των προηγουμένων κυβερνήσεων του κ. Κακλαμάνη.
     ΠΡΟΕΔΡΕΥΟΥΣΑ (Βέρα Νικολαϊδου): Ευχαριστώ.
     Το λόγο έχει ο ερωτών Βουλευτής κ. Κακλαμάνης. 
     ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, νομίζω ότι δεν υπάρχει πανηγυρικότερη ομολογία ενοχής της Κυβέρνησης για την ποδηγέτηση της δικαιοσύνης από το υβρεολόγιο που εξέπεμψε σήμερα ο Υπουργός της Δικαιοσύνης. Εγώ δεν θα απευθύνω ύβρεις, δεν θα πω στον κύριο Υπουργό τι κάνει όταν το κράτος του ζόφου επεκτείνεται σήμερα στο χώρο της ανεξάρτητης  δικαιοσύνης. 
     Σήμερα διαβάζω ότι ασκείται δίωξη εναντίον του Προέδρου Πρωτοδικών κ. Σαλάτα διότι εδικαίωσε συμβασιούχους, δηλαδή διότι ο ανεξάρτητος δικαστής πρέπει να κρίνει όπως η Κυβέρνηση επιθυμεί κι όπως η Κυβέρνηση επέβαλε στον Άρειο Πάγο, να «λουστεί» απόφαση που είχε πάρει τρεις μήνες πιο πριν υπέρ των συμβασιούχων και να την ανακαλέσει.
     Είπα προχθές, κυρία Πρόεδρε, ότι η Αντιπολίτευση οφείλει να ασκεί κριτική στην Κυβέρνηση και η Κυβέρνηση να μην εκδηλώνει αυτήν τη δυσανεξία, ούτε να αντιδρά αντικοινοβουλευτικά και ποδηγετώντας τη δικαιοσύνη. Αυτό κάνει σήμερα ο κ. Χατζηγάκης. 
     Κύριε Χατζηγάκη, εγώ ως Υπουργός της Δικαιοσύνης δεν είχα ανάγκη να διώξω τον Εισαγγελέα του Αρείου Πάγου πειθαρχικώς, διότι ο Κωνσταντινόπουλος υπήρξε μέγα παράδειγμα σύνεσης, σεβασμού αρχών και αξιών της δικαιοσύνης και ακομμάτιστου δικαστή.
     Όμως εσείς εγκαταστήσατε κομματικά σας όργανα. Ο κ. Κεδίκογλου απήλθε και ξέρετε πώς απήλθε.
     Και ο κ. Σανιδάς είναι ο προϊστάμενος, ο αρμόδιος, με εντολή του οποίου τέθηκε προφανώς στο αρχείο στο Εφετείο Αθηνών η έρευνα για την υπόθεση αυτού του σκανδάλου.
     (Στο σημείο αυτό κτυπάει το κουδούνι λήξεως του χρόνου ομιλίας του πρώην Προέδρου της Βουλής)
     Όμως, κύριε Υπουργέ, εάν πράγματι επί ΠΑ.ΣΟ.Κ. έγιναν αυτά που λέτε, εάν ο κ. Σανιδάς διαπιστώνει ότι υπήρξαν κακουργηματικές πράξεις και προπαρασκευαστικές πράξεις κακουργημάτων και απλώς ως «μωρές παρθένους» απαλλάσσει, υποτιμώντας τη νοημοσύνη τους, αλλά και την ευθιξία τους, οποιουσδήποτε Υπουργούς, όπως τον κ. Φωτιάδη, ο οποίος ενώ εδέχθη τη γνωμοδότηση, εν τούτοις –μετά τις διαμαρτυρίες των δικηγορικών συλλόγων- ανέπεμψε την υπόθεση, για να έλθει μετά ο κ. Δούκας και στη συνέχεια ο κ. Αλογοσκούφης με το Σώμα των Ορκωτών Εκτιμητών που ελέγχει και να κάνουν αυτό το μεγάλο έγκλημα της διαρπαγής δημόσιας περιουσίας για άγνωστα μέχρι τώρα πρόσωπα! 
     Και προφανώς τα πρόσωπα αυτά πρέπει να βρίσκονται πολύ ψηλά, για να έρχεται ο κ. Σανιδάς να παραβιάζει το άρθρο 86 του Συντάγματος, να παραβιάζει το νόμο περί ευθύνης Υπουργών, να μη στέλνει στη Βουλή τη δικογραφία, αλλά να αποπειράται και να μεθοδεύει, προφανώς σε συνεννόηση με την Κυβέρνηση, έπειτα από ένα-δυο χρόνια να πάει κι αυτή η υπόθεση στο αρχείο, όπως πήγαν όλες οι υποθέσεις σκανδάλων, λεηλασίας του δημόσιου πλούτου, παραβιάσεων του Συντάγματος και των ατομικών ελευθεριών των Ελλήνων πολιτών.
     ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, κύριε Πρόεδρε, ολοκληρώστε.
     ΑΠΟΣΤΟΛΟΣ ΚΑΚΛΑΜΑΝΗΣ: Ο κύριος Υπουργός οφείλει, σύμφωνα με το άρθρο 91 του Κώδικα περί Καταστάσεων Δικαστικών Λειτουργών, να ασκήσει πειθαρχική δίωξη, διότι ρητά ο Κώδικας αναφέρει το ενδεχόμενο παραβίασης του Συντάγματος με πράξεις του εν λόγω δικαστικού λειτουργού και αυτό έκανε! 
     Και είναι πρωτοφανές στα νομικά χρονικά να εμφανίζεται ο Εισαγγελέας του Αρείου Πάγου να δέχεται ότι υπάρχουν άδικες, παράνομες, κακουργηματικές πράξεις, αλλά να αποφαίνεται αναρμοδίως, ...
     ΠΡΟΕΔΡΕΥΟΥΣΑ (Βέρα Νικολαΐδου): Κύριε Πρόεδρε, πρέπει να ολοκληρώσετε.
     ΑΠΟΣΤΟΛΟΣ ΚΑΚΛΑΜΑΝΗΣ: ...με κατάχρηση εξουσίας, κυρία Πρόεδρε, νοσηζόμενος, σφετεριζόμενος εξουσίες του Κοινοβουλίου να αποφαίνεται ότι, ναι μεν υπάρχουν κακουργήματα, αλλά οι Υπουργοί ήταν ανόητοι ή στερούνται ευαισθησίας να υπερασπιστούν οι ίδιοι τον εαυτό τους και εναπόκειται στον κ. Σανιδά να δίνει πιστοποιητικά αθωότητας σε οποιονδήποτε, ενδεχομένως, ποινικώς ένοχο. Γιατί πολιτικώς είστε ένοχοι ολόκληρη η Κυβέρνηση, γιατί απόφαση κυβερνητική εξετέλεσε και ο κ. Μπασιάκος και ο κ. Δούκας και ο κ. Αλογοσκούφης, ο οποίος και αυτήν τη στιγμή κρατά στα χέρια του την αρμοδιότητα της Κτηματικής Εταιρείας του δημοσίου. 
     ΠΡΟΕΔΡΕΥΟΥΣΑ (Βέρα Νικολαΐδου): Κύριε Πρόεδρε, έχει τελειώσει ο χρόνος σας προ πολλού!
     ΑΠΟΣΤΟΛΟΣ ΚΑΚΛΑΜΑΝΗΣ: «Στο σπίτι του κρεμασμένου», κύριε Χατζηγάκη, είναι ντροπή να μιλάμε για σκοινί! 
     Αυτά ήθελα να σας πω! Εάν είστε σε θέση να τα καταλάβετε, ειλικρινά θα σας συγχαρώ, διότι θα θυμηθώ ότι υπήρξατε κάποτε νέος Βουλευτής εδώ, με ευαισθησία και σεβασμό στην εντολή που είχατε από τον ελληνικό λαό! 
     Είναι κρίμα –κρίμα!- το ότι δώσατε σήμερα αυτήν την απάντηση και είμαι βέβαιος ότι, όταν κάποτε επιστρέψετε στον ιδιωτικό σας βίο, δεν θα είστε υπερήφανος γι’ αυτό το υβρεολόγιο που εξεπέμψατε περί ανευθυνότητος, προχειρότητος, υποκρισίας.
     ΠΡΟΕΔΡΕΥΟΥΣΑ (Βέρα Νικολαΐδου): 	Κύριε Πρόεδρε, παρακαλώ έχετε ολοκληρώσει. 
     ΑΠΟΣΤΟΛΟΣ ΚΑΚΛΑΜΑΝΗΣ: Μα, επιστρέφονται αυτά τα πράγματα, κύριε Χατζηγάκη, τόσο εύκολα; Λυπάμαι πάρα πολύ για λογαριασμό σας!
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Βέρα Νικολαΐδου): Κύριε Υπουργέ, έχετε το λόγο για να δευτερολογήσετε για δύο λεπτά. 
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης):  Κυρία Πρόεδρε, θα μπορούσα να αντιστρέψω τα επιχειρήματα και να πω ότι εγώ λυπάμαι για τον κ. Κακλαμάνη, ο οποίος διετέλεσε σε θέσεις σοβαρές στο πολιτικό μας σύστημα και έχει και προσωπικές ευθύνες –το ετόνισα- για ένα έγκλημα, το οποίο άρχισε και συντελέστηκε επί των ημερών τους, όπως έχει και ο κ. Παπανδρέου ευθύνες ως Υπουργός Εξωτερικών τότε.
     Για την ταμπακιέρα, όμως, ο κ. Κακλαμάνης δεν μας είπε τίποτα. Όταν έκανε αναδρομή στα παλιά χρόνια, μίλησε περί Αντιπολίτευσης και Κυβέρνησης και δεν μας είπε τίποτα για τον ύποπτο χρόνο! Ο ύποπτος χρόνος, κυρία Πρόεδρε, κυρίες και κύριοι συνάδελφοι, είναι 1998-2003!
     Τότε συνετελέσθη το έγκλημα. Δεν μας είπε τίποτα. Απλώς παραινέσεις περί Αντιπολιτεύσεως. Ποιας Αντιπολιτεύσεως; Δεν είναι υπεύθυνη η Αντιπολίτευση; Δηλαδή η Αντιπολίτευση μπορεί να έρχεται εδώ μέσα και να λέει ότι της κατέβει στο μυαλό; Και όχι μόνο αυτό. Προσπαθεί να δημιουργήσει σύγχυση ότι δήθεν η δικαιοσύνη δεν είναι ανεξάρτητη.
     Εμείς κυρία Πρόεδρε, και την «COSMOTE» ξεκαθαρίσαμε και στείλαμε την υπόθεση εκεί που έπρεπε και την υπόθεση Ζαχόπουλου. Θυμάστε τι έλεγαν μέσα στη Βουλή. Και σήμερα με τον κ. Σανιδά ξεκινάει μια υπόθεση η οποία ήταν κουκουλωμένη.
     ΑΠΟΣΤΟΛΟΣ ΚΑΚΛΑΜΑΝΗΣ: Για το αρχείο την πάτε και αυτή.
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ήταν μια υπόθεση κουκουλωμένη. Ήταν στο αρχείο και την ανέσυρε ο κ. Σανιδάς. 
     Αλλά περί όλων τούτων ο κ. Κακλαμάνης ποιεί τη νήσσα. Δεν μιλάει καθόλου. Μας κάνει μαθήματα δεοντολογίας. Σε σας, στον εαυτό σας να τα κάνετε κύριε Κακλαμάνη τα μαθήματα δεοντολογίας. Εμείς είμαστε υπερήφανοι και για την παράταξη και προσωπικώς, διότι εκλέγομαι τριάντα πέντε χρόνια από τον ελληνικό λαό. Και δεν δέχομαι μαθήματα από εσάς, όπως και από κανέναν.
     Όσον αφορά τώρα τη δίωξη Σαλάτα διότι εδώ τα κάνατε σαλάτα…
     ΑΠΟΣΤΟΛΟΣ ΚΑΚΛΑΜΑΝΗΣ: Εσείς τα κάνατε σαλάτα από πολλού…
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Εσείς τι λέτε, ότι πρέπει να υπάρχει ενότητα δικαίου ή ότι δεν πρέπει; Την ενότητα δικαίου δεν την ικανοποιεί η Ολομέλεια του Αρείου Πάγου; Υπάρχει αλλού νομοθεσία, νομολογία, η οποία να λέει κάτι το αντίθετο; Και έρχεται τώρα και βγαίνει αυτή η πειθαρχική δίωξη. Και τρέχετε εσείς από πίσω να χαϊδέψετε τα αυτιά των συνδικαλιστών μη τυχόν σας πουν ότι δεν τους στηρίξατε. Αυτό είναι η ντροπή. Οι πολιτικοί άντρες σαν και σας, σαν και μένα που θητεύουν εδώ τριάντα πέντε χρόνια, πρέπει να έχουμε θάρρος κύριε Κακλαμάνη, πρέπει να έχουμε δύναμη να λέμε τα πράγματα με το όνομά τους. Πρέπει να λέμε την αλήθεια. Και σεις δεν λέτε την αλήθεια. Χαϊδεύετε τους συνδικαλιστές νομίζοντας ότι έτσι βοηθάτε τη δικαιοσύνη.
     Η δικαιοσύνη σήμερα βαδίζει τον σωστό δρόμο και δεν έχει να φοβηθεί τίποτε. Ό,τι και να κάνετε, όσο και να προσπαθήσετε, όσο και να επιχειρήσετε να τη φθείρετε με φληναφήματα σαν και αυτές τις ερωτήσεις δεν θα το κατορθώσετε, διότι πατάει γερά στα πόδια της και έχει μια πολιτική εξουσία η οποία την σέβεται, την τιμά και δεν παρεμβαίνει στο έργο της. Έτσι θα συνεχίσουμε και σεις να συνεχίσετε να έρχεστε εδώ να γκρινιάζετε.
     Ευχαριστώ.
     ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, το λόγο επί προσωπικού.
     ΠΡΟΕΔΡΕΥΟΥΣΑ (Βέρα Νικολαϊδου): Δεν έχετε το λόγο κύριε Πρόεδρε. 
     ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, επί προσωπικού ζητώ το λόγο. 
     ΠΡΟΕΔΡΕΥΟΥΣΑ (Βέρα Νικολαϊδου): Εις τι συνίσταται το προσωπικό σας θέμα;
     Έχετε το λόγο για ένα λεπτό.
     ΑΠΟΣΤΟΛΟΣ ΚΑΚΛΑΜΑΝΗΣ: Ο κύριος Υπουργός δεν περιορίζεται στην υπεράσπιση του εαυτού του και της Κυβέρνησης που κατηγορείται αλλά απευθύνει κατηγορητήριο σε εμένα και λέει ότι είμαι εγώ …
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ως εκ της θέσεώς σας. 
     ΑΠΟΣΤΟΛΟΣ ΚΑΚΛΑΜΑΝΗΣ: …ως Πρόεδρος της Βουλής, εγώ ο Κακλάμανης….
     ΠΡΟΕΔΡΕΥΟΥΣΑ (Βέρα Νικολαϊδου): Σας παρακαλώ, όχι διάλογος.
     ΑΠΟΣΤΟΛΟΣ ΚΑΚΛΑΜΑΝΗΣ: … ότι οφείλατε να γνωρίζετε τι σημαίνει …
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Μα, αυτό δεν είναι προσωπικό. 
     ΠΡΟΕΔΡΕΥΟΥΣΑ (Βέρα Νικολαϊδου): Σας παρακαλώ, το θέμα έχει λήξει. Βοηθείστε για να συνεχίσουμε. 
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Είναι από τον θεσμικό σας ρόλο. Δεν είναι προσωπικό.
     ΑΠΟΣΤΟΛΟΣ ΚΑΚΛΑΜΑΝΗΣ: Αν μου επιτρέψει ο κύριος Υπουργός …
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Όχι, δεν σας επιτρέπω. Ούτε εσείς επιτρέψατε. 
     ΠΡΟΕΔΡΕΥΟΥΣΑ (Βέρα Νικολαϊδου): Ολοκληρώστε. 
     ΑΠΟΣΤΟΛΟΣ ΚΑΚΛΑΜΑΝΗΣ: Όπως μου δώσατε το λόγο να αναφερθώ στο Τμήμα …
     ΠΡΟΕΔΡΕΥΟΥΣΑ (Βέρα Νικολαϊδου): Έχετε το λόγο επί προσωπικού για ένα λεπτό. 
     ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, αυτό πρέπει να το πείτε στον Υπουργό ο οποίος παραβιάζει τον Κανονισμό, σηκώνεται επικαλύπτει τη φωνή σας και δεν επιτρέπει σε εμένα να αναφερθώ σε σας. 
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Διότι διαστρεβλώνετε αυτά που είπα. 
     ΠΡΟΕΔΡΕΥΟΥΣΑ (Βέρα Νικολαϊδου): Σας παρακαλώ βοηθείστε και οι δυο, διότι έχετε εμπειρία, για να μπορέσουμε να συνεχίσουμε. 
     Κύριε Υπουργέ, δεν βοηθάτε. 
     ΑΠΟΣΤΟΛΟΣ ΚΑΚΛΑΜΑΝΗΣ: Αυτή είναι η εικόνα, αυτή είναι η δυσανεξία…
     ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, κύριε Κακλαμάνη. 
     ΑΠΟΣΤΟΛΟΣ ΚΑΚΛΑΜΑΝΗΣ: Το προσωπικό θέμα συνίσταται σε αυτό που επανέλαβε και τώρα ο κ. Χατζηγάκης. Δηλαδή ότι εγώ ως Πρόεδρος της Βουλής ευθύνομαι γι’ αυτό το έγκλημα. 
     ΠΡΟΕΔΡΕΥΟΥΣΑ (Βέρα Νικολαϊδου): Τα έχετε αναπτύξει αυτά. 
     ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ σεβαστείτε τον Κανονισμό.  Μου είπατε σε τι συνίσταται το προσωπικό μου θέμα. Ο Κανονισμός μου δίνει χρόνο γι’ αυτό. 
     ΠΡΟΕΔΡΕΥΟΥΣΑ (Βέρα Νικολαϊδου): Για ένα λεπτό. 
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Δεν είναι προσωπικό. Εγώ ήλεγξα τον κ. Κακλαμάνη ως εκ του θεσμικού του ρόλου, όπως ήλεγξα …
     ΠΡΟΕΔΡΕΥΟΥΣΑ (Βέρα Νικολαϊδου): Βοηθείστε να ολοκληρώσουμε.
     ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, λυπάμαι. 
     ΠΡΟΕΔΡΕΥΟΥΣΑ (Βέρα Νικολαϊδου): Συνεχίστε ακριβώς για ένα λεπτό επί του προσωπικού. 
     ΑΠΟΣΤΟΛΟΣ ΚΑΚΛΑΜΑΝΗΣ: Αν θέλετε καλέστε άλλον να προεδρεύσει και καθίστε δίπλα από τον κύριο Υπουργό. Αυτό που κάνετε είναι απαράδεκτο. 
     ΠΡΟΕΔΡΕΥΟΥΣΑ (Βέρα Νικολαϊδου): Σας παρακαλώ, σας έδωσα το λόγο για ένα λεπτό. Προσπαθήστε να ολοκληρώσετε και βοηθείστε τη διαδικασία. 
     Είστε πολύ έμπειρος για να καταλάβετε ότι δεν βοηθάτε έτσι. Παρακαλώ! Κατά τον ίδιο τρόπο, απευθύνθηκα και στον κύριο Υπουργό να βοηθήσει. Συνεχίστε, σας παρακαλώ, κύριε Πρόεδρε! 
     ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, δεν είμαι διατεθειμένος στα δικαιώματά του ως Βουλευτού και στα καθήκοντά μου να δεχθώ την ελαχίστη φαλκίδευση χάριν οποιασδήποτε σκοπιμότητας. 
     ΠΡΟΕΔΡΕΥΟΥΣΑ (Βέρα Νικολαΐδου): Κύριε Πρόεδρε, ζητήσατε το λόγο επί προσωπικού. 
     ΑΠΟΣΤΟΛΟΣ ΚΑΚΛΑΜΑΝΗΣ: Σας παρακαλώ, οφείλατε επανειλημμένως να πείτε στον Υπουργό να μην με διακόπτει και να μην σας επικαλύπτει.  
     ΠΡΟΕΔΡΕΥΟΥΣΑ (Βέρα Νικολαΐδου): Αυτό έχει ήδη γίνει. Σας παρακαλώ, να μας πείτε πού συνίσταται το προσωπικό θέμα. 
     ΑΠΟΣΤΟΛΟΣ ΚΑΚΛΑΜΑΝΗΣ: Έχω το λόγο, κυρία Πρόεδρε ή μου τον αφαιρείτε; 
     ΠΡΟΕΔΡΕΥΟΥΣΑ (Βέρα Νικολαΐδου): Κύριε Πρόεδρε, θέλετε τώρα να έχετε πρόβλημα με το Προεδρείο; 
     ΑΠΟΣΤΟΛΟΣ ΚΑΚΛΑΜΑΝΗΣ: Έχω το λόγο; 
     ΠΡΟΕΔΡΕΥΟΥΣΑ (Βέρα Νικολαΐδου): Σας έδωσα το λόγο επί προσωπικού και σας παρακαλώ να ολοκληρώσετε. 
     ΑΠΟΣΤΟΛΟΣ ΚΑΚΛΑΜΑΝΗΣ: Θα παρακαλέσω εάν και πάλι ο Υπουργός σας υποκαταστήσει, να τον ανακαλέσετε στην τάξη.
     Κυρία Πρόεδρε, όταν ο κύριος Υπουργός απευθύνεται για το εν λόγω έγκλημα που ξεκινάει μεν κάποτε -προ του 2004- σταματάει το θέμα της αναγνώρισης της κυριότητας και έρχεται…
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρία Πρόεδρε, αυτό είναι επί προσωπικού; 
     ΠΡΟΕΔΡΕΥΟΥΣΑ (Βέρα Νικολαΐδου): Κύριε Υπουργέ, σας παρακαλώ αφήστε τον κ. Κακλαμάνη να ολοκληρώσει το ένα λεπτό!
     ΑΠΟΣΤΟΛΟΣ ΚΑΚΛΑΜΑΝΗΣ: Ανεβείτε να προεδρεύσετε, κύριε Χατζηγάκη!
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Είναι προσωπικό αυτό; 
     ΑΠΟΣΤΟΛΟΣ ΚΑΚΛΑΜΑΝΗΣ: Ανεβείτε να προεδρεύσετε, κύριε Χατζηγάκη! 
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Εσείς που προεδρεύατε, είναι προσωπικό αυτό; 
     ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, εγώ επαφίεμαι σε σας. 
     ΠΡΟΕΔΡΕΥΟΥΣΑ (Βέρα Νικολαΐδου): Κύριε Κακλαμάνη, έχετε ακριβώς μισό λεπτό ακόμα. Σας παρακαλώ να ολοκληρώσετε!
     ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, εκεί δεν θα πείτε τίποτα; 
     ΠΡΟΕΔΡΕΥΟΥΣΑ (Βέρα Νικολαΐδου): Μα, δεν παρακολουθείτε, κύριε Κακλαμάνη; Σας παρακαλώ, ολοκληρώστε.
     ΑΠΟΣΤΟΛΟΣ ΚΑΚΛΑΜΑΝΗΣ: Παρακολουθώ ότι ο Υπουργός με εμποδίζει να μιλήσω και εσείς δεν του το απαγορεύετε!
     Κυρία Πρόεδρε, επανέρχομαι και ελπίζω αυτήν τη φορά να με αφήσετε να ολοκληρώσω τη σκέψη μου. 
     ΠΡΟΕΔΡΕΥΟΥΣΑ (Βέρα Νικολαΐδου): Σε ένα λεπτό, επαναλαμβάνω. 
     ΑΠΟΣΤΟΛΟΣ ΚΑΚΛΑΜΑΝΗΣ: Σε ένα λεπτό, με την άδεια και του κ. Χατζηγάκη, βεβαίως!
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Επί του Κανονισμού, κύριε Κακλαμάνη!
     ΠΡΟΕΔΡΕΥΟΥΣΑ (Βέρα Νικολαΐδου): Συνεχίστε, κύριε Κακλαμάνη. 
     ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Χατζηγάκης ισχυρίζεται ότι επί του Κανονισμού δικαιούται να παρεμβαίνει όταν μιλάει ο άλλος! 
     ΠΡΟΕΔΡΕΥΟΥΣΑ (Βέρα Νικολαΐδου): Συνεχίστε, κύριε Κακλαμάνη. Τον Κανονισμό τον έχετε ψηφίσει όλοι σας. 
     ΑΠΟΣΤΟΛΟΣ ΚΑΚΛΑΜΑΝΗΣ: Όχι, κυρία Πρόεδρε. Αυτό δεν δικαιούστε να το λέτε. Σας ζήτησα το λόγο επί προσωπικού.
     ΠΡΟΕΔΡΕΥΟΥΣΑ (Βέρα Νικολαΐδου): Σας τον έδωσα για ένα λεπτό. Συνεχίστε, λοιπόν, και μη σχολιάζετε. 
     ΑΠΟΣΤΟΛΟΣ ΚΑΚΛΑΜΑΝΗΣ: Ωραία. Τον Κανονισμό τον παραβιάζει ο Υπουργός με την ανοχή σας! 
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Εσείς τον παραβιάζετε που δεν μιλάτε επί προσωπικού! 
     ΠΡΟΕΔΡΕΥΟΥΣΑ (Βέρα Νικολαΐδου): Κύριε Κακλαμάνη, συνεχίστε και μη σχολιάζετε. Ήδη έγινε παράκληση στον Υπουργό να μη σας διακόψει. 
     ΑΠΟΣΤΟΛΟΣ ΚΑΚΛΑΜΑΝΗΣ: Λέω, λοιπόν, ότι ο Πρόεδρος της Βουλής μέχρι το 2004 -που είχα την τιμή με την εμπιστοσύνη του Σώματος να είμαι εγώ- δεν είναι δυνατόν να ευθύνεται, διότι προ αυτού, κάποιες πράξεις της Διοικήσεως ελεγχόμενες –ελέγχεται και εδώ ο κ. Σανιδάς γιατί εμφανίζει παραπλανηθέντες και τους άλλους Υπουργούς- τελειώθηκαν εν απουσία μου. Δηλαδή, εγώ έδωσα εντολή στο Σώμα Ορκωτών Εκτιμητών να βάλει δέκα φορές πάνω τη λίμνη της Βιστωνίδας και να δώσουν αυτήν την τεράστια περιουσία σε όσους κρύπτονται πίσω από τον Εφραίμ; Έλεος, κύριε Υπουργέ! Κάπου και η στρεψοδικία έχει τα όριά της! Έλεος! 
     ΠΡΟΕΔΡΕΥΟΥΣΑ (Βέρα Νικολαΐδου): Επόμενη είναι η με αριθμό…
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρία Πρόεδρε, επιτρέψτε μου μία διευκρίνιση, σας παρακαλώ. 
     ΠΡΟΕΔΡΕΥΟΥΣΑ (Βέρα Νικολαΐδου): Δεν έχετε το λόγο τώρα, κύριε Υπουργέ και το ξέρετε! 
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Τον έχω, κυρία Πρόεδρε! Τον έχω και το ξέρει και ο κ. Κακλαμάνης, διότι… 
     ΠΡΟΕΔΡΕΥΟΥΣΑ (Βέρα Νικολαΐδου): Τον έχετε πάρει και έχετε δευτερολογήσει. Δεν κάνουμε διάλογο, κύριε Υπουργέ. 
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Όχι, δεν κάνουμε διάλογο, αλλά η ένσταση επί προσωπικού εστράφη σε μένα και θέλω να πω δυο κουβέντες ούτε για μισό λεπτό. 
     Δεν είναι προσωπικό το θέμα του κ. Κακλαμάνη, γιατί εγώ δεν εστράφη στον κ. Κακλαμάνη αυτόν καθ’ αυτόν, αλλά στον κ. Κακλαμάνη ως θεσμικό όργανο. 
     ΠΡΟΕΔΡΕΥΟΥΣΑ (Βέρα Νικολαΐδου): Χωρίς να σας δώσω το λόγο, τον παίρνετε, κύριε Υπουργέ!
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Πράγματι, δεν είχε άμεση υποχρέωση ενέργειας να δει τι γίνεται στη Βιστωνίδα ή αλλού. Όμως, είπα στην ομιλία μου –και υπάρχει στα Πρακτικά- ότι εκ του θεσμικού ρόλου –όπως ανέφερα και τον κ. Παπανδρέου- οφείλατε να γνωρίζετε τι συμβαίνει παρακάτω. Αυτό είναι θέμα θεσμικό και όχι προσωπικό.  
     ΠΡΟΕΔΡΕΥΟΥΣΑ (Βέρα Νικολαΐδου): Συνεχίζουμε, κύριε Υπουργέ. Έληξε. Τελείωσε και η διευκρίνισή σας. 
     Επόμενη είναι η με αριθμό 51/15-9-2008 επίκαιρη ερώτηση…
     ΑΠΟΣΤΟΛΟΣ ΚΑΚΛΑΜΑΝΗΣ: …κυρία Πρόεδρε, για τον τρόπο με τον οποίο προεδρεύετε! Σας παρακαλώ, κύριε Κακλαμάνη!
     ΠΡΟΕΔΡΕΥΟΥΣΑ (Βέρα Νικολαΐδου): …του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τον Υπουργό Εθνικής Άμυνας, σχετικά… 
     ΑΠΟΣΤΟΛΟΣ ΚΑΚΛΑΜΑΝΗΣ: Υβρίζεται το Κοινοβούλιο και το ανέχεστε! Όταν καθόμαστε εκεί, κυρία Πρόεδρε, δεν ανήκουμε πουθενά!
     ΠΡΟΕΔΡΕΥΟΥΣΑ (Βέρα Νικολαΐδου): …με τη στρατιωτική άσκηση «ΕΥΡΩΠΗ-ΙΙ/2008» στην περιοχή Ασκού-Προφήτη του Νομού Θεσσαλονίκης, τις συνέπειες στην περιοχή κ.λπ.. 
     Το περιεχόμενο της επίκαιρης ερώτησης του κ. Χαλβατζή έχει ως εξής: 
     «Στην περιοχή του πεδίου ασκήσεων Ασκού – Προφήτη του Νομού Θεσσαλονίκης κορυφώθηκε η άσκηση «ΕΥΡΩΠΗ-ΙΙ/2008», στην οποία συμμετείχε η «Ομάδα Μάχης» που είχε συγκροτηθεί υπό ελληνική ηγεσία στο πλαίσιο της Κοινής Ευρωπαϊκής Πολιτικής Ασφάλειας και Άμυνας από στρατιωτικές δυνάμεις Ελλάδας, Βουλγαρίας, Ρουμανίας και Κύπρου.
     Η άσκηση αυτή έγινε στα πλαίσια εφαρμογής του ευρωνατοϊκού δόγματος αντιμετώπισης «ασύμμετρων απειλών», θεωρώντας τρομοκράτες τους λαούς που αντιδρούν στις ιμπεριαλιστικές επεμβάσεις. Άλλωστε το σενάριο της συγκεκριμένης άσκησης που προβλέπει την επέμβαση σε ένα υποθετικό νησί με το όνομα «Μεσόγειος» στο Αραβικό Πέλαγος, όπου αντιδρά ο λαός, επιβεβαιώνει τον ιμπεριαλιστικό χαρακτήρα της άσκησης και την εφαρμογή του νέου ιμπεριαλιστικού δόγματος Ε.Ε.-Η.Π.Α.-ΝΑΤΟ περί «προληπτικού πολέμου».
     Τα περί παροχής «ανθρωπιστικής βοήθειας» στους πρόσφυγες και η βοήθεια εκκένωσης για τους ευρωπαίους πολίτες είναι «αστεία» επιχειρήματα. Το «φιλανθρωπικό προσωπείο» των Ε.Ε. – Η.Π.Α. – ΝΑΤΟ το γνώρισαν και το ένιωσαν οι λαοί της Γιουγκοσλαβίας, του Ιράκ, του Αφγανιστάν και άλλοι, με τους χιλιάδες σκοτωμένους και τραυματισμένους αμάχους, την καταστροφή των υποδομών, τον όλεθρο.
     Η ένταξη των ενόπλων δυνάμεων της χώρας σε αυτούς τους σχεδιασμούς δεν έχει καμμία σχέση με τη διαφύλαξη των συνόρων της χώρας, αλλά εξυπηρετεί τα ιμπεριαλιστικά σχέδια.
     Ερωτάται ο κύριος Υπουργός:
     Αν η Κυβέρνηση θα σταματήσει αυτές τις ασκήσεις που δεν αφορούν την προστασία των συνόρων της χώρας. 
     Αν θα σταματήσει να χρησιμοποιείται η περιοχή Ασκού – Προφήτη για ασκήσεις, διότι πρόκειται για κατοικημένη περιοχή με αρκετούς σκοτωμένους κατοίκους από «άσκαστα βλήματα»».
     Στην επίκαιρη ερώτηση του κ. Χαλβατζή θα απαντήσει ο Υφυπουργός Άμυνας, κ. Τασούλας.
     Ορίστε,  κύριε Υφυπουργέ, έχετε το λόγο.
     ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κυρία Πρόεδρε, ήθελα να πω πως η άσκηση η οποία έγινε αρχές Σεπτεμβρίου με μεγάλη επιτυχία στο πεδίο βολής Ασκού – Προφήτη δεν έχει καμμία σχέση με «νατοϊκά, ιμπεριαλιστικά σχέδια» και δεν έχει καμμία σχέση με επιθετικές βλέψεις της χώρας μας ως μέλους της Ευρωπαϊκής Ενώσεως ή του ΝΑΤΟ.
     Η Ευρωπαϊκή Ένωση έχει την Ευρωπαϊκή Πολιτική Άμυνας και Ασφάλειας (Ε.Π.Α.Α.). Στο πλαίσιο της Ευρωπαϊκής Πολιτικής Άμυνας και Ασφάλειας, η χώρα μας έχει συμμετοχή. Ηγείται ενός σχηματισμού μάχης που λέγεται HELBROC από τα αρχικά Ελλάς, Βουλγαρία, Ρουμανία και Κύπρος, ο οποίος αυτός σχηματισμός μάχης αναλαμβάνει στο πλαίσιο της ευρωπαϊκής πολιτικής αμύνης και ασφάλειας, επιχειρήσεις, όπως έχουν καθιερωθεί διεθνώς να λέγονται, PETERSBERG, δηλαδή επιχειρήσεις επιβολής της ειρήνης, διαφυλάξεως της ειρήνης, παροχής ανθρωπιστικής βοηθείας, διαχωρισμού αντιμαχομένων μερών και φυγαδεύσεως ατόμων που είναι σε κίνδυνο σε περιοχές όπου υπάρχει κρίση.
     Προκειμένου να ασκηθεί αυτός ο σχηματισμός μάχης και να αξιολογηθεί μέσα σ’ αυτούς τους στόχους έγινε αυτή η άσκηση αρχές Σεπτεμβρίου, με μεγάλη επιτυχία -μετέχει εκ μέρους της Ελλάδος η 71η Αερομεταφερόμενη Ταξιαρχία και είχαμε δυνάμεις από τις τρεις άλλες χώρες- και το σενάριο της ασκήσεως δεν έχει να κάνει με ασύμμετρες απειλές ή με καταπιέσεις λαών που θέλουν να αποτινάξουν ζυγούς. Έχει να κάνει με μια κρίση που συμβαίνει σε μια υποθετική χώρα η οποία μάλιστα ονομάστηκε «Μεσόγειος», ένα υποθετικό νησί. Αυτή η χώρα ζητάει από τον Οργανισμό Ηνωμένων Εθνών βοήθεια για την αντιμετώπιση της κρίσεως, ο Οργανισμός Ηνωμένων Εθνών αναθέτει στην Ευρωπαϊκή Ένωση, στο πλαίσιο των αποστολών PETERSBERG, τη βοήθεια αυτής της νήσου και η Ευρωπαϊκή Ένωση αναθέτει στο ελληνικό στρατηγείο των επιχειρήσεων Ευρωπαϊκής Ένωσης που εδρεύει στη Λάρισα και στο σχηματισμό μάχης HELBROC, την εκκένωση της νήσου που είναι σε κρίση από τους κατοίκους που είναι υπήκοοι της Ευρωπαϊκής Ενώσεως, τη μεταφορά των λοιπών κατοίκων σε ασφαλές σημείο στο νησί και την παροχή ανθρωπιστικής βοηθείας. 
      Αυτή είναι η αποστολή, αυτή είναι η άσκηση, αυτά ήταν τα αποτελέσματα και αυτή είναι η συμβολή της Ελλάδος σ’ αυτήν τη σημαντική παράμετρο της ευρωπαϊκής πολιτικής άμυνας και ασφάλειας. 
     Η άσκηση έγινε στο πεδίο βολής, το πεδίο βολής είναι εγκεκριμένο, το πεδίο βολής βρίσκεται στην τρίτη ζώνη της περιοχής Βόλβης-Κορώνειας. Η τρίτη ζώνη είναι η εξωτερική ζώνη, η οποία δεν άπτεται της προστασίας του περιβάλλοντος, δεν θίγει το περιβάλλον ή χρήση της και βεβαίως έχει όλα τα μέτρα ασφαλείας. Δεν έχουμε αρκετούς νεκρούς. Έχουν σημειωθεί δυστυχώς περιστατικά το 2002 και το 2007 με απώλειες δύο ζωών. Απλώς αυτές οι απώλειες δεν έγιναν από αμέλεια της στρατιωτικής υπηρεσίας. Είναι συγκεκριμένα περιστατικά για τα οποία δεν έχει ευθύνη η στρατιωτική υπηρεσία.
     Συνεπώς άσκηση όχι ιμπεριαλιστική, άσκηση όχι του ΝΑΤΟ, άσκηση όχι επιθετικής μορφής, αλλά ανθρωπιστικής μορφής, που βοηθάει το ρόλο της Ελλάδος στα Βαλκάνια, βοηθάει το ρόλο της Ελλάδος στην Ευρωπαϊκή Ένωση.
     ΠΡΟΕΔΡΕΥΟΥΣΑ (Βέρα Νικολαϊδου): Το λόγο έχει ο ερωτών Βουλευτής κ. Χαλβατζής.
     ΣΠΥΡΙΔΩΝ ΧΑΛΒΑΤΖΗΣ: Κυρία Πρόεδρε, με προσοχή παρακολούθησα τις απαντήσεις του κυρίου Υφυπουργού. Αυτές οι ασκήσεις στην ουσία δεν έχουν ουδεμία σχέση με τα καλώς εννοούμενα συμφέροντα της χώρας και με την άμυνα της χώρας. Είναι μια πρόβα, μια προπόνηση αυτών των ΝΑΤΟικών και Ευρωενωσιακών δυνάμεων για να αντιμετωπίσουν τον εχθρό λαό. 
     Στο όνομα της ανθρωπιστικής βοήθειας σήμερα σφαγιάζονται λαοί. Σήμερα στο Ιράκ, στο Αφγανιστάν σκοτώνονται συνεχώς άνθρωποι και γυναικόπαιδα και γέροντες.
     Είναι μια πρόβα, μια προετοιμασία για να επιτίθενται στον εχθρό λαό, να διευκολύνουν, λέει, τους Ευρωπαίους οι οποίοι βρίσκονται εκεί, οι οποίοι Ευρωπαίοι είναι αυτοί οι οποίοι εκπροσωπούν συγκεκριμένες πολυεθνικές. Κι αυτή η πρόβα με βάση τη νέα ευρωπαϊκή συνθήκη, μπορεί να γίνει πραγματικότητα και να εισβάλουν στρατεύματα της ταχείας δύναμης της Ευρωπαϊκής Ένωσης σε χώρα-μέλος της Ευρωπαϊκής Ένωσης, εάν κριθεί ότι διακυβεύονται τα συμφέροντα των πολυεθνικών.
     Είμαστε κατηγορηματικά αντίθετοι με αυτήν τη λογική. Η Κυβέρνηση έχει τεράστιες ευθύνες και νομίζουμε ότι πρέπει να σταματήσουν αυτές οι ασκήσεις, να μη συμμετάσχει η χώρα μας, γιατί ουδεμία σχέση έχει, το επαναλαμβάνουμε, με τα καλώς εννοούμενα συμφέροντα της χώρας, με τα σύνορα της χώρας, με την άμυνα της χώρας.
     Και να μου επιτρέψετε, κυρία Πρόεδρε, και δύο σχόλια. Η προηγούμενη επίκαιρη ερώτηση κράτησε μισή ώρα και ήταν μια κοκορομαχία ανάμεσα στο ΠΑ.ΣΟ.Κ. και τη Νέα Δημοκρατία, που έχουν τεράστιες ευθύνες για το Βατοπαίδι, έχουν τεράστιες ευθύνες για τη δικαστική εξουσία. Και είναι πολύ επικίνδυνη η άποψη του κ. Χατζηγάκη ότι μόνο η Ολομέλεια του Αρείου Πάγου μπορεί να αποφασίζει και ένας δικαστής, ο οποίος υποστήριξε, δικαίωσε συμβασιούχους, πρέπει να διωχθεί. Δηλαδή η διορισμένη ηγεσία της δικαιοσύνης είναι αυτή η οποία θα βάλει τη σφραγίδα της. Γι’ αυτό ακριβώς είναι επικίνδυνη.
     Ευχαριστώ.
     ΠΡΟΕΔΡΕΥΟΥΣΑ (Βέρα Νικολαϊδου): Ο κύριος Υφυπουργός έχει το λόγο για να δευτερολογήσει.
     ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Να δευτερολογήσω, αλλά επί ποίου θέματος; Εκτός θέματος και εγώ, γιατί εδώ κινδυνεύεις αν είσαι εντός θέματος να μην προκαλείς το ενδιαφέρον. Είναι ένα είδος ποινής το να είσαι εντός θέματος. Εκτός από το να είσαι στην ώρα σου –κι αυτό είναι ποινή στην Ελλάδα- τώρα έγινε ποινή και το να είσαι εντός θέματος.  Συνεπώς αποποιούμαι την ποινή, απαντώ εκτός θέματος.
     Ο κ. Χατζηγάκης μίλησε σωστά για τη διάκριση των εξουσιών. Και νομίζω ότι με το σύστημα που έχουμε, το πολίτευμα που έχουμε, είναι συνταγματικώς κατοχυρωμένη η διάκριση των εξουσιών.
     Το βαρετό θέμα. Εντός θέματος. Η συμμετοχή της Ελλάδος σε στρατιωτικές αποστολές στο εξωτερικό, είναι όλες ειρηνευτικές και ανθρωπιστικές.
     Από τη Σομαλία ακόμη, από τη συμμετοχή μας στην Αλβανία, από τη συμμετοχή μας στην Καμπούλ, από τη συμμετοχή μας με το νοσοκομείο που έχουμε στο Αργυρόκαστρο, οι αποστολές δεν έχουν εμπλέξει την Ελλάδα σε στρατιωτικές επιχειρήσεις. Είναι παροχή ανθρωπιστικής βοήθειας, παροχή ιατρικής βοήθειας, γι’ αυτό και έχουμε κερδίσει τη συμπάθεια των τοπικών κοινωνιών. Αυτή η συμμετοχή είναι στο πλαίσιο εντολών του Οργανισμού Ηνωμένων Εθνών που συμβολίζει τη διεθνή νομιμότητα και τη διεθνή επιθυμία όχι για τις πολυεθνικές ή για τις ολιγοεθνικές, αλλά για τη διεθνή επιθυμία για εμπέδωση της ειρήνης. 
     Έτσι έγινε και εν προκειμένω και αυτή η άσκηση ακριβώς ενδυναμώνει το ρόλο της χώρας μας διεθνώς και ευρωπαϊκώς ως δυνάμεως ειρήνης, ως δυνάμεως που εξασφαλίζει την ασφάλεια των πολιτών στην ευρύτερη περιοχή και βεβαίως όχι των υπαλλήλων των πολυεθνικών εταιρειών, αλλά όλων των πολιτών, αδιακρίτως και των τοπικών κοινωνιών και των πολιτών της Ευρωπαϊκής Ένωσης. Η επιτυχία της ασκήσεως ενδυναμώνει τη χώρα μας και την καθιστά παράγοντα ειρήνης στην ευρύτερη περιοχή. 
     	ΠΡΟΕΔΡΕΥΟΥΣΑ (Βέρα Νικολαϊδου): Θα συζητηθεί η με αριθμό 52/15-9-2008 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Υγείας και Κοινωνικής Αλληλεγγύης σχετικά με το Εθνικό Σύστημα Υγείας κ.λπ..
     	Το περιεχόμενο της επίκαιρης ερώτησης του κυρίου συναδέλφου έχει ως εξής:
     	«Το Δημόσιο Σύστημα Υγείας στη χώρα μας κινδυνεύει να καταρρεύσει. Η υποχρηματοδότησή του οδηγεί σε διόγκωση των χρεών των νοσοκομείων, σε αδυναμία προμήθειας υλικοτεχνικού εξοπλισμού, σε μεγάλες ελλείψεις μόνιμου προσωπικού και σε καθυστερήσεις των πληρωμών των εφημεριών των γιατρών και των υπερωριών του λοιπού προσωπικού.
     	Η απουσία οργανωμένου δημόσιου συστήματος πρωτοβάθμιας φροντίδας υγείας οδηγεί σε τεράστια αύξηση της συμμετοχής των ασφαλισμένων στις ιατροφαρμακευτικέες δαπάνες, σε μεγάλες δυσκολίες πρόσβασης των πολιτών στο δημόσιο και κοινωνικό ασφαλιστικό σύστημα, σε καταστάσεις που θίγουν την αξιοπρέπεια των πολιτών, απαξιώνουν το Δημόσιο Σύστημα Υγείας και ευνοούν την παραπέρα παράδοση του αγαθού της υγείας σε κερδοσκοπικά κεφάλαια.
     	Ερωτάται ο κύριος Υπουργός:
     	1) Με ποια μέτρα σκοπεύει η Κυβέρνηση να ανακουφίσει τους ασφαλισμένους και να προωθήσει την άμεση, καθολική πρόσβαση όλων των κατοίκων της χώρας σε υψηλού επιπέδου δημόσιες υπηρεσίες υγείας-πρόνοιας;
     	2) Τι προτίθεται να πράξει για να αντιμετωπίσει τις ελλείψεις μόνιμου προσωπικού και να επιλύσει τα χρόνια εργασιακά και ασφαλιστικά προβλήματα των εργαζομένων υγειονομικών στα δημόσια νοσοκομεία και στο ΙΚΑ;».
     	Στην επίκαιρη ερώτηση του κ. Αλαβάνου θα απαντήσει ο Υπουργός Υγείας και Κοινωνικής Αλληλεγγύης κ. Αβραμόπουλος.
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρία Πρόεδρε, κυρίες και κύριοι συνάδελφοι, πρώτα απ’ όλα θα ήθελα να ευχαριστήσω τον κ. Αλαβάνο που φέρνει και πάλι θέματα που είναι στο επίκεντρο της πολιτικής, γιατί αυτά είναι τα πραγματικά ζητήματα που αφορούν την ελληνική κοινωνία και βέβαια δίνει σε μας την ευκαιρία να εκθέσουμε μία σειρά από στοιχεία και επιχειρήματα που απαντούν ευθέως στην επίκαιρη ερώτησή του.
     Δεν υπάρχει καμμία αμφιβολία ότι η υπόθεση της υγείας είναι εθνική, κοινωνική, έχει να κάνει με τον κοινωνικό μας πολιτισμό και βέβαια προστατεύει συνταγματικά το κοινωνικό κράτος. Δεν υπάρχει λοιπόν καμμία περίπτωση –και φαντάζομαι ότι αυτό ισχύει για την όποια κυβέρνηση- να απεμπολήσουμε αυτήν τη βασική συνταγματική μας υποχρέωση.
     Κύριε Αλαβάνο, από την ώρα που αναλάβαμε τα καθήκοντά μας ξεκινήσαμε μία συγκεκριμένη και ρεαλιστική πολιτική την οποία έχουμε ονομάσει πολιτική «νοικοκυρέματος». Έπρεπε να βάλουμε τάξη σε μία σειρά από ζητήματα που αφορούν στον ευρύτερο χώρο της υγείας, χωρίς να παραγνωρίζουμε και χωρίς να αρνούμεθα ότι προβλήματα υπήρχαν και υπάρχουν και θα υπάρχουν για αρκετό καιρό ακόμα. Ποτέ δεν τα κρύψαμε, αντίθετα όμως, προσπαθήσαμε και σήμερα είμαστε σε θέση να έχουμε αποτελέσματα. Θαύματα δεν γίνονται και δεν θα γίνουν από καμμία κυβέρνηση. 
     Ταυτόχρονα όμως εμείς ως Κυβέρνηση έχουμε πετύχει κάποια σημαντικά αποτελέσματα και πρώτα απ’ όλα την πρόσβαση όλων των πολιτών και των κατοίκων αυτής της χώρας στο εθνικό σύστημα υγείας ανεξάρτητα από το καθεστώς νομιμοποίησής τους. Αντιλαμβάνεστε σε οικονομικά μεγέθη πόσο επιβαρύνει αυτό την κατάσταση. Είμαστε μία πολύ ανοιχτή κοινωνία και το εθνικό σύστημα υγείας προσφέρει χρήσιμες υπηρεσίες και στους άπορους που είναι χιλιάδες σ’ αυτόν τον τόπο. Τα δε έξοδα τα καλύπτει ο Ο.Π.Α.Δ., ο Οργανισμός Περίθαλψης Ασφαλισμένων του Δημοσίου.
     Για να βελτιώσουμε τις δημόσιες υπηρεσίες υγείας και βέβαια να καλύψουμε σε πρώτο χρόνο τις ανάγκες κάθε κατοίκου –χρησιμοποιώ αυτόν τον όρο, γιατί ξέρετε τι εννοώ- αυτής της χώρας, θεσπίσαμε και ήδη επίκειται η κατάθεσή του στη Βουλή, την πρωτοβάθμια φροντίδα και φαντάζομαι ότι θα σας έχουμε συμμάχους την ώρα που θα συζητηθεί στη Βουλή.
     (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υπουργού)
     Θα μου επιτρέψετε, κυρία Πρόεδρε, να χρησιμοποιήσω άλλο ένα λεπτό, γιατί θέλω να είμαι πλήρης στην απάντησή μου προς τον κ. Αλαβάνο.
      Εξοικονομούμε σημαντικά ποσά πλέον με το να δώσουμε τέλος στην κατασπατάληση του δημοσίου χρήματος. Και ο νόμος για τις προμήθειες είναι κάτι το οποίο μας κάνει υπερήφανους. Θα λειτουργήσει πλήρως και επαρκώς, θα οδηγήσει σε μία οικονομία κλίμακος και σε εξοικονόμηση μεγάλου ποσού που θα επιστρέψουν για επένδυση στο χώρο της υγείας.
      Και με τη φαρμακευτική πολιτική –ξέρετε ότι το τελευταίο φορολογικό νομοσχέδιο είχε συμπεριλάβει τέτοιες διατάξεις- εξοικονομούνται επίσης τεράστια ποσά, τα οποία μέχρι τώρα εσπαταλώντο, για να μην πω ότι ήταν και λεία των μηχανισμών της διαφθοράς που πάντοτε υπήρχαν και δυστυχώς ακόμα εξακολουθούν να υπάρχουν στο δημόσιο σύστημα.
     Ενισχύουμε την επιδοματική πολιτική περίπου σε εκατόν ενενήντα πέντε χιλιάδες άτομα με αναπηρία και προχωρούμε με γρήγορους ρυθμούς την πλήρη λειτουργία των Κέντρων Φυσικής και Κοινωνικής Αποκατάστασης, τα ΚΕ.Κ.Υ.Κ.Α.Μ.Ε.Α. και βέβαια ένα καινούργιο κέντρο αποκατάστασης στη βόρειο Ελλάδα.
     Ανοίγουμε τις Μ.Ε.Θ. Πεντακόσιοι ογδόντα νοσηλευτές εκπαιδεύτηκαν και ήδη άρχισαν να στελεχώνουν τις Μονάδες Εντατικής Θεραπείας, κάτι που ήταν το ζητούμενο όλων των νοσοκομείων της χώρας και της ελληνικής κοινωνίας για πάρα πολλά χρόνια. Προσλαμβάνουμε προσωπικό.
     Ίσως δεν γνωρίζετε, κύριε Αλαβάνο –γιατί όλα αυτά που λέμε αμφισβητούνται, αλλά φαντάζομαι ότι το Α.Σ.Ε.Π. δεν το αμφισβητεί κανένας- ότι κατά τη διάρκεια της θητείας μας προσελήφθησαν εννιάμισι χιλιάδες νοσηλευτές και ήδη αυτήν τη στιγμή που μιλάμε, ολοκληρώνεται η διαδικασία μέσα στο χρόνο θα έχουμε εννιακόσιους πενήντα επιπλέον για τις Μονάδες Εντατικής Θεραπείας, χίλιους εξακοσίους των οποίων οι διαδικασίες πρόσληψης ολοκληρώνονται τον Οκτώβριο και άλλους χίλιους με μία προκήρυξη μέχρι τέλος Οκτωβρίου.
     Όλα αυτά δείχνουν ότι είμαστε σε καλό δρόμο. Και προσωπικό παίρνουμε και γίνεται μεγάλη προσπάθεια. Εκσυγχρονίζουμε τις μονάδες μας και ανοίγουμε και καινούργιες. Είμαστε κοντά στον πολίτη. Και, βέβαια, τα στοιχεία που θα σας παραθέσω στη δευτερολογία μου, γιατί δεν πρόλαβα τώρα, είμαι βέβαιος ότι θα σας πείσουν ότι είμαστε σε καλό δρόμο, παρά τα μεγάλα προβλήματα που καλούμεθα να αντιμετωπίσουμε.
     Σας ευχαριστώ.
     ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
     Ο κ. Αλαβάνος έχει το λόγο.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ευχαριστώ, κυρία Πρόεδρε.
     Κύριε Υπουργέ, αν είστε σε καλό δρόμο, γιατί οι γιατροί όλης της Ελλάδας σήμερα βρίσκονται στο δρόμο; Για ποιο λόγο εσείς αρνείστε να δεχθείτε τη διαπραγματευτική ομάδα της Ομοσπονδίας τους; Επειδή δεν σας αρέσει ο τρόπος που διεκδικούν τα αιτήματά τους;
     Κοιτάξτε, κύριε Υπουργέ, το θέμα της υγείας δεν είναι άρτος και θεάματα! Σας άκουσα χθες στη Ρωμαϊκή Αγορά να εμφανίζετε και να παρουσιάζετε το πρόγραμμά σας για την αντιμετώπιση του καρκίνου. Να πάτε στο ΠΑ.Γ.Ν.Η. να το παρουσιάσετε! Είμαι Βουλευτής Ηρακλείου! Πριν από λίγο καιρό ήμουν στο ΠΑ.Γ.Ν.Η., στο Τμήμα Χημειοθεραπείας. Ένας νοσηλευτής είναι για σαράντα ασθενείς και έχει να χειριστεί επικίνδυνα –και για τον ίδιο και για τους υπολοίπους- κοκτέιλ φαρμάκων για σαράντα διαφορετικούς ασθενείς!
     (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Προέδρου)
     Η κατάσταση έχει φθάσει στο απροχώρητο! Μας λέτε για προσλήψεις! Να σας πω και τι άλλο μας έχετε πει; Στις 25-1-2007, εσείς προσωπικά είχατε μιλήσει για έξι χιλιάδες προσλήψεις! Στις 26-2-2007, μέσα στη Βουλή είχατε πει για έξι χιλιάδες προσλήψεις! Στις 13-6-2007, μέσα στη Βουλή, είχατε πει για εξίμισι χιλιάδες προσλήψεις! Στις 8-2-2008, για εξίμισι χιλιάδες προσλήψεις! Μιλάμε για σύνολο δεκαοκτώ χιλιάδων πεντακοσίων προσλήψεων που έχετε πει! 
     Τι να πιστέψει, λοιπόν, κανείς απ’ όλα αυτά; Δεν βλέπει κανείς ότι αυτήν τη στιγμή πλήττονται και οι δύο πλευρές, το σύστημα υγείας –η υγεία είναι ο μεγάλος ασθενής- και το προσωπικό του! Το προσωπικό του δεν αμείβεται! Το σπρώχνετε στη διαφθορά! Σπρώχνετε τους γιατρούς και τους νοσηλευτές στη διαφθορά με κάθε τρόπο! Είστε από πίσω και τους σπρώχνετε να πάρουν «φακελάκι»! Διότι έχουν είκοσι χρόνια σπουδών και είκοσι χρόνια είναι ειδικευόμενοι και έχουν αγροτικά ιατρεία! Και σήμερα έχουν δεκαπέντε χρόνια που περιμένουν να πάνε για ειδίκευση στη Σουηδία! 
     Μιλάμε για τα παιδιά της ιατρικής που έχουν φτύσει αίμα και οι ίδιοι και οι οικογένειές τους! Και τους πετάτε 1.000 ευρώ, σαν να είναι ανειδίκευτοι και μάλιστα τους δίνετε κάτω απ’ αυτό που θα έπρεπε να παίρνει σήμερα ο ανειδίκευτος! Και τους πετάτε στις φαρμακευτικές εταιρείες! Πηγαίνετε σ’ ένα ιατρικό συνέδριο! Πώς πήγαν όλοι οι γιατροί; Πώς αναγκάστηκαν να πάνε οι περισσότεροι; Μέσα από τις φαρμακευτικές εταιρείες! Αλωνίζουν οι φαρμακευτικές εταιρείες! Αυτό είναι το «Βατοπαίδιο» της υγείας! Και σιωπή! Δεν λέτε τίποτα!
     Δεν δίνετε ούτε επίδομα για ειδίκευση, για κατάρτιση, για ανάπτυξη των νέων γνώσεών τους. Είναι απελπιστική η κατάσταση στην υγεία. Εάν ο κ. Σανιδάς ενδιαφέρεται για την κοινωνική πραγματικότητα –και λυπάμαι που το λέω αυτό- θα έπρεπε να δει τις ευθύνες και της Κυβέρνησής σας στο θέμα των ανθρωποκτονιών. Με βάση τα στοιχεία που έδωσαν οι εντατικολόγοι, θεωρείται πως δύο χιλιάδες διακόσιοι άνθρωποι έχασαν τη ζωή τους, διότι δεν υπήρχαν Μονάδες Εντατικής Θεραπείας, κρεβάτια που να λειτουργούν στις Μονάδες Εντατικής Θεραπείας. Είναι ακάλυπτα σήμερα εκατόν πενήντα έως εκατόν ογδόντα κρεβάτια. Δημιουργούμε ένα λαό δύο κατηγοριών: Τους πολλούς που πληρώνουν με το αίμα και τις οικονομίες τους ή δεν τα καταφέρνουν καθόλου και όσους μπορούν να δώσουν 3.000 ευρώ κάθε μέρα στο ιδιωτικό νοσοκομείο, στην ιδιωτική κλινική, για να αντιμετωπίσουν το πρόβλημα της εντατικής θεραπείας. Η κατάσταση είναι στο απροχώρητο, κύριε Υπουργέ.
     Ζητώ να μου πείτε τι γίνεται με το ΠΕ.ΠΑ.Γ.Ν.Η. και τη χημειοθεραπεία. Ζητώ να μου πείτε γιατί δεν βλέπετε τη διαπραγματευτική ομάδα της Ομοσπονδίας, να μου πείτε τι θα γίνει για τις χίλιες τριακόσιες πενήντα ελλείψεις που υπάρχουν στον Ευαγγελισμό. Ζητώ να μου πείτε τι θα γίνει με την εξέλιξη των γιατρών που τους έχετε αφαιρέσει κάθε αξιοπρέπεια και τι θα γίνει με τις φαρμακευτικές εταιρείες. Γιατί αλωνίζουν οι φαρμακευτικές εταιρείες και έρχεται μετά το δημόσιο και πληρώνει αυτά τα τεράστια ποσά για τα φάρμακα.
     Σας ευχαριστώ.
     ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Υπουργός Υγείας και Κοινωνικής Αλληλεγγύης κ. Αβραμόπουλος.
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κυρία Πρόεδρε.
     Αν και σε ορισμένα από τα σημεία απήντησα πριν, δεν θα αντισταθώ στην πρόκληση να πω μερικά πράγματα στον κ. Αλαβάνο.
     Πρώτα απ' όλα, σε ό,τι αφορά αυτό που είπατε για τη διαπραγματευτική ομάδα, πρέπει να σας πω, κύριε Αλαβάνο –προφανώς δεν το ξέρετε- ότι έχει συναντηθεί με παράγοντες του Υπουργείου. Από την άλλη μεριά, όμως, θεσμικός συνομιλητής είναι η Ο.Ε.Ν.Γ.Ε. και η εκτελεστική γραμματεία. Εμείς δε πρώτοι ανοίξαμε ένα σημαντικό κεφάλαιο που πρέπει να αξιοποιήσουν οι Έλληνες γιατροί, για να προχωρήσουμε και να φθάσουμε κάποτε στη συλλογική σύμβαση εργασίας. Αυτό θα βοηθήσει τους γιατρούς στις διεκδικήσεις τους. Πρώτος εγώ έχω πει και εδώ και αλλού ότι οι Έλληνες γιατροί είναι κακοπληρωμένοι. Αυτήν την κατάσταση βρήκαμε και προσπαθούμε να βελτιώσουμε όσο μπορούμε τις συνθήκες.
     Σε ό,τι αφορά το γενικότερο θέμα του προσωπικού υγείας, αυτό δεν είναι πρόβλημα μόνο δικό μας, αλλά είναι γενικότερο πρόβλημα. Δεν ξέρω εάν παρακολουθείτε το διεθνή Τύπο. Φαντάζομαι, όμως, ότι από την προγενέστερη θητεία σας στο Ευρωκοινοβούλιο τον παρακολουθείτε. Ο γαλλικός Τύπος χθες ακριβώς εστίαζε σε αυτά τα ζητήματα, που όλες οι χώρες αντιμετωπίζουν. Μάλιστα, η περσινή διοργάνωση της Παγκόσμιας Ημέρας Υγείας αφιερώθηκε στην έλλειψη προσωπικού.
     Παρ’ όλα αυτά -και τα στοιχεία που σας έδωσα πρωτύτερα μην τα αμφισβητείτε, δεν είναι δικά μας, σας καταθέτουμε επίσημα χαρτιά, είναι του Α.Σ.Ε.Π.- έχουν προσληφθεί ήδη εννιάμισι χιλιάδες τα τελευταία χρόνια και έπεται συνέχεια με τα όσα σας είπα πρωτύτερα.
     Κύριε  Αλαβάνο, ωστόσο, κριτής του πώς λειτουργεί ένα σύστημα υγείας –θα συμφωνήσετε μαζί μου, γιατί αυτόν εκπροσωπούμε και εμείς σε αυτήν την Αίθουσα- είναι ο ελληνικός λαός, η ελληνική κοινωνία. Επειδή πολλές φορές έχετε κάνει αναφορά στο ευρωβαρόμετρο –και επικαλούμαι εδώ και πάλι την προγενέστερη επιτυχή σας θητεία στο Ευρωκοινοβούλιο- θα ήθελα να σας παραθέσω μερικά ενδιαφέροντα στοιχεία, διότι κανείς δεν έχει αμφισβητήσει την αξιοπιστία αυτών των συγκεκριμένων ερευνών. 
     Κατά 89% οι Έλληνες πολίτες –αυτό είναι αποτέλεσμα πρόσφατης έρευνας-  πιστεύουν ότι η κατάσταση στο χώρο της υγείας στη χώρα μας είναι σε καλό δρόμο, βελτιώνεται και θα βελτιωθεί ακόμη περισσότερο στο μέλλον. Αυτό κατατάσσει την Ελλάδα στις πρώτες χώρες στην Ευρώπη και έρχεται να δέσει με αυτό που σας είπα πρωτύτερα, ότι γίνεται μία σωστή προσπάθεια προς τη σωστή κατεύθυνση, με ελλείψεις, προβλήματα, δυσκολίες –πρώτος εγώ τα αναγνωρίζω- αλλά είμαστε σε καλό δρόμο.
     Επίσης, στην ερώτηση για το εάν είναι δύσκολη η πρόσβαση στα νοσοκομεία και για τη διαθεσιμότητα στην παροχή ιατρικών και χειρουργικών υπηρεσιών το 70% των Ελλήνων απαντά θετικά ως προς την ευκολία της προσβασιμότητας.
     Τα λέω όλα αυτά, γιατί έχουν, νομίζω, την ξεχωριστή τους σημασία, μια και τα πάντα σήμερα έχουν διεθνοποιηθεί και έχει σημασία να δούμε πώς συγκρινόμαστε στους κόλπους της ευρωπαϊκής οικογένειας.
     ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, ολοκληρώστε, κύριε  Υπουργέ.
     ΔΗΜΗΤΡΙΟΣ ΑΒΡΑΜΟΠΟΥΛΟΣ(Υπουργός Υγείας και Κοινωνικής Αλληλεγγύης): Εάν μου επιτρέπετε, κυρία Πρόεδρε, ένα λεπτό ακόμη.
     Εγώ πιστεύω ότι πρέπει να απαλλαγούμε από τα παλαιοπολιτικά πρότυπα και να σκεφθούμε στο πνεύμα της εποχής μας, φθάνει το κράτος –και αναφέρομαι στο χώρο της υγείας- να λειτουργεί ρυθμιστικά και αποφασιστικά, τολμηρά και χωρίς εξαρτήσεις.
     Και επειδή αναφερθήκατε δύο φορές, κατά τη διάρκεια της ομιλίας σας, στις φαρμακευτικές εταιρείες, κύριε Αλαβάνο, εμείς βάζουμε τάξη σ’ αυτό το άναρχο τοπίο. Πρόσφατα πέρασε νομοθέτημα στη Βουλή και δεν έχουμε καμμία διάθεση να εκχωρήσουμε τίποτα από εκείνα που αναλογούν και ανήκουν στην ελληνική κοινωνία σε κανένα συμφέρον, όσο ισχυρό και αν είναι. Εδώ και από αυτήν τη θέση είχα πει παλαιότερα ότι είμαστε η παράταξη που τόλμησε να τα βάλει ευθέως με όλα αυτά τα συμφέροντα που λυμαίνονταν όλα αυτά τα χρόνια το χώρο της υγείας, το χώρο που πίσω από το ταμπού της υγείας έκρυβε τη μεγάλη διαφθορά. Τα όσα σας είπα πριν ισχύουν και τώρα και θα ισχύουν και στο μέλλον. Σ’ αυτήν την κατεύθυνση θα κινηθούμε και θέλω πραγματικά, πέραν της κριτικής που ασκείτε και καλά κάνετε, να σας ευχαριστήσω, γιατί μου δώσατε τη δυνατότητα σήμερα να παρουσιάσω την εικόνα, ως έχει, η οποία όμως, ανταποκρίνεται και στα μεγέθη, όπως καταγράφονται στις έρευνες, γιατί εμείς συνομιλητή μας έχουμε την κοινωνία, από αυτήν εμπνεόμαστε, αυτήν υπηρετούμε και στις κατευθύνσεις που μας δείχνει θα συνεχίσουμε να πορευόμαστε, πάντοτε επ’ ωφελεία της ελληνικής υγείας, της ελληνικής κοινωνίας.
     Ευχαριστώ. 
     ΠΡΟΕΔΡΕΥΟΥΣΑ (Βέρα Νικολαΐδου): Η με αριθμό 53/15-9-2008 επίκαιρη ερώτηση του Βουλευτή του  Λαϊκού Ορθόδοξου Συναγερμού κ. Αστέριου Ροντούλη προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με την ολοκλήρωση του φράγματος Αγιονερίου στην Ελασσόνα κ.λπ..
     Το περιεχόμενο της επίκαιρης ερώτησης του κυρίου συναδέλφου έχει ως εξής:
     «Το φράγμα Αγιονερίου αποτελεί ένα μεγαλόπνοο έργο της Επαρχίας Ελασσόνας του οποίου η αποπεράτωση της κατασκευής θα έχει ευεργετικές συνέπειες τόσο στην άρδευση των καλλιεργειών τροφοδοτώντας με νερό τριάντα πέντε χιλιάδες στρέμματα της περιοχής, όσο και στο περιβάλλον, αλλάζοντας προς το καλύτερο το μικροκλίμα του λεκανοπεδίου Ελασσόνας.
     Είναι ευνόητο ότι η Κυβέρνηση συνυπολογίζοντας την συνεχιζόμενη ξηρασία, την πτώση της στάθμης του υδροφόρου ορίζοντα, αλλά και τη μείωση των καλλιεργητών λόγω της νέας Κ.Α.Π., θα έπρεπε να εντάξει στις άμεσες προτεραιότητες την κατασκευή του έργου αυτού που θα δώσει πνοή στη χειμαζόμενη τάξη των αγροτών της περιοχής.
     Δυστυχώς, η αποπεράτωση του φράγματος καθυστερεί επί μακρόν, αφού ξεκίνησε το 2000 και σταμάτησε εντελώς στα μέσα του 2005.
     Συνεπώς, ερωτώνται οι κύριοι Υπουργοί:
     1. Σκοπεύει η Κυβέρνηση να προχωρήσει στη επανέναρξη των εργασιών για την κατασκευή του φράγματος και πότε;
     2. Υπάρχει κάποιο χρονοδιάγραμμα βάσει του οποίου να γνωρίζουμε την ημερομηνία αποπεράτωσης του έργου;».
     Στην επίκαιρη ερώτηση του κυρίου συναδέλφου θα απαντήσει ο Υπουργός Αγροτικής Ανάπτυξης και Τροφίμων, ο κ. Κοντός. 
     Ορίστε, κύριε Υπουργέ, έχετε το λόγο. 
     ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κυρία Πρόεδρε, κυρίες και κύριοι συνάδελφοι και εμείς πιστεύουμε ότι το φράγμα Αγιονερίου του Νομού Λάρισας είναι ένα πολύ σημαντικό έργο. Το έργο ξεκίνησε το 2000, εντάχθηκε στο Π.Ε.Π. Θεσσαλίας και συνεχίστηκε μέχρι τις αρχές του 2006 με ευθύνη της περιφέρειας. 
     Στα μέσα του 2006 ο ανάδοχος κηρύχθηκε έκπτωτος, διότι αρνήθηκε να κατασκευάσει ορισμένα τμήματα του έργου. Προσέφυγε στη δικαιοσύνη, άρθηκε δικαστικώς δυστυχώς η έκπτωση στα τέλη του 2007, χωρίς να έχουν κατασκευαστεί τα τμήματα αυτά. Πρόσφατα ο ανάδοχος κηρύχθηκε και πάλι έκπτωτος. Το έργο, μετά από αίτημα της περιφέρειας, εντάσσεται στο πρόγραμμα «Αγροτική Ανάπτυξη 2007-2013». Έχει ήδη εγκριθεί η μελέτη περιβαλλοντικών επιπτώσεων, προχωρούν οι μελέτες, έτσι ώστε να ολοκληρωθεί το συνολικό έργο, διότι δεν μιλούμε μόνο για το φράγμα, αλλά παράλληλα με το φράγμα πρέπει να γίνουν αρδευτικά δίκτυα, πρέπει να γίνει αναδασμός, πρέπει να προχωρήσουν οι απαλλοτριώσεις, έτσι ώστε να διοχετευθεί το νερό στους αγρότες. Πρόθεσή μας, λοιπόν, είναι να κατασκευαστεί το συνολικό έργο στα πλαίσια του προγράμματος «ΑΛΕΞΑΝΔΡΟΣ ΜΠΑΛΤΑΤΖΗΣ» και γι’ αυτό το λόγο η μελέτη περιβαλλοντικών επιπτώσεων έχει ξεκινήσει. Η προσαρμογή των μελετών γίνεται από το πρόγραμμα «ΑΛΕΞΑΝΔΡΟΣ ΜΠΑΛΤΑΤΖΗΣ», έτσι ώστε να μπορέσουμε να κατασκευάσουμε το συνολικό έργο και να αρδεύσουμε τις περιοχές αυτές. 
     Επίσης θέλω να σας πω ότι για το Νομό της Λάρισας έχουμε συναντηθεί με όλους τους δημάρχους και το νομάρχη της Λάρισας. Πρόσφατα κατατέθηκαν οι προτάσεις από το νομό για μια συνολική παρέμβαση στο νομό για την αξιοποίηση των υδάτινων πόρων. Γνωρίζουμε πολύ καλά ότι έχουμε ραγδαίες περιβαλλοντικές αλλαγές, γνωρίζουμε ότι έχουμε προβλήματα με την ανομβρία και καταβάλλουμε μια σημαντική προσπάθεια, έτσι ώστε στα πλαίσια του προγράμματος «ΑΛΕΞΑΝΔΡΟΣ ΜΠΑΛΤΑΤΖΗΣ» να γίνουν όλες εκείνες οι παρεμβάσεις που χρειάζονται, για να έχουν νερό οι αγρότες, για να γίνει η καλύτερη δυνατή αξιοποίηση των υδάτινων πόρων στο Νομό της Λάρισας και σε όλη τη χώρα. 
     ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο συνάδελφος κ. Ροντούλης. 
     ΑΣΤΕΡΙΟΣ ΡΟΝΤΟΥΛΗΣ: Κύριε Υπουργέ, εάν θέλαμε να κάνουμε μια ιεράρχηση των μειζόνων προβλημάτων και των ουσιαστικών προβλημάτων που αντιμετωπίζει η χώρα αυτήν τη στιγμή, θα λέγαμε ότι αυτά είναι δυο. Το πρόβλημα της υπογεννητικότητας που πρέπει να αντιμετωπισθεί άμεσα και το πρόβλημα της λειψυδρίας, τα οποία και δεν αντιμετωπίζουμε με τη δέουσα σοβαρότητα ή την προτεραιότητα που θα έπρεπε να δώσουμε σ’ αυτά.
     Κοιτάξτε. Πράγματι, έχουμε το φράγμα Αγιονερίου που αρχίζει να κατασκευάζεται από το 2000. Τι γίνεται; Στα μέσα του 2005, αρχές 2006 σταματά το έργο ενώ έχει γίνει ήδη το μεγαλύτερο μέρος του. Δηλαδή έχει γίνει ο υπερχειλιστής, όπως και η σήραγγα εκτροπής και παραμένει το κυρίως φράγμα για να ολοκληρωθεί το έργο. Αυτό απαιτεί έναν προϋπολογισμό για απαλλοτριώσεις κ.λπ., γύρω στα 15.000.000 ευρώ και άλλα 20.000.000 περίπου ευρώ για να γίνει το αρδευτικό δίκτυο. 
     Καταλαβαίνετε, λοιπόν, ότι θα πρέπει να τρέξουμε διότι θα αρδευτούν τριάντα με τριάντα πέντε χιλιάδες στρέμματα, σε μια περιοχή, κύριε Υπουργέ, που έχει πληγεί διότι η καπνοκαλλιέργεια έχει σχεδόν εξαλειφθεί. Άρα, λοιπόν, βρισκόμαστε σε μια περιοχή ιδιαιτέρων αναγκών και υψηλού κινδύνου για το εισόδημα των παραγωγών. 
     Όμως, θέλω να σας θέσω τα εξής ερωτήματα: Δεν θα σας πω για την εκτροπή του Αχελώου. Το περιμένουμε τριάντα χρόνια στη Θεσσαλία και τίποτε δεν γίνεται. 
     Τι γίνεται με το φράγμα της Γυρτώνης; Τίποτα. Υπάρχει μόνο μια πινακίδα. Τι γίνεται με τα φράγματα στο Δήμο Ναρθακίου, στο Δήμο Νέσσωνος, στα Αμπελάκια, στον Αγιόκαμπο, τα φράγματα στο ποταμό Τιταρίσιο του Τυρνάβου, στο Δήμο Ενιπέα. Διψά ο κάμπος της Θεσσαλίας και ολόκληρη η περιφέρεια. Και ενώ υπάρχει αυτή η τραγική κατάσταση, ενώ υπάρχει μια προϊούσα ερημοποίηση που τη βλέπουμε όλοι και μόνο διαπιστωτικά λειτουργούμε, τίποτε δεν κάνουμε. Ζητάμε συγκεκριμένο χρονοδιάγραμμα γι’ αυτά τα έργα, κύριε Υπουργέ. Η Λάρισα και η περιφέρεια ζητά χρονοδιάγραμμα. Να αφήσουμε το «Θα ενταχθεί στο πρόγραμμα ΜΠΑΛΤΑΤΖΗΣ»! Θέλουμε συγκεκριμένο χρονοδιάγραμμα για να σας ελέγχουμε για το καλό όλων.
     Και επειδή δεν είστε από το Κολωνάκι, θα σας πω το εξής: Ότι όλες οι κυβερνήσεις μέχρι τώρα έναντι της περιφέρειας λειτουργούσαν ως δοσίλογοι του Κολωνακίου. Να αλλάξετε αυτήν την πρακτική γιατί είστε εκτεθειμένοι στα μάτια του ελληνικού λαού.
     Ευχαριστώ.
     (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Υπουργός Αγροτικής Ανάπτυξης και Τροφίμων κ. Κοντός.
     ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Χαίρομαι που ο κ. Ροντούλης είπε ότι εγώ δεν είμαι από το Κολωνάκι. Αλλά και να ήμουν από το Κολωνάκι δεν πάει να πει ότι δεν θα προσπαθούσα να κάνω όσο γίνεται καλύτερα τη δουλειά μου.
     Θέλω, λοιπόν, να σας πω ότι από το Υπουργείο Αγροτικής Ανάπτυξης και Τροφίμων κατασκευάζονται στο Νομό Λάρισας –θα σας δώσω και χρονοδιαγράμματα- τα παρακάτω έργα: Η μελέτη και η κατασκευή έργων τεχνητού εμπλουτισμού υδροφόρου ορίζοντος Υπέρειας Νομού Λάρισας, Ορφανών Νομού Καρδίτσας, προϋπολογισμού 10.000.000 ευρώ. Η κατασκευή του έργου έχει δημοπρατηθεί, ενώ θα ολοκληρωθεί στα πλαίσια της τέταρτης προγραμματικής περιόδου. 
     Η κατασκευή του φράγματος Ευιδρίου επί του ποταμού Ενιππέα στο Νομό Λάρισας, προϋπολογισμού 2.500.000 ευρώ. Το έργο αυτό έχει ήδη ολοκληρωθεί. 
     Η κατασκευή του φράγματος Πυργακίου επί του ποταμού Ενιππέα – αναφερθήκατε σ’ αυτό- στη Λάρισα, προϋπολογισμού 2.200.000 ευρώ. Το έργο κατασκευάζεται και θα ολοκληρωθεί εντός του 2008. 
     Τα παράλληλα έργα του αναδασμού του αγροκτήματος Λοφίσκου, Αχιλλείου, Μέλισσας Νομού Λάρισας. Κατασκευάζεται και θα ολοκληρωθεί εντός του 2008. 
     Η κατασκευή των υπόγειων αγωγών Αργυροπουλίου –αναφθήκατε και σ’ αυτό, κύριε Ροντούλη- Δελερίων και Ροδιάς Νομού Λάρισας, προϋπολογισμού 1.200.000 ευρώ. Το έργο κατασκευάζεται και θα ολοκληρωθεί εντός του 2008. 
     Η υπογείωση του υφιστάμενου δικτύου άρδευσης του Δήμου Νέσσονα στο Νομό Λάρισας προϋπολογισμού 1.000.000 ευρώ. Το έργο κατασκευάζεται και θα ολοκληρωθεί εντός του 2008.
     Βλέπετε ότι ήδη κατασκευάζονται αρκετά έργα στο Νομό Λάρισας. Δεν είναι αρκετά. Συμφωνώ απόλυτα μαζί σας. 
     ΑΣΤΕΡΙΟΣ ΡΟΝΤΟΥΛΗΣ: Να δούμε αν θα ολοκληρωθούν εντός του 2008.
     ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Σας παρακαλώ, ακούστε με. Από εκεί και πέρα όμως…
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Εδώ βλέπουμε να γίνονται τόσα έργα στη Λάρισα και στην Κρήτη δεν βλέπουμε τίποτε! 
     ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Ροντούλη, έχουν γίνει μια σειρά από έργα στη Λάρισα.
     ΑΣΤΕΡΙΟΣ ΡΟΝΤΟΥΛΗΣ: Θα σας δώσουμε τα εύσημα, κύριε Υπουργέ, εάν ολοκληρωθούν εντός του 2008.
     ΠΡΟΕΔΡΕΥΟΥΣΑ (Βέρα Νικολαΐδου): Κύριε Ροντούλη, μη διακόπτετε. Κύριε Υπουργέ, παρακαλώ, ολοκληρώστε.
     ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Θέλω να πω ότι γίνεται αγώνας δρόμου, ότι έχουμε προκηρύξει έργα από το Πρόγραμμα Αγροτικής Ανάπτυξης επτακόσια δεκατρία μέσα στο 2008, ότι τα πρώτα έργα προκηρύχθηκαν στο Γ΄ Κοινοτικό Πλαίσιο Στήριξης όχι το 2000 ή 2001, αλλά το 2004 και 2005, μετά από τρία και τέσσερα χρόνια, ότι κάνουμε έναν αγώνα δρόμου σε όλη την Ελλάδα, έτσι ώστε, σε συνεργασία με τους εκπροσώπους των αγροτών, με τους δημάρχους, με τους νομάρχες, να γίνει ο καλύτερος δυνατός προγραμματισμός των έργων της Δ΄ Προγραμματικής Περιόδου και ότι και για τη Λάρισα προγραμματίζουμε να γίνουν σημαντικά έργα που θα βοηθήσουν τους αγρότες, θα βοηθήσουν την άρδευση των περιοχών.
     Συμφωνώ μαζί σας ότι ένα από τα μεγαλύτερα θέματα που έχουμε να αντιμετωπίσουμε είναι η αξιοποίηση των υδάτινων πόρων. Πρέπει να σας πω ότι, δυστυχώς, στη χώρα μας, το 80% του νερού που καταναλώνουμε είναι για άρδευση και ότι γίνεται μια προσπάθεια για κατασκευή έργων, αλλά και για διαχείριση των υδάτινων πόρων, για να μειωθεί το ποσό αυτό και θα μειωθεί το ποσό αυτό. Ενημερώνουμε τους αγρότες για το πότε πρέπει να ποτίζουν και πόσο νερό πρέπει να καταναλώνουν, για να μην πούμε το νερό νεράκι τα επόμενα χρόνια, για να γίνει η καλύτερη δυνατή αξιοποίηση των υδάτινων πόρων και για να μειώσουμε το κόστος παραγωγής των αγροτικών προϊόντων.
     ΑΣΤΕΡΙΟΣ ΡΟΝΤΟΥΛΗΣ: Μα, αφού δεν έχουν νερό, τί να τον κάνουμε τον προγραμματισμό; Μα, αφού δεν έχουν νερό! Μαλώνουν τα χωριά μεταξύ τους!
     ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: «Καταπολέμηση της βίας με αφορμή αθλητικές εκδηλώσεις και άλλες διατάξεις».
     Η Διάσκεψη των Προέδρων αποφάσισε στη συνεδρίασή της, της 11 Σεπτεμβρίου 2008, τη συζήτηση του νομοσχεδίου σε τρεις συνεδριάσεις. Στη σημερινή συνεδρίαση θα συζητηθεί το νομοσχέδιο επί της αρχής.
     Πριν εισαχθούμε στη συζήτηση, σας ενημερώνω ότι από το Κομμουνιστικό Κόμμα Ελλάδας, ο Κοινοβουλευτικός του Εκπρόσωπος κ. Χαλβατζής ορίζει για το παρόν νομοσχέδιο Κοινοβουλευτικό Εκπρόσωπο τον Βουλευτή Λάρισας κ. Αντώνιο Σκυλλάκο, ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει Κοινοβουλευτικό Εκπρόσωπο το Βουλευτή Α΄ Θεσσαλονίκης κ. Αναστάσιο Κουράκη και ειδικό αγορητή το Βουλευτή Β΄ Αθήνας κ. Γρηγόρη Ψαριανό, ο Κοινοβουλευτικός Εκπρόσωπος του ΛΑ.Ο.Σ. κ. Αστέριος Ροντούλης ορίζει ως ειδικό αγορητή το Βουλευτή κ. Βαΐτση Αποστολάτο.
     Κυρίες και κύριοι συνάδελφοι, θα ήθελα να κάνω μία ανακοίνωση προς το Τμήμα. Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος και οι Βουλευτές του Κόμματός του κατέθεσαν πρόταση νόμου: «Κατάργηση Φοροαπαλλαγών της Εκκλησίας». 
     Παραπέμπεται στην αρμόδια Διαρκή Επιτροπή.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε Πρόεδρε, μου επιτρέπετε;
     ΠΡΟΕΔΡΕΥΟΥΣΑ (Βέρα Νικολαΐδου): Κύριε Ιωαννίδη, θέλετε το λόγο πριν ξεκινήσουμε;
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Μάλιστα, κυρία Πρόεδρε.
     ΠΡΟΕΔΡΕΥΟΥΣΑ (Βέρα Νικολαΐδου): Ο Υφυπουργός κ. Ιωαννίδης έχει το λόγο για κάποιες ανακοινώσεις.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Έχουμε ορισμένες νομοτεχνικές βελτιώσεις τις οποίες, για να μην τις διαβάζουμε, θα τις καταθέσω, ώστε να μοιραστούν στους Βουλευτές.
     (Στο σημείο αυτό ο Υφυπουργός Πολιτισμού κ. Ιωάννης Ιωαννίδης καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
     (ΝΑ ΦΩΤΟΓΡΑΦΗΘΟΥΝ ΟΙ ΣΕΛ. 59-62)
     ΠΡΟΕΔΡΕΥΟΥΣΑ (Βέρα Νικολαΐδου): Να φωτοτυπηθούν, τότε και να μοιραστούν. Να κατατεθούν και στα Πρακτικά για όποιον τον ενδιαφέρουν ώστε να του δοθούν.
     Το λόγο έχει ο εισηγητής της Πλειοψηφίας κ. Δημήτριος Σταμάτης.
     Κύριε Σταμάτη, έχετε το λόγο.
     ΔΗΜΗΤΡΙΟΣ ΣΤΑΜΑΤΗΣ: Κυρίες και κύριοι συνάδελφοι, την ώρα που το φίλαθλο κοινό της χώρας παρακολουθεί με πολύ μεγάλο ενδιαφέρον μια δίκη η οποία διεξάγεται τις ημέρες αυτές, τη δίκη Φιλόπουλου, μια δίκη που αφορά μια υπόθεση η οποία είχε, αν θυμάστε καλά, συγκλονίσει το πανελλήνιο, το Μάρτιο του 2007, όταν ο νεαρός φίλαθλος είχε χάσει τη ζωή του σε επεισόδια αθλητικής βίας και μάλιστα την ώρα που η Ελλάδα γύρισε λαβωμένη από το Πεκίνο από τους Ολυμπιακούς Αγώνες, όχι λόγω των λίγων μεταλλίων τόσο, αλλά κυρίως των κρουσμάτων ντόπινγκ, την ώρα, λοιπόν αυτή, η Κυβέρνηση παρεμβαίνει νομοθετικά για να επιλύσει δύο χρόνια προβλήματα του αθλητισμού, το πρόβλημα της αθλητικής βίας και το πρόβλημα του ντόπινγκ. Δύο θέματα που δεν αφορούν μόνο τους φιλάθλους και εκείνους που ασχολούνται ειδικότερα με τον αθλητισμό, αλλά αφορούν το σύνολο της κοινωνίας, τα παιδιά μας και τις επόμενες γενιές.
     Πρόκειται, αγαπητοί συνάδελφοι, για δύο προβλήματα που για την επίλυσή τους, κατά το παρελθόν, έχουν επιχειρηθεί, όχι λίγες φορές, να γίνουν νομοθετικές παρεμβάσεις, εκ των οποίων άλλες βοήθησαν και άλλες όχι, αλλά που σήμερα χρήζουν νέας παρέμβασης, αφού το πρόβλημα δεν έχει επιλυθεί ουσιαστικά στο σύνολό του.
     Είναι μία παρέμβαση που η Κυβέρνηση επιχειρεί απέναντι σε δύο χρόνιες και ανοικτές πληγές του ελληνικού αθλητισμού και της ελληνικής κοινωνίας. Είναι μία παρέμβαση που κρίθηκε κοινωνικά αναγκαία από τα γεγονότα και τις καταστάσεις.
     Από τις 29 Μαρτίου 2007 και τα γεγονότα του Λαυρίου, που οδήγησαν –όπως προείπα- στο θάνατο ενός νέου ανθρώπου, είχε εξαγγελθεί νομοθετική παρέμβαση που επιχειρείται στην αθλητική βία, τομέα στον οποίο η κοινωνία ζητά και τη δική μας ανάλυση πρωτοβουλίας.
     Αλλά και μετά από τις 4 Απριλίου 2008, όταν ξέσπασε το σκάνδαλο ντόπινγκ στην Εθνική μας Ομάδα Άρσης Βαρών και στη συνέχεια με τα συνεχή κρούσματα ντόπινγκ στον ελληνικό αθλητισμό με αποκορύφωμα τα κρούσματα στους Ολυμπιακούς Αγώνες, η κοινωνία απαίτησε από εμάς, από τη Βουλή, από την Κυβέρνηση να παρέμβουν. Να προσταστεύσουμε, πρώτα από όλα, τους ίδιους τους αθλητές, να προστατεύσουμε τις νέες γενιές από τα αναβολικά, τα φάρμακα αυτά που είναι το ίδιο επικίνδυνα και ίσως χειρότερα και από τα ναρκωτικά, που προκαλούν σοβαρές βλάβες στην υγεία αλλά οδηγούν και στο θάνατο.
     Τα δύο αυτά προβλήματα επιχειρείται να λυθούν με τέτοιον τρόπο ώστε να θωρακίσουμε τον αθλητισμό. Επιχειρείται ακόμη να λυθούν με αυστηρό τρόπο τόσο προληπτικά όσο και κατασταλτικά σε μία περίοδο όπου οι συνθήκες είναι ώριμες αλλά η συγκυρία επιτάσσει να παρέμβουμε και να το κάνουμε ακόμα πιο αποτελεσματικά.
     Η Κυβέρνηση, λοιπόν, κάνοντας μία τομή σήμερα φέρνει αυτό το νομοσχέδιο, που σε λίγο θα αποτελέσει νόμο του κράτους με την ψήφο των Βουλευτών ύστερα από έναν διάλογο μακράς κοινωνικής ζύμωσης και κοινωνικής συναίνεσης αλλά και έχοντας ακούσει την κοινωνία και τα καλέσματα των καιρών. Ένα διάλογο ο οποίος στην επιτροπή πριν από λίγες ημέρες διήρκεσε και ολοκληρώθηκε σε τέσσερις συνεδριάσεις, έναν διάλογο που έγινε αφού η επιτροπή επίσης, άκουσε τους φορείς και τους εκπροσώπους του Ελληνισμού, οι οποίοι συνεισέφεραν ουσιαστικά στην τελική διατύπωση του νομοσχεδίου και κυρίως, οι οποίοι συμφώνησαν με τη φιλοσοφία και με τα άρθρα του προτεινόμενου νομοσχεδίου.
     Έχοντας, λοιπόν, ακούσει τα εκατομμύρια των συνανθρώπων μας ζητούμε και ζητάμε από εμάς να τελειώνουμε με τη βία, με τους χούλιγκαν, για να μην θρηνήσουμε και άλλα θύματα και για να μην έχουμε δίκες όπως και αυτή, που συνεχίζεται από το πρωί, στο Τριμελές Εφετείο Αθηνών και αφορά επεισόδια βίας και θανάτου ενός νέου παιδιού κατά τη διάρκεια εκδηλώσεων και κατά την προσέλευση των φιλάθλων σ’ έναν αγώνα.
     Οι συμπολίτες μας ζητούν να δώσουμε τέλος στην τυφλή βία και τον χουλιγκανισμό, αλλά ζητούν από εμάς να δώσουμε τέλος στα ζητήματα του ντόπινγκ και τα αναβολικά. Να σταματήσει να διασύρεται και να ντροπιάζεται η χώρα μας, όπως έγινε στους Ολυμπιακούς Αγώνες του Πεκίνου και το κυριότερο να σταματήσουν να παίρνουν δηλητήριο τα παιδιά μας, οι νέοι άνθρωποι, οι αθλητές, ακόμα και όταν βρίσκονται στο υψηλότερο επίπεδο του πρωταθλητισμού.
     Κυρίες και κύριοι συνάδελφοι, η βία στα γήπεδα και στον αθλητισμό είναι σαφές ότι είναι ένα φαινόμενο κοινωνικό και όλοι συμφωνούν σε αυτό. Έτσι προσπαθούμε να το αντιμετωπίσουμε και έτσι πρέπει να το αντιμετωπίσουμε. Έχουν προηγηθεί και άλλες νομοθετικές παρεμβάσεις –είναι γεγονός- οι οποίες όμως δεν αποδείχθηκαν τόσο αποτελεσματικές όσο θα θέλαμε και αυτό συνέβη πιθανώς επειδή υπήρχε προσδοκία αυτορρύθμισης των θεμάτων από το ίδιο το θετικό κίνημα, το οποίο όμως δεν έκανε τις επαρκείς κινήσεις, όπου όμως έρχεται η Ελληνική Βουλή και παρεμβαίνει.
     Δεν θέλουμε ημίμετρα, δεν θέλουμε κουκουλώματα. Θέλουμε γενναίες νομοθετικές παρεμβάσεις και αυτό κάνουμε για να αντιμετωπίσουμε τους ανθρώπους και τις πράξεις που προκαλούν βία, διότι ο αθλητισμός είναι τρόπος ζωής και από μόνος του ο ίδιος ο αθλητισμός δεν γεννά βεβαίως βία. Οι άνθρωποι ευνοούν το φανατισμό και τις εγκληματικές δραστηριότητες και αυτά επιχειρούμε εμείς με τη συγκεκριμένη νομοθετική ρύθμιση να αποτρέψουμε.
     Προσπαθούμε να αποκόψουμε τον ομφάλιο λώρο των συνδέσμων με τις ομάδες και να πατάξουμε στη γέννησή τους τη βία. Επιχειρούμε να κάνουμε τα γήπεδα τόπο γιορτής, εκεί όπου να επιστρέψουν οι οικογένειες και να απομονωθούν όλοι όσοι παράγουν βία αλλά και αυτοί οι οποίοι κινούν και τους υποστηρίζουν.
     Είναι σαφές ότι στους κόλπους των συνδέσμων βρίσκονται υγιή άτομα ή ομάδες ανθρώπων που διαδραματίζουν θετικό ρόλο για το σύλλογό τους και έχουν και θετική συνεισφορά κατά της βίας. Γι’ αυτό και οι σύνδεσμοι έχουν έναν ομφάλιο λώρο με τις ομάδες και ο ρόλος αυτός ο ομφάλιος αποκόπτεται, με την έννοια ότι παύουν πλέον να υφίστανται και να κυριαρχούνται από τον αθλητικό νόμο.
     Το παρόν νομοσχέδιο προτείνει την ίδρυση λεσχών, έτσι ώστε οι σύλλογοι να αποκτήσουν περαιτέρω μέλη και έτσι ώστε κάθε πράξη βίας η οποία συμβαίνει μέσα στα γήπεδα, να έχει και την ευθύνη των συλλόγων. Διότι ως τώρα είχαμε δει λόγω των συνδέσμων οι σύλλογοι να μην έχουν καμμία ευθύνη, οι σύλλογοι να μην απολογούνται καθόλου για τα γεγονότα, τα οποία δυστυχώς δηλητηριάζουν τον κόσμο και να μένουν στο απυρόβλητο. Σήμερα, λοιπόν, με το παρόν νομοσχέδιο οι σύνδεσμοι παύουν να υπάρχουν ως αθλητικοί σύνδεσμοι και δημιουργούνται οι λέσχες, έτσι ώστε να γίνει το πρώτο ουσιαστικό και μεγάλο βήμα για την καταπολέμηση της βίας.
     Δίνουμε, λοιπόν, τη δυνατότητα δημιουργίας λεσχών, οι οποίες απαιτούν τη συναίνεση των ομάδων για να δημιουργηθούν και να υπάρξουν και βεβαίως αυτές οι ομάδες τους ασκούν και τον έλεγχο, που αν δεν είναι επαρκής, θα λογοδοτήσουν οι ίδιες οι ομάδες και θα πληρώσουν αυτές τα «σπασμένα» των φιλάθλων και των μελών των λεσχών.
     Θέλουμε να παραμείνουν στο ποδόσφαιρο και τον αθλητισμό εν γένει όλα τα υγιή στοιχεία και αυτό εννοούμε και αυτό θεωρούμε ότι πράττουμε με το παρόν νομοσχέδιο.
     Δεν θέλουμε, όμως, επίσης κάτι άλλο. Δεν θέλουμε να διαταράσσεται η ηρεμία και η κανονική ζωή μίας πόλης με αφορμή μία αθλητική συνάντηση και δεν μπορεί να βρίσκεται τα Σαββατοκύριακα και τις υπόλοιπες μέρες των αγώνων σύσσωμη η Αστυνομία στο πόδι και να ασχολείται μόνο με αυτά αφήνοντας έρμαιο τις περιουσίες των πολιτών σε όποιους επίδοξους ληστές ενδεχομένως θα μπορούσαν να υπάρξουν. Γι’ αυτό και το νομοσχέδιο δεν επιτρέπει τις οργανωμένες μετακινήσεις, αλλά αναφέρεται μόνο στις μεμονωμένες, ενώ η απαγόρευση των οργανωμένων μετακινήσεων τα τελευταία χρόνια έχει παρουσιάσει και αποτελέσματα και έχει μειώσει κατά πολύ τα κρούσματα βίας.
     Το ίδιο, κυρίες και κύριοι συνάδελφοι, επιχειρούμε και στον τομέα του ντόπινγκ και των αναβολικών. Να απομονώσουμε αυτούς που δίνουν δηλητήριο στους αθλητές και στα παιδιά μας, αλλά και αυτούς που βρίσκονται πίσω τους και εδώ είμαστε ακόμα πιο αυστηροί και αμείλικτοι, διότι έχουμε να κάνουμε με κατά συνείδηση επαγγελματίες δολοφόνους.
     Θέλουμε και μετάλλια, θέλουμε και επιτυχίες, θέλουμε όμως πάνω από όλα καθαρό αθλητισμό, διότι αυτά μπορούν να συμβαδίσουν και να συνυπάρξουν. Τα κρούσματα των τελευταίων μηνών είναι σίγουρο ότι αποτελούν μία θλιβερή μειονότητα, την οποία επιχειρούμε να αποκόψουμε εντελώς προστατεύοντας έτσι την υγεία, προστατεύοντας τον αθλητισμό, προστατεύοντας ακόμα και τον πρωταθλητισμό.
     Επειδή τα αναβολικά είναι, όπως προανέφερα, σαν τα ναρκωτικά και ακόμα χειρότερα, γι’ αυτό κι εμείς φερόμαστε όπως αρμόζει και μετατρέπουμε όλα τα αδικήματα σε κακουργήματα με την φυλακή να φαντάζει μπαμπούλας γι’ αυτούς που να επιχειρήσουν να διακινήσουν αναβολικά ή να κάνουν χρήση αυτών.
     Η Ελλάδα, αγαπητοί συνάδελφοι, η χώρα που γέννησε τον αθλητισμό και τα ολυμπιακά ιδεώδη, δεν μπορεί να αμαυρώνεται από τέτοιες θλιβερές μειονότητες και ακόμα δεν μπορεί και δεν θα επιτρέψει να χαρακτηρίζεται και να διασύρεται από αυτούς τους λίγους, οι οποίοι κατά περιόδους την έχουν ντροπιάσει. Ο αθλητισμός είναι ταυτισμένος με την υγεία και αυτήν προασπίζουμε. Επιχειρούμε να προλάβουμε και όταν και όπου χρειάζεται να καταστείλουμε. Για πρώτη φορά δημιουργούμε ένα τόσο ολοκληρωμένο θεσμικό πλαίσιο για την αντιμετώπιση του ντόπινγκ, το οποίο στηρίζεται στο τρίπτυχο πρόληψη, αυστηρός έλεγχος και αυστηρές τιμωρίες με κατεύθυνση και με προοπτική του καθαρού αθλητισμού αλλά και τις επιτυχίες των αθλητών μας.
     Ταυτόχρονα, τακτοποιούμε και εξορθολογίζουμε τα κίνητρα των αθλητών, στα οποία δίνουμε τη διάσταση που τους αρμόζει και πρέπει και οι γονείς να δίνουν τα κίνητρα αυτά, ενώ παράλληλα δίνουμε και την αυτονομία που απαιτείται στο ΕΣΚΑΝ, για να μπορέσει να συνεχίσει το έργο του και να κάνει τους ελέγχους που απαιτούνται.
     Το νέο θεσμικό πλαίσιο για την αθλητική βία και το ντόπινγκ είναι αποτέλεσμα, όπως είπα, μακράς διαβούλευσης και έχει λάβει υπ’ όψιν του και τη διεθνή εμπειρία και τη διεθνή πρακτική.
     Κυρίες και κύριοι συνάδελφοι, θεωρώ ότι είναι ένα νομοσχέδιο το οποίο θα πρέπει να τύχει της αποδοχής όλων των πτερύγων της Βουλής. Κάτι τέτοιο άλλωστε προέκυψε και κατά τη συζήτηση στην επιτροπή, όπου τα περισσότερα άρθρα έγιναν αποδεκτά από τους εκπροσώπους των κομμάτων της Αντιπολίτευσης.
     Εκείνο το οποίο παραμένει είναι να γίνει το νομοσχέδιο αποδεκτό και επί της αρχής. Να συμφωνήσουμε όλοι στη φιλοσοφία ότι είμαστε εναντίον της βίας και εναντίον του ντόπινγκ. 
     Ως άνθρωπος και πολιτικός της παράταξης δεν είμαι όπως πρέπει να πω υπέρ της καταστολής. Είμαι κυρίως υπέρ της πρόληψης. Είμαι υπέρ της δημιουργίας των θεσμικών εκείνων δικλίδων που θα κάνουν την οποιαδήποτε σχεδιασμένη εγκληματική δράση αναποτελεσματική, ασύμφορη. Κυρίως όμως είμαι υπέρ της άποψης ότι η πολιτεία θα πρέπει να κάνει σε όλους σαφές ότι η χρήση αναβολικών δεν συνιστά κυρίως μια παραβατική συμπεριφορά, μη αποδεκτή, ούτε ως νοοτροπία ούτε ως συμπεριφορά. Η χρήση αναβολικών συνιστά εγκληματική ενέργεια και όλοι οι εμπλεκόμενοι σ’ αυτήν θα τιμωρούνται αυστηρά. 
     Ήρθε η ώρα να αναλάβουμε όλοι τις ευθύνες μας για το μέλλον του ελληνικού αθλητισμού. Αυτό θεωρούμε ότι το κάνουμε με την κατάθεση, λοιπόν, αυτού του νομοσχεδίου που αφορά στη βία στα γήπεδα και στην καταπολέμηση του ντόπινγκ.
     Όσον αφορά στις διατάξεις που αφορούν στη βία στα γήπεδα η φιλοσοφία του νομοσχεδίου στηρίζεται σε μία βάση. Την ευθύνη όσων διαδραματίζονται μέσα στα γήπεδα και στους αγωνιστικούς χώρους την έχει αποκλειστικά ο σύλλογος. Διότι είναι κοινό μυστικό ότι πολλές φορές, οι ίδιοι οι παράγοντες υποδαυλίζουν εντάσεις και ρίξεις και δημιουργούν είτε σιωπηλά είτε και με δηλώσεις σε κλίμα πολεμικό πριν τον αγώνα τροφοδοτώντας έτσι το θυμικό των οπαδών. Τώρα πια με ένα σύνολο ρυθμίσεων, από το ηλεκτρονικό εισιτήριο μέχρι τις διατάξεις του υπό συζήτηση νομοσχεδίου, όσα συμβαίνουν στον αγωνιστικό χώρο βαραίνουν τις ίδιες τις ομάδες. Δεν υπάρχουν πια ούτε ελαφρυντικά ούτε αποκλείσεις. Ο σύλλογος στο γήπεδο του οποίου διεξάγεται ο αγώνας έχει την αποκλειστική ευθύνη. Και η ευθύνη είναι αντικειμενική. 
     Όπως ανέφερα ξεκινάμε με την κατάργηση των διατάξεων περί συνδέσμων. Δημιουργούνται οι λέσχες μόνο ως οργανωτικές διοικητικές μονάδες των ομάδων εφόσον το επιθυμούν. Οι ομάδες πλέον φέρουν την πλήρη ευθύνη για την εποπτεία και σύννομη λειτουργία αυτών των λεσχών και είναι αυτές υπόλογες για να ελέγξουν τους οπαδούς τους. Μέσω των λεσχών αυτών ο οργανωμένος φίλαθλος ξαναβρίσκει τη θέση του μέσα στο σύλλογο, μέσα στο αθλητικό γίγνεσθαι. Οργανώνεται, ελέγχεται και συμμετέχει σ’ αυτόν. Δημιουργείται μια πιο στενή σχέση φιλάθλου, συλλόγου και συνολικά μια ξεκάθαρη εικόνα του χώρου της ομάδας, της οικογένειας του συλλόγου και όταν χρειαστεί επιμερίζονται οι ευθύνες που προανέφερα. 
     Επιπλέον, είναι κοινή διαπίστωση, αγαπητοί συνάδελφοι, ότι η δημιουργία μαζών, η λογική του φανατισμένου όχλου μπορεί να είναι άκρως επικίνδυνη εφόσον ενισχύει τα πάθη. 
     Με το νομοσχέδιο αυτό για πρώτη φορά απαγορεύεται η οργανωμένη μετακίνηση οπαδών με φροντίδα των ομάδων προκειμένου να παρακολουθήσουν μαζικά μια αθλητική συνάντηση. Ορίζονται μάλιστα και οι αντίστοιχες ποινές για τυχόν παραβίαση της απόφασης αυτής. Προς την ίδια κατεύθυνση αλλάζουμε και τον τρόπο της διάθεσης των εισιτηρίων. Με το νομοσχέδιο αυτό απαγορεύεται κατ’ αρχήν ο καθορισμός ζωνών ή τμημάτων των κερκίδων αποκλειστικά για τα μέλη των λεσχών κατά την διάθεση των εισιτηρίων, με εξαίρεση τις περιπτώσεις που υπάρχει συμφωνία μεταξύ των ομάδων και της Αστυνομίας. 
     Επίσης, τα μέλη των λεσχών υποχρεούνται να κατέχουν κάρτα φιλάθλου προκειμένου να προμηθευτούν εισιτήριο στις αθλητικές συναντήσεις. Τέλος, απαγορεύεται η διάθεση εισιτηρίων απευθείας από τις ομάδες στα μέλη των λεσχών. Τα μέλη πλέον θα λαμβάνουν τα εισιτήρια όπως όλοι οι υπόλοιποι μη οργανωμένοι φίλαθλοι. Ούτως ή άλλως με την εισαγωγή του ενιαίου ηλεκτρονικού συστήματος εισιτηρίων, που ήδη βρίσκεται στο στάδιο υλοποίησης, η διάθεση μεγάλου αριθμού εισιτηρίων σ’ ένα πρόσωπο θα είναι αδύνατη. 
     Σε ό,τι αφορά στην καταστολή της βίας εντός των αγωνιστικών χώρων, με το νομοσχέδιο αυτό αποσαφηνίζονται πλήρως οι αρμοδιότητες του ιδιωτικού προσωπικού ασφαλείας των γηπέδων όπως και της Αστυνομίας που θα δρα με συμπληρωματικό τρόπο. Κατ’ αναλογία με ό,τι ισχύει και στα αεροδρόμια. Κατά την διενέργεια του ελέγχου ασφαλείας των προσερχομένων θεατών σε μια αθλητική συνάντηση τα μέλη του προσωπικού ασφαλείας δικαιούνται να διεξάγουν σωματική έρευνα βεβαίως εφόσον συμφωνεί ο φίλαθλος. Βεβαίως, μόνο σε άτομα του ίδιου φύλου και όπως είπα εφόσον υπάρχει η συναίνεση. Υποχρεωτικό σωματικό έλεγχο φυσικά μπορεί να διεξάγει μόνο η αστυνομική αρχή. Στους θεατές που αρνούνται να συμμορφωθούν στην πραγματοποίηση του σωματικού ελέγχου, εφόσον αυτός κριθεί αναγκαίος, απαγορεύεται η είσοδος στα γήπεδα. 
     Επιπλέον, προς αποφυγή κάθε είδους αμφιβολίας, ως προς τα καθήκοντά τους αποσαφηνίζεται πλέον ότι τα μέλη του προσωπικού ασφαλείας δικαιούνται, τηρώντας τα όσα ορίζει το άρθρο 275 του Ποινικού Κώδικα, του Κώδικα Ποινικής Δικονομίας, να συλλαμβάνουν τους δράστες αυτόφωρων αδικημάτων και να τους παραδίδουν στην παριστάμενη αστυνομική αρχή, προκειμένου να προσαχθούν στον εισαγγελέα. Άλλωστε, αυτό είναι αυτονόητο ότι μπορεί να το κάνει και ο κάθε πολίτης. Όταν βλέπει δίπλα του να πραγματοποιείται ένα αυτόφωρο αδίκημα, έχει υποχρέωση σχεδόν να συλλάβει τον άνθρωπο αυτόν και να τον παραδώσει στα χέρια της Αστυνομίας. 
     Μάλιστα, με το νέο αυτό νομοσχέδιο γίνονται αυστηρότερες οι ποινές που προβλέπονται στον αθλητικό νόμο για πράξεις βίας, με αφορμή αθλητικές εκδηλώσεις. Προβλέπονται αυξημένες ποινές σε περίπτωση υποτροπής ή λόγω επικινδυνότητας του δράστη. Ενώ αποτελεί ιδιαίτερα επιβαρυντική περίσταση το γεγονός ότι οι πράξεις βίας τελέστηκαν από μέλος της λέσχης. Συμπληρωματική σ’ αυτή τη διάταξη είναι και η αποτελεσματικότερη λειτουργία του μητρώου των παραβατών με σωστή ροή πληροφοριών προς αυτό, πράγμα που διασφαλίζουμε με το νέο νόμο, τον οποίο προτείνουμε. 
     Επιπλέον, ενισχύεται η αποτελεσματικότητα της Διαρκούς Επιτροπής Αντιμετώπισης της Βίας με τη θέσπιση κανόνων που διευκολύνουν την πληροφόρηση και διασφαλίζουν και διευκολύνουν την πρόσβαση των παρατηρητών στις αθλητικές εγκαταστάσεις. 
     Η ελληνική πολιτεία θα είναι πλέον παρούσα ως κέρβερος, και αυτό το μήνυμα θέλουμε να περάσουμε σε όλους τους παράγοντες του αθλητισμού. 
     ΠΡΟΕΔΡΕΥΟΥΣΑ (Βέρα Νικολαΐδου): Έχετε και τη δευτερολογία σας, κύριε συνάδελφε. 
     ΔΗΜΗΤΡΙΟΣ ΣΤΑΜΑΤΗΣ: Με το νομοσχέδιο αυτό αναβαθμίζουμε τη συσταθείσα από τον Πρωθυπουργό υπουργική επιτροπή και την καθιστούμε Διαρκή με σκοπό να παρεμβαίνουμε άμεσα και αποτελεσματικά. Ο ρόλος της θα είναι όχι μόνο συντονιστικός, αλλά και αποφασιστικός. Θέλουμε να θωρακίσουμε τα ελληνικά γήπεδα, να εξασφαλίσουμε την ομαλή διεξαγωγή των αγώνων και την άνετη και ασφαλή παρακολούθηση από τους φιλάθλους. 
     Κυρίες και κύριοι συνάδελφοι, θα επανέλθω κατά τη συζήτηση των άρθρων, προκειμένου να ενημερώσω το Τμήμα για τις τροποποιήσεις, οι οποίες επέρχονται με το παρόν νομοσχέδιο. 
     ΠΡΟΕΔΡΕΥΟΥΣΑ (Βέρα Νικολαΐδου): Έχει τελειώσει ο χρόνος σας. Στη δευτερολογία σας τα υπόλοιπα. 
     ΔΗΜΗΤΡΙΟΣ ΣΤΑΜΑΤΗΣ: Ολοκληρώνω, κυρία Πρόεδρε. 
     Είναι τροποποιήσεις, οι οποίες αφορούν και την καταπολέμηση της βίας, αλλά και την καταπολέμηση του φαινομένου του ντόπινγκ. 
     Ένας νόμος, όμως, κυρίες και κύριοι συνάδελφοι, δεν είναι πανάκεια. Χρειάζεται μια μεγάλη πολιτική πρωτοβουλία και μια σειρά συμπληρωματικών μέτρων σε συνεργασία με όλους τους εμπλεκόμενους. 
     Έχουμε, λοιπόν, τη βούληση, την υπομονή και την επιμονή, η οποία θα απαιτηθεί για να πετύχουμε το στόχο μας. Είναι, νομίζω, ένας στόχος που έχει εθνική διάσταση και γι’ αυτό σας καλώ να στηρίξετε όλη αυτή την προσπάθεια. 
     Ευχαριστώ πολύ. 
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
     Το λόγο έχει η εισηγήτρια του ΠΑ.ΣΟ.Κ. κ. Σοφία Σακοράφα. 
     ΣΟΦΙΑ ΣΑΚΟΡΑΦΑ: Ευχαριστώ, κυρία Πρόεδρε. 
     Κυρίες και κύριοι συνάδελφοι, μετά από τα σοβαρά και επανειλημμένα γεγονότα φαρμακοδιέγερσης πρωταθλητών που ζήσαμε λίγο καιρό πριν από τους Ολυμπιακούς Αγώνες και κατά τη διάρκειά τους, ακούσαμε τις μεγαλόστομες εξαγγελίες της πολιτικής ηγεσίας του Υπουργείου Πολιτισμού περί της πάταξης των φαινομένων του ντόπινγκ και της βίας. 
     Ακούσαμε δεσμεύσεις του κ. Λιάπη περί ενός νομοσχεδίου που κυρίως θα προλαμβάνει τέτοιου είδους φαινόμενα. Ακούσαμε τον κ. Ιωαννίδη να διαβεβαιώνει ότι θα μπει το «μαχαίρι στο κόκαλο». Και τι έγινε; Παραλάβαμε αυτό το νομοσχέδιο που συζητάμε σήμερα. 
     Μετά από έξι ολόκληρους μήνες το Υπουργείο Πολιτισμού κεκλεισμένων των θυρών, απουσία διαλόγου, απουσία πρόσκλησης σε συζήτηση με τους σημαντικούς αθλητικούς φορείς της χώρας μας, απουσία επιστημονικής τεκμηρίωσης, έφερε αυτό το νομοσχέδιο στη Βουλή. Ένα νομοσχέδιο «εμφιαλωμένο» στο στενό πλαίσιο του Υπουργείου Πολιτισμού και στα ημίμετρα που ανάγονται στις στενές αρμοδιότητες που μπορεί να προωθήσει μόνο του. Ένα νομοσχέδιο «κομμένο και ραμμένο» από τους συντάκτες, κατά τέτοιο τρόπο, ώστε να εξυπηρετεί τους εξής τέσσερις τακτικούς του στόχους. 
     Πρώτον, να «ντοπάρει» την ελληνική κοινωνία με ψευδαισθήσεις περί αντιμετώπισης της φαρμακοδιέγερσης και της βίας, χρησιμοποιώντας λαϊκίστικες, πρόχειρες και ανθρωποφάγες λογικές. 
     Δεύτερον, να βάζει την οριστική ταφόπλακα στο χώρο του υψηλού, αλλά και του μαζικού αθλητισμού. 
     Τρίτον, να περνά αντισυνταγματικές και αντιδημοκρατικές διατάξεις.
     Τέταρτον, να νομιμοποιεί καραμπινάτες παρανομίες στη βάση της εξυπηρέτησης επιχειρηματικών συμφερόντων. 
     Θα μπορούσε ίσως αυτό το νομοσχέδιο να είναι αποτέλεσμα ανικανότητας στη διαχείριση σοβαρών ζητημάτων; Αυτό σημαίνει έλλειψη ικανότητας ανάλυσης και σύνθεσης. Θα μπορούσε να είναι ανικανότητα. Πόσο μάλιστα αν σκεφθεί κανείς ότι μετά από έξι μήνες οργιώδους δουλειάς κατά τα λεγόμενά σας δεν σκεφθήκατε καν να ζητήσετε την άποψη και τη συνδρομή κορυφαίων αθλητικών οργανισμών στη χώρα μας. 
     Θα μπορούσε ίσως αυτό το νομοσχέδιο να είναι αποτέλεσμα γνώσης; Αυτό σημαίνει ότι αγνοούν τις αιτίες που παράγουν ένα φαινόμενο και άρα δεν μπορούν να αντιμετωπίσει πολιτικά τα παραγόμενα αποτελέσματα; Ναι. Θα μπορούσε να είναι έλλειψη γνώσης. Πόσο μάλιστα εάν σκεφθεί κάποιος ότι η διάκριση μεταξύ αιτίας και αποτελέσματος προϋποθέτει την κατανόηση μιας διαλεκτικής φιλοσοφίας που πολύ απέχει από προλήψεις, προκαταλήψεις, κατασταλτικές εμμονές και μεγαλοϊδεατικές συμπεριφορές. 
     Θα μπορούσε ίσως αυτό το νομοσχέδιο να είναι αποτέλεσμα έλλειψης πολιτικής βούλησης που σημαίνει έλλειψη διάθεσης σύγκρουσης με εκείνα τα συμφέροντα που γεννούν μία συγκεκριμένη παθογένεια; Ναι. Θα μπορούσε να είναι έλλειψη πολιτικής βούλησης. Πόσο μάλιστα εάν σκεφθεί κάποιος ότι από την πυραμίδα του ντόπινγκ και της βίας αγγίζετε μόνο την κορυφή ενώ γνωρίζετε καλά ότι η βάση της είναι εκείνο το νοσηρό πολύεδρο που στηρίζει την κορυφή. Αυτό το νομοσχέδιο είναι το μόρφωμα συντακτών μελών μιας Κυβέρνησης που δυστυχώς φέρει αποδεδειγμένα πλέον αυτά τα χαρακτηριστικά της πολιτικής ανικανότητας και της σοβαρής έλλειψης γνώσης και της αδυναμίας πολιτικής βούλησης να συγκρουστούν με το «αυγό του φιδιού».
     Όμως, κυρίες και κύριοι συνάδελφοι, δεν είναι μόνο αυτά τα χαρακτηριστικά του εν λόγω νομοσχεδίου. Δεν είναι αυτά τα κυρίαρχα χαρακτηριστικά του. Αυτά είναι απλώς πταίσματα. Για την πολιτική λογική και για τη φιλοσοφία του νομοσχεδίου την ευθύνη έχει μια συγκεκριμένη πολιτική, πρακτική ιδεολογία μια συγκεκριμένη φιλοσοφία στρατηγική στόχευση, μια συγκεκριμένη διαπλοκή. Η πολιτική της καταστολής δεν έρχεται για πρώτη φορά από την Κυβέρνησή σας στη Βουλή και στην ελληνική κοινωνία. Είναι εμπεδωμένη αξία για σας, είτε εντοπίζεται στον τρόπο που αντιμετωπίζετε τα παιδιά με τα πράσινα παπούτσια είτε αφορά στο νομοσχέδιο για τη βία και το ντόπινγκ στο οποίο ούτε μία σκέψη εφαρμοσμένης πρόληψης δεν διαβάσαμε, ούτε μία στοιχειώδη αναφορά στις λέξεις σχολείο, παιδεία, εκπαίδευση, πολιτισμός.
     Η πρακτική της συλλογικής τιμωρίας δεν έρχεται για πρώτη φορά από την Κυβέρνησή σας στη Βουλή και στην ελληνική κοινωνία. Είναι εμπεδωμένη αξία για σας, είτε αφορά στον τρόπο με τον οποίο τιμωρείτε τα εκατομμύρια φορο-θύματά σας, είτε αφορά στον τρόπο που επιχειρείτε να στερήσετε την πρόσβαση στη γνώση εκατοντάδων αθλητών. Η ιδεολογία του «οι πρώτοι είναι πρώτοι και οι υπόλοιποι τίποτα» δεν έρχεται για πρώτη φορά από την Κυβέρνησή σας στη Βουλή και στην ελληνική κοινωνία. Είναι εμπεδωμένη αξία για σας, είτε αφορά στη φθηνή κατηγοριοποίηση της ελληνικής κοινωνίας όπου οι πρώτοι, οι έχοντες και κατέχοντες, δεν αγγίζονται είτε αφορά στην αυθαίρετη κατηγοριοποίηση διακρινόμενων αθλητών όπου οι πρώτοι είναι πρώτοι και οι υπόλοιποι δεν υπάρχουν γιατί τους εξαφανίζετε. 
     Η φιλοσοφία της ιδιωτικοποίησης των πάντων δεν έρχεται για πρώτη φορά από την Κυβέρνησή σας στη Βουλή και στην ελληνική κοινωνία. Είναι εμπεδωμένη αξία για σας είτε αφορά στα λιμάνια, στον Ο.Τ.Ε. και στην Ολυμπιακή είτε αφορά στην εμπορευματοποίηση του αθλητισμού, στην ιδιωτικοποίηση της καταστολής, στην ισχυροποίηση των χορηγών, στο ξεπούλημα των Ολυμπιακών ακινήτων, στην κατάρρευση του μαζικού και του σχολικού αθλητισμού.
     Η στρατηγική του να κρύβομαι «πίσω από το δάκτυλό» μου δεν έρχεται για πρώτη φορά στην ελληνική κοινωνία. Είναι εμπεδωμένη αξία για σας και σας την μεταλαμπαδεύει καθημερινά ο κ. Καραμανλής. Είτε αυτό αφορά στον εγκλεισμό του κυρίου Πρωθυπουργού στα επικοινωνιακά «τείχη» προστασίας, είτε αφορά στη δική σας τακτική που νομοθετείτε για τη βία αλλά όχι για εκεί που πραγματικά αναπτύσσεται η βία. Η στόχευση της διατήρησης του καθεστώτος ομηρίας και ανασφάλειας των εργαζομένων δεν έρχεται από την Κυβέρνησή σας για πρώτη φορά στη  Βουλή και στην ελληνική κοινωνία. Είναι εμπεδωμένη αξία για σας είτε αφορά στη διαιώνιση του καθεστώτος της ομηρίας χιλιάδων εργαζομένων νέων, που ενώ στην ουσία παρέχουν μισθωτή εργασία απασχολούνται με μπλοκάκι, είτε αφορά στους εργαζόμενους στη Γενική Γραμματεία Αθλητισμού που κάθε λίγους μήνες ανανεώνετε την ομηρία τους.
     Η διαπλοκή όπου το κράτος γίνεται φθηνός μεσίτης της περιουσίας του ελληνικού λαού, δεν έρχεται για πρώτη φορά από την Κυβέρνησής σας στη Βουλή και στην ελληνική κοινωνία. Είναι εμπεδωμένη αξία για σας, είτε αφορά στις μεσιτείες σας στη Μονή Βατοπαιδίου, είτε αφορά στις μεσιτείες σας στο ΙBC και στο Ο.Α.Κ.Α. με το πρόσχημα της στέγασης της Γενικής Γραμματείας Αθλητισμού. Αυτές είναι οι βασικές πολιτικές αρχές σας και νομοτελειακά δεν μπορείτε να ξεφύγετε από αυτές, γιατί είναι συστατικά της πολιτικής σας σκέψης και της νομοθετικής σας δράσης. Αυτός είναι και ο στενός πυρήνας του νομοσχεδίου σας. Τιμωρίες, καμπάνες, αποκλεισμοί και ενίσχυση της αστυνόμευσης. Αυτό είναι το νομοσχέδιο σας. 
     Εξηγούμαι, απέναντι στη διαπίστωση ότι το ντόπινγκ από σύμπτωμα έγινε γενικευμένο φαινόμενο, τι κάνετε; Νομοθετείτε τη συλλογική τιμωρία όλων των διακεκριμένων και εν δυνάμει διακρινόμενων αθλητών. Και με ποια ποινή τους τιμωρείτε; Με ποινή στέρησης της γνώσης, με ποινή στέρησης της επαγγελματικής τους αποκατάστασης. 
     Είστε επικίνδυνοι, κύριοι, γιατί ξέρετε ότι αυτή η ιαβέρειος πρακτική  οδηγεί σε αθλητές αποκλεισμένους από το αγαθό της παιδείας, αποκλεισμένους από το αγαθό της εργασίας και γιατί, κυρίως, γνωρίζετε και κάτι πιο σημαντικό, ότι ο απαίδευτος αθλητής, ο άνεργος αθλητής έχει μόνο δύο λύσεις. Ή να πέσει άνευ όρων και ορίων και νοητικών αντιστάσεων στην «αγκαλιά» του ιδιωτικού κεφαλαίου και του απογυμνωμένου ανταγωνισμού ή να παρατήσει και να πάει σπίτι του. Αυτά διαζευκτικά ή σωρευτικά είναι τα αποτελέσματα των όσων θέλετε να νομοθετήσετε. Ή θα βάλετε «ταφόπλακα» στην αθλητή ή θα βάλετε «ταφόπλακα» στον αθλητισμό ή και στους δύο μαζί. Και αυτή είναι η διαφορά μας. Μία διαφορά που είναι εγγεγραμμένη στο πολιτικό μας DNA.
     Εμείς δεν θέλουμε αθλητές ρημαγμένους, ηττημένους και αμόρφωτους. Δεν τους θέλουμε πορτιέρηδες και ντιλιβέρηδες, όπως ήταν στο βαθύ σας παρελθόν. Εμείς θέλουμε αθλητές οχυρωμένους με μόρφωση, ενδυναμωμένους με παραγωγική ταυτότητα. Γι’ αυτό είμαστε οι πρώτοι που μιλήσαμε για εξορθολογισμό των κινήτρων και των προνομίων. Στη δική μας, όμως, γλώσσα αυτό σημαίνει ότι τα κίνητρα πρέπει να είναι έτσι διαρθρωμένα και διαβαθμισμένα, ώστε να είναι πραγματικά κίνητρα και όχι αντικίνητρα. Αυτό σημαίνει ότι πρέπει να εξυπηρετούν τις εξής βασικές αρχές: Να προσκαλούν και να διατηρούν τους αθλητές στον αθλητισμό και όχι να τους απομακρύνουν ή να τους διώχνουν στα γρήγορα. Να ενισχύουν την ένταξή τους στη γνώση και την παραγωγή με τη λογική της δια βίου αξιοποίησης και όχι με τη λογική του «ξοφλάμε και τελειώσαμε», με τη λογική της ανταποδοτικής σχέσης μεταξύ πολιτείας και αθλητή, με τη λογική πως αφού η πολιτεία πρόσφερε στον αθλητή αυτά που όφειλε και ο αθλητής προσφέρει στην πολιτεία και στην κοινωνία αυτά που έμαθε και μπορεί, αυτά που και ο ίδιος οφείλει. Και τέλος να μεριμνούν για την ασφαλιστική κάλυψη του εν ενεργεία αθλητή, αλλά και για την ηλικία της συνταξιοδότησής του.
     Αυτή είναι η κατεύθυνση των μέτρων που δημιουργούν ισχυρό κίνητρο, όχι στην πρωταθλητοποίηση του αθλητή, αλλά σε κάτι που το έχει μεγαλύτερη ανάγκη και η ελληνική κοινωνία και ο ελληνικός αθλητισμός, στην αξιοπρέπειά του. 
     Αφού αντιμετωπίζετε με αυτήν τη συλλογική καταδίκη τους αθλητές, έρχεστε μετά και στο κυρίως αντικείμενό σας, τις ποινές. Εδώ γίνεστε οι «μποντιμπιλντεράδες» της υπόθεσης. Οι ξεκάθαροι, διαγεγραμμένοι όγκοι των δογματικών σας μυών, οι δυνατοί τετρακέφαλοι των ασύμμετρων ποινών σας προσφέρουν ένα τρομερό θέαμα εντυπωσιασμού στην ελληνική κοινωνία. 
     Ωστόσο, κύριοι συνάδελφοι, εμείς είμαστε σε θέση να γνωρίζουμε τι συμβαίνει πίσω από τα τεντωμένα «δογματικά μούσκουλα», στο εσωτερικό του «φουσκωτού» θεωρητικού σας πλαισίου. Εκεί υπάρχει μία σάπια μηχανή, δηλαδή, αφιλοσόφητη, που δεν μπορεί να τρέξει ούτε τρία μέτρα χωρίς να καταρρεύσει. Και με τι πνευμόνια να τρέξετε, όταν αναγάγετε την πρόληψη σε ποινή και την ποινή σε πολιτικό μέσο; Με τι πνευμόνια να τρέξετε, όταν η ποινή, εκφράζουσα το νομικό σας και πολιτικό σας εποικοδόμημα, εξομοιώνει το χρήστη με τον παραγωγό, τον έμπορο, το διακινητή; Με τι πνευμόνια να τρέξετε, όταν για σας η ποινή έχει ως στόχο την εξόντωση του παραβατικού αθλητή και τον ηθικό στιγματισμό του, αντί να έχει ως στόχο τη θεραπεία του φαινομένου; Η ποινή για σας είναι ο ύψιστος αυτοσκοπός και όχι το υποβοηθητικό μέσο για την προστασία της ανθρώπινης κοινωνίας. 
     Η ποινή, όμως από μόνη της, κύριοι συνάδελφοι, δεν απαλείφει το φαινόμενο. Γι’ αυτό και η δική μας λογική, η δική μας φιλοσοφία σε ό,τι αφορά τα μέτρα καταστολής είναι ότι αυτά έρχονται συμπληρωματικά να ενισχύσουν ένα ευρύτερο πλαίσιο εφαρμοσμένης προληπτικής δράσης.
      Έρχονται, πάντα σεβόμενοι την αρχή της αναλογικότητας, να υποβοηθήσουν ένα οικοδόμημα που πρώτα διαπαιδαγωγεί και μετά τιμωρεί, πρώτα θωρακίζει και μετά σωφρονίζει. Ένα οικοδόμημα που για να είναι στέρεο προϋποθέτει την έρευνα και την ανάπτυξη των επιστημών του αθλητισμού, την αξιοποίηση των αποτελεσμάτων τους, τη συλλογή, την τεκμηρίωση και τη διάδοση πληροφοριών επιστημονικού και τεχνολογικού ενδιαφέροντος για τα ζητήματα του αθλητισμού, την εκπαίδευση, την επιμόρφωση και την κατάρτιση των προπονητών. Προϋποθέτει δηλαδή, τη στήριξη και τη χρηματοδότηση του Ερευνητικού Κέντρου Αθλητικών Ερευνών και Τεχνολογίας. 
     Όμως, όπως πρωτόγνωρες φαντάζουν οι παραπάνω έννοιες στην πολιτική σας λογική, έτσι ακριβώς απουσιάζει και από το νομοσχέδιό σας η μέριμνα και η φροντίδα για το Ε.Κ.Α.Ε.Τ., του σύγχρονου φορέα, του κατ’ εξοχήν φορέα που ασχολείται με την έρευνα, την ενημέρωση και την πρόληψη.
     Και σα να μην φθάνει όλη αυτή η στρεβλή φιλοσοφία, η στρεβλή λογική, έρχεστε και ακόμη και για τα αυτονόητα, ακόμη και γι’ αυτά που δεν χρειάζονται βαθιά πολιτική σκέψη, παρά στοιχειώδη γνώση της διεθνούς πρακτικής και της λειτουργίας του ελληνικού κράτους, και κάνετε και εδώ λάθος. Τι προτείνετε; Τη μετατροπή του Ε.Σ.Κ.Α.Ν. σε νομικό πρόσωπο δημοσίου δικαίου. Δημιουργείτε δηλαδή ένα Ε.Σ.Κ.Α.Ν. υποτελώς ελεγχόμενο από την Κυβέρνηση, ένα Ε.Σ.Κ.Α.Ν. που έρχεται να φορτωθεί την παθογένεια, τη δυσκαμψία και τη δυσλειτουργία της Δημόσιας Διοίκησης. 
     Δεν το καταλαβαίνετε ότι η παγκόσμια πλέον συγκυρία επιβάλλει και για την Ελλάδα ένα ισχυρό Ε.Σ.Κ.Α.Ν., ένα Ε.Σ.Κ.Α.Ν. ανεξάρτητο; Αυτό σημαίνει χρηματοδοτική υποστήριξη από την πολιτεία και κυρίως σημαίνει, ακολουθώντας και παρακολουθώντας τη διεθνή πρακτική, ένα Ε.Σ.Κ.Α.Ν. ανεξάρτητο από τα αντίστοιχα Υπουργεία και τις αντίστοιχες κρατικές υπηρεσίες, ένα Ε.Σ.Κ.Α.Ν. με δυναμική, ανεξάρτητη και ευέλικτη δράση. 
     Κυρίες και κύριοι συνάδελφοι, ανάλογο πολιτικό και φιλοσοφικό περίβλημα έχουν και οι διατάξεις για τη βία. Εδώ κατ’ αρχήν, αφού καταλάβατε την αντισυνταγματικότητα του άρθρου 1, περί κατάργησης των συνδέσμων, προχωράτε με στέρεα βήματα στη λειτουργία Λέσχης Φίλων…
     (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
     Κυρία Πρόεδρε, θα ήθελα να μου δώσετε λίγο χρόνο παραπάνω.
     Τι μας λέτε λοιπόν; Ότι η δημιουργία Λέσχης Φίλων λειτουργεί με απόφαση του Αθλητικού Σωματείου του Τμήματος Αμειβομένων Αθλητών ή της Ανώνυμης Αθλητικής Εταιρείας. Με ποιους όρους; Χωρίς καταστατικό, χωρίς να ελέγχεται από τα δικαστήρια, χωρίς καν η διοίκηση της εκάστοτε λέσχης να εκλέγεται από τα μέλη της. 
     Εδώ, δηλαδή, έχουμε μία μεταφορά της κρατικής εποπτείας των συνδέσμων στην αμφίβολη και κατά το συμφέρον τους βούληση των εταιρειών και μάλιστα με τρόπο ανεξέλεγκτο, με τρόπο που ο εκάστοτε πρόεδρος-επιχειρηματίας δύναται να δημιουργεί ένα στρατό και μάλιστα τακτικό και οργανωμένο, που μπορεί να τον χρησιμοποιεί τόσο γι’ αυτό καθ’ αυτό το παιχνίδι εξουσίας, στο στενό ποδοσφαιρικό πεδίο, όσο βέβαια –και αυτό είναι ακόμα πιο επικίνδυνο- στον ευρύτερο παράλληλο χώρο των επιχειρηματικών του δραστηριοτήτων, των επιχειρηματικών του απαιτήσεων, των επιχειρηματικών του ορέξεων. 
     Αυτό το καταλαβαίνετε –δεν μπορεί- ότι αποτελεί τη θεσμοθέτηση της δυνατότητας του επιχειρηματία να εκβιάζει ανά πάσα στιγμή και μάλιστα να εκβιάζει κινητοποιώντας ένα πλήθος δικών του μισθοφόρων. Και το καταλαβαίνετε και το νομοθετείτε και το υπηρετείτε. Σίγουρα, όμως, δεν υπηρετείτε την προσπάθεια κατά της βίας.
     Εδώ να φανώ λίγο γενναιόδωρη, κύριε Ιωαννίδη και να πω ότι η πρόθεσή σας δεν είναι αυτή. Ας υποθέσουμε, λοιπόν, ότι οι πρόεδροι της εκάστοτε Π.Α.Ε. δεν θέλουν να εκβιάσουν, γιατί ποτέ επιχειρηματίας δεν εκβιάζει σε τούτη τη χώρα που λέγεται Ελλάδα.
     Θα ήθελα να ρωτήσω, πραγματικά θεωρείτε ότι ο εκάστοτε πρόεδρος Π.Α.Ε. είναι σε θέση και έχει τη βούληση να συγκροτεί εκτεταμένες ομάδες που θα επιδεικνύουν άρτια φίλαθλη συμπεριφορά, ομάδες με υψηλή συνείδηση και παιδεία;
     Πείτε μου, δεν θυμάστε ορισμένους παράγοντες στο πρόσφατο παρελθόν που υπήρξαν παραβατικοί έως και ποινικοί; Πείτε μου, πόση φίλαθλη συμπεριφορά, υψηλή αθλητική συνείδηση και παιδεία θα είχε μια λέσχη, την ευθύνη συγκρότησης της οποίας θα είχε κουμπουροφόρος πρόεδρος του πρόσφατου παρελθόντος;
     Κύριε Υπουργέ, με αντιλήψεις που υπηρετούν συγκεκριμένα συμφέροντα ή που υπακούουν στο δόγμα: «όταν η πραγματικότητα διαφωνεί μ’ αυτό που έχω στο κεφάλι μου, τόσο το χειρότερο για την πραγματικότητα», δυστυχώς δεν νομοθετούμε! Ή υπηρετούμε ή κλείνουμε το μάτι ή και τα δύο μαζί. 
     Σίγουρα υπηρετείτε, κύριε Υπουργέ. Υπηρετείτε τα ιδιωτικά συμφέροντα, όταν στο νομοσχέδιο για τη βία εσείς οι ίδιοι παράγετε βία, βία απέναντι στο περιβάλλον, βία απέναντι στην ποιότητα ζωής των πολιτών αυτής της χώρας, όταν έρχεστε να νομοθετήσετε καταστρατηγώντας νόμους και καταρρακώνοντας θεσμούς, όπως επιχειρείτε να κάνετε με το Ο.Α.Κ.Α..
     Γνωρίζετε πολύ καλά ότι δεν νομιμοποιείστε να κτίσετε έστω κι ένα τετραγωνικό παραπάνω, γιατί ο συντελεστής δόμησης του Ο.Α.Κ.Α. έχει εξαντληθεί και έχει υπερκαλυφθεί με όσες εγκαταστάσεις δημιουργήθηκαν με πρόφαση τους Ολυμπιακούς Αγώνες. Γνωρίζετε πολύ καλά ότι η περαιτέρω τσιμεντοποίηση της περιοχής είναι απορριπτέα άμεσα από το Συμβούλιο της Επικρατείας, το οποίο έχει αποφανθεί ότι «συνιστά συνταγματικώς ανεπίτρεπτη επιδείνωση των υφισταμένων και συνταγματικώς προστατευομένων όρων διαβίωσης».
     Γι’ αυτό το λόγο και δεν τολμάτε να ακολουθήσετε τη διαδικασία έκδοσης προεδρικού διατάγματος τροποποίησης όρων δόμησης. Αλλά τι κάνετε; Υιοθετείτε τη διαδικασία του νομοθετικού διατάγματος και των υπουργικών αποφάσεων, ακριβώς για να παρακάμψετε το Σ.τ.Ε., μια διαδικασία παράνομη, μια διαδικασία που έχει όμως την εξής λογική. Μέχρι να κάνουν ένσταση όποιοι ενδιαφερθούν και να βγει αυθαίρετο –γιατί θα βγει αυθαίρετο- θα έχει κτιστεί και θα έχει λειτουργήσει. Θα έχει κτιστεί σε μια περιοχή ήδη εξαιρετικά επιβαρημένη, σε μια περιοχή που πασχίζει να γλυτώσει ό,τι έχει απομείνει. 
     Και σας ερωτώ, κύριε Ιωαννίδη: Εάν το ΙΒC παραχωρήθηκε από τα «Ολυμπιακά Ακίνητα» στο Υπουργείο Υγείας αντί για τη Γενική Γραμματεία Αθλητισμού, όπως προβλεπόταν αρχικά, γιατί η Γενική Γραμματεία Αθλητισμού δεν απαίτησε, ως είχε το δικαίωμα, να στεγαστεί ένα τμήμα της στο MΙBC; Θα σας απαντήσω εγώ. Διότι η λογική της Κυβέρνησης είναι να εξυπηρετεί τα επιχειρηματικά συμφέροντα θυσιάζοντας το περιβάλλον και την ποιότητα ζωής των πολιτών, καταστρατηγώντας νόμους και θεσμούς και απαξιώνοντας κυρίως την περιουσία του ελληνικού λαού. 
     Κυρίες και κύριοι συνάδελφοι, το ντόπινγκ και η βία αποτελούν δύο συνθετικά δεδομένα, δύο πολυσήμαντα κοινωνικά φαινόμενα. Η βία δεν είναι επίδειξη της δύναμης αυτών που την ασκούν αλλά μια έκφραση αδυναμίας αυτών που δεν την έχουν. Το ντόπινγκ δεν είναι μόνο ή κυρίως ατομική στρέβλωση των αθλητικών ιδεωδών αλλά η νοσηρή επικρατούσα κοινωνική άποψη περί νίκης και απόκτησης δύναμης με κάθε κόστος, με κάθε τρόπο και με κάθε μέσο. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) 
     	ΠΡΟΕΔΡΕΥΟΥΣΑ (Βέρα Νικολαΐδου): Θα πρέπει να ολοκληρώσετε, κυρία   συνάδελφε. 
     	ΣΟΦΙΑ ΣΑΚΟΡΑΦΑ: Κι εδώ στη Βουλή θα έπρεπε να είναι συνείδηση όλων μας, ακόμη και αυτών που διαθέτουν μια σκόπιμα περιορισμένη, αστική πολιτική συνείδηση, ότι τα κοινωνικά φαινόμενα δεν αντιμετωπίζονται με τεχνικούς τρόπους. 
     Στη βάση αυτή εμείς αρνούμαστε να ψηφίσουμε το νομοσχέδιο επί της αρχής και αρνούμαστε να υιοθετήσουμε οποιαδήποτε λογική διαλόγου με το πνεύμα και τη φιλοσοφία της τεχνικής αντιμετώπισης δυο τόσο σοβαρών κοινωνικών ζητημάτων. Έχουμε την αντίληψη ότι οι Βουλευτές και συνολικά η πολιτική ηγεσία του τόπου πρέπει να έχει τη συνείδηση του homo politicus. Κι όταν μια Κυβέρνηση φέρνει στη Βουλή νομοσχέδια για κοινωνικές ομάδες που ασθενούν, για φαινόμενα που αναπτύσσουν κοινωνική παθογένεια, οι απαντήσεις πρέπει να είναι πολιτικές και όχι αστυνομικές. Όμως αυτή είναι και η διαφορά μας. Εμείς δεν σταματάμε να σκεπτόμαστε πολιτικά, να δρούμε πολιτικά, να δίνουμε λύσεις πολιτικά κι αυτό θα συνεχίσουμε να κάνουμε. 
     Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ. 
     Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος. 
     ΑΝΤΩΝΗΣ ΣΚΥΛΛΑΚΟΣ: Δεν έχω μετρήσει πόσα αθλητικά νομοσχέδια, αλλαγές ή τροπολογίες έχουν έρθει μέχρι σήμερα σε μια προσπάθεια να αντιμετωπιστούν φαινόμενα όπως είναι η βία, το ντόπινγκ και άλλα προβλήματα που αφορούν τον αθλητισμό. 
     Υπάρχει ένα ερώτημα. Γιατί δεν μπορεί καμμία Κυβέρνηση να αντιμετωπίσει την κατάσταση; Διότι δεν χτυπάει τη ρίζα του προβλήματος. Και ποια είναι η ρίζα του προβλήματος; Είναι ο επαγγελματισμός, η εμπορευματοποίηση, η επιχειρηματικότητα στον τομέα του αθλητισμού, όταν το κριτήριο για τα κόμματα που μας κυβέρνησαν ή μας κυβερνούν είναι η ελεύθερη αγορά σ’ όλους τους τομείς, βεβαίως και στον τομέα του αθλητισμού, ενώ το κριτήριο θα έπρεπε να είναι ότι η άθληση ή η φυσική αγωγή είναι κοινωνικό δικαίωμα. Δεν είναι εμπόρευμα, για να το ξεπουλούν διάφοροι επιχειρηματίες, διάφοροι σπόνσορες και διάφοροι χορηγοί ή να εκμεταλλεύονται την εικόνα του αθλητισμού και τους διεθνείς αλλά και τους εσωτερικούς αγώνες για να βγάζουν χρήματα ακόμη και τα Μέσα Μαζικής Ενημέρωσης. Όλοι αυτοί είναι ένα ολόκληρο σύστημα συμφερόντων που οδηγεί τα πράγματα στο να έχουμε και βία και ντόπινγκ και άλλα άσχημα φαινόμενα. 
     Βεβαίως, υπάρχουν και άλλοι λόγοι που συμβάλλουν στο να μην αντιμετωπίζονται αυτά τα ζητήματα. Είναι το πολιτικό και κοινωνικό σύστημά μας, ως προς το τι ιδανικά και στόχους δίνει στη νεολαία. 
     Είναι και αυτό το ζήτημα. Όταν τα πράγματα οδηγούνται στην κατάσταση «ο σώζων εαυτόν σωθήτω», με τον άκρατο ατομισμό, «να πατήσω επί πτωμάτων για να ανέβω», αυτά γίνονται ιδανικά της νεολαίας και τα παιδιά εξοικειώνονται από μικρή ηλικία στο σκληρό ανταγωνισμό που υπάρχει σε κοινωνικό επίπεδο και βεβαίως παρασύρονται στα φαινόμενα και της βίας και του ντόπινγκ. 
     Η δική μας απάντηση σ’ αυτά ζητήματα είναι όχι στην επαγγελματοποίηση, όχι στην εμπορευματοποίηση, όχι στις Π.Α.Ε., όχι στις Κ.Α.Ε.. Αυτή είναι η απάντηση, αν θέλουμε να λύσουμε το πρόβλημα. Αλλιώς, θα γίνεται μια προσπάθεια από τον κάθε Υπουργό να μετριάσει το πρόβλημα. Ίσως κάπου να τα καταφέρνει, θα βρίσκονται όμως άλλοι διέξοδοι στα επιχειρηματικά συμφέροντα να επαναφέρουν τα ζητήματα, γιατί το κέρδος είναι το κίνητρο που δημιουργεί και τη βία και το ντόπινγκ και άλλα άσχημα φαινόμενα.
     Με την ευκαιρία αυτή θα ήθελα, επειδή γίνεται συζήτηση ότι τέτοια φαινόμενα –ιδιαίτερα για το ντόπινγκ- είχαμε και στις πρώην σοσιαλιστικές χώρες, να σχολιάσω πολύ σύντομα πως «δρυός πεσούσης, πας ανήρ ξυλεύεται». 
     Εδώ οι Ηνωμένες Πολιτείες έκαναν σαμποτάζ στους Ολυμπιακούς Αγώνες της Μόσχας και δεν πήγαν. Είχαν και επιστήμονες που ήξεραν πολύ καλά τι σημαίνει ντόπινγκ κ.λπ.. Λέτε να γνώριζαν ότι και στην Ανατολική Γερμανία και στην Πρώην Σοβιετική Ένωση γινόταν ντόπινγκ –ενώ αυτοί δεν έκαναν ντόπινγκ- και να το έκαναν «σημαία» για να κατηγορήσουν το σοσιαλισμό; Γιατί δεν το έκαναν τόσα χρόνια; Και ερχόμαστε εκ των υστέρων, μετά από δεκαετίες, να λέμε αυτά τα πράγματα;
     Και κάτι ακόμα. Όσοι ασχολούνται με τον αθλητισμό και διαβάζουν εφημερίδες ξέρουν πως όταν ενοποιήθηκε η Γερμανία –ακούστε το αυτό- οι αθλητές της Ανατολικής Γερμανίας για να μπουν ξανά στην εθνική της ενιαίας Γερμανίας έπρεπε να δηλώσουν ότι επί σοσιαλισμού ντοπάρονταν. Υπήρχαν και άνθρωποι που κόπηκαν από την εθνική Γερμανίας από την Ολυμπιακή Επιτροπή μέχρι να δηλώσουν ότι επί σοσιαλισμού έπαιρναν ουσίες απαγορευμένες. 
     Τι κάνει εδώ το νομοσχέδιο; Το νομοσχέδιο διατηρεί τελικώς τους Συνδέσμους, ανεξάρτητους –όπως λέει ο κύριος Υπουργός- αποδεσμευμένους κατά κάποιο τρόπο από τις Π.Α.Ε. και τις Κ.Α.Ε., χωρίς να χρηματοδοτούνται, να τους δίνονται εισιτήρια, να μεταφέρονται, να πληρώνουν τα πούλμαν κ.λπ., ως ενώσεις προσώπων όπως στα κοινά σωματεία. Αντί γι’ αυτό, καθιερώνει το θεσμό των λεσχών. 
     Κατά τη δική μας άποψη, τι γίνεται; Οι Π.Α.Ε. και οι Κ.Α.Ε. –και κυρίως εκείνες οι οποίες ανταγωνίζονται σκληρά μεταξύ τους- χρειάζονται στρατούς ιδιωτικούς και τους χρειάζονται, όπως είπαμε και στην επιτροπή, όχι μόνο για το πρεστίζ και για το ποιος βγήκε πρώτος και να καμαρώνουν και όχι μόνο για χόμπι.  Ο πρωταθλητισμός δεν είναι μόνο για χόμπι, είναι και για να προωθούν τα γενικότερα τους οικονομικά και επιχειρησιακά συμφέροντα. 
     Αυτές, λοιπόν, οι Π.Α.Ε. και οι Κ.Α.Ε. μπορεί να αξιοποιήσουν τους «ανεξάρτητους» –εντός εισαγωγικών- συνδέσμους. Υπάρχουν και πραγματικά ανεξάρτητοι σύνδεσμοι που πονούν για το σωματείο, αλλά θα υπάρξουν και σύνδεσμοι που μπορεί τυπικά να είναι ανεξάρτητοι, αλλά θα είναι πάλι υποχείρια των επαγγελματικών σωματείων των Π.Α.Ε. και των Κ.Α.Ε..
     Πολύ χειρότερη θα είναι η κατάσταση με τις λέσχες, διότι θα είναι καθαρά παραρτήματα. Η Π.Α.Ε. θα καταρτίσει τον κανονισμό, αυτή θα κάνει τον έλεγχο, αυτή θα επιβάλει τις κυρώσεις, δεν θα αντιμετωπιστεί το πρόβλημα της βίας. Εκτός αν οι επιχειρηματίες βλέπουν ότι δεν τους συμφέρει οικονομικά η βία εντός των γηπέδων και θα γίνει αυτό που έγινε στην Αγγλία, δηλαδή η βία αντί να είναι μέσα στο γήπεδο, μεταφέρεται εκτός γηπέδου, στις γειτονιές, όπου σκοτώνονται οι οπαδοί των ομάδων. 
     Εκεί πάνε τα πράγματα όσο διατηρούνται η Π.Α.Ε. και η Κ.Α.Ε.. Και είναι και ζήτημα αποπροσανατολισμού της νεολαίας. Υπάρχει και πολιτική βούληση σε αυτό το θέμα, η νεολαία να «τρώει» κουτόχορτο, να είναι μονάχα οπαδός μιας ομάδας και να μην παλεύει για τα δικαιώματά της. 
     Για να ολοκληρώσω σ’ αυτό το ζήτημα –τα υπόλοιπα θα τα πούμε επί των άρθρων- υπάρχουν και αρκετές διατάξεις που περιορίζουν τα ατομικά δικαιώματα. Θα μου πει κάποιος: «να μην προλαβαίνουμε τη βία, να μη γίνεται έρευνα, να μη γίνεται το ένα ή το άλλο;». Χρειάζονται μέτρα καταστολής. 
     Με όχημα την ανάγκη να αντιμετωπιστούν υπαρκτά προβλήματα στον αθλητισμό, εμείς δεν δεχόμαστε περιορισμό των δημοκρατικών δικαιωμάτων, τα οποία επεκτείνονται πέρα από τη σφαίρα του αθλητισμού. Νομοθετήθηκαν οι κάμερες, ξεκινώντας από το θέμα του αθλητισμού και γέμισαν την οδό Πανεπιστημίου και το Κέντρο της Αθήνας και δεν ξέρω πού θα σταματήσει αυτή η υπόθεση. 
     Τώρα, όσον αφορά το ντόπινγκ, νομίζω ότι γίνεται μια προσπάθεια να υποβαθμιστεί το θέμα. Ξυπνήσαμε λίγο με το αίσχος και την ντροπή που υποστήκαμε να έχουμε τους περισσότερους ντοπαρισμένους, λίγο πριν και κατά τη διάρκεια της Ολυμπιάδας. Αυτό έχει κάνει το γύρο του κόσμου. 
     Νομίζω ότι από τη συζήτηση τουλάχιστον στην επιτροπή και από την πλευρά της Κυβέρνησης εμφανίζεται ότι μάλλον η εξαίρεση είναι το ντοπάρισμα. Έτσι εμφανίστηκε. Από το ΠΑ.ΣΟ.Κ. ήταν πιο έντονο αυτό, όχι από όλους τους ομιλητές του ΠΑ.ΣΟ.Κ., αλλά από ορισμένους που είπαν: «ε, να μην το γενικεύσουμε».
     Δεν είναι έτσι τα πράγματα. Το ντοπάρισμα έχει πολύ μεγαλύτερη έκταση από ότι μπορούμε να φανταστούμε. Κι έχει έκταση, διότι ο καθένας θέλει να είναι υψηλού επιπέδου αθλητής, γιατί έχει κάνει συμβόλαιο με κάποια αθλητική εταιρεία ή δεν ξέρω τι άλλη εταιρεία και προσδοκά χορηγούς και σπόνσορες. Και η Ομοσπονδία στηριγμένη σ’ αυτόν τον αθλητή, έχει κι αυτή οφέλη και οι προπονητές θα έχουν οφέλη και οι γιατροί θα έχουν οφέλη. Υπάρχει αυτό το κύκλωμα, αλλά υπάρχει και ένα γενικότερο κύκλωμα, ένα κύκλωμα το οποίο ξεκινάει από τη FIFA  και τη FIBA. 
     Η Παγκόσμια Ολυμπιακή Επιτροπή και ο κ. Ρογκ δεν γνωρίζουν την έκταση του προβλήματος; Αφού έχουν μετατρέψει σε επιχείρηση τους Ολυμπιακούς Αγώνες. Σε σόου έχουν μετατραπεί οι Ολυμπιακοί Αγώνες. Ξεκινάει από εκεί η ανοχή και φτάνει μέχρι τους δικούς μας αθλητές, που υφίστανται και τις τιμωρίες σε τελευταία ανάλυση, όταν ανακαλύπτονται.
     Κι ερχόμαστε εδώ μπροστά σ’ αυτό το τεράστιο πρόβλημα και προσπαθούμε, είτε να το υποβαθμίσουμε είτε -σύμφωνα με το νομοσχέδιο- να προτείνουμε κάποια μέτρα σε σωστή κατεύθυνση, με την έννοια ότι γίνονται πιο αυστηρές οι ποινές. Λαμβάνονται με τις διατάξεις του νομοσχεδίου κάποια μέτρα για καλύτερο έλεγχο και περιορίζονται τα ευεργετήματα, τα προνόμια, όπως λέγονται, για τους αθλητές που παίρνουν διακρίσεις, είτε για να μπουν στο δημόσιο είτε για να μπουν στα Πανεπιστήμια. Υπάρχει, λοιπόν, ένας περιορισμός.
     Είμαστε σύμφωνοι στην κατεύθυνση αυτή, αλλά είναι μέτρα αποσπασματικά τα οποία δεν θα αντιμετωπίσουν το όλο πρόβλημα, αν δεν αντιμετωπιστεί το πρόβλημα του επαγγελματισμού και του κέρδους του να είσαι πρωταθλητής. Είναι ψευτοδίλημμα, κατά τη δική μας άποψη. Θέλουμε καθαρό αθλητισμό ή θέλουμε μετάλλια; Και τα δυο τα θέλουμε, αλλά πώς θα το πετύχουμε;
      Η άποψη του Κομμουνιστικού Κόμματος Ελλάδας είναι ότι μπορούμε να το πετύχουμε χωρίς ντόπινγκ, χωρίς ουσίες, χωρίς κίνητρα τα οποία να σπρώχνουν τον αθλητή –όπως και οι γονείς πολλές φορές σπρώχνουν τον αθλητή- να βγει πρώτος στους αθλητικούς αγώνες, να διακριθεί για να περάσει στο δημόσιο.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Δώστε ένα περιθώριο, παρακαλώ, για να τελειώσω.
     Αλλά αυτό το θέμα αντιμετωπίζεται με ριζικά μέτρα. Θα μου πει κάποιος για την κοινωνία μας, για την πλειονότητα του ελληνικού λαού ή για την πλειονότητα στην Ευρώπη, ότι δηλαδή αυτό προϋποθέτει μια άλλη εξουσία, προϋποθέτει μια άλλη κυβέρνηση, ένα άλλο κοινωνικό σύστημα. Τι κάνουμε; Εμείς έχουμε προτάσεις και για το τι κάνουμε σήμερα. Δεν λέμε μόνο κατάργηση των Π.Α.Ε. και των Κ.Α.Ε..
     Πρώτον, να μην προχωρήσει από εδώ και πέρα κανένα επαγγελματικό σωματείο. Γιατί να έχουμε τμήματα αμειβομένων ποδοσφαιριστών στη Β΄ κατηγορία και δεν ξέρω πού αλλού; Κανένα βήμα παραπέρα!
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Δεύτερον, γιατί οι αθλητές μας και οι ομοσπονδίες να μπορούν να κάνουν συμβόλαια με εταιρείες; Γιατί να υπάρχουν χορηγοί; Γιατί να υπάρχουν σπόνσορες σε σωματεία που δεν είναι επαγγελματικά; Ας περιοριστούν αυτά!
     Γιατί δεν κάνουμε αυτό το τολμηρό βήμα; Γιατί είστε υπέρ της ελεύθερης αγοράς και υπέρ της ελευθερίας της επιχειρηματικής δράσης και στον αθλητισμό! Αυτό ισχύει και για τα δύο μεγαλύτερα κόμματα!
     Τι παρατήρηση έχω εγώ να κάνω για το ΣΥ.ΡΙΖ.Α. τουλάχιστον από την επιτροπή; Ότι βεβαίως αναγνωρίζει ότι ο επαγγελματισμός, η επιχειρηματικότητα στον τομέα αυτό δημιουργεί αυτές τις αιτίες. Ως εκεί όμως! Από κει και πέρα, όμως, οι προτάσεις είναι μίας καλύτερης διαχείρισης.
     Εμείς λέμε αποφασιστικά «όχι» στον επαγγελματισμό! Τέρμα μ’ αυτήν την υπόθεση! Και στοχεύουμε σε τέτοιους συσχετισμούς πολιτικών δυνάμεων που να μπορούν να οδηγήσουν σ’ αυτήν την κατεύθυνση.
     Τελειώνω με το εξής, κυρία Πρόεδρε.
     Έγινε πολλή συζήτηση στην επιτροπή μας. Το δεύτερο που έχουμε να προτείνουμε και αποτελεί πρόταση του Κ.Κ.Ε. είναι γενναία χρηματοδότηση του αθλητισμού για ανάπτυξη του σχολικού αθλητισμού, στο Στρατό, στη γειτονιά και για τις μεγαλύτερες ηλικίες, χρησιμοποιώντας την Τοπική Αυτοδιοίκηση.
     Τρίτο ζήτημα. Το λέει και η Ομοσπονδία του Στίβου. Όλες οι ουσίες, τα σκευάσματα, τα συμπληρώματα θα πιστοποιούνται από τον Ε.Ο.Φ., θα είναι με συνταγή και θα τα παίρνουν από το φαρμακείο.
     Πρόκειται για τρεις συγκεκριμένες προτάσεις για το σήμερα, τις οποίες δεν τις δεχόταν το ΠΑ.ΣΟ.Κ., δεν τις δέχεται ούτε η Νέα Δημοκρατία.
     Και έρχομαι σ’ ένα τελευταίο για να ξεκαθαρίσουμε την κατάσταση. Γίνεται διαπάλη ανάμεσα στο ΠΑ.ΣΟ.Κ. και τη Νέα Δημοκρατία για το ποιος θα ελέγχει τον κρατικό τομέα και ποιος τον κοινωνικό τομέα. Αυτό γίνεται και στο δημόσιο. Αλλάζουν οι προϊστάμενοι, αλλάζουν οι διευθυντές, αλλάζει η ηγεσία της δικαιοσύνης. Τώρα, όσον αφορά τις ομοσπονδίες, τις περισσότερες τις ελέγχει το κόμμα της Αξιωματικής Αντιπολίτευσης. Η Ε.Π.Ο. θέλει, λέει, ανεξαρτησία γιατί το ζητάει η FIFA ή η UEFA . 
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
     Κοιτάξτε, το είπα και στην επιτροπή. Όταν ζητάμε ανεξαρτησία, αυτή μπορεί να είναι προς θετική κατεύθυνση, μπορεί να είναι και προς αρνητική κατεύθυνση. Αν είναι να είναι ασύδοτη η ανεξαρτησία και να κάνω ό,τι θέλω, δεν τη θέλουμε εμείς τέτοια ανεξαρτησία! Ούτε στα πανεπιστήμια θέλουμε τέτοια ανεξαρτησία, για να προχωρήσει πιο γρήγορα η εμπορευματοποίηση και η σύνδεση με την επιχειρηματικότητα και εκεί! Δεν τη θέλουμε και εδώ την ανεξαρτησία για να κάνουν ό,τι θέλουν, να μην μπορεί να επεμβαίνει το κράτος στο καταστατικό, να μην μπορούμε να επιβάλλουμε την απλή αναλογική! Από πού κι ως πού οι έξω που είναι κύκλωμα –γιατί μετράνε ψήφους με τις δικές μας ομοσπονδίες, υπόσχονται ψήφους- να λένε: «μην πειράζετε το νομικό καθεστώς»;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Και μια και αναφέρθηκα και στο εκλογικό σύστημα, γνωρίζω ότι υπάρχει διαπάλη για το πώς θα μπει και η Αντιπολίτευση μέσα στις ομοσπονδίες και για το πώς θα μπει και η κυβερνητική παράταξη μέσα στις ομοσπονδίες. Όμως, το δίκαιο είναι όλες οι τάσεις να υπάρχουν μέσα στις ομοσπονδίες και τα σωματεία! Αυτό σημαίνει απλή αναλογική, δεν σημαίνει λίγο αναλογικότερο εκλογικό σύστημα, δηλαδή να περιοριστούν οι σταυροί ώστε από τα δύο μεγαλύτερα κόμματα το ένα να έχει την απόλυτη πλειοψηφία και το άλλο να έχει τη μειοψηφία! 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Η απλή αναλογική είναι η αντιμετώπιση του προβλήματος και εμείς τασσόμαστε υπέρ αυτής της λύσης, εφόσον είναι πρόθυμη η Κυβέρνηση να αλλάξει το εκλογικό σύστημα.
     Το καταψηφίζουμε επί της αρχής!
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκυλλάκο.
     Να θυμίσω –για να μην υπάρχουν παρεξηγήσεις- ότι οι Κοινοβουλευτικοί Εκπρόσωποι στην πρωτολογία τους δικαιούνται δώδεκα λεπτά και οι εισηγητές και οι ειδικοί αγορητές δικαιούνται δεκαπέντε λεπτά. 
     Αυτό το λέω για να μη φαίνεται ότι η παρέμβαση του Προεδρείου ήταν άδικη, αλλά για να συντομεύετε.
     Το λόγο έχει ο ειδικός αγορητής του Συνασπισμού κ. Ψαριανός.
     ΓΡΗΓΟΡΙΟΣ ΨΑΡΙΑΝΟΣ: Κύριε Πρόεδρε, κύριοι συνάδελφοι, συζητάμε σήμερα ένα νομοσχέδιο, αφού έγιναν οι ανάλογες συζητήσεις, αντιπαραθέσεις, προτάσεις και αντιπροτάσεις στην επιτροπή και ξεκινάμε να ψηφίσουμε υπέρ ή κατά και να προσθέσουμε ή να αφαιρέσουμε πράγματα. Είναι ένα νομοσχέδιο που θέλει να πατάξει τη βία και τη νοθεία σ’ έναν τόπο που υποφέρει πολλά χρόνια από βία και από νοθεία σ’ όλα τα επίπεδα. 
     Εδώ η βία και η νοθεία αφορά στον αθλητισμό. Η κάθε Κυβέρνηση, όταν εκλέγεται, ένα από τα πρώτα ζητήματα που θέλει να «χτυπήσει» στη ρίζα του είναι η βία στα γήπεδα και η νόθευση του υγιούς αθλητισμού με τη μέθοδο του ντόπινγκ που δεν ξεκινάει μόνη της ούτε ξεκίνησε μόνη της, αλλά έρχεται πίσω από άλλα πράγματα. 
     Πρέπει να πούμε ότι υπάρχουν δύο τελείως διαφορετικές λογικές στο πώς μπορεί κάποιος να δει το ζήτημα. Υπάρχει η λογική, η σκέψη, η στόχευση ότι θέλουμε έναν καθαρό μαζικό αθλητισμό που να γεννάει ταλέντα, να κάνει μεγάλες επιδόσεις –όσο μπορεί να κάνει- πάντα καθαρά και πάντα στο επίπεδο του ευ αγωνίζεσθαι. Αυτό ως επιθυμία το επικαλούμαστε όλοι, όλες οι παρατάξεις και λέμε ότι όλοι θέλουμε έναν καθαρό αθλητισμό και όχι βία στα γήπεδα. Γιατί έχουμε ένα «βρώμικο» αθλητισμό και βία κάθε χρόνο στα γήπεδα με νεκρούς, με τραυματίες, με μονόφθαλμους και ανθρώπους που είναι στα καροτσάκια. 
     Υπάρχει ένα θεσμικό πλαίσιο; Υπάρχει. Υπάρχει μία νομοθεσία; Ήδη υπάρχει. Εφαρμόζεται; Δεν εφαρμόζεται. Τώρα είναι σε εξέλιξη η δίκη του οπαδού του Παναθηναϊκού, του Φιλόπουλου. Όσον αφορά τη βία δεν υπάρχει αρμοδιότητα μόνο του Υπουργείου Πολιτισμού, αλλά υπάρχει συναρμοδιότητα και άλλων Υπουργείων, όπως του Υπουργείου Εσωτερικών, του Υπουργείου Δικαιοσύνης. 
     Παρακολουθούμε, λοιπόν, αυτή τη δίκη που λαμβάνει χώρα αυτές τις μέρες και μετά από πολλές αναβολές. Η δίκη εξελίσσεται σε μία παρωδία, σε δικαστικούς και νομικίστικους δικολαβισμούς, όπου ανακαλούνται στον ανακριτή οι καταθέσεις όλων των μαρτύρων. 
     Και ενώ διαβάζαμε κάθε μέρα στις εφημερίδες και ενώ όλοι μιλούσαν με ονόματα και στοιχεία και «φωτογράφιζαν» πρόσωπα και είχαμε βίντεο, κάμερες και ζέπελιν -γιατί έχουμε προηγμένη τεχνολογία και παρακολουθούνται και οι κουζίνες μας- τώρα όλοι οι μάρτυρες της δίκης δεν είδαν και δεν ξέρουν τίποτα. Υπήρξε μάρτυρας που είπε ότι στην αρχική του κατάθεση στον ανακριτή έλεγα ψέματα. Και το λέει αυτό μέσα στο δικαστήριο. 
     Υπάρχουν άνθρωποι που έχουν κατηγορηθεί σε θέματα βίας αυτού που λέμε «εξωσχολικού αθλητισμού», οι οποίοι αφού βγήκαν στη σέντρα και τους έδειξαν και οι εφημερίδες και οι κάμερες και οι τηλεοράσεις, αθωώθηκαν. Ήταν άνθρωποι άνεργοι, πιτσιρικάδες. Πολλοί από αυτούς είναι άτομα που περνάνε δύσκολη προσωπική ζωή, καθώς δεν έχουν δουλειά, δεν πάνε σχολείο, δεν έχουν απασχόληση και ο μόνος «θεός» τους είναι το γήπεδο και η ομάδα τους. Και ξαφνικά αυτοί οι άνθρωποι όταν βρίσκονται κατηγορούμενοι, έχουν τη συνηγορία μεγαλοδικηγόρων και ποινικολόγων οι οποίοι είναι πανάκριβοι. Και θα ήθελα να ήξερα ποιος πληρώνει αυτούς τους ποινικολόγους και τους μεγαλοδικηγόρους που υπερασπίζονται ανθρώπους, που συμμετέχουν και ενέχονται σε τέτοιου τύπου επεισόδια και ακρότητες τα οποία έχουν γίνει σε όλα τα ελληνικά γήπεδα.
     Η συζήτηση για τους συνδέσμους και τις λέσχες είναι μία συζήτηση που είναι σχεδόν αδιέξοδη, από την άποψη ότι όπως ήρθε αυτό το σχέδιο νόμου, το οποίο απαγορεύει τους συνδέσμους και ιδρύει λέσχες υπό την εποπτεία και την καθοδήγηση και την επιμέλεια και την ευθύνη των Π.Α.Ε., είναι σε τελείως λανθασμένη κατεύθυνση. Διότι οι σύνδεσμοι υπάρχουν πάρα πολλές δεκαετίες στην ελληνική κοινωνία, στα ελληνικά γήπεδα, στα μικρά γήπεδα και στις συνοικιακές ομάδες και παντού. Και είναι τελείως αντίθετο με το δικαίωμα οποιουδήποτε να συνεταιρίζεται, να κάνει συνδέσμους, να μαζεύονται και να γίνονται φίλοι ενός «λουλουδιού» ή μιας ομάδας. Αυτό το είδαμε και στην επιτροπή και ευτυχώς πάρθηκε πίσω. Δεν καταργούνται οι σύνδεσμοι, γιατί δεν πρέπει να καταργηθούν. Δεν φταίνε οι σύνδεσμοι. Η αντίληψη ότι η συλλογική ευθύνη, ότι ένας σύνδεσμος φιλάθλων ευθύνεται για τα επεισόδια που έγιναν ή για εγκληματικές πράξεις είναι σε τελείως λάθος κατεύθυνση, είναι τελείως στρεβλή. 
     Όμως, οι σύνδεσμοι, όπως και οι πρόεδροι των Π.Α.Ε., ιδίως των μεγάλων ποδοσφαιρικών ανωνύμων εταιρειών, ξέρουν πάρα πολύ καλά ποια είναι αυτά τα άτομα που συνεχώς και κατά συρροή συμμετέχουν σε τέτοια επεισόδια και κατ’ επάγγελμα.
     Γιατί έχουμε φθάσει σε ένα σημείο να έχουμε επαγγελματίες οπαδούς και επαγγελματικούς ιδιωτικούς «έγχρωμους  στρατούς», τους οποίους ο εκάστοτε πρόεδρος, επειδή έχει διάφορες, όχι τόσο σύννομες δραστηριότητες και διάφορα άλλα προβλήματα που μπορεί να προκύψουν αργότερα, ε, όλο και θέλει και έναν στρατό, να βγει και να πει κάτω τα χέρια από τον πρόεδρο.
     Δεν είναι λοιπόν οι σύνδεσμοι που έχουν το πρόβλημα, ούτε μπορούμε να αντικαταστήσουμε τους συνδέσμους με λέσχες. Λέσχες των φίλων επίσης υπήρξαν και υπήρξα και εγώ μέλος και συνδέσμου και λέσχης φίλων ομάδας. Το να ιδρύσεις υπό την εποπτεία και την ευθύνη των Π.Α.Ε. λέσχη, είναι σα να φτιάχνεις ακόμα μία μαριονέτα στα χέρια του Προέδρου, επίσημα πια. Ξέρετε, οι σύνδεσμοι έχουν και μία αντιεξουσιαστική λογική. Δεν είναι πάντα στα βήματα του μεγάλου προέδρου, του οραματιστή που θα κάνει το σύλλογο παγκόσμιας εμβέλειας και λάμψης. Είναι και αντιπολιτευόμενοι και πολλές φορές σώνουν και συλλόγους και σωματεία. Και μεγάλους συλλόγους και σωματεία τους έχουν σώσει από πολύ δύσκολες καταστάσεις και από προέδρους περίεργους κατά καιρούς και τα ξέρουμε όλα αυτά. Δεν είναι, λοιπόν, το θέμα αυτό.
     Όλη αυτή η λογική ξεκινάει από την εμπορευματοποίηση του αθλητισμού και από τη λογική των ιδιωτικών συμφερόντων, των συμφερόντων που θέλουν και να συντηρούν «έγχρωμους στρατούς» που είναι έτοιμοι ανά πάσα στιγμή να συγκρουστούν για λογαριασμό του κάθε Προέδρου και να παράγουν πρωταθλητές του εργαστηρίου, πρωταθλητές με απίστευτα ρεκόρ που βγαίνουν ξαφνικά από ένα «αμπάρι» ή από μία άλλη δραστηριότητα, είναι κλητήρες σε κάποιο Υπουργείο και ξαφνικά κάνουν κάτι εκπληκτικά ρεκόρ επειδή το γράφει το DNA της φυλής τους, χωρίς να μας λένε ποιες άλλες ουσίες γράφει το DNA της φυλής.
     Μιλώντας για ουσίες, είναι αυτονόητο ότι θα έπρεπε να υπάρχει η έγκριση του Οργανισμού Φαρμάκων για οποιοδήποτε σκεύασμα κυκλοφορεί. Αυτά είναι πάρα πολύ γνωστά πράγματα. Θα τα πούμε αναλυτικά σε όλη αυτή τη συζήτηση που θα γίνεται εδώ και την επόμενη εβδομάδα.
     Όμως, θέλω να πω, η Κυβέρνηση της Νέας Δημοκρατίας, οι προηγούμενες Κυβερνήσεις και της Νέας Δημοκρατίας και του ΠΑ.ΣΟ.Κ., τουλάχιστον από τη Μεταπολίτευση και μετά, όταν βλέπουν αυτό το πράγμα, αυτό το φαινόμενο να διογκώνεται και κάθε χρόνο να επαναλαμβάνονται τα ίδια περιστατικά, θέλει να κάνει κάτι; Εγώ πιστεύω ότι δεν θέλει η Κυβέρνηση. Να σας πω ότι έχω την εντύπωση πως οι Κυβερνήσεις βολεύονται, όταν αποπροσανατολίζεται η κοινή γνώμη από θέματα όπως το ασφαλιστικό, από θέματα παιδείας, από δύσκολα θέματα εξωτερικής πολιτικής, όταν ξαφνικά σκάσει ένα πρωτοσέλιδο και όλα τα δελτία ασχολούνται με έναν νεκρό σε μία λεωφόρο ή με δύο τραυματίες σε ένα γήπεδο και με εκτεταμμένα επεισόδια. Έτσι η Κυβέρνηση σώζεται από τα πρωτοσέλιδα και από τις δυσκολίες και από τις δύσκολες ατραπούς στις οποίες έχει μπει. Και αυτό ισχύει για όλες τις Κυβερνήσεις. Είναι ένας αποπροσανατολισμός ο οποίος χρήσιμο είναι να υπάρχει, έχω την εντύπωση.
     Επίσης, οι Κυβερνήσεις θέλουν να συγκρουστούν με τα μεγάλα ιδιωτικά συμφέροντα που βρίσκονται σε αλληλουχία και αλληλοδιαπλοκή με μεγάλες εταιρείες αθλητικών ειδών, με μεγάλες εταιρείες που κάνουν χορηγίες, με ιδιωτικές τηλεφωνίες, μπύρες, τηλεοράσεις, ηλεκτρολογικά υλικά, μεγάλες εταιρείες που στηρίζουν τους μεγάλους πρωταθλητές; Οι Κυβερνήσεις μας θέλουν να συγκρουστούν με τα μεγάλα συμφέροντα τα οποία χρησιμοποιούν τον αθλητισμό, στα οποία διαπλέκονται οι μεγάλες εταιρείες αθλητικών ειδών με τις φαρμακοβιομηχανίες; 
     Για να μιλήσουμε λίγο και για το ντόπινγκ, αν δούμε τα μετάλλια της Ελλάδος από Ολυμπιάδα σε Ολυμπιάδα, όσο πλησίαζε η διεκδίκηση της Ολυμπιάδας από την Αθήνα ήταν δύο, τέσσερα, έξι, δεκατέσσερα, φθάσαμε δεκάξι και μετά καταρρεύσαμε. Στην αμέσως επόμενη Ολυμπιάδα, από την Αθήνα των δεκαέξι μεταλλίων πέσαμε στα τέσσερα. Γυρίσαμε πίσω στα «τέσσερα».
     Και γύρισαν πίσω δεκαέξι αθλητές, οι περισσότεροι από τους οποίους ντύνονταν από μία συγκεκριμένη εταιρεία, όχι επειδή η εταιρεία αυτή ευθύνεται ή ντοπάρει τους αθλητές της, αλλά ίσως επειδή η εταιρεία αυτή είναι αδύναμη μπροστά σε άλλες μεγαλύτερες οι οποίες τη βγάζουν στη σέντρα και την αδειάζουν. 
     Η υπόθεση της Σεούλ, η περίφημη υπόθεση του Τζόνσον και του Καρλ Λιούις είναι πάρα πολύ διδακτική, διότι ο Καρλ Λιούις είναι σήμερα σε μία πολύ άσχημη κατάσταση μετά απ’ όλα όσα έχει περάσει και μετά από τον συνεχή πρωταθλητισμό και τα τσουβάλια μεταλλίων που μάζευε. Ο Τζόνσον «αδειάστηκε» στη Σεούλ, του αφαιρέθηκε το χρυσό μετάλλιο γιατί ήταν ντοπαρισμένος, ενώ ο Καρλ Λιούης «έπινε μόνο γάλα της μαμάς του». 
     Όμως, ποια εταιρεία έντυνε τον ένα και ποια εταιρεία έντυνε τον άλλο; Έχουμε αποφασίσει ότι κάποια στιγμή μπορούμε ή πρέπει ή θέλουμε να συγκρουστούμε με αυτά τα τεράστια συμφέροντα; Θέλουμε ή δεν θέλουμε;
     Εγώ νομίζω ότι κι αν μερικοί θέλουν, δεν μπορούν. Πιστεύω ότι υπάρχουν άνθρωποι πραγματικά και από τη Νέα Δημοκρατία και από το ΠΑ.ΣΟ.Κ. που ενδεχομένως να ήθελαν να χτυπήσουν ακριβώς εκεί που πρέπει να χτυπήσουμε. Όμως, ακόμη κι αν αυτοί οι λίγοι που ήθελαν, προσπάθησαν να κάνουν κάτι, «αδειάστηκαν». Αν θέλουμε και μπορούμε να το δείξουμε, αυτό το νομοσχέδιο θα θέλαμε να το στηρίξουμε με όλες μας τις δυνάμεις και να το ψηφίσουμε όλες οι πτέρυγες και όχι να προσπαθεί, αλλά να δίνει λύσεις πραγματικές σε όλα αυτά τα προβλήματα και στους δύο μεγάλους αυτούς άξονες της βίας και της νοθείας. Αν θέλουμε να το κάνουμε, θα το κάνουμε. 
     Εγώ νομίζω ότι αυτό το νομοσχέδιο όπως κατεβαίνει και με όλες τις βελτιώσεις, τις αλλαγές που έγιναν, δεν δίνει λύσεις στα προβλήματα αυτά. Δεν δίνει λύσεις γιατί δεν θέλει να αντιμετωπίσει δημοκρατικά τον αθλητισμό, δεν θέλει και τα σωματεία και τις εκλογές, δεν θέλει να συγκρουστεί με τα μεγάλα συμφέροντα. 
     Ο αθλητισμός σήμερα όπως είναι με όλα αυτά, με όλες αυτές τις παρενέργειες και τις παρελκόμενες ζημίες της βίας και της νοθείας, ξεκίνησε από το ’79 με την εμπορευματοποίησή του, με το επαγγελματικό ποδόσφαιρο και μετά αυτό το σχέδιο ολοκληρώθηκε από το ΠΑ.ΣΟ.Κ. πραγματικά στην ίδια κατεύθυνση μιας φιλελεύθερης λογικής, μιας νεοφιλελεύθερης λογικής που έχει άμεση συνέργεια και σχέση με τα μεγάλα ιδιωτικά συμφέροντα.
     Ξέρετε, στη Βαρκελώνη μετά την Ολυμπιάδα, όλα τα ολυμπιακά ακίνητα αποδόθηκαν σε δημόσια χρήση και άλλαξε η ζωή της πόλης. Εδώ διεκδικήσαμε την ολυμπιάδα, την πήραμε, παρ’ όλο που πολλοί διαφωνούσαμε με τη διεκδίκηση και την ανάληψη της Ολυμπιάδας, γιατί θα μας γονάτιζε οικονομικά και μας γονάτισε οικονομικά. Και όχι μόνο μας γονάτισε οικονομικά, αλλά μας έκανε και άλλες ζημιές.
     ΓΕΩΡΓΙΟΣ ΛΙΑΝΗΣ: Κύριε Ψαριανέ, μην το λέτε αυτό. Δεν διαφωνούσατε. Είχα συνάντηση με τον Πρόεδρο και Αρχηγό σας.
     ΠΡΟΕΔΡΕΥΩΝ (Γεώργιος Σούρλας): Παρακαλώ.
     ΓΡΗΓΟΡΗΣ ΨΑΡΙΑΝΟΣ: Τα ολυμπιακά ακίνητα της Αθήνας είναι ερειπωμένα, καταρρέουν και περιμένουμε να καταρρεύσουν για να τα δώσουμε στους ημέτερους. Υπάρχουν πάρα πολλά προβλήματα που πρέπει να τα λέμε και να τα συζητάμε.
     ΓΕΩΡΓΙΟΣ ΛΙΑΝΗΣ: Είχατε ενστάσεις για την εμπορευματοποίηση…
     ΓΡΗΓΟΡΗΣ ΨΑΡΙΑΝΟΣ: Η εμπορευματοποίηση είναι ένα ζήτημα το οποίο καμμία Κυβέρνηση, κύριε Λιάνη, δεν θέλει να λύσει, ούτε θέλησε.
     ΓΕΩΡΓΙΟΣ ΛΙΑΝΗΣ: Όχι τους Ολυμπιακούς όμως…
     ΑΘΑΝΑΣΙΟΣ ΛΕΒΕΝΤΗΣ: Όχι επισήμως…
     ΠΡΟΕΔΡΕΥΩΝ (Γεώργιος Σούρλας): Παρακαλώ να σταματήσει η συζήτηση μεταξύ των συναδέλφων. Αφήστε τον κ. Ψαριανό να εκφράσει τις απόψεις του.
     ΓΡΗΓΟΡΗΣ ΨΑΡΙΑΝΟΣ: Οι Υπουργοί Αθλητισμού είχαν ονόματα και παρουσία. Πολλοί απ’ αυτούς έχουνε εξαφανιστεί, δεν είναι πια στον πολιτικό βίο, ούτε βγαίνουν να μας πουν τι έγινε επί της υπουργίας τους. Και αναφέρομαι σε Υπουργούς που ασχολήθηκαν με τον αθλητισμό και από το ΠΑ.ΣΟ.Κ. και από τη Νέα Δημοκρατία.
     Ο κ. Φούρας ήξερε πολλά πράγματα. Ο κ. Φλωρίδης ήξερε πολλά πράγματα.  Ο κ. Λιάνης ήξερε πολλά πράγματα. Όλα τα ξέρατε. Και ο κ. Ορφανός τα ήξερε όλα. Και ο κ. Ιωαννίδης τα ξέρει όλα. Και ο κ. Λιάπης και ο κ. Βενιζέλος τα ήξεραν όλα.
     Είμαστε στο μηδέν. Δεν έχουμε κάνει τίποτα. Και κάθε χρόνο φέρνουμε ένα νομοσχέδιο για να πατάξουμε τη βία και τη νοθεία. Κανένα από τα δύο δεν θέλουμε να πατάξουμε. Αν θέλαμε, θα το κάναμε σε μία βδομάδα. Η βία στα γήπεδα τελειώνει σε μία βδομάδα.
     Αυτή η δίκη που εξελίσσεται αυτές τις μέρες να μην είναι τραγωδία, να μην είναι κωμωδία, να μη γίνει κουκούλωμα. Θα γίνει όμως. Υπάρχουν μεγάλα στελέχη μέσα. Δεν θέλω να αναγκαστώ να πω πράγματα από εδώ αλλά πρέπει αυτή η δίκη να έλθει σε πέρας και να βγουν στο φως όλα όσα έχουν γίνει και όσα κρύβονται από πίσω. 
     	Δεν είναι μόνο αυτή η δίκη. Αν θέλουμε να τελειώσουμε με τη βία, ούτε τους συνδέσμους θα διαλύσουμε, ούτε λέσχες-«μαριονέτες» θα φτιάξουμε, ούτε τίποτα απ’ όλα αυτά. Πρέπει να απεξαρτηθούμε από την εμπορευματοποίηση και από την αγκίστρωσή μας στα μεγάλα συμφέροντα και στις μεγάλες εταιρείες. Τελεία και παύλα. Έχω πάρα πολλά πράγματα να σας πω. Θα τα πούμε και αργότερα.
     	Υπάρχει ένα ζήτημα που είναι καίριο και πάρα πολύ σημαντικό και θέλω μ’ αυτό να τελειώσω. Φτάσαμε στο φοβερό παράδοξο να βλέπω τη Νέα Δημοκρατία -η οποία όταν ακούει απλή αναλογική βγάζει φλύκταινες- να δέχεται αναλογικό σύστημα στις εκλογές της Ομοσπονδίας και το ΠΑ.ΣΟ.Κ. που είναι «σημαιοφόρος» της απλής αναλογικής -απλώς δεν προλάβαινε σε είκοσι χρόνια να την κάνει το καημένο- να είναι υπέρ ενός συστήματος πλειοψηφικού, «μασίφ» ψηφοδελτίων με δεκαπέντε σταυρούς, σε διοικήσεις με δεκαπέντε μέλη. 
     ΣΟΦΙΑ ΣΑΚΟΡΑΦΑ: Υπάρχουν ελεγκτικοί μηχανισμοί γι’ αυτό…
     ΓΡΗΓΟΡΙΟΣ ΨΑΡΙΑΝΟΣ: Είναι μία τεράστια παραδοξολογία αυτό το πράγμα. Είναι εντελώς παράδοξο και εντελώς υπονομευτικό για τη Δημοκρατία. Τελεία και παύλα.
     	ΣΟΦΙΑ ΣΑΚΟΡΑΦΑ: Διαστρεβλώνετε την πραγματικότητα.
     	ΓΡΗΓΟΡΙΟΣ ΨΑΡΙΑΝΟΣ: Αφήστε τα «καραγκιοζιλίκια» και «μην χορεύετε την τσιγκολελέτα». Επιτέλους, μην παίζετε παιδικά παιχνιδάκια.
     	ΠΡΟΕΔΡΕΥΩΝ (Γεώργιος Σούρλας): Κύριε Ψαριανέ…
     	ΓΡΗΓΟΡΙΟΣ ΨΑΡΙΑΝΟΣ: Η απλή αναλογική είναι ένα εκλογικό σύστημα το οποίο εξασφαλίζει…
     	ΠΡΟΕΔΡΕΥΩΝ (Γεώργιος Σούρλας): Κύριε Ψαριανέ, ακούστε λίγο τον Πρόεδρο, θα σας κάνει καλό.
     	ΓΡΗΓΟΡΙΟΣ ΨΑΡΙΑΝΟΣ: Μισό λεπτό να τελειώσω, κύριε Πρόεδρε.
     	ΠΡΟΕΔΡΕΥΩΝ (Γεώργιος Σούρλας): Θα τελειώσετε, όμως όχι να λέτε τη λέξη «καραγκιοζιλίκια».
     	ΓΡΗΓΟΡΙΟΣ ΨΑΡΙΑΝΟΣ: Μα, είναι πράγματα αυτά τώρα, κύριε Πρόεδρε; Σας παρακαλώ πάρα πολύ. Μπορούμε να μιλάμε ελεύθερα. Ο Καραγκιόζης εθνικός ήρωας είναι.
     	ΠΡΟΕΔΡΕΥΩΝ (Γεώργιος Σούρλας): Όχι, κύριε Ψαριανέ, δεν επιτρέπονται τέτοιες εκφράσεις. Θίγετε Βουλευτές, κόμματα, θεσμούς.
     	ΓΡΗΓΟΡΙΟΣ ΨΑΡΙΑΝΟΣ: Όχι, θίγω τον Καραγκιόζη που είναι εθνικός ήρωας.
     	ΠΡΟΕΔΡΕΥΩΝ (Γεώργιος Σούρλας): Άμα σας αρέσει ο Καραγκιόζης, κάντε τον εσείς, όχι όμως να θίγουμε τους άλλους.
     	ΓΡΗΓΟΡΙΟΣ ΨΑΡΙΑΝΟΣ: Η απλή αναλογική είναι ένα πάγιο σύστημα που λύνει προβλήματα και που θεσπίζει τη δημοκρατία. Οι εκλογές στις ομοσπονδίες, στους συλλόγους και στα σωματεία πρέπει να γίνονται με απλή αναλογική. Αυτό που ζητάμε είναι όχι δεύτερη θητεία στις διοικήσεις των ομοσπονδιών. Κάποιοι δεν θέλουν να γίνει αυτή η αλλαγή γιατί έχουν καταλάβει τις ομοσπονδίες–όχι έχουν κατανοήσει, έχουν κάνει κατάληψη- και δεν θέλουν να αλλάξουν οι «μητροπολίτες» και οι «αρχιεπίσκοποι» των ομοσπονδιών, ενώ κάποιοι άλλοι θέλουν να τους αλλάξουν για να βάλουν τους δικούς τους. Αυτό είναι ένα ζήτημα το οποίο πρέπει να βλέπουμε με καθαρά μάτια και καθαρό βλέμμα.
     ΣΟΦΙΑ ΣΑΚΟΡΑΦΑ: Είναι αντιδημοκρατικό αυτό που λέτε. Το «εκλέγειν» και το «εκλέγεσθαι» το γνωρίζετε;
     ΓΡΗΓΟΡΙΟΣ ΨΑΡΙΑΝΟΣ: Πρέπει να πούμε ότι η απλή αναλογική είναι δίκαιο αίτημα για τις εκλογές και ότι δεν αντιβαίνει στην ανεξαρτησία των Ομοσπονδιών σύμφωνα με τα ευρωπαϊκά κελεύσματα. Είναι ένα δίκαιο σύστημα. Επίσης οι διοικήσεις όχι πάνω από δύο θητείες εξασφαλίζουν εναλλαγή και δημοκρατικότητα και δεν φτιάχνουν «δεσπότες» στις ομοσπονδίες που είναι τριάντα, σαράντα και πενήντα χρόνια ισόβιοι. Θα επανέλθουμε σ’ αυτό το θέμα, όπως και σε όλα τα άλλα. 
     Είναι άμεση ανάγκη να προχωρήσουμε σε εκδημοκρατισμό των αθλητικών ομοσπονδιών και των σωματείων και να ανοιχτούν οι σύλλογοι στα μέλη. Αν τα ερασιτεχνικά σωματεία έγραφαν φίλους των ομάδων, δεν θα χρειάζονταν ούτε οι σύνδεσμοι, ούτε οι λέσχες και θα ήμασταν όλοι μέλη των ερασιτεχνικών μας σωματείων. Πρέπει να αποφασίσουμε πού είναι ο επαγγελματισμός και πού μπορούμε να έχουμε καθαρό αθλητισμό. Καθαρό ερασιτεχνικό αθλητισμό χωρίς βία ούτε νοθεία. Θα επανέλθουμε.
     	Σας ευχαριστώ.
     (Χειροκροτήματα από την πτέρυγα του Λαϊκού Ορθόδοξου Συναγερμού)
     	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ψαριανό.
     	Κύριοι συνάδελφοι, έχουμε ένα πολύ πλούσιο λεξιλόγιο. Έχουμε υποχρέωση να κρατάμε ένα επίπεδο. Κύριε Ψαριανέ, χειρίζεστε πάρα πολύ καλά τη γλώσσα…
     (Θόρυβος στην Αίθουσα)
     	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Τα είπε άριστα, κύριε Πρόεδρε.
     	ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι. Μπορεί να συμφωνείτε με τον ΣΥ.ΡΙΖ.Α., αλλά είναι δικό σας θέμα. Ακούστε και λίγο τον Πρόεδρο.
     	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Παίρνει άριστα!
     	ΠΡΟΕΔΡΕΥΩΝ (Γεώργιος Σούρλας): Να του βάλετε άριστα. Κύριε Γεωργιάδη, δεν σας βάλαμε βαθμολογητή εδώ μέσα. Σας παρακαλώ πάρα πολύ. Θα παρακαλέσω λοιπόν να μιλάτε με ευπρέπεια. Μπορείτε να ασκήσετε κριτική…
     (Θόρυβος στην Αίθουσα)
     	Κυρία Σακοράφα, δεν θα μιλάτε με τα θεωρεία. Αυτό δεν επιτρέπεται. 
     	Δεν επιτρέπονται τέτοιες εκφράσεις και τέτοιοι χαρακτηρισμοί. Έχουμε πλούσιο λεξιλόγιο. Προσπαθούμε να ανεβάσουμε το επίπεδο. Έτσι δεν προάγεται η συζήτηση. 
     	ΓΡΗΓΟΡΙΟΣ ΨΑΡΙΑΝΟΣ: Ποιες είναι οι κακές εκφράσεις, κύριε Πρόεδρε;
     	ΠΡΟΕΔΡΕΥΩΝ (Γεώργιος Σούρλας): Μ’ αυτό που είπατε ενοχλήθηκε το Προεδρείο και ενοχλείται και η Βουλή.
     	ΓΡΗΓΟΡΙΟΣ ΨΑΡΙΑΝΟΣ: Κακώς.
     ΠΡΟΕΔΡΕΥΩΝ (Γεώργιος Σούρλας): Όχι κακώς!
     Όχι, κύριε Ψαριανέ, δεν θα προσχωρήσουμε στην δική σας φιλοσοφία και τη νοοτροπία. Σας παρακαλώ πάρα πολύ! Δεν μπορείτε να λέτε «Καραγκιόζηδες» Βουλευτές και Κόμματα. Δεν το έχετε το δικαίωμα αυτό.
     ΓΡΗΓΟΡΙΟΣ ΨΑΡΙΑΝΟΣ: Αυτό είπα;
     ΠΡΟΕΔΡΕΥΩΝ (Γεώργιος Σούρλας): Αυτό είπατε. «Καραγκιοζιλίκια» είπατε. Αν σας αρέσει ο Καραγκιόζης, είναι δικό σας θέμα. Ακολουθείστε τον. Και εμένα μου αρέσει ο Καραγκιόζης να τον παρακολουθώ. Δεν θέλω, όμως, τέτοιες εκφράσεις να ακούγονται στη Βουλή! Σας παρακαλώ πάρα πολύ! Έχω δίκιο και επιμένω.
     ΣΠΥΡΙΔΩΝ–ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε!
     ΠΡΟΕΔΡΕΥΩΝ (Γεώργιος Σούρλας): Όχι, κύριε Γεωργιάδη, δεν έχετε το λόγο. Κύριε Γεωργιάδη, σας παρακαλώ πάρα πολύ!
     ΣΠΥΡΙΔΩΝ–ΑΔΩΝΙΣ ΓΕΩΡΓΙΑΔΗΣ: Το «θέατρο σκιών» είναι μείζον θέμα της πολιτικής που μας παραδώσατε.
     ΠΡΟΕΔΡΕΥΩΝ (Γεώργιος Σούρλας): Κύριε Γεωργιάδη, σας παρακαλώ πάρα πολύ!
     Ο κ. Αποστολάτος έχει το λόγο. Σας παρακαλώ πολύ, βοηθείστε! Αρκετά!
     Θα τον βουλιάξουμε το ναό της Δημοκρατίας; Το θέλετε;
     ΓΡΗΓΟΡΙΟΣ ΨΑΡΙΑΝΟΣ: Ναυάγιο είναι.
     ΔΗΜΗΤΡΙΟΣ ΛΙΝΤΖΕΡΗΣ: Έχει φροντίσει η Κυβέρνηση γι’ αυτό.
     ΠΡΟΕΔΡΕΥΩΝ (Γεώργιος Σούρλας): Δε ναυάγησε τίποτα, κύριε Ψαριανέ.
     ΓΡΗΓΟΡΙΟΣ ΨΑΡΙΑΝΟΣ: Ναυάγησε.
     ΠΡΟΕΔΡΕΥΩΝ (Γεώργιος Σούρλας): Στο μυαλό σας ναυάγησε. Κάνετε μεγάλο λάθος. Η Δημοκρατία είναι στέρεη και ο διάλογος, η αμφισβήτηση, η κριτική είναι τα σπουδαία συστατικά της Δημοκρατίας.
     ΓΡΗΓΟΡΙΟΣ ΨΑΡΙΑΝΟΣ: Περί αυτών ομιλούσα.
     ΠΡΟΕΔΡΕΥΩΝ (Γεώργιος Σούρλας): Και σας δίνει το δικαίωμα να κάνετε την κριτική αυτή, που σε άλλες καταστάσεις και σε άλλα καθεστώτα δεν επιτρέπετο αυτό.
     ΓΡΗΓΟΡΙΟΣ ΨΑΡΙΑΝΟΣ: Μακριά από μας.
     ΠΡΟΕΔΡΕΥΩΝ (Γεώργιος Σούρλας): Όχι «βούλιαξε το καθεστώς»! Σας παρακαλώ πάρα πολύ.
     Ο κ. Αποστολάτος έχει το λόγο.
     ΒΑΪΤΣΗΣ ΑΠΟΣΤΟΛΑΤΟΣ: Κύριε Πρόεδρε, κύριοι συνάδελφοι, κύριοι αρμόδιοι, θα μου επιτρέψετε να πω -δεν θέλω να συνεχίσω σε τίποτε από αυτό που διαδραματίζεται- ότι στον «Μικρό Πρίγκιπα», ο Σαιντ Εξυπερύ λέει ότι τα πολλά λόγια φέρνουν παρεξηγήσεις, γι’ αυτό, οι ποιητές αφήνουν τα πράγματα να φεύγουν, δεν εμμένουν σε αυτά, γιατί οι παρεξηγήσεις διαιωνίζονται.
     Έρχομαι στο θέμα αυτού του σχεδίου νόμου. Δεν είναι καθόλου τυχαίο ότι το θέμα του αθλητισμού υπάγεται σε αυτή την Επιτροπή Μορφωτικών Υποθέσεων. Έχω κατ’ επανάληψη τονίσει ότι εμμένω φανατικά στη θέση που έχω και που πιστεύει -ευτυχώς- και η Κυβέρνηση σήμερα, ότι τα πάντα είναι παιδεία, ο αθλητισμός είναι παιδεία.
     Άκουσα τον φίλτατο και κόσμιο συνάδελφο της Συμπολίτευσης, στην πρωταρχική αγόρευση του σήμερα, να μιλάει για μία φιλοσοφία που διέπει το νομοσχέδιο τούτο. Θα μου επιτρέψετε να πω, επειδή δεκαεπτά φορές επανέλαβε τη λέξη «φιλοσοφία», ότι εγώ δεν βρίσκω καμμία φιλοσοφία. Ένα σκεπτικό τιμωρίας υπάρχει μόνο και δεν πιστεύω ότι με ένα τέτοιου είδους σκεπτικό μπορεί να στηθεί ένα νομοσχέδιο και γι’ αυτό, ξεκινάω και λέω ότι όσο και να το παρακολουθήσει κάποιος, όσο και να το μελετήσει, βρίσκεται σε λάθος δρόμο. Και κυρίως, βρίσκεται σε λάθος δρόμο σε αυτό το επίμαχο σημείο των συνδέσμων το οποίο είναι κατάφωρα αντισυνταγματικό. Θα το συζητήσουμε, άλλωστε και στην πορεία των άρθρων.
     Ο ελληνικός αθλητισμός, απ’ ό,τι όλοι ξέρουμε και ειδικά, ο πρωταθλητισμός, δεν μπορεί να στηρίζεται στο «γίγαντα φόβο». Ο ολυμπισμός που είναι αν θέλετε, η «κορωνίδα», ως μορφή έμπρακτη όλων αυτών των σκέψεων, διαδικασιών, ανθρώπινων επιτευγμάτων, δεν μπορεί να στηριχθεί στο φόβο.
     Όμως, άκουσα, επίσης και από τη σεβαστή συνάδελφο του ΠΑ.ΣΟ.Κ. να λέει καταπληκτικά πράγματα και να τονίζει ότι υπάρχει θέμα ανταγωνισμού και όχι συναγωνισμού. Αυτή είναι η μεγάλη αλήθεια. Και επειδή ακριβώς ο ανταγωνισμός εμπεριέχει τη βία, θέλω να πω και να τονίσω και ως ειδικός επιστήμων -έχω διατελέσει και αθλητίατρος, κύριοι Υπουργοί- ότι αυτή η έννοια της βίας, την οποία προσπαθούμε με αυτό το σχέδιο νόμου να τιθασεύσουμε με αστυνομικά μέτρα και μάλιστα -σε παρένθεση θα πω- με το νομοσχέδιο για τις εταιρείες security που θα αναλάβουν τη φύλαξη γηπέδων, δε νομίζω ότι μπορεί να αποδώσει και να ελέγξει αυτά τα οποία λέμε, «φαινόμενα ακραία ανθρώπινων κοινωνικών συμπεριφορών». Η βία είναι μέρος του άλλου μας μισού, του κτήνους, του ζώου, αν θέλετε, το οποίο προσπαθούμε να τιθασεύσουμε μέσα από την παιδεία, τη μόρφωση, την εκπαίδευση και ένας εξαιρετικός τρόπος έχει αποδειχθεί ότι είναι η άθληση. Η άθληση, ως ολυμπιακό ιδεώδες, θα επαναλάβω ότι είναι η κορωνίδα αυτής της έκφρασης και της εφαρμοσμένης πρακτικής.
     Δεν πιστεύω με τίποτα ότι μπορούν, αν θέλετε, να ελεγχθούν τα φαινόμενα βίας με τους τρόπους που προτείνονται εδώ. 
     Όπως οι αρχαίοι ημών πρόγονοι μιλούσαν για το «νους υγιής εν σώματι υγιή», έτσι και εμείς θεωρούμε πως οι άνθρωποι αυτοί, οι αθλητές μας και ειδικότερα οι πρωταθλητές που επιλέγονται για τις «ειδικές» ικανότητες που έχουν με την εξάσκηση κάποιων ικανοτήτων που διαθέτουν κατορθώνουν να φτάσουν στο σημείο να είναι πρωταθλητές. Αυτοί οι πρωταθλητές σήμερα έχουν και το δικαίωμα να είναι επαγγελματίες. Είναι αν θέλετε το πνεύμα της εποχής και δεν πρέπει και δεν μπορούμε να ξεχνάμε σε ποια εποχή ζούμε. 
     Σε αυτή την έννοια της εποχής έχει προκύψει και αυτό το κολάσιμο σημείο του ντόπινγκ, που όμως θα πρέπει να ρίξουμε μια ματιά στο τι γίνεται στην υπόλοιπη κοινωνία όπου μιλάμε σήμερα για φάρμακα τρόπου ζωής. Αυτά τα lifestyle drugs, από το χάπι της ευτυχίας, αν θέλετε, μέχρι το χάπι για να καταπολεμήσει κανείς την αϋπνία του. Ή να φτάσει να έχει ρεκόρ ολυμπιακού τύπου, σημερινού όμως. 
     Άκουσα τον φίλτατο συνάδελφο του Κομμουνιστικού Κόμματος, που απουσιάζει αυτή την ώρα, να λέει ότι έχουν κατηγορήσει το σοσιαλιστικό μπλοκ ότι πριν από δεκαετίες γίνονταν πράγματα που είχαν να κάνουν με το ντόπινγκ. Θα του πω ότι αυτή είναι μεγάλη αλήθεια. Το ξέρουμε ιστορικά, το ξέρουν όλα τα πανεπιστήμια του κόσμου. Άλλωστε σιβηρικός ελευθερόκοκκος λέγεται ένα είδος φυτικού αιμοποιητικού αιμοσφαιρίνης, το siberian ginseng που είναι ένα σαφέστατο είδος ντόπινγκ. Και προχωράμε στις ορμόνες και τα υπόλοιπα ιδιοσκευάσματα τα οποία από φάρμακα έχουν καταντήσει να είναι δηλητήρια. Και δηλητήρια όχι μόνο για την υγεία αλλά και κυριολεκτικά και για τη ίδια τη ζωή τους, γιατί έχουν πεθάνει πάρα πολλοί άνθρωποι από τις νεοπλασματικές ιδιότητες, τις καρκινικές κυριολεκτικά που περιέχουν. 
     Θέλω λοιπόν να πω ότι οι αθλητές μας θα πρέπει να αποδείξουν πρωτίστως -αυτό θέλω να το τονίσω- την πνευματική και την ψυχική τους καλλιέργεια αλλά και διαγωγή και διάθεση, η οποία εκτός από την έξωθεν καλή μαρτυρία και παρουσία τους θα πρέπει να αποδεικνύεται και με πειστήρια μόρφωσης, παιδείας –θα επαναλάβω- πτυχίων. Θα πρέπει να είναι μία μόρφωση και παιδεία άκρως ελληνική. Και αυτό δεν το λέω με το πατριωτικό ύφος που είθισται να μας καταλογίζετε ως κόμμα, το λέω γιατί ιδιαίτερα στο σημερινό τω όντι παγκοσμιοποιημένο κόσμο μόνο στο πνεύμα της άθλησης του ολυμπισμού  μπορούμε να δούμε αυτό το συνάνθρωπο πνεύμα που είναι ομαδικό και με ό,τι συναφές και συνακόλουθο έχουν τα αθλητικά ιδεώδη. 
     Όλοι όμως οι εμπλεκόμενοι σήμερα σ’ αυτό το βαρύτατο πλήγμα του αθλητισμού και κατ’ επέκταση του ολυμπισμού που είναι ο βασικός πυλώνας του ελληνικού πολιτισμού στον κόσμο που ζούμε, όχι στην Ελλάδα, στην υδρόγειο όλη, οφείλουν οπωσδήποτε επιτέλους κάποια στιγμή να καταλάβουν, αλλά και να διερωτηθούν, αν θέλουν να το πλησιάσουν έτσι, ποιος είναι σήμερα ο σκοπός αυτής της κατασκευής «ανθρωποειδών κολοσσών» σήμερα που τα ελληνικά στάδια έχουν γίνει ρωμαϊκά αμφιθέατρα. Και το λέω με την ιστορική, ρεαλιστική, κυνική και ποιητική μεταφορά του λόγου. Στα στάδια δεν πέθανε κανείς. Δεν έχουμε ούτε ένα παράδειγμα. Σε αυτού του τύπου τα ρωμαϊκά αμφιθέατρα σήμερα τα οποία και αρχιτεκτονικά έχουν την μορφή, το στυλ, οι άνθρωποι τελικά αγωνίζονται και πεθαίνουν, αργά ή γρήγορα. 
     Όλοι αυτοί που απαξιώνουν αντί να εξυψώνουν τον αθλητισμό, οι εμπλεκόμενοι θα έλεγα ότι θα έπρεπε να ξαναπεράσουν μία βόλτα στα μουσεία και όχι μόνο στα ελληνικά μουσεία, αλλά στα μουσεία του κόσμου που είναι γεμάτα με την ομορφιά του ελληνικού πολιτισμού. 
     Εκεί μπορούν να δουν τη μυϊκή γράμμωση στα αγάλματα, το ερειστικό σύστημα, δηλαδή πώς ο σκελετός έχει διαμορφωθεί και όλα τα άλλα ανθρωπομετρικά στοιχεία, αυτά που κατάτι, ελαφρώς στον κανόνα, είναι λίγο πιο όμορφα, λίγο ψηλότερα, για να είναι η αφορμή να τείνουμε και εμείς προς μια εξύψωση, ανύψωση της ζωής μας, της καθημερινότητάς μας, η οποία όλο και βουλιάζει. 
     Δεν αρκεί, όμως, να μιλάμε μόνον από την αισθητική πλευρά γι’ αυτή την απαράμιλλη ομορφιά, που είναι συνώνυμη με το ελληνικό κάλλος και το οποίο έχει ηλικία κάπου εκεί στα είκοσι. Όπως κάπου εκεί στα είκοσι με είκοσι πέντε -συν-πλην, όπως λέμε εμείς οι ειδικοί, οι γιατροί- τελειώνει και η δυνατότητα πρωταθλητισμού ενός σώματος, σε κάποια άλλη αντίστοιχη ηλικία μοιραία πρέπει να τελειώνουν και κάποιες θέσεις στα αθλητικά σωματεία, οι οποίες θέλουν έναν ειδικό ψυχισμό. Δεν θέλουν, εάν θέλετε, την ενάργεια του ακαδημαϊκού ή του πολιτικού ανδρός και γι’ αυτό κάποια στιγμή κατά τη συζήτηση είδα ότι αναφέρθηκε το θέμα να μπουν δύο τετραετίες για άξιους, σεβαστούς για το έργο τους προέδρους τέτοιων σωματείων, ομίλων κ.λπ.. Αυτό το λέω παρενθετικά.
     Πρέπει να εξηγήσουμε τι γίνεται, όμως, με την Ολυμπιάδα μας. Στην εισαγωγή είπα αυτά που είπα και πρέπει να πω ότι μπήκαν και αθλήματα άλλου τύπου, από τη σκοποβολή, όπου βλέπουμε να παίρνουν μετάλλια ακόμα και υπέροχες κυρίες από τη γείτονα Ιταλία, μέχρι το –τάεκ- βο- ντό. Όλα αυτά μπήκαν, για να δείξουν ότι πράγματι ο ήλιος βγαίνει από την ανατολή -για εμάς είναι εγγύς- και όχι από την εσπερία και τελικά οι πάντες ξέρουν ότι η γη δεν είναι επίπεδη. Αποδεικνύεται αυτό, δηλαδή, από την εισαγωγή αυτής της modernit? στο πράγμα, που, πέρα από τα κλασικά, έβαλε και αυτά τα αθλήματα. 
     Η Ελλάδα ως σημείο στο χάρτη της υδρογείου είναι ένα ombelico mundi, ένας «ομφαλός της γης». Στην Ελλάδα, εάν βάλεις ένα διαβήτη στη Δήλο, αλλά και στους Δελφούς και στη Βεργίνα και στην Αθήνα, θα κάνεις έναν απόλυτο αρμονικό κύκλο που θα εμπεριέχει ό,τι είναι ωραίο, ευγενές και που θα έχει στόχο τον άνθρωπο, την εξύψωσή του, τον εξευγενισμό του με έναν τρόπο. Και ο αθλητισμός είναι ένας τέτοιος δρόμος.
     Πέρα από την ανθρωπογεωγραφία και κάθε άλλου είδους γεωγραφία που θέλω να κάνω, ας επανέλθουμε στο θέμα των συμπληρωμάτων, αυτά τα οποία λέγονται «ντόπινγκ», αυτά τα οποία σήμερα οι άνθρωποι έχουν καταλάβει ότι είναι καθαρά δηλητήρια και τα οποία, όμως, από το life style drugs, που έλεγα πριν, είναι η προϋπόθεση, για να καταλάβουν αυτοί οι νέοι, πολλοί αθλούμενοι κουρασμένοι -εξησκημένοι εννοώ- άνθρωποι αυτά τα χρυσά μετάλλια. 
     Εγώ θεωρώ ότι αδικηθήκαμε ως χώρα, με όλη την ευθύνη που έχουμε. Χρησιμοποιώ τον πληθυντικό, γιατί, όταν φέρνει το μετάλλιο εδώ ένας άξιος Ολυμπιονίκης, δεν γκρεμίζουμε πια τα τείχη της πόλης, αλλά μοιραζόμαστε αυτό το μεγαλείο της γυναίκας ή του άνδρα. Σήμερα μοιραζόμαστε και την ευθύνη σ’ αυτόν τον ευτελισμό και εξευτελισμό που έφθασαν τα πράγματα με τη χρήση αυτών των συμπληρωμάτων. 
     Υπάρχει, όμως, ένα μεγάλο ερωτηματικό: Μπορούν σήμερα, με τις διαβεβαιώσεις ότι δεν παίρνουν τίποτε -ο τιμημένος κ. Φελπς, ο νεαρός αυτός Αμερικανός με τα οκτώ χρυσά, ή ο Τζαμαϊκανός δρομέας- αυτοί οι υπεράνθρωποι να λειτουργήσουν με τέτοια ρεκόρ, χωρίς αυτές τις ουσίες; Ποιος μπορεί να το ελέγξει; Αυτή η Επιτροπή έδειξε ότι μεροληπτούσε. Και μεροληπτούσε με έναν απαράδεκτο και αισχρό, θα μου επιτρέψετε να πω, κύριε Πρόεδρε, για την Ελλάδα, για τους Έλληνες αθλητές.
     Ο αγαπητός κύριος Εισηγητής της συμπολίτευσης είπε ότι οι Ολυμπιακοί είναι θέμα υγείας. Έχουμε και τους Παραολυμπιακούς, οι οποίοι λένε ότι τελικά σ’ αυτήν την ιστορία ή το παιχνίδι, αν θέλετε, χωράμε όλοι. Χωράνε οι πάντες και ειδικά αυτοί που έχουν ένα handicup και που αυτό ακριβώς δείχνει το ανθρώπινο μεγαλείο τους και μάλιστα όταν, παρά το ελάττωμα ή το μειονέκτημα, αγωνίζονται και αγωνίζονται σκληρά για να καταφέρουν την υπέρβαση.
     Το παρόν νομοσχέδιο φοβάμαι ότι πρέπει να φροντίσει πρώτα απ’ όλα να εξαφανίσει αυτούς τους αδαείς ημιμαθείς, που είναι οι και καλά επαΐοντες παραβρισκόμενοι στα σωματεία στους πρωταγωνιστές πρωταθλητές μας, εκτός από τα κυριολεκτικά αυστηρά μέτρα που πρέπει να είναι συγκεκριμένα και άμεσα και όχι ημίμετρα αναποτελεσματικά, γιατί αυτά απλά επιβάλλουν τιμωρία και μόνο με την τιμωρία δεν γίνεται τίποτα.
      Θα ξαναγυρίσω, λοιπόν, στο θέμα παιδεία. Αν ένα παιδί ξέρει από το σχολειό ότι αυτά τα συμπληρώματα είναι μόνο δηλητήρια, ότι σκοτώνουν τη ζωή, το πνεύμα, το σώμα τους, την αξιοπρέπειά τους, δεν θα τα χρησιμοποιήσει και βεβαίως δεν θα είναι συνήγορος κανένας γονιός, γιατί έχουμε και τέτοια τραγικά φαινόμενα. Σ’ αυτό το σχέδιο νόμου υπάρχει ένας βασικός στόχος που αναφέρεται και στην αιτιολογική έκθεση που θέλει να επιλύσει δύο χρόνια προβλήματα, Πρώτον, τη βία στα γήπεδα, και δεύτερον, το ντόπινγκ, μέσα στο τρίπτυχο που είπε ο Υπουργός μας δηλαδή πρόληψη, αυστηρός έλεγχος και ανάλογη αυστηρή τιμωρία. Η βία στα γήπεδα, όμως κύριοι, δεν αντιμετωπίζεται με απλή κατάργηση των συνδέσμων. Και το πρόβλημα της φαρμακοδιέγερσης δεν αντιμετωπίζεται με την περικοπή των παροχών και των κινήτρων, ακόμη και των βραβείων. Δεν κατάλαβα, δηλαδή, γιατί δεν πρέπει να βραβεύονται όλοι αυτοί οι πρώτοι, χωρίς το ντόπινγκ. Δεν ισχύει γι’ αυτούς ο κανόνας, «ψιλή, ξανθιά και κούκλα»; Οπωσδήποτε. Δύο μέτρα με δύο σταθμά που το αποτέλεσμα θα είναι να μας αποκόψουν από τη νεολαία και τον αθλητισμό. Στο ντόπινγκ που τη σκιά των Ολυμπιακών του Πεκίνου την παρακολουθήσαμε και τη ζούμε ακόμη, το ανήθικο εδώ κυριολεκτικά και ο αποτροπιασμός αλλοιώνει κυριολεκτικά το νόημα του αθλητισμού. Διασύρει την έννοια του «ευ αγωνίζεσθε» και καταστρέφει την ίδια τη στιγμή. 
     Στο πολυεπίπεδο και πολύπλευρο του πράγματος χρειάζεται πολυεπίπεδη λύση στη βάση του αιτιατού και του αποτελέσματος. Για να μπορέσουμε να καταπολεμήσουμε το φαινόμενο –καθόλου καινούργιο, έχει πάρει όμως τρομακτικές διαστάσεις τα τελευταία χρόνια και καταρρίπτει κάθε αθλητική έννοια και αξία- αναζητούνται οι πραγματικές αιτίες και οι πραγματικοί φέροντες την ευθύνη. Αυτοί πρέπει να πάνε στη γωνία, στη «σέντρα» που λέμε. 
     Θα γίνω πιο συγκεκριμένος λέγοντας ότι η οργάνωση του ελληνικού αγωνιστικού αθλητισμού φαίνεται και είναι παντελώς οριζόντια, απαρχαιωμένη, αφού οι ομοσπονδίες και οι περισσότεροι αθλητές δεν καλύπτονται επιστημονικά για να ενισχυθεί η  προσπάθεια και ο επιδόσεις τους, όταν υπάρχει απόλυτη έλλειψη εθνικού σχεδιασμού και προγραμματισμού, όταν λείπουν τα εξειδικευμένα αθλητικά κέντρα προετοιμασίας και η πλήρης οργανωμένη αθλητιατρική κάλυψη. Τότε είναι αναμενόμενο να υπάρχουν κρούσματα ντόπινγκ και στροφή σε χημικές τεχνικές ενώσεις που τους μετατρέπουν σε αυτά τα τέρατα υπερανθρώπους –λένε- με αποτέλεσμα να μην ανταποκρίνονται σε καμμία περίπτωση, όχι μόνο στην έννοια του ολυμπισμού-αθλητισμού, αλλά ούτε καν στην έννοια ζωής πραγματικότητας. 
     Είναι ακριβώς όπως είχα πει και παλαιότερα, όταν συζητούσαμε σε τούτη την Αίθουσα για τη μάστιγα των ναρκωτικών ότι δηλαδή οι νέοι μας βιώνουν τα τόσα κοινωνικά προβλήματα, ξεκινώντας από την ανεργία και καταλήγοντας στην ανασφάλεια και μάλιστα μέσα σε ένα κλίμα υψηλού διεθνούς ανταγωνισμού. Είδαμε και το κραχ προχθές στις Ηνωμένες Πολιτείες. Τότε δυστυχώς έχουν και ένα άλλοθι για να καταφεύγουν σ’ αυτούς τους παραμορφωτικούς ναρκωτικούς κόσμους τεχνικής ευτυχίας. 
     Οι  αθλητές μας λοιπόν, με τα life style drugs καταφεύγουν τελικά σε ναρκωτικούς κόσμους τεχνητής «επιτυχίας». Μιλάμε δηλαδή, για ένα ντόμινο συνεπειών που δικαιολογεί το πολυσύνθετο του προβλήματος και της πολυσύνθετης λύσης.
     (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, σας παρακαλώ. 
     ΒΑΙΤΣΗΣ  ΑΠΟΣΤΟΛΑΤΟΣ: Στο θέμα της βίας, η επιτακτική αντιμετώπιση θεωρούμε ότι είναι σε λανθασμένη κατεύθυνση, γιατί επιστημονικά δεν έχει λάβει υπ' όψιν αυτό το ορμέμφυτο της βίας στον άνθρωπο, που δεν λύνεται με αστυνομικά  μέτρα και μάλιστα «σεκιουριτάδων». Δεν είναι όμως λύση η κατάργηση συνδέσμων. Εδώ μας βρίσκεται παντελώς αντίθετους. Δεν είναι λύση, όπως είχε πει και ο συνάδελφός μου στην επιτροπή, διότι βάση του άρθρου 12, παράγραφος 1 του Συντάγματος, οι Έλληνες έχουν το δικαίωμα να συνιστούν ενώσεις και  μη κερδοσκοπικά σωματεία τηρώντας τους νόμους, που ποτέ όμως δεν μπορούν να εξαρτήσουν την άσκηση του δικαιώματος αυτού από προηγούμενα άρθρα. 
     ΠΡΟΕΔΡΕΥΩΝ (Γεώργιος Σούρλας): Τα υπόλοιπα στη δευτερολογία σας, κύριε Αποστολάτο. 
     ΒΑΪΤΣΗΣ  ΑΠΟΣΤΟΛΑΤΟΣ: Τίθεται, λοιπόν, θέμα αντισυνταγματικότητας στη συγκεκριμένη διάταξη. Και όχι μόνο αντισυνταγματική, αλλά και λανθασμένη, ως επιστήμων Βουλευτής θα πω, πρακτική γιατί η καταπολέμηση της βίας από τους συνδέσμους, μπορεί να έχει ευεργετικά αποτελέσματα. 
     Οι λέσχες μετατρέπονται …
     ΠΡΟΕΔΡΕΥΩΝ (Γεώργιος Σούρλας): Κύριε Αποστολάτο, σας παρακαλώ, τελειώσατε. 
     ΒΑΪΤΣΗΣ  ΑΠΟΣΤΟΛΑΤΟΣ: Τελειώνω με δύο σειρές. 
     ΠΡΟΕΔΡΕΥΩΝ (Γεώργιος Σούρλας): Δεν γίνεται. Έχετε υπερβεί το χρόνο κατά πέντε λεπτά. Σας παρακαλώ πολύ. Είστε πολύ ευγενικός, είστε πολύ καλός, αλλά βλέπετε ότι ο χρόνος είναι αμείλικτος. 
     ΒΑΪΤΣΗΣ  ΑΠΟΣΤΟΛΑΤΟΣ: Σας ευχαριστώ πολύ. Την άποψή μου την είπα. Ευχαριστώ. 
     (Χειροκροτήματα από την πτέρυγα του ΛΑ.Ο.Σ.)
     ΠΡΟΕΔΡΕΥΩΝ (Γεώργιος Σούρλας): Η κ. Κανέλλη έχει το λόγο. 
     ΛΙΑΝΑ ΚΑΝΕΛΛΗ: Κύριε Πρόεδρε, κυρίες και κύριοι συνάδελφοι, οφείλω να ομολογήσω ότι ήθελα να έλθω εδώ με δύο παπούτσια, τίποτα άλλο, να σας τα αφήσω εδώ πάνω και να διαλέξετε την μάρκα, αν θα είναι «ADIDAS», «PUMA», «NIKE», «REEBOK», «LOTTO», ή «DIADORA» -να με συγχωρέσουν οι χορηγοί της παγκόσμιας πολιτικής ζωής εάν ξεχνάω και κανέναν από αυτούς- παπούτσια με ελατήρια που τα παίρνεις για να πηδάς καλύτερα. 
     Ήθελα να ήμουν εδώ χωρίς την εμπειρία να έχω περάσει από επαγγελματικό γραφείο Π.Α.Ε., στο πέρασμα από τον ερασιτεχνικό, στον επαγγελματικό αθλητισμό, που σημαίνει και αποδυτήρια και γήπεδο και χούλιγκανς. Πάνω από όλα ήθελα να μην έχω κάνει το τηλεφώνημα χθες σε ένα δημοτικό κολυμβητήριο αθλητικού συλλόγου, για το γιό μου δεκατριών ετών, που θέλει να «πέσει» στη πισίνα. 
     Μίλαγα με τη γραμματεία και άκουσα το εξής: «Πόσο χρονών είναι ο γιός σας;». «Είναι δεκατριών». «Τι θέλει να κάνει;». «Να τον δει κάποιος, γιατί θέλει να κολυμπήσει. Αν μπορεί, αν δεν μπορεί και πως να κολυμπήσει». Με ρωτάει: «Ξέρει κολύμπι;». «Ναι». Η ερώτηση ήταν: «Θέλει να κάνει πρωταθλητισμό ή κολύμπι;». Απάντησα: «Πού να το ξέρω εγώ αυτό; Δεν θέλει πρωταθλητισμό, να κολυμπήσει θέλει. Πολύ απλά». Η απάντηση ήταν: «Αν θέλει πρωταθλητισμό είναι αργά και είναι δυόμισι ώρες την ημέρα στην πισίνα». Κουβέντα για σχολείο, τίποτα. Κουβέντα για γράμματα, τίποτα. Γυρνάω στο σπίτι και λέω στο παιδί: «Παιδί μου θα πέσεις στη πισίνα κάτω από αυτές τις συνθήκες; Ένα πράγμα σου ζητάω. Μην εμφανιστεί κάποιος και σου πει ότι μ' αυτό το υλικό θα ψηλώσεις παραπάνω, γιατί θέλεις να είσαι και ψηλός και θα κάνεις καλύτερο σώμα και περισσότερη ταχύτητα». Μου απαντάει το παιδί: «Σου υπόσχομαι δεν θα το κάνω». Του λέω: «Δεν ξέρω τι θα κάνουν οι άλλοι, εσύ τι θα κάνεις». Η απάντηση ήταν: «Δηλαδή ο άλλος που θα το πάρει αυτό που εγώ δεν θα πάρω, θα με περάσει;». 
     Αυτό το ερώτημα τίθεται εδώ, όταν μιλάτε για το ντόπινγκ. Είναι το παιδί, το εκπαιδευμένο από το σύστημα, χωρίς να μπορεί κανένας μας να κάνει τίποτα και από την μεταπολιτευτική και προμεταπολιτευτική, κλασσική, αστική ιδεολογία του ελεύθερου ανταγωνισμού και όχι της άμιλλας. Δε μπορεί κανένας σήμερα να πάει να τρέξει ή να κολυμπήσει κατά τις δυνάμεις του. Δεν έχει εκπαιδευτεί από κανένα σχολείο και από κανένα γονιό να δέχεται τον καλύτερο, τον ταχύτερο. 
     Σας άκουσα στην επιτροπή να μιλάτε για την κομμουνιστική Κίνα. Υποκρίνεστε. Για τη μελαμίνη στην κομμουνιστική Κίνα, που την αποδέχεστε για να κάνετε την Ολυμπιάδα, μούγκα και οι αμερικάνοι και όλοι, επειδή έχει αρχίσει να έχει και ένα κομμάτι καπιταλιστικής ανάπτυξης από τη Σαγκάη και κάτω, και  πηγαίνουν οι πολυεθνικές εκεί, και είναι εξαιρετικά βολικό γιατί είναι φθηνό το μεροκάματο. Γιατί η Κίνα σας είναι πολύ βολική επειδή έχει αγοράσει τα λιμάνια της Αθήνας, της Θεσσαλονίκης, του Πειραιά, της Πάτρας, δώδεκα αεροδρόμια παντού, γιατί έχει χρήμα, σε αυτή την Κίνα που σας αρέσει πάρα πολύ –και μη μου πείτε ότι δε μιλάω για τον αθλητισμό- το γάλα που είναι μολυσμένο και πεθαίνουν τα παιδιά, είναι παγκοσμιοποιημένο, από τη Νέα Ζηλανδία. Ένα το κρατούμενο. 
     Αυτή η μελαμίνη, πριν από την Ολυμπιάδα, στην Αμερική ήταν διατροφικό σκάνδαλο με χίλια πεντακόσια γατιά και σκυλιά πεθαμένα από τις ζωοτροφές που έρχονταν από την Κίνα. Τελειώσαμε με την Ολυμπιάδα, τώρα ήρθαν τα παιδιά, μετά τα γατιά και τα σκυλιά! Και το ξαναθυμηθήκατε στην παγκοσμιοποιημένη αγορά! 
     Θέλετε ισχυρή Ελλάδα στον αθλητισμό. Έχετε το κουράγιο να δώσετε τόσα λεφτά για τον αθλητισμό, όσα δίνει η «ADIDAS» και να είστε ο χορηγός των αθλητών; Μα, χρειάζεστε λαϊκό και μαζικό αθλητισμό. 
     Έχετε τρόπο και μέθοδο να βρείτε τα ταλέντα; Δεν έχετε κανέναν τρόπο και καμμία μέθοδο να βρείτε ταλέντα. Γιατί για να έχετε ταλέντα πρέπει να έχετε μαζικό αθλητισμό. Όχι μαζικά ντοπαρισμένο αθλητισμό. Όχι μαζικά τέτοιον αθλητισμό. Όχι. 
     Στο λεκανοπέδιο Αττικής –εσείς που κόπτεστε για τις δίκες του Φιλόπουλου και του ενός και αλλουνού- δεν υπάρχουν δημόσια γήπεδα για μπάλα, ποδόσφαιρο. Σε τεσσεράμισι εκατομμύρια κατοίκους του λεκανοπεδίου υπάρχει ενάμισι γήπεδο. 
     Θέλετε να μετρήσουμε πόσα 5Χ5 υπάρχουν με λεφτά, ιδιωτικοποιημένα; Να μου πείτε. Είναι η ίδια ανάπτυξη με το μπάσκετ, κύριε Ιωαννίδη. Ήσασταν προπονητής του μπάσκετ και γίνατε τώρα συντηρητής έργων τέχνης. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Αθλητισμού): Ήμουν από πριν. 
     ΛΙΑΝΑ ΚΑΝΕΛΛΗ: Είσαστε και συλλέκτης έργων τέχνης. Μπορείτε να συλλέξετε σήμερα μεγάλα ταλέντα τα οποία προκύπτουν χωρίς χορηγό; Αποκλείεται. Δεν έχετε σκάουτερς. Οι σκάουτερς είναι επ’ αμοιβή. Μην υποκρινόμαστε. Σε ανταγωνιστική ελεύθερη αγορά ο αθλητισμός είναι ιπποδρόμιο. Και, κυρίες και κύριοι, αποκτούν τα καλά άλογα, τα ντοπάρουν. Σας θυμίζω ότι ήταν η μοναδική εξαίρεση στους αρχαίους Ολυμπιακούς Αγώνες. Οι γυναίκες δεν μπορούσαν να πάνε, γιατί όλοι ήταν γυμνοί. Σήμερα, με το Viagra δεν ξέρω τι σημασία θα είχε αυτό, αλλά μπορούσαν να έχουν άλογα στον ιππόδρομο οι γυναίκες. Το θυμάστε; Έπρεπε να είναι πλούσιες και είχαν τα τέθριππα, πληρώνανε για τέσσερα άλογα, πληρώνανε και τον αθλητή. Το αρχαίο πνεύμα αθάνατο! Η Λιάνα θα μπορούσε να είναι στην Αρχαία Ελλάδα υπερχορηγός τεθρίππου! Ένα άλογο στην «ADIDAS», ένα άλογο στην «PUMA», ένα άλογο στην τάδε. Μια χαρά! 
     Ποιος χάνει σήμερα, άμα είναι κάποιος ντοπαρισμένος; Το κράτος χάνει; Η εθνική ντροπή; Αυτό το παιχνιδάκι που το σέρνετε έξω για να θεωρείται ηθικό και νόμιμο να ζεις με 250 ευρώ, ηθικό και νόμιμο να παίρνεις σύνταξη 300 ευρώ, ηθικό και νόμιμο να απαγορεύεται η δημιουργία αγροτικού συνεταιρισμού από το Πρωτοδικείο στην Αργολίδα, ηθικό και νόμιμο να υπάρχει «Holly Waters Investment A.E.»; «Holly Waters, η Μονή εκμεταλλεύεται το νερό στην Αργολίδα, αλλά ο Τατούλης θα πάει στον Πρόεδρο της Δημοκρατίας για άλλα πράγματα! Μας κοροϊδεύετε και εσείς και οι προηγούμενοι, που είδαν τον Ιησού Χριστό σαν Βισθωνίδα, επειδή περπατάει επάνω και την κάνατε έτσι και την αποχαρακτηρίσατε από λίμνη! Και τώρα συζητάμε για την εκμετάλλευση της Βισθωνίδας. Τα ίδια γίνονται με τους αθλητές. Το καταλαβαίνετε; Γίνονται ακριβώς τα ίδια. Και λέτε για τους χούλιγκανς. Για τους χούλιγκανς να πάτε στο βίντεο κλαμπ και να νοικιάσετε ταινία που λέει ότι στην Αγγλία πατάχθηκε, και τη θαυμάζετε πάρα πολύ και εξακολουθεί να έχει βασιλιά και βασίλισσα. Ο χουλιγκανισμός έφυγε από την πρώτη εθνική κατηγορία και πέρασε στη δεύτερη. 
     Στη δεύτερη κατηγορία έχετε σήμερα –και θα σας πω και το τίμημα- δέκα καταδικασθέντες αμετακλήτως για αδικήματα που είναι πρόεδροι Π.Α.Ε.. Χθες, πουλήθηκε ο Ηλυσιακός, παίρνει και το γήπεδο από τον ερασιτέχνη ο Ηλυσιακός. Τον αγόρασε ο Θωμάς Μητρόπουλος και μεταφέρει τα Ηλύσια στο Αιγάλεω και τον βαφτίζει «Αιγάλεω» από την 31η Οκτωβρίου! Μπαρντόν, παρακαλώ! Πού τα βρήκατε αυτά; Ο κ. Ψωμιάδης αγόρασε την Καβάλα και θα την ανεβάσει στην Α΄ εθνική κατηγορία. Αυτά που είναι στη Β΄ εθνική κατηγορία πάνε στην Γ΄ και Δ΄ εθνική κατηγορία και εκεί θα πέφτει το ξύλο. 
     Οι οργανωμένοι σύνδεσμοι. Αν χτυπήσετε τους οργανωμένους συνδέσμους και δεν αφήσετε τις ενώσεις προσώπων να συμπυκνώνονται ελευθέρως και να κρίνονται ελευθέρως, δεν κάνετε τίποτε άλλο από το να προσπαθήσετε να φορολογήσετε και να ελέγξετε το εισόδημα από το πακέτο των εισιτηρίων το οποίο χορηγείται στον πρόεδρο του συνδέσμου σε φθηνότερη τιμή με κέρδος για τον κάθε συνδεσμιάρχη –και όχι λεσχιάρχη, το ίδιο πράγμα κάνει ακριβώς- περίπου 5.000 ευρώ την εβδομάδα! 
     Βρείτε μου άλλο επάγγελμα που κάποιος να βγάζει 5.000 ευρώ την εβδομάδα αφορολόγητα! 
     Και τώρα τι κάνετε; Χορηγείτε στην Π.Α.Ε. στην ανώνυμη εταιρεία, ως ιδιωτικό χώρο το γήπεδο, το μεγαλύτερο εκβιασμό και τη μεγαλύτερη ντόπα στο φανατικό φίλαθλο που δεν έχει «που την κεφαλήν κλίναι» και βάζει όλη του την αισιοδοξία μπας και κερδίσει ο Παναθηναϊκός, ο Ολυμπιακός ή η Α.Ε.Κ.. Αφήνετε σε ιδιωτικό φρουρό, πρώην φίλαθλο ενδεχομένως της ίδιας κερκίδας το δικαίωμα πειθαρχικά να τον βάζει σε έναν κατάλογο και να του λέει: «Εσύ δεν θα ξαναμπείς στο γήπεδο εκτός και αν δεχτείς το ντοπάρισμα που θα σου κάνω εγώ». Πόσους Φιλόπουλους περιμένετε να βρείτε μπροστά σας; Θα τους βρείτε στη Β΄ Εθνική Κατηγορία. 
     Για να είσθε ρεαλιστές, όταν έρχεστε εδώ και μιλάτε πρέπει να αποδεχτείτε μία πολύ μεγάλη αλήθεια. Σ’ αυτόν εδώ τον τόπο σηκώθηκαν οι πέτρες όταν οι αγρότες έκοψαν την Ελλάδα στα δύο στο ύψος της Λάρισας. Όμως δεν σηκώθηκε και δεν άνοιξε μύτη και έβγαιναν όλοι οι πολιτικοί και μιλούσαν για τα ούρα του Τσίγκωφ. Όποιος έχει μνήμη σ’ αυτόν εδώ το τόπο, θυμάται ότι στην Ελλάδα είναι νόμιμο να κόβεις τη χώρα στα δύο, γιατί υπάρχει ψηφαλιακή αντίληψη του ελέγχου του πάθους γι’ αυτά για μία ομάδα.
     Κλείνω με μία ρήση. Επί Σαίξπηρ στην Αγγλία για τους τότε φοβερούς αθλητές του ποδοσφαίρου –γιατί γι’ αυτό μιλάμε τώρα, για τις Π.Α.Ε. μιλάμε και μόλις γίνει και η δεύτερη και η τρίτη Εθνική Κατηγορία σε επίπεδο Π.Α.Ε. τότε θα μιλάμε για μικρομεσαίες επιχειρήσεις και μεγάλες επιχειρήσεις- έλεγε ένα πράγμα. Αυτός είναι απατεώνας, αλήτης, κάθαρμα, αντιπατριώτης, προδότης και εκτός των άλλων και ποδοσφαιριστής. Εγώ λοιπόν σας το αντιστρέφω. Είσαστε όλα και εκτός των άλλων λέτε  ότι είσθε και δημοκράτες. Μόνο αυτό δεν είσθε. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κανέλλη, παρόλο ότι ταλαιπωρήσατε πολύ το αναλόγιο.
     ΛΙΑΝΑ ΚΑΝΕΛΛΗ: Από το χτύπημα. Να με δικάσετε κατά Φιλόπουλο. Θα αθωωθώ.
     ΠΡΟΕΔΡΕΥΩΝ (Γεώργιος Σούρλας): Ο κ. Λιβανός έχει το λόγο.
     ΣΠΗΛΙΟΣ ΛΙΒΑΝΟΣ: Κυρίες και κύριοι συνάδελφοι, δεν χωρά αμφιβολία ότι η βία και το ντόπινγκ «εκτροχιάζουν» τον αθλητισμό από την αποστολή και το ρόλο που πρέπει να διαδραματίζει στην  κοινωνία μας. Επίσης, δεν χωράει αμφιβολία ότι η πολιτεία οφείλει να προστατεύει τα ιδανικά και τα ιδεώδη που η αθλητική ιδέα προάγει μέσα από το «ευ αγωνίζεσθαι». Αυτά βεβαίως που με τη βία και το ντόπινγκ ευθέως ακυρώνονται.
     Το νομοσχέδιο που συζητάμε σήμερα πράγματι θωρακίζει τον αθλητισμό από τα νοσηρά φαινόμενα της βίας και του ντόπινγκ. Άλλωστε όλοι μας και στην επιτροπή και εδώ συμφωνούμε ότι αυτά τα φαινόμενα πρέπει να αντιμετωπιστούν και να εξοβελιστούν ταχύτατα από τους αγωνιστικούς χώρους. Προς αυτήν την κατεύθυνση άλλωστε κινήθηκαν και οι νομοθετικές πρωτοβουλίες του 1999, του 2002 και του 2004. Ωστόσο, αυτό που ξέρουμε όλοι είναι ότι τα φαινόμενα της  βίας δεν περιορίστηκαν ενώ αυτά του ντόπινγκ εμφανώς διογκώθηκαν. Για να μην ξανασυζητήσουμε τα ίδια πράγματα στο μέλλον με κάποια νέα δυσάρεστη αφορμή πρέπει από την επομένη της ψήφισης του παρόντος νομοσχεδίου να πάψουμε να περιοριζόμαστε σε θεωρητικές και φιλοσοφικές αναλύσεις. Οφείλουμε ως μέλη του Κοινοβουλίου να επισημαίνουμε διαρκώς, να στηλιτεύουμε με τον πλέον σαφή και κατηγορηματικό τρόπο κάθε τι που εκτρέφει αυτά τα φαινόμενα παραπέμποντας ουσιαστικά στις σχετικές διατάξεις του νόμου και απαιτώντας την εφαρμογή τους. Μόνον έτσι θα διευκολύνουμε τις συντεταγμένες λειτουργίες της πολιτείας να επιτελέσουν απαρέγκλιτα το έργο τους κάνοντας το απλό. Εφαρμόζοντας δηλαδή το νόμο. Μόνο έτσι θα μπορέσουμε να εξαλείψουμε την αίσθηση ασυδοσίας που σκοπίμως καλλιεργείται από ορισμένους. 
     Εδώ θα ήθελα να δώσω μια σύντομη απάντηση στον κ. Ψαριανό που είπε πριν ότι πιθανώς η Κυβέρνηση ή κάποιοι μέσα στη Νέα Δημοκρατία χρησιμοποιούν αυτά τα φαινόμενα για επικοινωνιακό αντιπερισπασμό. Ούτε ως πολίτες που αγαπάμε τον αθλητισμό ούτε ως κόμμα, ούτε ως Κυβέρνηση δεν έχουμε σκεφθεί ούτε κατά διάνοια να χρησιμοποιήσουμε για επικοινωνιακούς λόγους αυτά τα ζητήματα. Για να δώσουμε ένα μήνυμα πρέπει να πούμε ότι η Κυβέρνηση δεν δρα επικοινωνιακά. Είναι προφανές ότι επιλέγει να δρα πολιτικά και μακριά από μας αυτού του είδους οι σκέψεις και οι τοποθετήσεις.
     Εφόσον ο αθλητισμός ως κοινωνικό φαινόμενο δεν παράγει βία απαιτείται η αμείλικτη σύγκρουση με τις εστίες δημιουργίας του προβλήματος με αυτούς τους λίγους, τους πολύ λίγους που νομίζουν ότι μπορούν με ψευτοπαληκαρισμούς να καταστρέφουν  την ομορφιά του αθλητισμού. 
     Δεν είναι δυνατόν να ανεχόμαστε μία χούφτα περιθωριακών ατόμων με κόμπλεξ, που θεωρούν ουσιαστικά ότι η ζωή είναι μία ζούγκλα, να μπαίνουν από την πίσω πόρτα του χουλιγκανισμού στο κέντρο της κοινωνικής μας πραγματικότητας. Η συντεταγμένη πολιτεία οφείλει επιτέλους να διασφαλίσει την ασφαλή πρόσβαση στα γήπεδα σε όλες τις Ελληνίδες και σε όλους τους Έλληνες, γνήσιους υγιείς φιλάθλους.
     Το σημερινό νομοσχέδιο παρέχει ακριβώς τα εχέγγυα για τον περιορισμό της βίας. Απαγορεύεται πλέον η διάθεση εισιτηρίων σε συνδέσμους και η οργανωμένη μετακίνηση των οπαδών. Καθίσταται υποχρεωτική η κατοχή κάρτας φιλάθλου. Ενισχύονται τα μέτρα εισόδου στα γήπεδα. Δημιουργείται μητρώο καταγραφής των στοιχείων των προσώπων στα οποία επιβάλλονται οι πειθαρχικές ή ποινικές κυρώσεις για αντιαθλητικές ή βίαιες συμπεριφορές.
     Αυτά τα μέτρα έχουν προληπτικό και όχι αστυνομικό χαρακτήρα, όπως ισχυρίζονται κάποιοι συνάδελφοι της Αντιπολίτευσης. Σε κάθε περίπτωση, μακριά και πάλι από τη φιλελεύθερη παράταξη, από τη δημοκρατική παράταξή μας όλες αυτές οι απόψεις περί αστυνόμευσης και άλλων τέτοιων ιδεολογικών προκαταλήψεων.
     Η πρόληψη, κύριοι συνάδελφοι, σαφώς και αφορά στην παιδεία, σ’ ένα ευρύτερο κοινωνικό πλαίσιο. Ωστόσο, η αποτροπή του ταραξία από τη σκέψη και μόνο να εισέλθει σ’ έναν αθλητικό χώρο, έχει ουσιαστικό προληπτικό αποτέλεσμα. Εκεί ακριβώς συνεπικουρεί ο κατασταλτικός χαρακτήρας των μέτρων αυτών.
     Με την προβλεπόμενη από το νομοσχέδιο αυστηροποίηση των ποινών για πράξεις βίας, ο επιτήδειος ταραξίας γνωρίζει πως το ιδιωτικό πλέον προσωπικό ασφαλείας, το οποίο ουσιαστικά θα συνεπικουρεί την αστυνομία, έχει ως αποστολή τον αποκλεισμό του από οποιαδήποτε μορφή συμμετοχής στις εκδηλώσεις της ομάδας του. Φυσικά, οι βαριές και μη ανασταλτικές ποινές που έχουν οριστεί από το ν. 3262 λειτουργούν και αυτές αποτρεπτικά. Αυτό ακριβώς είναι το ζητούμενο. Η αποτροπή. 
     Στη Βρετανία, σε μία χώρα που έφτασε στο τραγικό σημείο να θρηνήσει μέσα σε λίγους μήνες εκατόν τριάντα πέντε νεκρούς, για να φτάσει τελικά να πάρει μέτρα που πάταξαν το χουλιγκανισμό, τα μέτρα αυτά απέδωσαν, γιατί η αναμόρφωση του συστήματος ασφαλείας των αγγλικών γηπέδων βασίστηκε ουσιαστικά σε μία συνεργασία της ποδοσφαιρικής συνομοσπονδίας, των ομάδων και της αστυνομίας. Κυρίως, όμως, απέδωσαν διότι η Κυβέρνηση –της Θάτσερ τότε- επέδειξε ισχυρή βούληση να κλείσει οριστικά μία πληγή που μόλυνε και την κοινωνία της Βρετανίας, αλλά και την εικόνα της προς τα έξω.
     Θα σας αναφέρω χαρακτηριστικά το γεγονός ότι περίπου τριάντα πέντε χιλιάδες χούλιγκαν, οπαδοί διαφόρων ομάδων στην Αγγλία οι οποίοι έχουν συλληφθεί στο παρελθόν, δεν επιτρέπεται πλέον να πηγαίνουν στο γήπεδο και να παρακολουθούν την ομάδα τους διά παντός. Αυτοί οι άνθρωποι υποχρεούνται όχι μόνο να μην πηγαίνουν στο γήπεδο, αλλά την ώρα του αγώνα της ομάδας τους να παρίστανται στο αστυνομικό τμήμα της περιοχής τους, έτσι ώστε να μπορεί ο αστυνομικός έλεγχος να είναι απόλυτος.
     Πέραν αυτού έχω μία δήλωση του Διευθυντή Ασφαλείας του γηπέδου της Λίβερπουλ, το Άνφιλντ Ρόουντ, που όλοι γνωρίζουμε. Λέει ο κύριος αυτός: «Οποιοσδήποτε στο γήπεδο παραβιάζει με τη συμπεριφορά του τους κανονισμούς γνωρίζει ότι θα τιμωρηθεί. Δεν θα τον αφήσουμε σε ησυχία. Θα τον ανακαλύψουμε, θα τον βγάλουμε στην επιφάνεια και θα τον υποδουλώσουμε». Προφανέστατα σκληρές εκφράσεις, σκληρά λόγια από έναν υπεύθυνο ασφαλείας ενός γηπέδου ποδοσφαίρου. Το αποτέλεσμα όμως, μ’ αυτά τα μέτρα που έχουν πάρει και τον τρόπο που λειτουργούν, είναι ουσιαστικό.
     Είμαι πεπεισμένος πως η Κυβέρνησή μας έχει τη βούληση να πάει ένα βήμα παραπέρα σήμερα. Πρέπει όμως όλοι μας να τη συνδράμουμε ενεργά, να διευκολύνουμε την αστυνομία να κάνει αποτελεσματικά τη δουλειά της. 
     Οι κάμερες ασφαλείας σε συνδυασμό με το ιδιωτικό προσωπικό βοηθούν ώστε να συλλαμβάνονται οι πραγματικοί υπαίτιοι των επεισοδίων. Όταν όμως συλλαμβάνονται και οδηγούνται στη δικαιοσύνη, οφείλουμε να απαιτούμε την εφαρμογή του νόμου, δηλαδή την επιβολή των προβλεπόμενων ποινών και όχι να σπεύδουμε, είτε ως πρόσωπα είτε ως κόμματα, για μικροκομματικά οφέλη να μεμφόμαστε τις ενέργειες της αστυνομίας και ενίοτε των εισαγγελέων.
     Κυρίως, όμως, είναι αδιανόητο στο βωμό μικροσκοπιμοτήτων να μην καταδικάζουμε απερίφραστα πρακτικές των ίδιων των Π.Α.Ε. που εκτρέφουν και συντηρούν τέτοια φαινόμενα. Μπορούμε και πρέπει να υποχρεώσουμε αυτές τις Π.Α.Ε. να απομονώσουν οι ίδιες τους ταραξίες από τα γήπεδά τους. Πρέπει αυτές να κατανοήσουν ότι οι ζημιές που υφίστανται είναι μεγαλύτερες από τα κέρδη τους. Ασφαλώς το νέο νομοσχέδιο…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ένα λεπτό, κύριε Πρόεδρε.
     …θέτει τις Π.Α.Ε. προ των ευθυνών τους ως προς τον έλεγχο των φιλάθλων και την προστασία των γηπέδων, καθώς η όποια εκτροπή στο γήπεδο θα βαραίνει πλέον την ίδια την ομάδα.
     Προαπαιτούμενο βέβαια είναι οι ποινές να μην περιορίζονται στα 10.000, 20.000 και 50.000 ευρώ, αλλά να προσεγγίζουν ποσά ανάλογα των κερδών αυτών των Π.Α.Ε.. Μιλώ για τα πραγματικά τους κέρδη. Οι ομάδες αυτές, είτε μας αρέσει, είτε όχι, κυρία Κανέλλη, είναι εταιρείες. Επομένως αποσκοπούν, δυστυχώς, πρωτίστως στο κέρδος. Όταν λοιπόν ο «πέλεκυς» της Δικαιοσύνης πέσει αμείλικτος δυο και τρεις φορές στην ομάδα που οι οπαδοί της προκάλεσαν επεισόδια και το πρόστιμο είναι πραγματικά τσουχτερό, τότε οι πρόεδροι, ιδιοκτήτες συχνά των ομάδων, που ενίοτε χρησιμοποιούν τους λίγους αυτούς ταραξίες για δικά τους προσωπικά συμφέροντα, θα υποχρεωθούν να τους απομονώσουν από τα γήπεδά τους, γιατί απλά θα αντιληφθούν –και αυτό είναι το μόνο που τους ενδιαφέρει- ότι τους στοιχίζουν πάρα πολύ ακριβά. 
     Κλείνοντας θα ήθελα και πάλι να επαναλάβω ότι το νομοθετικό πλαίσιο από μόνο του ουδέποτε αντιμετώπισε και δεν δύναται ένα νομοθετικό πλαίσιο να αντιμετωπίζει αποτελεσματικά τα νοσηρά φαινόμενα στο χώρο του αθλητισμού, αν εμείς οι ίδιοι δεν το υποβοηθούμε. Απαιτείται λοιπόν η συνδρομή και η συνεργασία όλων των εμπλεκόμενων φορέων υπό τη διαρκή και σθεναρή απαίτηση εφαρμογής του νόμου, μέχρι ουσιαστικής εξάντλησης της αυστηρότητάς του απ’ όλους μας. 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιβανό. 
     Ο κ. Λιντζέρης έχει το λόγο. 
     ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, το ολυμπιακό πνεύμα γεννήθηκε στη χώρα μας κι έχει πράγματι ουσιώδη συμμετοχή στο παγκόσμιο πολιτιστικό γίγνεσθαι. Την κληρονομιά αυτή έχουμε χρέος να τη διαφυλάττουμε σαν θεματοφύλακές της και με σειρά μέτρων να την υπηρετούμε και να την καλλιεργούμε στα καθ’ ημάς. 
     Κάθε αθλητικός νόμος πρώτιστα οφείλει να στοχεύει στη διαρκή βελτίωση της Πολιτείας ως εποπτεύουσας αρχής στα αθλητικά πράγματα, να στοχεύει στην ενημέρωση, στην καθοδήγηση, στην εμπέδωση υψηλών αρχών του αθλητισμού στα όργανα της Πολιτείας αλλά και στους διοικούντες τον αθλητισμό και στους αθλούμενους, να απαντά πειστικά και αποτελεσματικά στις νέες προκλήσεις αλλά και στα νοσηρά φαινόμενα που αποτελούν παγκόσμιο φαινόμενο, να προωθεί τον ερασιτεχνικό, τον μαζικό και το σχολικό αθλητισμό, να βελτιώνει διαρκώς την χρηματοδότησή του, που απορρέει και από συνταγματική υποχρέωση, αλλά βέβαια να προβαίνει και σ’ όλες αυτές τις κινήσεις που θα αναδεικνύουν τον παιδευτικό ρόλο του αθλητισμού και να αντιμετωπίζει τον αθλητισμό ως πολιτισμό, ως αγωγή και βελτίωση της σωματικής, ηθικής, πνευματικής προσωπικότητας του ανθρώπου. 
     Όλα αυτά βέβαια είναι έννοιες και λέξεις άγνωστες στην Κυβέρνηση. Γι’ αυτόν ακριβώς το λόγο και απουσιάζουν «εκκωφαντικά» από το συγκεκριμένο νομοσχέδιο.
     Αυτό το νομοσχέδιο που συζητάμε κινείται σε μία λογική επικοινωνιακή, κατασταλτική, κομματική, ιδιώνυμη και συγκεντρωτική. Γι’ αυτό και χαρακτηρίζεται από αντιφάσεις και παλινωδίες. Θα αποτελέσει εντέλει –και να το θυμάστε- τροχοπέδη στην περαιτέρω ανάπτυξη του αθλητισμού στη χώρα μας ή, στην καλύτερη περίπτωση, θα αποτελέσει γράμμα κενό περιεχομένου. 
     Όσον αφορά την καταπολέμηση της βίας, η αρχική πρόθεση των συντακτών του νόμου επεδίωκε κρατική παρέμβαση σε αναγνωρισμένες από δικαστικές αρχές Ενώσεις και μη κερδοσκοπικά σωματεία, κάτι που αποτελούσε αναμφίβολα κατάφωρη παραβίαση του Συντάγματος. Ευτυχώς, μετά από αντιδράσεις και της Ε.Π.Α.Ε. και των συνδέσμων φιλάθλων ο κύριος Υπουργός βελτίωσε τις διατάξεις, οι οποίες όμως εξακολουθούν να κινούνται στα όρια της συνταγματικής νομιμότητας. Πολλές διατάξεις, όπως αυτές της κατάργησης της ζώνης των φιλοξενουμένων στα γήπεδα, όπως επίσης και οι μετακινήσεις, βρίσκονται σε ευθεία αντίθεση με τις αρχές της UEFA. 
     Το νομοσχέδιο αδυνατεί να ερμηνεύσει τα αίτια της βίας στο χώρο του αθλητισμού και βεβαίως να απαντήσει σ’ αυτά με μία σειρά μέτρων και τομών. Επιδιώκει να μεταθέσει τις ευθύνες στις Π.Α.Ε.. Καμμία πρόνοια για δημιουργία αθλητικής παιδείας! Κανένα μέτρο υπέρ του σχολικού αθλητισμού, καμμία κινητοποίηση των ανθρώπων του αθλητισμού στη λογική της ανάδειξης και της καλλιέργειας του πραγματικού αθλητικού πνεύματος! Πουθενά δεν υπάρχει η λέξη «πρόληψη».
     Κύριε Υπουργέ, δεν θα λύσετε το πρόβλημα της βίας. Δεν κάνετε τίποτε άλλο παρά «μία τρύπα στο νερό». Κι εδώ θα είμαστε, να παρακολουθούμε σκηνές βίας είτε εντός είτε εκτός γηπέδων την τρέχουσα αγωνιστική περίοδο.
     Όσον αφορά την υπόθεση της φαρμακοδιέγερσης, αυτή αποτελεί στις μέρες μας τη «μάστιγα» του αθλητισμού. Υπονομεύει τη φύση του και αλλοιώνει την υπόστασή του. Είναι φαινόμενο διεθνές και πολύπλοκο. Είναι αποκύημα της εμπορευματοποίησης του αθλητισμού που κυριαρχεί τα τελευταία χρόνια.
     Πίσω από αυτό το  νοσηρό φαινόμενο κρύβονται συμφέροντα πολυεθνικών εταιρειών παραγωγής φαρμάκων και συμπληρωμάτων διατροφής. Όμως, επί πέντε χρόνια που βρίσκεστε στην κεφαλή αυτής της πολιτείας, τίποτα δεν πράξατε για τη βελτίωση αυτής της πραγματικότητα στο χώρο μας. Αντίθετα μάλιστα.  Περιπτώσεις πολλών ντοπαρισμένων αθλητών σκίασαν το αθλητικό κύρος της χώρας μας. Η ηγεσία του Υπουργείου Αθλητισμού έχει αναμφίβολα ευθύνες. 
     Εμείς βέβαια δεν θα σας καταλογίσουμε αυτά που καταλογίζατε εσείς σε εμάς στο παρελθόν, γιατί εμείς λειτουργούμε υπεύθυνα και προοπτικά. Αποτελεί, όμως, αναμφίβολο γεγονός και είναι παραδεκτό πλέον από όλους ότι η διακυβέρνηση της χώρας από τη Νέα Δημοκρατία αποτελεί «μία μαύρη τρύπα» στην εξέλιξη του αθλητισμού της χώρας μας.
     Ο σχολικός αθλητισμός «πνέει τα λοίσθια». Μαζικός αθλητισμός δεν υπάρχει. Ο ερασιτεχνικός αθλητισμός έχει εγκαταλειφθεί. Οι ομοσπονδίες υποχρηματοδοτούνται. Ο πρωταθλητισμός χειμάζεται. Οι ρυθμίσεις που κατατίθενται δεν είναι παρά κατασταλτικές και εισαγγελικές. Σας λέω ότι δεν θα αποδώσουν τίποτα και να το θυμάστε.
     Κυρίες και κύριοι συνάδελφοι, επιτρέψτε μου να αναφερθώ στο άρθρο 10. Στην εποχή της διαπλοκής, των κουμπάρων, των συζύγων –τώρα- και των golden boys, το να συζητήσει κάποιος για ένα θέμα που προβάλλει ασήμαντο ή έλασσον, ίσως θεωρείται ότι δεν θα είχε καμμία σημασία. 
     Πάντα, όμως, πιστεύω στη φράση του Ελύτη πως «πολλά μέλλει να μάθεις, αν το ασήμαντο εμβαθύνεις». Και στην προκειμένη περίπτωση αναδεικνύεται περίτρανα και η λογική και η πρακτική και η ιδεολογία αυτής της Κυβέρνησης.
     Το άρθρο 10, κυρίες και κύριοι συνάδελφοι, αναφέρεται στα της «Φιλίππου Ενώσεως». Κατατίθεται σε μία περίοδο μεγάλης κρίσης στο χώρο και έντονων συγκρούσεων, αποτέλεσμα των οποίων είναι τον τελευταίο χρόνο να μην έχει διεξαχθεί το 1/3 των ιπποδρομιακών ημερών.  Η κυβερνητική πολιτική στο χώρο είναι σπασμωδική έως ανύπαρκτη. Τα ελλείμματα του ΟΔΙΕ συνεχώς διογκούνται. Οι διοικήσεις εναλλάσσουν η μία την άλλη, τρεις διαφορετικές σε τέσσερα χρόνια.
     Αντί, λοιπόν, να επιδιωχθεί η αναμόρφωση και ο εκσυγχρονισμός του θεσμικού πλαισίου της «Φιλίππου Ενώσεως», αντί να επιδιωχθεί η αρμονική συνεργασία των δύο ιπποδρομιακών Αρχών Ο.Δ.Ι.Ε. και «Φιλίππου Ενώσεως», αντί να επιδιωχθεί η οικονομική εξυγίανση και η βιωσιμότητα του Ο.Δ.Ι.Ε., εκείνο που επιχειρείται είναι η κατάργηση της «Φιλίππου Ενώσεως» και –άκουσον!- η υποκατάστασή της από την ίδια την πολιτική ηγεσία του Υπουργείου Πολιτισμού και Αθλητισμού, οι οποίοι αναγορεύονται σε υπερ-Ελλανοδίκη, υπερ-Ιιπποδρομιάρχη και Επιδιαιτητή των δύο ιπποδρομιακών Αρχών! Ποτέ στο παρελθόν Υπουργός Αθλητισμού δεν παρενέβαινε στη λειτουργία του Ιπποδρόμου και στις αποφάσεις των Επιτροπών Ελέγχου.
     Ο Υπουργός κ. Λιάπης, νομοθετεί το δικαίωμα στον εαυτό του –άκουσον!- να αλλάζει τους Κώδικες Ιπποδρομιών όποια στιγμή επιθυμεί και να παίρνει την απόφαση που του αρέσει! Ακόμα, θα διορίσει δεκαεννέα νέα μέλη στη «Φιλίππου Ένωση», για να την κάνει πιο αρεστή στην κυβερνητική πλειοψηφία. Και δεν αρκεί μόνο αυτό. Όποιοι από εδώ και μπρος θέλουν να εγγραφούν στην «Φιλίππου Ένωση» δεν αρκεί να έχουν την αυξημένη πλειοψηφία των 2/3 των μελών, αλλά πρέπει να υπογράφει και ο ίδιος.
     Ακόμα, ο Υφυπουργός κ. Ιωαννίδης μπορεί να αναστέλλει και να καταργεί κάθε απόφαση της «Φιλίππου Ενώσεως», να υποκαθιστά τους Ελλανοδίκες και την επιτροπή ιπποδρομιών.
     Όλα αυτά, συγχωρέστε με, αλλά αποτελούν –κατά τη γνώμη μου- έκπτωση του ρόλου, του κύρους και του αξιώματος του Υπουργού Πολιτισμού και του Υφυπουργού Αθλητισμού!
     Όμως, για να κλείσω, γιατί όλα αυτά; Όχι βέβαια διότι ο κύριος Υφυπουργός εκδικείται τη «Φιλίππου Ένωση», επειδή πριν λίγα χρόνια απέρριψε την αίτηση εγγραφής του σ’ αυτήν. 
     Το λόγο θα πρέπει να τον αναζητήσουμε αλλού. Υποκρύπτεται η εξυπηρέτηση επιχειρηματικών συμφερόντων και ενδεχομένως η πρόθεση για προσεχή ιδιωτικοποίηση του Ιπποδρόμου. Γι’ αυτό και ο νέος νόμος μετατρέπει τον Ιππόδρομο σε ολυμπιακό ακίνητο, αποδυναμώνει τους φορείς και έτσι τον κάνει πιο ελκυστικό για μελλοντικούς αγοραστές. 
     Μέχρι τότε, κυρίες και κύριοι συνάδελφοι, η ηγεσία του Υπουργείου Αθλητισμού και Πολιτισμού έχει την ευχέρεια να τιμωρεί και να αθωώνει ιδιοκτήτες, αναβάτες, προπονητές με κομματικά κριτήρια, κάτι που ήδη προσπάθησε να κάνει και στο παρελθόν, απαιτώντας από τη «Φίλιππο Ένωση» να αναστείλει τον ετήσιο αποκλεισμό ιδιοκτήτη ίππου που, είναι και κομματάρχης της Νέας Δημοκρατίας. 
     Για όλους αυτούς τους λόγους, αυτό που πρέπει να κάνουμε είναι να καταψηφίσουμε αυτό το νομοσχέδιο. Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιντζέρη. 
     Ο κ. Λιάνης υποβάλλει την παράκληση δια μέσου του Προεδρείου να συναινέσει το Τμήμα να προηγηθεί για λόγους...
     ΓΕΩΡΓΙΟΣ ΛΙΑΝΗΣ: Έχω μία ίωση, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Έχει μία ίωση και όσο παραμένει στην Αίθουσα είναι και επικίνδυνο να μεταδώσει την ίωση. Επομένως, να του δώσουμε τη δυνατότητα να απομακρυνθεί. 
     Ο κ. Λεβέντης, που ήταν η σειρά του,  ως γιατρός, το κατανόησε αμέσως. 
     Συμφωνεί το Τμήμα; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Γεώργιος Σούρλας): Συνεπώς το Τμήμα συμφώνησε.
      Ορίστε, κύριε Λιάνη, έχετε το λόγο. 
     ΓΕΩΡΓΙΟΣ ΛΙΑΝΗΣ: Κύριε Πρόεδρε, ευχαριστώ πάρα πολύ. Σας ευχαριστώ πολύ, κύριοι συνάδελφοι. 
     Κύριε Πρόεδρε, θα μπω κατευθείαν σε μερικά θέματα που συζητήθηκαν στην Αίθουσα. 
     ΠΡΟΕΔΡΕΥΩΝ (Γεώργιος Σούρλας): Για τον ίδιο, λοιπόν, λόγο θα μιλήσετε καθήμενος, γιατί ξέρετε ότι καθήμενοι από τα Έδρανα δεν επιτρέπονται. 
     ΓΕΩΡΓΙΟΣ ΛΙΑΝΗΣ: Το ξέρω, κύριε Πρόεδρε, είμαι είκοσι χρόνια εδώ. Ευχαριστώ πολύ. 
     ΠΡΟΕΔΡΕΥΩΝ (Γεώργιος Σούρλας): Το λέω για να μην υπάρξει άλλη περίπτωση. 
     ΓΕΩΡΓΙΟΣ ΛΙΑΝΗΣ: Πρώτα-πρώτα, θέλω να πω ένα μεγάλο εύγε –και πρέπει να το πούμε σ’ αυτήν την Αίθουσα- για τη μικρή εποποιία που έγραψαν οι Έλληνες αθλητές στους Παραολυμπιακούς Αγώνες –δεν άκουσα κάτι σχετικό- που αποδεικνύει ότι η Ελλάδα μπορεί και αποδεικνύει επίσης ότι η θεωρία όλη περί καθαρών μεταλλίων είναι ένα πρόσχημα στη συζήτηση αυτού του σχεδίου  νόμου. Οι Έλληνες παραολυμπιονίκες κατέκτησαν περισσότερα μετάλλια από όσα στους Ολυμπιακούς Αγώνες της Αθήνας. Και αυτό είναι ένα μεγάλο γεγονός. 
     Δεύτερον, θέλω να απαντήσω σε μερικά πολύ σημαντικά πράγματα που ακούστηκαν. Σπεύδω να εξηγήσω στον κ. Σκυλλάκο ότι δεν φαντάζομαι να υπάρχει κανένας που να μη συμφωνεί με την ερασιτεχνική δομή που πρέπει να έχει ο αθλητισμός μας. Το θέμα, όμως, είναι ότι αυτές οι αλλαγές που ζητάμε, από την ώρα που όλες οι ομοσπονδίες έχουν υπογράψει διεθνείς συμβάσεις, τις οποίες  έχουμε αποδεχθεί σαν κράτος, θα πρέπει να περάσουν τις αλλαγές δια μέσου του καταστατικού τους. Δεν μπορεί να επιβάλλονται με νόμους. 
     Άρα, συμφωνώ απόλυτα με την απλή αναλογική που ζητάτε για τις εκλογές και πρέπει να ανοίξουμε ένα διάλογο, κύριε Υπουργέ, γι’ αυτό το θέμα, με αυτούς τους ανθρώπους, γιατί πραγματικά αν στον αθλητισμό δεν υπάρχει αντίλογος, πού θα υπάρχει; Όχι, όμως, να το επιβάλλουμε. 
     Και πάντα υποτιμάτε στο Κομμουνιστικό Κόμμα –να μην το υποτιμάτε- εν ονόματι της ισχύος των Κοινοβουλίων, το διεθνή παράγοντα. Δεν είναι έτσι, κύριε Σκυλλάκο. Θα σας δώσω ένα απλό παράδειγμα. Ζήτησα να υπάρχουν κάποτε στο ελληνικό ποδόσφαιρο τακτικοί δικαστές και να κρίνουν τα θέματα και δέχτηκα την πανταχούσα της FIFA που μου έλεγε το εξής: «Αν θα το κάνετε αυτό, η ομάδα σας δεν θα πάει στο Μουντιάλ το 1994». 
     Έσπευσα στον Πρόεδρό μου, τον αείμνηστο Ανδρέα Παπανδρέου και λέω: «Κύριε Πρόεδρε, ζητώ κάτι αυτονόητο, τακτικούς δικαστές». «Πώς είναι» μου λέει «το καθεστώς στις ομοσπονδίες;». Του απαντώ ότι έχουμε υπογράψει μία διεθνή σύμβαση. Και μου λέει: «Σωστή η απόφασή σου, αλλά οι παρενέργειες είναι ισχυρότερες». Αυτό συμβαίνει, κύριε Σκυλλάκο. Εσείς έχετε υποτιμήσει απολύτως αυτό τον παράγοντα. 
     Για να το πω πιο ανοιχτά –και δεν έγινε γνωστό πουθενά- ήδη η Κυβέρνηση για την πρόθεσή της αυτή εκλήθη στη FIFA. Το ξέρετε πολύ καλά, κύριε Υπουργέ αυτό. 
     ΙΩΑΝΝΗΣ ΙΩΑΝΝΙΔΗΣ(Υφυπουργός Πολιτισμού): Δεν είναι έτσι. Θα απαντήσω μετά. 
     ΓΕΩΡΓΙΟΣ ΛΙΑΝΗΣ: Εντάξει. Εκλήθη. Τα πράγματα που έπρεπε, απεσύρθησαν. 
     Πρέπει να βρούμε πράγματι τρόπο, συμφωνώ, σε συναίνεση με τις ομοσπονδίες, δια μέσου των καταστατικών, να κάνουμε τις αλλαγές που θέλουμε. Διότι μετά τον κ. Μπλάντερ πήρε τη σκυτάλη ο κ. Ρογκ. Και τι σας είπε ο κ. Ρογκ από το εξωτερικό; Είπε: «Κάτω τα χέρια από αυτή την ιστορία, δεν μπορεί να είστε η μοναδική χώρα στον κόσμο που τα κάνει αυτά». Είμαστε η μοναδική χώρα στον κόσμο. Έχουν υπογράψει οι ομοσπονδίες μας, διεθνείς, συγκεκριμένες συμβάσεις. 
     Τώρα, έρχομαι στο εξής πολύ σοβαρό θέμα: Κυρίες και κύριοι συνάδελφοι, εγώ θεωρώ ότι η Ελλάδα –και αυτό το λέει ένας μεγάλος δάσκαλος και το πιστεύω- ζει με πανικούς από τα χρόνια της ανεξαρτησίας. Εθνικοί πανικοί, οικονομικοί πανικοί, αθλητικοί πανικοί! Το λέει ο Καρούζος, ο μεγάλος ποιητής. «Ζούμε πάντα με πανικούς!» 
     Αυτό το σχέδιο νόμου είναι γέννημα-θρέμμα του πανικού της πρόσφατης ιστορίας του ντόπινγκ. Και αντί να έρθετε να μας πείτε δέκα καινούργια πράγματα για το ντόπινγκ και για τη βία –που τα λέτε σε μερικά σημεία και συμφωνήσαμε- στην ουσία ένα μεγάλο πράγμα επιτυγχάνετε, διαλύετε τη «Φίλιππο Ένωση». Αντί να βάλουμε, δηλαδή, στη λογική μας το λιγότερο κράτος, εμείς επεμβαίνουμε με περισσότερο κράτος στον αθλητισμό.
     Κύριοι Υπουργοί, σεβαστείτε και την πείρα των προηγουμένων. Είναι πρωτάκουστο Υπουργός Αθλητισμού, Υπουργός Πολιτισμού να μετέχει τριμελούς επιτροπής που θα κρίνει τις διαφορές στον Ιππόδρομο από τα απλά μέχρι τα πολύ μεγάλα ζητήματα! 
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Άλλαξε. Τώρα είναι Γενικός Γραμματέας!
     ΓΕΩΡΓΙΟΣ ΛΙΑΝΗΣ: Είναι τραγικό, κύριε Ιωαννίδη. Λυπάμαι που θα το πω –δεν θέλω καθόλου να κάνω τέτοιους συνειρμούς, την προσωπική μου εκτίμηση την ξέρετε βαθιά- αλλά ακούστε με. Ήταν μέτρο του Ασλανίδη, το κατάργησε ο Αχιλλέας Καραμανλής κι εσείς το επαναφέρετε;
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ως Υφυπουργός…
     ΓΕΩΡΓΙΟΣ ΛΙΑΝΗΣ: Δεν σας τιμά αυτό να το κάνετε ως Κυβέρνηση! Μακριά απ’ αυτά! Μην μπαίνετε καθόλου σ’ αυτές τις ατραπούς! Είναι πολύ επικίνδυνες! Τι δουλειά έχετε εσείς με τη «Φίλιππο Ένωση», κύριε Υφυπουργέ; Πώς εσείς θα ορίζετε δεκαεννιά καινούρια μέλη και χωρίς την έγκρισή σας δεν θα μπαίνουν; Ποια υπερεξουσία είναι αυτή που έχετε; Και γιατί τη ζητάτε, παρακαλώ; Ποιο είναι το κίνητρο; Για μένα, το κίνητρο είναι μακρινό και ίσως δεν το βλέπετε, αλλά είναι ένα, δηλαδή η ιδιωτικοποίηση του Ιπποδρόμου! Και το νωρίτερα, ακόμα χειρότερο, το «ΣΤΟΙΧΗΜΑ». Θα ανακατευτεί το κράτος σ’ αυτούς τους –με συγχωρείτε- στάβλους; Αντί να αποφύγετε αυτά τα μονοπάτια, μπαίνετε μέσα; Αυτό φέρνει το νομοσχέδιο. Τίποτα άλλο καινούργιο δεν κομίζει. 
     Και δεν μ’ αρέσει στην Αίθουσα να ακούω ανακρίβειες! Τα είπε και ο Εκπρόσωπος του Συνασπισμού. Το σέβομαι. Τώρα δεν τα επαναλαμβάνει το Κ.Κ.Ε. 
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Κοιτάξτε, κύριοι, τους Ολυμπιακούς Αγώνες, είτε το θέλετε, είτε δεν το θέλετε, τους ήθελε το 97% του ελληνικού λαού. Και ο αείμνηστος Ανδρέας Παπανδρέου με έστειλε να συναντήσω τους πολιτικούς αρχηγούς και να τους ρωτήσω. Κανένας πολιτικός αρχηγός δεν μου είπε ότι δεν θέλει τους Ολυμπιακούς Αγώνες! Κατονομάζω τις συναντήσεις μου: Συναντήθηκα και με την κ. Παπαρήγα και με τον κ. Κωνσταντόπουλο. Αργότερα ο Συνασπισμός πήρε απόφαση να είναι εναντίον των Αγώνων! Αυτό είναι, όμως, πολύ κατοπινό!
     ΑΘΑΝΑΣΙΟΣ ΛΕΒΕΝΤΗΣ: Πόσο αργότερα;
     ΓΕΩΡΓΙΟΣ ΛΙΑΝΗΣ: Το δε Κ.Κ.Ε. από την αρχή μου εξέφρασε τη βαθύτατη αντίρρησή του στην εμπορευματοποίηση! Αληθές.
     Η κ. Καρατζά, όμως, η εκπρόσωπός του και ο κ. Τζιας ο εκπρόσωπος του Συνασπισμού υπερθεμάτιζαν στις συναντήσεις μας στο Δημαρχείο της Αθήνας. Έλεγαν «ναι» υπέρ των Ολυμπιακών Αγώνων! Να σας φέρω και τα Πρακτικά!
     Μη λέτε, λοιπόν, ότι δεν τους θέλατε και τα ακούμε στην Αίθουσα λες και είμαστε όλοι μη γνωρίζοντες! Υπάρχουν και γνωρίζοντες εδώ! Και ήταν προς τιμή σας που τους θέλατε! Δεν το θεωρώ κάτι που δεν ήταν προς τιμή σας! Επαναπατριζόταν ουσιαστικά μία κοσμοθεωρία που μπροστά της έχουν πάθει αφλογιστία όλες οι κοσμοθεωρίες από τα αρχαία χρόνια! Επαναπατριζόταν ένα άσωτο παιδί! Γι’ αυτό μας τους δώσανε! Και κάναμε λαμπρούς Αγώνες, ανεξαρτήτως των κρουσμάτων που είχαμε! Κάναμε λαμπρούς Αγώνες που τους έκανε ο ελληνικός λαός!
     (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
     Μόνο ένα λεπτό θα σας ζητήσω, κύριε Πρόεδρε.
     Θέλω, λοιπόν, να πω κάτι ακόμα. Κύριε Υπουργέ, οι προκάτοχοί σας δεν σεβάστηκαν αυτά που σας είχα πει και στην επιτροπή για το θέμα του αυτοδιοίκητου στο ποδόσφαιρο. Μου είπατε ότι θα μου απαντήσετε. Περιμένω. Ξέρω, όμως, ότι είναι άλλο το επαγγελματικό ποδόσφαιρο που λέει και η Αριστερά –και αν θέλετε, το συζητάμε αυτό το θέμα κάποια στιγμή, δηλαδή τι ανατροπή σημαίνει να πούμε ότι δεν κάνουμε επαγγελματικό αθλητισμό και να συζητήσουμε τι φέρνει τα πάνω-κάτω και τι είναι ακριβώς- και άλλο να μην αγαπάτε και να μη στέκεστε στις εθνικές ομάδες. 
     Είναι άλλο να τιμωρείτε την Ε.Π.Ο., γιατί δεν σας αρέσει ο πρόεδρός της ή κάτι άλλο και άλλο είναι να λέτε ότι συναντήσατε τους ανθρώπους της Εθνικής ομάδας τότε στο Υπουργείο και είπατε «θα σας δώσω πριμ για το «EURO 2008» το ίδιο που σας έδωσε και ο Λιάνης». Τι πριμ σας έδωσε ο Λιάνης; 
     Θέλετε να μάθετε τι πριμ έδωσα στην ομάδα για το 2004 εγώ; Έδωσα 1.000.000 ευρώ και πλήρωσα και 400.000 ευρώ για να είναι οι οικογένειές τους εκεί, συν τα τσάρτερ που είχε η Εθνική Ομάδα.
     «Τα ίδια θα δώσω και εγώ» ήταν η απάντησή σας. Και τώρα τιμωρείτε τις εθνικές ομάδες; Ούτε ένα ευρώ σε πέντε χρόνια; Δεν υπάρχει Νέων μέσα; Η Νέων έχει πάει τρεις φορές στην οκτάδα των τελικών. Δεν είναι ερασιτέχνες αυτοί;
     Εσείς κάνετε το ανάποδο από αυτό που γίνεται έξω. Τι γίνεται έξω; Οι ομάδες χρηματοδοτούνται για να φτιάξουν παίκτες για την Εθνική. Και εδώ η Εθνική δίνει παίκτες στις ομάδες. Πώς μπορείτε να λέτε όχι συνέχεια, με το πρόσχημα ότι έχετε διαφωνίες με την Ε.Π.Ο. και με τη διαπιστωτική πράξη;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Κύριε Λιάνη, ευχαριστούμε πολύ.
     ΓΕΩΡΓΙΟΣ ΛΙΑΝΗΣ: Μια λέξη, κύριε Πρόεδρε.
     Για μένα είναι λάθος νόμος, κύριε Ιωαννίδη, αυτός. Δεν ξέρω τι σημαίνει η διαφορά σας με τον κ. Γκαγκάτση, να την έχετε, να τη διαιωνίσετε, αν θέλετε, αλλά δεν έχετε δικαίωμα να τιμωρείτε τις εθνικές ομάδες, οι οποίες κάνουν άθλους. Δύο φορές οι άνδρες στο EURO, τη μία το κατέκτησαν. Πέντε φορές η Νέων στους τελικούς, δεύτερη, τρίτη. Δεν τα έχει καμμία ευρωπαϊκή χώρα αυτά.
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Κύριε Λιάνη, ευχαριστούμε πολύ.
     ΓΕΩΡΓΙΟΣ ΛΙΑΝΗΣ: Και κλείνω μ΄ αυτήν τη φράση, κύριε Πρόεδρε. Εσείς που ξέρετε τι δύσκολο είναι το ομαδικό επίτευγμα, γιατί ήσασταν σπουδαίος αθλητάνθρωπος, στο μπάσκετ, δείτε, η καλύτερη ομάδα όλων των εποχών πέμπτη ήρθε στους Ολυμπιακούς Αγώνες.
     Δεν είναι μικρά επιτεύγματα αυτά για να αρνείστε τα προνόμια στους πρώτους Ολυμπιονίκες. Πέμπτη. Και την άλλη φορά που είχαμε πάλι μεγάλη ομάδα, πάλι πέμπτη.
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Κύριε Λιάνη, παρακαλώ ολοκληρώστε.
     ΓΕΩΡΓΙΟΣ ΛΙΑΝΗΣ: Τόσο δύσκολο είναι!
     Στα άρθρα θα πούμε περισσότερα.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ.
     Το λόγο έχει ο κ. Λεβέντης.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε Πρόεδρε, μου επιτρέπετε; Θα ήθελα να απαντήσω.
     ΠΡΟΕΔΡΕΥΩΝ (Γεώργιος Σούρλας): Ναι, μπορείτε να κάνετε μια παρέμβαση. Η πρώτη παρέμβαση είναι πέντε λεπτά και οι άλλες είναι τρία λεπτά.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): «Παρουσία», λοιπόν, «τριών ανθρώπων της ΕΠΟ δικών του», είπε, «για να δώσουμε ό,τι έδωσε ο Λιάνης». Είπε, λοιπόν: «Έχουν πάρει πάρα πολλά χρήματα και ότι δεν πρέπει να δώσετε άλλα».
     Η απάντηση είναι αυτή και εσύ ξέρεις πολύ καλά αν ο Ιωαννίδης λέει αλήθεια ή όχι. Με τρεις δικούς του μάρτυρες έκανα συνάντηση, όχι με δικό μου, γιατί εγώ είμαι «λογοτιμήτης». Και έχει μεγάλη…
     ΓΕΩΡΓΙΟΣ ΛΙΑΝΗΣ: Από αυτό μέχρι το τίποτα μας λέτε τη διαφορά;
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Αυτό είναι το πρώτο. Να τελειώσω.
     ΓΕΩΡΓΙΟΣ ΛΙΑΝΗΣ: Ερμηνεύστε μας το τίποτα.
     ΠΡΟΕΔΡΕΥΩΝ (Γεώργιος Σούρλας): Κύριε Λιάνη, μιλάτε και οι δύο μαζί. Να ολοκληρώσει ο Υφυπουργός.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε Λιάνη, θα σέβεστε. Μιλήσατε. Δεν απάντησα. Δεν σε ενόχλησε κανένας.
     ΠΡΟΕΔΡΕΥΩΝ (Γεώργιος Σούρλας): Να ολοκληρώσει ο Υπουργός, κύριε Λιάνη. Να τον ακούσουμε. Μη μιλάτε και οι δύο μαζί.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ένα είναι αυτό για το ποδόσφαιρο.
     Δεύτερον, τον φώναξε ο κ. Χατζηεμμανουήλ, ο Πρόεδρος του Ο.Π.Α.Π., για να δώσει χορηγία στην Εθνική ομάδα. Διότι, αυτά για να σας τα λέει και να έρθετε να τα πείτε στη Βουλή…
     ΓΕΩΡΓΙΟΣ ΛΙΑΝΗΣ: Τα ξέρω. Δεν είναι ανάγκη να μου τα λέτε αυτά.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Όχι, σας τα λέει.
     ΓΕΩΡΓΙΟΣ ΛΙΑΝΗΣ: Αυτά να τα πείτε στον εαυτό σας.
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Λιάνη.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Και φαίνεται η σχέση…
     ΓΕΩΡΓΙΟΣ ΛΙΑΝΗΣ: Στον εαυτόν σας να τα πείτε αυτά.
     ΠΡΟΕΔΡΕΥΩΝ (Γεώργιος Σούρλας): Κύριε Λιάνη, δεν είναι σωστό αυτό που κάνετε, να διακόπτετε τον Υπουργό. Δεν σας διέκοψε.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε Λιάνη, να ολοκληρώσω. Όταν μιλούμε αυτοί οι τέσσερις άνθρωποι και ένας εγώ, άρα, λοιπόν, για να το ξέρετε εσείς το ότι είπα εγώ ότι έδωσε ο Λιάνης, τι έδωσε, αυτό, λοιπόν, σημαίνει ότι έχουν ενημερώσει αυτοί, όπως και για τον ιππόδρομο. Δεύτερη φορά μιλήσατε για τον ιππόδρομο.
     ΓΕΩΡΓΙΟΣ ΛΙΑΝΗΣ: Δέκα άνθρωποι σας τα είπαμε.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Σας παρακαλώ, λοιπόν, να ακούσετε. Μπορεί να είναι οι φίλοι, θα ακούσετε, όμως.
     Να μην πάω παραπάνω, λοιπόν.
     ΛΕΩΝΙΔΑΣ ΓΡΗΓΟΡΑΚΟΣ: Γιατί δεν πάτε;
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Γιατί;
     ΓΕΩΡΓΙΟΣ ΛΙΑΝΗΣ: Όχι, να πάτε, κύριε Υπουργέ.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Αφήστε, κύριε Λιάνη.
     ΠΡΟΕΔΡΕΥΩΝ (Γεώργιος Σούρλας): Κύριε Λιάνη, σας παρακαλώ πάρα πολύ. Μα δεν είναι σωστό αυτό που κάνετε τώρα!
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Επαναλαμβάνω, λοιπόν: Τον φώναξε ο κ. Χατζηεμμανουήλ για να δώσει χορηγία στην Εθνική ομάδα και είπε: «Έχουμε κλείσει, δεν χωράει άλλη χορηγία». Η απάντησή του ήταν αυτή. Και επειδή τον πίεσα εγώ τον κ. Χατζηεμμανουήλ για να τον φωνάξει, μετά είχα και πρόβλημα, γιατί μου είπε: «Με βάζεις σε μια περιπέτεια για να ακούω αυτά;». Αυτό είναι για το ποδόσφαιρο. Τελειώνω με το ποδόσφαιρο.
     Εμείς, επειδή δεν θέλουμε να κάνουμε τίποτα από όλα αυτά που κάνατε εσείς, για να μας φωνάζει η FIFA και η UEFA, στείλαμε ανθρώπους. Εμείς κλείσαμε ραντεβού πριν έρθουμε εδώ για το νομοσχέδιο και πήγαμε στην UEFA και είπαν: «Μπράβο, για πρώτη φορά στην ιστορία έστειλε η ελληνική Κυβέρνηση ανθρώπους, για να δουν τι ισχύει βάσει του Καταστατικού της Παγκόσμιας Ομοσπονδίας και τι όχι». Άρα, δεν μας κάλεσε κανένας. Και επειδή το ήξερε και ο Γκαγκάτσης αυτό -δεν το είπα εγώ- ζήτησε να έρθει και αυτός και δεν τον άφησαν. Τελειώνουμε με το ποδόσφαιρο.
     Πάμε στον ιππόδρομο. Ο ελληνικός λαός ματώνει και πληρώνει 30 και 35.000.000 ευρώ. Αυτά είναι από τον ιδρώτα του ελληνικού λαού. Πληρώνουμε, λοιπόν, παθητικό τον ιππόδρομο, στον οποίο λέτε εσείς να μη ανακατωνόμαστε. Εμείς το πονάμε το χρήμα και ανακατωνόμαστε.
     Μη γελάτε, λοιπόν, γιατί ορισμένοι δεν θέλουν να ανακατευόμαστε. 
     Και σας λέω, λοιπόν, τι έχει στείλει η Πανελλήνια Ένωση Πρακτόρων και η Πανελλήνια Ένωση Φιλίππων, έγγραφα που θα καταθέσω στα Πρακτικά. 
     Λέει, λοιπόν, η Πανελλήνια Ένωση Φιλίππων: «Επροσωπούσα τους χιλιάδες φιλίππους της χώρας, έχει κατ’ επανάληψη αναφερθεί με έγγραφες ανακοινώσεις της στον Τύπο, μέσω της εβδομαδιαίας τηλεοπτικής εκπομπής της, αλλά και με τη συμμετοχή του προέδρου της σε τηλεοπτικές εκπομπές και δελτία ειδήσεων στα θέματα της «Φιλίππου Ένωσης της Ελλάδας» και του αντιντόπινγκ κοντρόλ των διαγωνιζομένων ίππων στο Μαρκόπουλο και έχει ζητήσει την αλλαγή του νομικού και θεσμικού πλαισίου, που διέπει τις ιπποδρομίες και την «Φίλιππο Ένωση της Ελλάδας», το οποίο έχει χαρακτηρισθεί ως αναχρονιστικό, ανεπαρκές και αντισυνταγματικό σε ορισμένα του σημεία. 
     Το προς ψήφιση κατατεθέν στη Βουλή νομοσχέδιο για την καταστολή της βίας και του αντιντόπινγκ κ.λπ. βρίσκει σύμφωνο το διοικητικό συμβούλιο και τα μέλη μας, αφού επιλύει με σωστό τρόπο χρονίζοντα προβλήματα του αθλητισμού. 
     Ειδικότερα σ’ ό,τι αφορά τις ιπποδρομίες, πιστεύουμε ότι η σύσταση τριμελούς επιτροπής για την επίλυση ιπποδρομιακών διαφορών, είναι κίνηση επιβεβλημένη και προς το συμφέρον όλων των ενδιαφερομένων, αφού θα λειτουργεί με κριτήρια δικαιοσύνης και αμεροληψίας.
     Όσο δε για το Ε.Σ.ΚΑ.Ν. το οποίο γίνεται νομικό πρόσωπο δημοσίου δικαίου «ΣΑΚΟΡΑΦΑ», πιστεύουμε ότι είναι καταλληλότερος δημόσιος φορέας για τη διενέργεια πάσης φύσεως τακτικών και έκτακτων (αιφνιδιαστικών) ελέγχων αντιντόπινγκ στους διαγωνιζόμενους στις ιπποδρομίες ίππους». 
     Συμπερασματικώς, δίνει τις ενδεικνυόμενες λύσεις σε αθλητικά και ιπποδρομιακά θέματα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Το καταθέτω στα Πρακτικά της Βουλής.  
     (Στο σημείο αυτό ο Υφυπουργός Πολιτισμού κ. Ιωάννης Ιωαννίδης καταθέτει για τα Πρακτικά το προαναφερθέν δελτίο τύπου της Πανελλήνιας Ένωσης Φιλίππων, το οποίο έχει ως εξής:
     (Να φωτογραφηθεί η σελίδα 178)
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Επίσης, η Πανελλήνια Ένωση Πρακτόρων λέει τα εξής: «Αυτές τις μέρες συζητείται και θα εισαχθεί προς ψήφιση στη Βουλή νομοσχέδιο για θέματα αθλητισμού, στο οποίο περιλαμβάνονται και ρυθμίσεις, που αφορούν την τροποποίηση του θεσμικού πλαισίου λειτουργίας του ιπποδρόμου. 
     Η ένωσή μας, ως εκπρόσωπος των πεντακοσίων πενήντα (550) επαγγελματιών πρακτόρων ιπποδρομιακού στοιχήματος που δραστηριοποιούνται σε όλη την Ελλάδα….με τις συνέπειες και τα επακόλουθά τους, προσβλέπει στη θεσμοθέτηση των νομοθετικών ρυθμίσεων, που θα δώσουν τη δυνατότητα αναβάθμισης των ελληνικών ιπποδρομιών, εξυγίανσης του χώρου και θα θωρακίσουν νομοθετικά την προσπάθεια αναγέννησης και ανάκαμψης του ιπποδρόμου και του ιπποδρομιακού στοιχήματος. 
     Ευελπιστούμε ότι αυτή τη φορά, δεν θα χαθεί η ευκαιρία να διορθωθούν τα κακώς κείμενα και τα κενά στο θεσμικό πλαίσιο (που ήδη έχουν διαπιστωθεί και επισημανθεί) και ότι επιτέλους θα δοθεί η δυνατότητα, ώστε ο ελληνικός ιππόδρομος, να βαδίσει απερίσπαστος προς το μέλλον κάνοντας ένα νέο ξεκίνημα και απαλλαγμένος από νοοτροπίες και δομές, που τον κρατούσαν και τον κρατούν δέσμιο στην υποβάθμιση». 
     Το καταθέτω στα Πρακτικά. 
     (Στο σημείο αυτό ο Υφυπουργός Πολιτισμού κ. Ιωάννης Ιωαννίδης καταθέτει για τα Πρακτικά το προαναφερθέν έγγραφο της Πανελλήνιας Ένωσης Πρακτόρων Προϊπποδρομιακού Στοιχήματος, το οποίο έχει ως εξής:
     (Να φωτογραφηθεί η σελίδα 181)
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υφυπουργέ.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Πρώτη φορά στον κόσμο –λέω για το νομικό πρόσωπο δημοσίου δικαίου «ΣΑΚΟΡΑΦΑ»- πληρώνουμε 30.000.000 - 35.000.000 ευρώ παθητικό σε στοίχημα το οποίο κάνει η «γκανιότα». 
     ΣΟΦΙΑ ΣΑΚΟΡΑΦΑ: …(δεν ακούστηκε)
     ΠΡΟΕΔΡΕΥΩΝ (Γεώργιος Σούρλας): Κύριε Ιωαννίδη, ολοκληρώστε, σας παρακαλώ. 
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Δεν έχει γίνει ξανά πουθενά στην ιστορία, αυτός ο οποίος παίζει το στοίχημα, να χάνει 30.000.000 - 35.000.000 ευρώ και να τα πληρώνει ο Έλληνας πολίτης.   
     ΔΗΜΗΤΡΙΟΣ ΛΙΝΤΖΕΡΗΣ: Αυτοκριτική κάνετε; 
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Και δεν πρέπει να μιλάτε καθόλου επ’ αυτού, γιατί πρέπει να σεβόμαστε το χρήμα του πολίτη. Πού πάνε αυτά τα λεφτά που χάνει το κράτος;
     ΔΗΜΗΤΡΙΟΣ ΛΙΝΤΖΕΡΗΣ: Επί των ημερών σας έγιναν αυτά! 
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Σας παρακαλώ! 
     Γιατί λέει: «Θέλεις να βρεις; Μυρίστε το χρήμα». Πού πηγαίνουν αυτά τα λεφτά που χάνονται; Και το λέω αυτό όταν έχουν πρόβλημα και οι πράκτορες. 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Λεβέντης. 
     ΓΕΩΡΓΙΟΣ ΛΙΑΝΗΣ: Κύριε Πρόεδρε, θέλω το λόγο επί προσωπικού. 
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Δεν είναι προσωπικό.
     ΠΡΟΕΔΡΕΥΩΝ (Γεώργιος Σούρλας): Όχι, κύριε Λιάνη. Δεν παίρνει κανείς το λόγο.  
     ΓΕΩΡΓΙΟΣ ΛΙΑΝΗΣ: Κύριε Πρόεδρε, εθίγην βάναυσα!
     ΠΡΟΕΔΡΕΥΩΝ (Γεώργιος Σούρλας): Κύριε Λιάνη, θα δευτερολογήσετε, αλλά ας ηρεμήσουμε λίγο. 
     ΓΕΩΡΓΙΟΣ ΛΙΑΝΗΣ: Κύριε Πρόεδρε…
     ΠΡΟΕΔΡΕΥΩΝ (Γεώργιος Σούρλας): Μα, κύριε Λιάνη, έδωσα το λόγο στον κ. Λεβέντη. Θα κατεβάσω τον κ. Λεβέντη από το Βήμα για δεύτερη φορά; Μην επιμένετε, σας παρακαλώ, κύριε Λιάνη. Θα σας δώσω το λόγο μετά από τον κ. Λεβέντη. 
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε Πρόεδρε, έγινε ένα λάθος! 
     ΠΡΟΕΔΡΕΥΩΝ (Γεώργιος Σούρλας): Όχι, κύριε Υπουργέ. Καμμία κουβέντα. Καθίστε, σας παρακαλώ.
     Κύριε Λεβέντη, έχετε το λόγο. 
     ΓΕΩΡΓΙΟΣ ΛΙΑΝΗΣ: Για πρώτη φορά ζήτησα το λόγο επί προσωπικού.
     ΑΘΑΝΑΣΙΟΣ ΛΕΒΕΝΤΗΣ: Παρακαλώ, κύριε Πρόεδρε, να υπολογιστεί ο χρόνος που τρέχει. 
     ΠΡΟΕΔΡΕΥΩΝ (Γεώργιος Σούρλας): Μην έχουμε με αφορμή εξωαθλητικών συζητήσεων και επεισόδια!
     ΑΘΑΝΑΣΙΟΣ ΛΕΒΕΝΤΗΣ: Με έκπληξη παρακολουθούμε αυτήν την διελκυστίνδα εδώ πέρα και το πώς ξοδεύονται εκατομμύρια για στοιχήματα, για ιπποδρόμους και για τόσα άλλα από τον ελληνικό λαό, την ώρα που ξοδεύουμε και για τον αθλητισμό πάρα πολλά. Δε θυμάμαι ακριβώς το νούμερο, αλλά νομίζω ότι είναι 2% και πλέον του Α.Ε.Π, ενώ για την επιστημονική και την άλλη έρευνα ξοδεύουμε 0,6%.
     Για την αποκατάσταση της αλήθειας, επειδή ελέχθη ότι ο Συνασπισμός  ήθελε τους Ολυμπιακούς Αγώνες, θα ήθελα να πω ότι όταν ετέθη θέμα Ολυμπιακών Αγώνων, ήλθε το πρόβλημα αυτό στην πρώτη κεντρική επιτροπή του Συνασπισμού, της οποίας ήμουν μέλος. Με συντριπτική  πλειοψηφία απεφάσισε, όχι στους Ολυμπιακούς Αγώνες. Αντίθετη ήταν η άποψη του Προέδρου τότε του Συνασπισμού του κ. Κωνσταντόπουλου, αλλά όταν πήρε η επιτροπή αυτήν την απόφαση, είπε ότι εγώ τη σέβομαι από εδώ και πέρα και την ενστερνίζομαι και αυτήν θα υποστηρίζω. Αυτό να είναι ξεκάθαρο. Δεν υπήρξε καμμία άλλη θέση. Και η αντίθεσή μας για τους Ολυμπιακούς Αγώνες, ήταν όχι γιατί δεν θέλαμε τους Ολυμπιακούς Αγώνες, τον αθλητισμό, και το αθλητικό ιδεώδες, αλλά γιατί έχει γίνει αυτή η απαράδεκτη εμπορευματοποίηση των Ολυμπιακών Αγώνων. Και βέβαια ήταν και ένα δυσβάσταχτο οικονομικό κόστος, το οποίο ακόμα πληρώνουμε. Είναι πάνω από 20.000.000.000, μπορεί να έχει φθάσει και τα 30.000.000.000 και ακόμα πληρώνουμε. Και έχουν ευθύνη αυτοί που αποφάσισαν γι’ αυτό. Και βέβαια, αυτό έγινε, γιατί έτσι θα διαφημιζόταν η Ελλάδα, θα αυξανόταν ο τουρισμός και δεν ξέρω και εγώ τι. Δε νομίζω όμως αν καθίσουμε και βάλουμε εδώ ισοζύγιο, να δούμε ότι ωφελήθηκε οικονομικά η Ελλάδα. Απεναντίας, γονάτισε. 
     Από την άλλη, είχε ειπωθεί ότι θα αναπτυσσόταν ο αθλητισμός. Τα αποτελέσματα τα είδαμε στους τελευταίους Ολυμπιακούς Αγώνες, πόσο καλλιεργήθηκε το αθλητικό ιδεώδες. 
     Πρέπει να πούμε ότι η άθληση είναι αναγκαία για όλους ανεξαίρετα τους ανθρώπους. Όλοι πρέπει να αθλούνται και μάλιστα, στη σημερινή εποχή,  που οι πόλεις μας έχουν εγκλωβίσει στους τέσσερις τοίχους και σ’ αυτό το καβούκι του αυτοκινήτου, ιδιαίτερα οι νέοι άνθρωποι στους οποίους χρειάζεται η άθληση, για τη σωματική και πνευματική τους υγεία, αλλά και για να εκτονώνουν αυτήν την εκρηκτική δραστηριότητα που έχουν μέσα τους και που αν δεν μπορέσουν να την διοχετεύσουν σε άλλες δραστηριότητες και σωματικές –και μία από αυτές τις δραστηριότητες είναι ο αθλητισμός- τότε μπορεί να την εκδηλώσουν με πάρα πολλές μορφές βίας, όπως βλέπουμε. 
     Η άθληση, λοιπόν, είναι απαραίτητη για όλους μας και θα πρέπει η πολιτεία να μεριμνήσει. Δυστυχώς όμως η πολιτεία τι λέει; Λέει αυτό που είπε η κ. Λιάνη προηγουμένως, ότι αν είναι για πρωταθλητή, τότε εντάξει να του δώσουμε ενδεχομένως τις δυνατότητες, αλλά όλους τους άλλους τους αγνοούμε. 
     Πώς θα καταφέρουμε αυτό τον πρωταθλητισμό, μιας και είμαστε αναιμικοί, μιας και είμαστε αδύναμοι; Προσπαθούμε να φουσκώσουμε με χίλιους δύο τρόπους και καταφεύγουμε σ’ αυτήν την απαράδεκτη, την εγκληματική ενέργεια της χορήγησης των διαφόρων ουσιών, που κατά κύριο λόγο, είναι επικίνδυνες από τα αναβολικά, την τεστοστερόνη και την αυξητική ορμόνη, μέχρι δεν ξέρω και εγώ ποιες άλλες ουσίες έχουν ανακαλύψει, τις οποίες μπορεί να ξέρουν κάποιοι, τις οποίες μπορεί να μην τις πιάνουν τα συνήθη αντιδραστήρια και έτσι αυτοί να γλυτώνουν από τον έλεγχο, ενώ μπορεί να έχουν και αυτοί φορτωθεί, δεν ξέρω και εγώ από πόσες ουσίες. 
     Κύριε Υπουργέ του Αθλητισμού, εγώ θα ήθελα να κάνω μία παράκληση. Θα μπορούσαν να ελεγχθούν οι Έλληνες αθλητές και πρωταθλητές οι οποίοι αθλούνται για να είναι υγιείς.  Πόσο υγιείς είναι  αυτοί οι πρωταθλητές, αυτοί που έχουν μετάλλια; Πρώτα πρώτα, εγώ σα γιατρός βλέπω να παραμορφώνεται το πρόσωπό τους, βλέπω γυναίκες να μιλάνε με τη φωνή του Παβαρότι και ακόμα πιο βαριά. Τι γίνεται εδώ πέρα; 
     Αυτά είναι στοιχεία που έχουν συνέπειες για την υγεία και δυστυχώς, έχουν χαθεί Έλληνες πρωταθλητές από καρκίνους και από άλλες συνέπειες από αυτές τις απαγορευμένες ουσίες.
     Επομένως εδώ θα πρέπει να φροντίσουμε κάποια πράγματα. Και προπαντός, κύριε Υπουργέ, θα πρέπει να δούμε και το άλλο. Επειδή αυτός ο πρωταθλητισμός επιφέρει και κάποια οφέλη, ανάμεσα στα οποία είναι να μπαίνεις και στην ανώτατη σχολή της προτίμησής σου χωρίς εξετάσεις ή μπορείς να εξασφαλίσεις το μέλλον σου σε κάποια δημόσια ή άλλη υπηρεσία, όλοι σπρώχνουν προς αυτή την κατεύθυνση τα παιδιά, μπορούν δεν μπορούν να γίνουν πρωταθλητές, με συνέπειες οδυνηρές, γιατί έχουν φθάσει τώρα το 10%, το 20% των ελληνοπαίδων και παίρνουν τέτοιες ουσίες. 
     Αν υπολογίσουμε δε ότι είναι και υπέρβαρα σχεδόν τα μισά Ελληνόπουλα –άλλο ένα παθολογικό φαινόμενο των ημερών- καταλαβαίνετε προς τα πού οδεύουμε. Επομένως εδώ πρέπει να λάβουμε σοβαρά μέτρα, τα οποία δυστυχώς ούτε αυτό το νομοσχέδιο τα λαμβάνει.
     	Ο κ. Ψαριανός με παραστατικό και αιχμηρό λόγο, είπε τις θέσεις του Συνασπισμού. Επειδή άκουσα όμως και για κάποιο ορμέμφυτο βίας από τον εισηγητή του ΛΑ.Ο.Σ., θα μου επιτρέψετε σαν γιατρός, να μην το αποδεχτώ. Ασφαλώς η βία υπάρχει και στη ζούγκλα και στη φύση, γιατί πρέπει να επιβιώσουν τα ζώα. Σκοτώνονται μεταξύ τους για το ποιο θα φάει το άλλο. Εδώ όμως στη σημερινή εποχή και στον σημερινό –υποτίθεται- πολιτισμό, δεν χρειάζεται να φτάσουμε στα ορμέμφυτα για να επιβιώσουμε. Επομένως αν αυτά τα ορμέμφυτα αφήνονται ελεύθερα, γιατί αφήνονται; Διότι δημιουργούνται οι συνθήκες. Δεν είναι κάτι που είναι μέσα στο αίμα μας. Δημιουργούνται οι συνθήκες και καλλιεργούνται μετά και αυτά αναδύονται. Επομένως ο πολιτισμός μας και η πολιτεία μας έχει υποχρέωση να παρέχει τέτοιες συνθήκες, ώστε να μη χρειάζονται, να μην αναπτύσσονται και να μην καλλιεργούνται τέτοια φαινόμενα.
     	Θα ήθελα επίσης να πω ότι εμείς βέβαια δεν περιμένουμε τα γήπεδα να είναι εκκλησίες. Ας μην ξεχνάμε και κάτι άλλο. Έγινε αναφορά στους Άγγλους ότι τέλος πάντων πήραν μέτρα και κατεστάλησαν κάποια φαινόμενα. Κατεστάλησαν στην Αγγλία και έρχονται και ξεσπάνε στο Φαληράκι. Ας μην το ξεχνάμε αυτό.
     	Βέβαια το ντόπινγκ δεν είναι άσχετο και με τη βία στα γήπεδα, γιατί εδώ υπάρχει το κυνήγι της επιτυχίας πάση θυσία. Αντί να καλλιεργείται η ευγενής άμιλλα που είναι το αθλητικό ιδεώδες όπως ξεκίνησε στους αρχαίους χρόνους και με τους Ολυμπιακούς Αγώνες, δημιουργείται ο ανταγωνισμός που τον έχουμε ενστερνιστεί και σαν πολιτεία και σαν Κυβέρνηση. Είναι ο ανταγωνισμός μ’ όλα τα μέσα και σ’ όλα τα επίπεδα.
     	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     	Τελειώνω αμέσως, κύριε Πρόεδρε.
     	Έτσι η νίκη γίνεται αυτοσκοπός και καταλήγουμε σ’ αυτά τα νοσηρά φαινόμενα. Βέβαια η Ελλάδα των έντεκα εκατομμυρίων δεν μπορεί να είναι παγκόσμια υπερπρωταθλήτρια. Πρέπει να δούμε τι γίνεται σύμφωνα με τα δικά μας μέτρα. Ασφαλώς υπάρχουν εξαίρετοι αθλητές και αξίζουν θερμά συγχαρητήρια σ’ όλους αυτούς, που έχουν ως τώρα διαπρέψει και μας έχουν κάνει υπερήφανους, αλλά σε καμμία περίπτωση, δεν πρέπει να ανεχθούμε τέτοια νοσηρά φαινόμενα. Αυτά τα φαινόμενα τα καταδικάζουμε, όλος ο ελληνικός λαός τα καταδικάζει, αλλά δυστυχώς υπάρχουν και αυτό το νομοσχέδιο δεν νομίζουμε ότι θα τα περιορίσει. Έστω και αν προσπαθεί να εξωραΐσει τα πράγματα, δεν μπορεί να τα περιορίσει γιατί η βάση μένει ίδια. 
     	Εμείς, λοιπόν, θέλουμε μία αθλητική πολιτική, όπου θα υπάρχει εκδημοκρατισμός του αθλητισμού, κατάργηση των καλπονοθευτικών εκλογικών συστημάτων, καθιέρωση της απλής αναλογικής. Θέλουμε έναν αθλητισμό που δεν θα προσπαθεί με τις έκτακτες επιχορηγήσεις να ενισχύει κάποιες εταιρείες οι οποίες έτσι μπαίνουν στο δικομματικό παιχνίδι, γιατί και οι προηγούμενες κυβερνήσεις του ΠΑ.ΣΟ.Κ. και οι τωρινές της Νέας Δημοκρατίας, ενισχύουν με όλους τους τρόπους αυτά τα φαινόμενα και βέβαια υπάρχουν τεράστια συμφέροντα.
     	Θα πω κάτι τελευταίο. Στο νομοσχέδιο δεν προβλέπεται δημιουργία ανεξάρτητης αρχής αντιντόπινγκ από Κυβέρνηση και ομοσπονδίες όπως θα έπρεπε. Η πρόταση του ΣΥ.ΡΙΖ.Α. είναι η δημιουργία μιας ανεξάρτητης αρχής από Κυβέρνηση και ομοσπονδίες και πιστεύουμε ότι αυτή η πρόταση είναι πάντα επίκαιρη.
     	Σας ευχαριστώ.
     	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
     	ΓΕΩΡΓΙΟΣ ΛΙΑΝΗΣ: Κύριε Πρόεδρε, ζητώ το λόγο επί προσωπικού.
     	ΠΡΟΕΔΡΕΥΩΝ (Γεώργιος Σούρλας): Κύριε Λιάνη…
     	ΓΕΩΡΓΙΟΣ ΛΙΑΝΗΣ: Έχει θιγεί η αξιοπρέπειά μου, κύριε Πρόεδρε.
     	ΠΡΟΕΔΡΕΥΩΝ (Γεώργιος Σούρλας): Ένα λεπτό, κύριε Λιάνη. Περιμένετε λίγο. Είστε πολύ βιαστικός. 
     	Παρακολουθώντας με προσοχή τη συζήτηση είδα ότι κάνατε πολιτικές εκτιμήσεις και τοποθετήσεις και το ίδιο έκανε και ο Υπουργός. Δεν άκουσα να ειπώθηκε κάτι σε προσωπική βάση.
     Βέβαια ήσασταν και Υπουργός, όπως είναι Υπουργός και ο κ. Ιωαννίδης. Πάνω σε πολιτική βάση έγινε η αντιπαράθεση. Δεν υπήρξε προσωπικό θέμα.
     ΓΕΩΡΓΙΟΣ ΛΙΑΝΗΣ: Να σας εξηγήσω.
     ΠΡΟΕΔΡΕΥΩΝ (Γεώργιος Σούρλας): Ένα λεπτό δικαιούστε να μας πείτε σε τι συνίσταται το προσωπικό.
     ΓΕΩΡΓΙΟΣ ΛΙΑΝΗΣ: Κύριε Πρόεδρε, είμαι είκοσι χρόνια στο Κοινοβούλιο. Η διαδρομή μου είναι γνωστή και σε σας και σ’όλους τους συναδέλφους. Και η αθλητική μου διαδρομή είναι γνωστή, όπως είναι γνωστή και του κυρίου Υπουργού. Σέβομαι αυτούς τους ανθρώπους που υπηρέτησαν τον ελληνικό αθλητισμό παντοιοτρόπως και όταν αναλαμβάνουν αξιώματα και όταν δεν έχουν αξιώματα. Καλύτερα απ’ όλους, το γνωρίζει ο ίδιος ο κύριος Υπουργός. Αλλά δεν επιτρέπω σε κανέναν -δέχτηκα κατ’ εξαίρεση μόνο από έναν παιδικό μου φίλο να μου μιλάει σε πρώτο πρόσωπο, γιατί ναι, μας συνδέει μια φιλία σαράντα ετών- να αφήνει υπονοούμενα λέγοντας «οι φίλοι σας σας υπαγόρευσαν κάτι». 
     Ποιοι φίλοι μου; Δεν έχω φίλους στον ιππόδρομο, κύριε Πρόεδρε. Δεν έχω φίλους στη Φίλιππο Ένωση. Έχω ανθρώπους,με τους οποίους είχα θανάσιμες αντιμαχίες. Και το ξέρετε πολύ καλά αυτό. Αλλά δεν μου υπαγορεύει κανένας τίποτα, παρά μόνο η συνείδησή μου. Απειλήθηκε η ζωή μου απ’ αυτούς και το ξέρετε.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Για το ποδόσφαιρο…
     ΓΕΩΡΓΙΟΣ ΛΙΑΝΗΣ: Μια κουβέντα και για το ποδόσφαιρο.
     Κύριε Υπουργέ, είναι κριτική πολιτική το να πω ότι το να καταργείτε το διοικητικό συμβούλιο μιας όποιας ομοσπονδίας είναι βαρύ αντιδημοκρατικό γεγονός. Το να παρεμβαίνετε σε ελλανοδίκες είναι βαρύ γεγονός. Το να παρεμβαίνετε στην επιτροπή ιπποδρομιών είναι βαρύ γεγονός. Το να παρεμβαίνετε στην κατάρτιση του προγράμματος είναι βαρύ γεγονός. Όλα αυτά συνιστούν μια βαριά, κατά τη γνώμη μου, παρέμβαση πολιτείας χωρίς λόγο. Αυτό έκρινα. Και είχα δικαίωμα να το κρίνω.
     Και για την αποκατάσταση της αλήθειας, δεν άλλαξαν κανένα δικό μου νόμο από τη FIFA, κύριε Υπουργέ. Το νόμο το δικό σας αλλάξανε, με υπαγόρευση από τη Ζυρίχη στο ελληνικό Κοινοβούλιο. Και σας σώσαμε από μεγάλο –και το ξέρετε- πατατράκ. Δεν ήσασταν Υπουργός. Άλλο το ένα, άλλο το άλλο. Δικό σας νόμο άλλαξαν. Αυτολεξεί όπως τον είχατε, λέξη-λέξη τον άλλαξαν.
     Άρα, το Βατερλό, που σας είχαμε προβλέψει, το υπέστητε και θα το πάθετε πάλι. Δεν θέλω να συμβεί αυτό. Γι’ αυτό σας μιλάω έτσι. Ποτέ, όμως, δεν αμφισβήτησα την πορεία σας στον αθλητισμό, τους φίλους σας. 
     Δεν επιτρέπω, λοιπόν, ούτε και σε σας που με ξέρετε σαράντα χρόνια, τέτοιες παρερμηνείες.
      ΠΡΟΕΔΡΕΥΩΝ (Γεώργιος Σούρλας): Δεν νομίζω ότι ο Υπουργός αμφισβήτησε την αξιοπιστία σας, τη σοβαρότητα και ό,τι εσείς κύριε Λιάνη, μπορεί να είστε ενεργούμενος του οποιουδήποτε φίλου και συνεργάτη. Νομίζω ότι το θέμα θεωρείται λήξαν. Έτσι δεν είναι, κύριε Ιωαννίδη; Συμφωνείτε;
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Εγώ πρώτα απ’ όλα είπα ότι εμείς δεν έχουμε πει ότι το στείλαμε έξω. Το στείλαμε από πριν για να ξέρουμε τι θα κάνουμε. Ενημερώθηκε ο Γκαγκάτσης. Ζήτησε να πάει. Δεν τον δέχθηκαν. Πήγαμε μόνοι. Δεν πήγαμε εμείς, στείλαμε δυο ανθρώπους. Και είπαν –κι αυτά που λέω είναι ακριβώς, μπορείτε να τα μάθετε- «μπράβο σας, πρώτη φορά πριν κάνετε κάτι, από την Ελλάδα έρχεται αντιπροσωπεία ώστε να συζητήσουμε». Αλλά το ότι είπα εγώ –γιατί το είπα, πράγματι, αυτό- τι έδωσε ο Λιάνης, γιατί ο Λιάνης έδωσε όταν πήγαν πάλι στο Euro…
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, να λήξουμε το θέμα.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ενώ για το Euro που το πήραν, έδωσε η Νέα Δημοκρατία 4.000.000 ευρώ με νόμο. Γι’ αυτό είπα, τι έδωσε ο Λιάνης τότε, ώστε να δώσω το ίδιο. Και η απάντηση ήταν…
     ΓΕΩΡΓΙΟΣ ΛΙΑΝΗΣ: Τι σχέση έχει αυτό, κύριε Υπουργέ;
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): … «Έχουν πάρει τόσα λεφτά από μας, που μη δώσετε τα χρήματα».
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, το θέμα είναι αν αμφισβητείτε την αξιοπιστία, τη σοβαρότητα, την εντιμότητα του κυρίου Λιάνη. Αυτό είναι όλο. Τα υπόλοιπα αφήστε τα.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Όχι.
     ΠΡΟΕΔΡΕΥΩΝ (Γεώργιος Σούρλας): Επομένως, κύριε Λιάνη, έχετε πλήρη αποκατάσταση και προχωράμε στη συζήτηση. Μπορείτε να αποχωρήσετε από την Αίθουσα, γιατί ο ιός είναι μεταδοτικός.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Μείνε μη φύγεις. 
     ΠΡΟΕΔΡΕΥΩΝ (Γεώργιος Σούρλας): Πρέπει να φύγει ο κ. Λιάνης. Έχει λόγους προσωπικούς.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Θα πρέπει ως πρώην Υπουργός να λάβεις θέση.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μεταξύ σας αργότερα τα λέτε.
      Το λόγο έχει ο κ. Γεωργιάδης.
     ΣΠΥΡΙΔΩΝ ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κύριε Πρόεδρε.
      Κατ’ αρχάς, όσον αφορά το επεισόδιο που υπήρξε προηγουμένως με τον κ. Ψαριανό, οφείλω να πω ότι κατά τη γνώμη μου, είναι πολύ σπουδαίο στην Αίθουσα να επικρατεί ζωντάνια. Ένας καθωσπρεπισμός ο οποίος τελικά μας οδηγεί στο να κρύβουμε τις απόψεις που έχει ο ένας μέσα σε μια εκτίμηση πολιτικής ορθότητας, μετατρέπει το Κοινοβούλιο σ’ ένα νεκρό χώρο. Ίσως γι’ αυτό, κύριε Πρόεδρε, ο ελληνικός λαός δεν παρακολουθεί το κανάλι της Βουλής, διότι αντιλαμβάνεται ότι οι περισσότερες συζητήσεις εδώ μέσα είναι στημένες.
     Ας αφήσουμε, λοιπόν, τη συζήτηση να εξελιχθεί ζωντανά και η δημοκρατία θα βγει κερδισμένη από αυτό, όχι χαμένη.
     Πάω λίγο στο νομοσχέδιο. Κύριε Υπουργέ, ξεκαθαρίσαμε από την επιτροπή ότι εμείς είμαστε σφόδρα αντίθετοι στον τρόπο που είναι διατυπωμένο το άρθρο 1 σε σχέση με τους συνδέσμους. Οι βελτιώσεις που μας καταθέσατε σήμερα, δεν καλύπτουν τις ανησυχίες μας. Εμείς θέλουμε να υπάρχει το εξής: ή να διαγραφούν παντελώς εκείνες οι φράσεις που αναφέρονται στην υποχρεωτικότητα των λεσχών, είτε να υπάρχει ρητό άρθρο, που να εξηγεί ότι οι σύνδεσμοι μπορούν να υπάρχουν και να λειτουργούν. Εάν αυτό δεν είναι ρητό μέσα στο νομοσχέδιο, ώστε να μην υπάρχει καμμία αμφιβολία για το ποια είναι η πρόθεση, εμείς θα είμαστε αντίθετοι σ’ αυτό το νομοσχέδιο. Οι σύνδεσμοι πρέπει να υπάρχουν.
     Έρχομαι, όμως, στην πρωτοβουλία που έλαβε ο Λαϊκός Ορθόδοξος Συναγερμός στην επιτροπή, σε σχέση με την τροπολογία που καταθέσαμε για τη θέσπιση του ορίου των δύο θητειών ή εναλλακτικά της απλής αναλογικής στις εκλογές των ομοσπονδιών. 
     Πράγματι ο κ. Λιάνης, θα έπρεπε να τοποθετηθεί σ’ αυτό και μου έκανε εντύπωση που δεν τοποθετήθηκε. Εδώ είναι το προσωπικό κύριε Λιάνη, σ’ αυτό να τοποθετηθείτε. Είπατε πολλά για θέματα που απασχολούν λίγους, για το μείζον θέμα των ομοσπονδιών όμως, που κυριαρχεί στον αθλητικό Τύπο, το ΠΑΣΟΚ δεν είπε τίποτα και μου έκανε πολύ μεγάλη εντύπωση. 
     Έρχομαι, λοιπόν, στην ουσία της υποθέσεως. 
     Καταθέσαμε την πρόταση για τις δύο θητείες. Σε ποια λογική; Στην λογική ότι υπάρχουν άνθρωποι που διοικούν ομοσπονδίες, άλλος σαράντα τέσσερα χρόνια, άλλος σαράντα χρόνια, άλλος τριάντα πέντε χρόνια, άλλος είκοσι πέντε χρόνια και λένε στην ένσταση: «μα εκλέγονται δημοκρατικά». 
     Πείτε μου εσείς μία χώρα, που με δημοκρατικές εκλογές πραγματικά μπορεί κάποιος να εκλέγεται στο ίδιο αξίωμα σαράντα τέσσερα χρόνια. Δεν υπάρχει στον πλανήτη γη τέτοια ελεύθερη δημοκρατική διαδικασία. Τα μόνα καθεστώτα που έκαναν δήθεν εκλογές και έβγαιναν επί εβδομήντα πέντε χρόνια οι ίδιοι ήταν η δικτατορία του προλεταριάτου. Κι εκεί ο Στάλιν σαράντα τέσσερα χρόνια δεν άντεξε, πέθανε γρηγορότερα! 
     Άρα, λοιπόν, η ένσταση και η πρωτοβουλία που λάβαμε, ήταν για να εξηγήσουμε στον ελληνικό λαό ότι δεν μπορεί να υπάρχουν κάποιοι άνθρωποι που διοικούν κάποιες ομοσπονδίες χρηματοδοτούμενες από το Έλληνα φορολογούμενο, χωρίς να υπάρχει δυνατότητα της εναλλαγής στην εξουσία. 
     Και ποιος ήταν ο αντίλογος που ακούστηκε από το ΠΑ.ΣΟ.Κ. και από τον εισηγητή, τον κ. Καρτάλη, κύριε Υπουργέ;
     Ότι πουθενά στον κόσμο δεν υπάρχει όριο –αυτό μας είπε το ΠΑΣΟΚ- ότι αυτά είναι επεμβάσεις στην αυτονομία των ομοσπονδιών. Δυστυχώς κάποια σοβαρά πρόσωπα στην επιτροπή επιβεβαίωσαν ότι πουθενά στον κόσμο δεν υπάρχει αυτό το όριο και η ίδια καραμέλα ότι «πουθενά στον κόσμο» πιπιλίστηκε και στα Μ.Μ.Ε. εν πολλοίς. 
     Πέραν της βασικής μας θέσης ως Λαϊκός Ορθόδοξος Συναγερμός, το τι κάνουν οι άλλοι ποσώς μας ενδιαφέρει. Εμείς είμαστε με τον Θουκυδίδη, ο οποίος στον Επιτάφιο –το ξέρει ο συνάδελφος μου ο Αστέριος Ροντούλης- λέει: «Χρώμεθα γαρ πολιτεία ου ζηλούσι τους των πέλας νόμους». Ως υπόδειγμα ακμής της αθηναϊκής πολιτείας, λέει, έχουμε πολίτευμα, που δεν ζηλεύει τους νόμους των άλλων. Άρα το τι κάνουν οι άλλοι δεν είναι επιχείρημα. 
     Αλλά δείτε που και εδώ το ΠΑ.ΣΟ.Κ. ψεύδεται ασυστόλως. Έχω μπει και στο διαδίκτυο, κύριε Λιάνη –γι’ αυτά θέλω να μας απαντήσετε- και θα τα καταθέσω στα Πρακτικά. Ακούστε, κύριε Υπουργέ:
     Το Καταστατικό της FIBA, σας διαβάζω το οικείο άρθρο 145: «The President shall be elected for one single four year term», μόνο για μία τετραετία. 
     Προχωράω. Η IAAF λέει το εξής: «maximum term allowed ten years», το μέγιστο που επιτρέπεται είναι δέκα χρόνια. 
     Πάμε στα κράτη. Στην Ιρλανδία: Volleyball Association Of Ireland. Προσέξτε, εκεί επιτρέπει «three terms», τρεις θητείες και αν θες να ξαναβάλεις υποψηφιότητα, πρέπει να μείνεις μία τετραετία έξω. 
     Συνεχίζω: Athletic Association Of Ireland: δύο θητείες, δεν επιτρέπεται τρίτη.
     Πού είδατε, κύριοι συνάδελφοι του ΠΑ.ΣΟ.Κ., ότι δεν υπάρχουν πουθενά αλλού στον κόσμο αυτά;
     Τα καταθέτω στα Πρακτικά.
      (Στο σημείο αυτό ο Βουλευτής κ. Γεωργιάδης καταθέτει για τα Πρακτικά τα προναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Σττενογραφίας και Πρακτικών της Βουλής)
     Αυτή ήταν μία μικρή έρευνα ενός ταπεινού Βουλευτού. 
     Απορώ, ένα ολόκληρο κόμμα που διοίκησε την Ελλάδα επί είκοσι χρόνια και που προσδοκά να ξανακυβερνήσει, έρχεται στη Βουλή και λέει τέτοια; Δεν ντρέπεστε; 
     Ερχόμαστε στα θέματα αυτονομίας, κύριε Υπουργέ. 
     Γιατί έχετε μία πολύ μεγάλη ιστορική ευκαιρία, κύριε Λιάπη και αν την χάσετε τη σημερινή ευκαιρία αυτής της συνεδριάσεως, θα είστε υπόλογος έναντι της ιστορίας.
     Εμείς είπαμε ως ΛΑΟΣ. Δεν θέλουν οι ομοσπονδίες τις δυο θητείες; Και κάποιοι φαιδροί δημοσιογραφίσκοι πήγαν να κάνουν παιχνίδια σε κάποιες εφημερίδες ότι εμείς, λέει, πήγαμε να παίξουμε το παιχνίδι του Ισίδωρου Κούβελου. Και δεν ντράπηκαν να τα γράψουν, όταν ο κ. Κούβελος την επόμενη μέρα, έγραψε επιστολή γιατί δεν θέλει την δική μας τροπολογία, ενδεχομένως γιατί θίγεται και η δική του καρέκλα. Και πάνε να μας μπλέξουν σ’ άλλα παιχνίδια. Λοιπόν, το κλείνω αυτό. 
     Εναλλακτικά είπαμε να υιοθετηθεί η αναλογική εκπροσώπηση στα ψηφοδέλτια. Και στην τροπολογία που σας κατέθεσα σήμερα, έχω κάνει μια διόρθωση που δεν είχα κάνει στην επιτροπή η οποία λέει «με διαφορετικά ψηφοδέλτια», με διαφορετικούς συνδυασμούς. Γιατί αν δεν μπει αυτό, θα στήνουν πάλι τις εκλογές με ενιαία ψηφοδέλτια. Εμείς θέλουμε να μπαίνει μέσα στο διοικητικό συμβούλιο η αντιπολίτευση, για να μπορεί να ελέγχει τον χ πρόεδρο των είκοσι πέντε, τριάντα, σαράντα, πενήντα, εβδομήντα ετών, για το τι κάνει τα χρήματα του Έλληνα φορολογουμένου τα οποία πρέπει να σεβόμαστε.
     Κύριε Λιάπη, κύριε Υπουργέ, έχετε σήμερα την εξής ιστορική ευκαιρία. Σας το προτείνουμε εμείς ως ΛΑΟΣ, το προτείναμε και στην επιτροπή. Το υποστήριξε ο ΣΥ.ΡΙΖ.Α., το υποστήριξε το Κ.Κ.Ε.. Έχουμε τέσσερα κόμματα του Κοινοβουλίου. Εσείς στην ουσία το υποστηρίζετε. Μένει μόνο το ΠΑ.ΣΟ.Κ.. Αφήστε τους να μείνουν μόνοι τους εκτεθειμένοι στον ελληνικό λαό. Αφήστε τους να μείνουν μόνοι τους. Έχετε μεγάλη ευκαιρία να καθαρίσετε τον ελληνικό αθλητισμό. 
     Και κλείνω με την εξής επισήμανση. Ακούστηκε πριν και από τον κ. Λιάνη το θέμα της UEFA και της επιβολής της τροπολογίας. Κακώς δεχτήκατε αν δεχτήκατε αλλαγή. Πολύ κακώς. Το έψαξα και αυτό. 
     Όταν η Μάργκαρετ Θάτσερ αποφάσισε να βγάλει τις βρετανικές ομάδες από τις ευρωπαϊκές οργανώσεις για να καταπολεμήσει τη βία, η UEFA απείλησε τη Μεγάλη Βρετανία ότι θα διώξει όλες τις εθνικές ομάδες της Μεγάλης Βρετανίας από τις διεθνείς οργανώσεις. Βεβαίως η Θάτσερ ήταν πρωθυπουργός σοβαρή, δεν ήταν Ρουσόπουλος. Αναφέρω τον Ρουσόπουλο, γιατί είναι ο πρωθυπουργεύων. Ξέρετε τι τους είπε η Θάτσερ; Τιμή σας να αγωνίζεται η Μεγάλη Βρετανία μαζί σας. Και ξέρετε τι έκανε η FIFA; Γαργάρα την έκανε την απειλή. 
     Δεν κυβερνάει εδώ η FIFA, ούτε η UEFA. Εδώ κυβερνά ο ελληνικός λαός διά των εκλεγμένων αντιπροσώπων του. Είναι δριμεία προσβολή να χρησιμοποιεί το κόμμα της Αξιωματικής Αντιπολίτευσης ως επιχείρημα «θα μας δείρει η UEFA, θα μας δείρει η FIFA, θα μας δείρουν οι διεθνείς ομοσπονδίες». Κανείς δεν θα μας κάνει τίποτα, γιατί η τροπολογία μας είναι σαφής. 
     Όποια ομοσπονδία θέλει το υιοθετεί. Όποια θέλει. Αυτονομία έχουμε. Όποιος θέλει το υιοθετεί. Όποιος όμως δεν θέλει, δεν θα παίρνει χρήματα από το ελληνικό δημόσιο. Διότι δεν μπορεί η κάθε ομοσπονδία να δέχεται τους όρους που τους βάζει ο «Χ» χορηγός, η «NIKE», η «PUMA», η «ADIDAS» και να μας το παίζουν μάγκες στα χρήματα του ελληνικού λαού. 
     Όποιοι θέλουν να έχουν τον ίδιο πρόεδρο σαράντα χρόνια, πενήντα χρόνια, εβδομήντα χρόνια, να τον βάλουν στην κατάψυξη σαν τον Γουώλτ Ντίσνεϊ και να τον θαυμάζουν. Πολύ ευχαρίστως. Αλλά να βρίσκουν λεφτά μόνοι τους. Όταν ο Έλληνας φορολογούμενος θα δίνει λεφτά, θα έχει λόγο στο πως διανέμονται και διαχειρίζονται αυτά τα λεφτά. Διότι αν δεν έχει λόγο και ο Έλληνας φορολογούμενος πληρώνει, αλλά η UEFA και η FIFA διοικεί, τότε με συγχωρείτε αλλά αυτό δεν είναι κράτος. Αν και αυτό μπορούμε να το καταλάβουμε και από πολλά άλλα νομοσχέδια πέραν αυτού.
     Κύριε Υπουργέ, είστε υπεύθυνος έναντι της ιστορίας σ’ αυτό το νομοσχέδιο. Είναι η μεγάλη σας ευκαιρία να καθαρίσετε τον αθλητικό κόσμο μετά από πολλά χρόνια τέλματος. Και έχετε τέσσερα στα πέντε κόμματα. Δεν θα ξαναβρείτε τέτοια ευκαιρία.
     Ευχαριστώ πολύ. 
     (Χειροκροτήματα από την πτέρυγα του ΛΑ.Ο.Σ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ τον κ. Γεωργιάδη.
     ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού):  Κύριε Πρόεδρε, θα ήθελα το λόγο.
     ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε του Λαϊκού Ορθόδοξου Συναγερμού, θέλω να σας ενημερώσω ότι μένει ακόμα μια  Βουλευτής για να ολοκληρωθεί ο κατάλογος των έξι Βουλευτών και μετά είναι ο Υπουργός. 
     ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Μια παρέμβαση τριάντα δευτερολέπτων θέλω να κάνω. 
     ΠΡΟΕΔΡΕΥΩΝ (Γεώργιος Σούρλας): Ορίστε, παρακαλώ. 
     ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, αυτές τις μέρες, όλος ο ελληνικός λαός παρακολουθεί το δράμα της Κυβερνήσεως όπως  εξελίσσεται αυτή η τραγική υπόθεση του Βατοπαιδίου. Ξηλώνεται το πουλόβερ. 
     Κύριε Υπουργέ, τώρα υφαίνετε ένα άλλο πουλόβερ για τους μεσογειακούς αγώνες που θα γίνουν σε μερικά χρόνια. 
     Προσέξτε ποιοι έχουν μπει στο φιλέτο. Σας το καταθέτω σήμερα, να υπάρχει στα Πρακτικά για όταν υφανθεί το πουλόβερ, να έρθετε να απολογηθείτε. Σας λέω, λοιπόν, σήμερα: Προσέξτε τι συμβαίνει εκεί και ποιες οικογένειες έχουν μπει σ’ αυτό το άγριο παιχνίδι. Απλώς σας το σημειώνω, για να υπάρχει στη σκέψη σας, στο νου σας και να διασώσουμε την πολιτεία από μία μεθόδευση, που αύριο θα βγείτε κατηγορούμενοι. Τίποτε άλλο.
     Ευχαριστώ πολύ.
     (Χειροκροτήματα από την πτέρυγα του Λαϊκού Ορθόδοξου Συναγερμού)
     ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Μπουζάλη.
     ΠΑΡΑΣΚΕΥΗ ΜΠΟΥΖΑΛΗ: Ευχαριστώ, κύριε Πρόεδρε.
     Κυρίες και κύριοι συνάδελφοι, το φετινό καλοκαίρι γίναμε όλοι μάρτυρες των δυσάρεστων εξελίξεων που έλαβαν χώρα στην Ολυμπιάδα του Πεκίνου, σχετικά με τα κρούσματα ντόπινγκ σε αθλητές της ελληνικής αποστολής, εξελίξεις, που ομολογουμένως και δεν άρεσαν σε κανέναν και που σόκαραν την ελληνική κοινή γνώμη, αλλά και που τελικά, πλήττουν την αξιοπιστία και το κύρος της χώρας μας. 
     Έτσι, λοιπόν, αγαπητοί συνάδελφοι, ο αθλητισμός είναι ένα πολύτιμο κοινωνικό αγαθό και διαδραματίζει σημαντικό ρόλο στην εκπαίδευση και στην παιδεία μας. Κανένας, λοιπόν, δεν έχει το δικαίωμα να τον απαξιώνει με αθέμιτες πρακτικές. 
     Στο πλαίσιο αυτό, λοιπόν, θεωρώ -και είμαι σίγουρη ότι όλοι συμφωνούμε- ότι το ντόπινγκ αποτελεί μια μέθοδο πρωταθλητισμού, η οποία το μόνο που επιτυγχάνει, είναι να συμβάλλει στην αλλοίωση του αθλητικού πνεύματος, στο διασυρμό της έννοιας του «ευ αγωνίζεσθαι», καθώς και στην καταστροφή της υγείας των αθλητών μας. Το κυριότερο, όμως, είναι ότι δεν συνάδει καθόλου με το αθάνατο ολυμπιακό πνεύμα που γεννήθηκε στον τόπο μας και που αποτέλεσε το φάρο για τη διάδοση του Ολυμπισμού σε ολόκληρο τον κόσμο.
     Κυρίες και κύριοι συνάδελφοι, η στρεβλή αυτή αντίληψη που πρεσβεύουν ορισμένοι άνθρωποι για τον πρωταθλητισμό –και θέλουμε να πιστεύουμε ότι είναι λίγοι- πρέπει επιτέλους να σταματήσει, ενώ σε καμμιά περίπτωση, δεν θα πρέπει να χαρακτηρίζει το σύνολο της ελληνικής αθλητικής οικογένειας. Ας μην ξεχνούμε ότι υπάρχουν χιλιάδες νέοι, άνθρωποι, που κάνουν όνειρα και θυσίες, προκειμένου να επιτύχουν διακρίσεις και οι οποίοι, πραγματικά, επενδύουν κόπους ζωής, όντας πιστά αφοσιωμένοι στα ολυμπιακά ιδεώδη. Αυτούς τους ανθρώπους, δεν πρέπει να τους απογοητεύουμε, να τους γυρίζουμε την πλάτη. Αντίθετα, οφείλουμε να τους στηρίξουμε με κάθε τρόπο, εάν θέλουμε να ανεβάσουμε την Ελλάδα στη θέση, που της αξίζει, μια θέση στην οποία έχουμε ιστορικό χρέος να πρωταγωνιστούμε.
     Κυρίες και κύριοι συνάδελφοι, το Υπουργείο Πολιτισμού σε συνεργασία με τη Γενική Γραμματεία Αθλητισμού, συνεχίζει το έργο της και μέσα από την παρούσα νομοθετική πρωτοβουλία κάνει ένα σημαντικό βήμα, για την αποτελεσματική αντιμετώπιση δύο βασικών προβλημάτων, του ντόπινγκ και της βίας στα γήπεδα. Πρόκειται για δύο σοβαρά κοινωνικά προβλήματα, τα οποία ταλαιπωρούν την ελληνική κοινωνία και τα οποία χρειάζονται βιώσιμες λύσεις.
     Με το παρόν θεσμικό πλαίσιο -το οποίο σημειώνω ότι υπήρξε προϊόν μεγάλης διαβούλευσης, της οποίας αποτέλεσμα είναι και οι σημερινές νομοτεχνικές βελτιώσεις που είδαμε και οι οποίες κινούνται προς τη σωστή κατεύθυνση- το Υπουργείο Πολιτισμού αποδεικνύει την έμπρακτη βούληση της πολιτείας να αντιμετωπίσει το πρόβλημα. Δηλαδή, πιο συγκεκριμένα, προσπαθεί να θέσει τις βάσεις ανάδειξης του καθαρού αθλητισμού, προστατευομένου από ενέργειες και πρακτικές και τον υπονομεύουν, αλλά και τον διαβρώνουν, να προβεί στην πρόληψη και σε αυστηρότερους ελέγχους, επιβάλλοντας αυστηρές κυρώσεις, σε όσους εμπλέκονται σε υποθέσεις παράβασης της νομοθεσίας περί ντόπινγκ, προάγοντας την προσπάθεια και την αξία των αθλητών και βέβαια το σεβασμό στα ολυμπιακά ιδεώδη.
     Ειδικότερα, στις βασικές διατάξεις του νέου νομοθετικού πλαισίου για την αντιμετώπιση του ντόπινγκ, συγκαταλέγεται η αυστηροποίηση των ποινών για όσους παρασκευάζουν, χορηγούν και χρησιμοποιούν τις απαγορευμένες ουσίες, η θέσπιση της κακουργηματικής ευθύνης για τις περιπτώσεις παρακώλυσης ελέγχου ντόπινγκ με οποιονδήποτε τρόπο, η εφαρμογή του ελληνικού δικαίου ακόμα και σε αξιόποινες πράξεις Ελλήνων, που τελούνται στο εξωτερικό, η εκδίκαση από το τριμελές εφετείο όλων των κακουργημάτων που αφορούν το ντόπινγκ και φυσικά, η θεσμοθέτηση και ανασύσταση του Ε.Σ.Κ.Α.Ν. ως αυτοτελούς νομικού προσώπου, το οποίο μάλιστα θα δικαιούται να παρίσταται σε δίκες για τα αδικήματα ντόπινγκ ως πολιτικός ενάγων για την υποστήριξη της κατηγορίας.
     Συγκαταλέγεται, ακόμη, η δημιουργία των απαραίτητων προϋποθέσεων για την αξιοποίηση του δελτίου υγείας του αθλητή. Στόχος εκεί είναι η αντιμετώπιση του ντόπινγκ μέσα από την υποχρέωση των αθλητών να καταχωρούν όλα τα σκευάσματα που λαμβάνουν. Και, φυσικά, υπάρχει ο εξορθολογισμός των διευκολύνσεων, των κινήτρων που παρέχονται σε αθλητές με εξαιρετικές διακρίσεις. 
     Τέλος, έχουμε τη ρύθμιση των ήδη εκκρεμουσών αιτήσεων και από όλους τους αθλητές που έχουν διακριθεί και είναι μπροστά για το διορισμό τους. 
     Κλείνοντας την παρέμβασή μου και ορμώμενη από το γεγονός ότι εκπροσωπώ ένα ακριτικό νομό της Ελλάδας, το Νομό Καστοριάς, θέλω να παρατηρήσω και ορισμένα βασικά προβλήματα, που αντιμετωπίζουν κάποια αγωνίσματα, τα οποία υπάρχουν στην περιφέρεια, παρά τη στενότητα των πόρων, προσφέροντας όμως ανεκτίμητες υπηρεσίες στη νεολαία μας και βέβαια και σε άλλες τοπικές κοινωνίες.
     Γνωρίζουμε τις προσπάθειες, οι οποίες καταβάλλονται και από τακτικές και από έκτακτες επιχορηγήσεις και από διάφορα πριμ. Όμως πραγματικά, κάποια αγωνίσματα, ιδιαίτερα στην περιφέρεια της Ελλάδας, για να ευδοκιμήσουν και να αναπτυχθούν, απαιτούν και περισσότερη βοήθεια, αλλά και περισσότερη στήριξη από την πλευρά της πολιτείας. Χαρακτηριστικό παράδειγμα, και το αναφέρω, ως παράδειγμα, γιατί έχει πολύ σημαντικές διακρίσεις, είναι η κωπηλασία στην Καστοριά. Η κωπηλασία τα τελευταία τρία χρόνια έχει επιτύχει σημαντικές διακρίσεις σε παγκόσμιο επίπεδο. Πρώτη, δεύτερη, τρίτη, τέταρτη θέση, με επαναλαμβανόμενες νίκες. Διακρίσεις, που μας κάνουν πραγματικά υπερήφανους και που σηκώνουν την Ελλάδα ψηλά. Υπάρχουν, όμως,  κάποια αθλήματα, κύριε Υπουργέ, τα οποία πραγματικά οι ανάγκες του αθλήματος τα καθιστούν και εξαιρετικά δαπανηρά. Έτσι, λοιπόν, κάποιος αθλητής, για να μπορέσει να έχει το σκάφος του, απαιτείται μια συνδρομή από 10.000 ευρώ έως 30.000 ευρώ.
      Θεωρώ, λοιπόν, ότι θα πρέπει η πολιτεία να είναι παρούσα εκεί και να μπορέσει να στηρίξει και τέτοιες ακριτικές περιοχές -αλλά και όλες τις περιοχές- και αγωνίσματα και αθλήματα, όπου και έχουμε διακρίσεις σε παγκόσμιο επίπεδο και σε βαλκανικά πρωταθλήματα, αλλά και στην Ολυμπιάδα. Από την άλλη μεριά, όμως, πραγματικά είναι εξαιρετικά δαπανηρά.
     Έτσι, λοιπόν, θεωρώ ότι θα πρέπει να εξετάσουμε περαιτέρω δράσεις σε όλα αυτά τα αθλήματα, τα οποία προσφέρουν σημαντικό έργο και βεβαίως μέσα στα ξερά να μην καίγονται και τα χλωρά. Βλέπω ότι, πραγματικά, έχουν γίνει βελτιώσεις, όσον αφορά τα προνόμια, τα οποία αυτό που, τελικά, κάνουν είναι να αποτελούν κίνητρα και να επιβραβεύουν τους, πραγματικά, αθλητές μας οι οποίοι διακρίνονται. Έτσι, αυτό θα πρέπει να είναι το μήνυμα που θα δώσουμε, για να επιβραβεύουμε τους καλύτερους, να τους ανοίγουμε και άλλους δρόμους, πέρα από τον αθλητισμό και βέβαια προτείνω, να προσπαθήσουμε να εξαντλήσουμε και όλα τα περιθώρια επιβράβευσης εκεί.
     Θεωρώ, λοιπόν, ότι το παρόν νομοθετικό πλαίσιο, κινείται προς την σωστή κατεύθυνση, περιθώρια ανοχής και παρεκκλίσεων δεν προβλέπονται και δεν πρέπει να υπάρχουν για κανέναν. Πρέπει να αναλάβουμε όλοι τις ευθύνες μας απέναντι στους νέους μας, απέναντι στα παιδιά μας και να διαφυλάξουμε, πραγματικά, τα ολυμπιακά ιδεώδη και την αρχή του ευ αγωνίζεσθαι. Αξίες που πραγματικά, γεννήθηκαν στην Ελλάδα και που πρέπει να είμαστε υπερήφανοι γι’ αυτές. Η Κυβέρνηση δείχνει ότι έχει τη θέληση και τη δύναμη που απαιτείται για την επίτευξη του επιθυμητού στόχου, αλλά  απαιτείται και η συνδρομή όλων μας.
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ την κ. Μπουζάλη.
     Ο Υπουργός Πολιτισμού, ο κ. Λιάπης έχει το λόγο.
     ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Κυρίες και κύριοι συνάδελφοι, στις αρχές του χρόνου, η Κυβέρνηση δήλωσε αποφασισμένη να εξυγιάνει τον χώρο του αθλητισμού, δημιουργώντας το θεσμικό πλαίσιο εκείνο, που θα επιτρέψει τη θεραπεία, δύο εκ των σοβαροτέρων πληγών του, της βίας στα γήπεδα και του ντόπινγκ. Τότε, κάποιοι έσπευσαν να προδικάσουν τις εξελίξεις, χαρακτηρίζοντας τις εξαγγελίες μας, ως ευχολόγια και αμφισβητώντας την πρόθεσή μας να κάνουμε τις αναγκαίες παρεμβάσεις και να γίνουμε, όσο δυσάρεστοι χρειαστεί. Τους διαψεύσαμε. 
     Λίγες εβδομάδες μετά τη λήξη των Ολυμπιακών Αγώνων και μόλις στην αρχή της περιόδου του αγωνιστικού πρωταθλήματος ποδοσφαίρου, η Κυβέρνηση παρεμβαίνει νομοθετικά, για να επιλύσει δύο χρόνια προβλήματα που σχετίζονται με τον αθλητισμό, αλλά στην πραγματικότητα έχουν να κάνουν με ολόκληρη την κοινωνία. Υποσχεθήκαμε ότι το νομοσχέδιο αυτό θα είναι προϊόν συναίνεσης. Κρατήσαμε και αυτήν την υπόσχεση. Πήραμε ενεργά μέρος στη δημόσια διαβούλευση, ακούσαμε τις τοποθετήσεις των εκπροσώπων όλων των εμπλεκόμενων φορέων, αλλά και όλων των πολιτικών παρατάξεων και υιοθετήσαμε τις περισσότερες από αυτές τις προτάσεις που μας έκαναν και το ομολογώ δημόσια σε πνεύμα καλής πίστεως και βελτίωσης του νομοσχεδίου. Και αυτό, δεν είναι άλλο από την βούληση της ίδιας της κοινωνίας μας, να προστατεύσουμε πρώτα τα παιδιά μας και την υγεία τους και στη συνέχεια το αθλητικό ιδεώδες. 
     Τόσο η βία στα γήπεδα, όσο και το ντόπινγκ, δεν είναι βέβαια καινούργια φαινόμενα. Όμως, μετά και τα τελευταία κρούσματα, που προκάλεσαν ισχυρό σοκ στον κόσμο του αθλητισμού, όσο και στην κοινή γνώμη, συμφωνήσαμε όλοι ότι ήρθε η ώρα να παρέμβουμε αποτελεσματικά. Είμαστε μάλιστα ιδιαίτερα ικανοποιημένοι, διότι όλοι οι εμπλεκόμενοι φορείς με ανακοινώσεις τους, είτε εκτός Κοινοβουλίου, είτε στην επιτροπή, που τους ακούσαμε πριν μια εβδομάδα, δήλωσαν ότι το νομοσχέδιο κινείται στη σωστή κατεύθυνση.
     Είναι σαφές ότι κανένας δεν πιστεύει ότι ο αθλητισμός παράγει βία. Ο αθλητισμός είναι τρόπος ζωής τόσο γι’ αυτούς που αθλούνται όσο και γι’ αυτούς που παρακολουθούν τις αθλητικές διοργανώσεις. Είναι όμως η μετατροπή των δεύτερων δηλαδή των θεατών και των φιλάθλων σε επαγγελματίες χειροκροτητές ομάδων, που γρήγορα μετεξελίχθηκαν σε εστίες εγκληματικής δραστηριότητας.
     Εν γένει η εγκληματική δραστηριότητα διαφόρων ομάδων και η πάταξη αυτών, είναι δουλειά της Αστυνομίας. Δική μας όμως δουλειά, είναι να υπερασπιστούμε τους φιλάθλους, τα παιδιά μας, όλους εμάς που θέλουμε να ζούμε τη χαρά που προσφέρει το ομαδικό άθλημα. Δικιά μας δουλειά, είναι να προστατεύσουμε τους χώρους που έχουν κτιστεί με τα χρήματα των φορολογουμένων πολιτών και να καταστήσουμε αδύνατη  τη μετατροπή τους σε εστίες εγκληματικότητας και κάθε είδους παραβατικής συμπεριφοράς.
     Οι Ευρωπαίοι συμπολίτες μας, κατάφεραν να κτυπήσουν το κακό στη ρίζα του και να αντιμετωπίσουν αυτό το φαινόμενο αποτελεσματικά και το κυριότερο να απαλλάξουν τον αθλητισμό της χώρας τους από όλους αυτούς τους εγκληματίες, που και αν περιθωριακοί, καταφέρνουν να αποσπούν τη μερίδα του λέοντος της δημοσιότητας και να μετατοπίζουν το ενδιαφέρον από τα πραγματικά και ουσιαστικά προβλήματα του αθλητικού κόσμου.
     (Στο σημείο αυτό την Προεδρική Έδρα καταλαμβάνει  ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
     Το ίδιο περιθωριακά θεωρώ, τα κρούσματα του ντόπινγκ. Ολόκληρη η ελληνική κοινωνία συμφωνεί ότι σε καμμιά περίπτωση η αντίληψη των ολίγων για τον πρωταθλητισμό δεν χαρακτηρίζει το σύνολο της αθλητικής οικογένειας. 
     Το ντόπινγκ δεν αφορά τους χιλιάδες νέους ανθρώπους που παλεύουν για διάκριση έχοντας ως πρότυπο ζωής το ευ αγωνίζεσθαι, γι’ αυτό και δεν είναι δυνατόν, να επιτρέψουμε να είναι το ντόπινγκ αυτό που θα χαρακτηρίζει την ελληνική παρουσία στα παγκόσμια αθλητικά δρώμενα.
     Όλη αυτή η ιστορία ξεπερνά τα όρια της εθνικής ντροπής, είναι κάτι πιο ουσιαστικό, κάτι πιο βαθύ. Γινόμαστε μάρτυρες της αλλοίωσης του αθλητικού πνεύματος, αφ’ ενός στο επίπεδο του ιδεώδους του ευ αγωνίζεσθαι που ως Έλληνες έχουμε την ιστορική υποχρέωση να βρισκόμαστε στην πρώτη γραμμή της υπεράσπισής του και το πιο σημαντικό από την άλλη, ο αθλητισμός που είναι ταυτισμένος με την υγεία να γίνεται παράγοντας υπονόμευσης αυτής ακριβώς της υγείας, η οποία θυσιάζεται στο βωμό κάποιων διακρίσεων, στο βωμό του κέρδους.
     Το έχω πει αρκετές φορές, επιτρέψτε μου να το επαναλάβω ακόμη μία. Ως άνθρωπος, αλλά και ως πολιτικός της φιλελεύθερης παράταξης, δεν είμαι φίλος της καταστολής. Είμαι υπέρ της πρόληψης, είμαι υπέρ της δημιουργίας των θεσμικών εκείνων δικλίδων, που θα κάνουν την οποιαδήποτε εγκληματική πράξη ασύμφορη και τουλάχιστον δεν θα την ενισχύουν έστω και αν δεν είναι αυτός ο σκοπός τους. Κυρίως όμως είμαι υπέρ της άποψης ότι η πολιτεία θα πρέπει να κάνει σ’ όλους σαφές ότι η χρήση αναβολικών δεν συνιστά απλώς παραβατική συμπεριφορά, μη αποδεκτή ούτε ως νοοτροπία, ούτε ως συμπεριφορά. Η χρήση αναβολικών, συνιστά εγκληματική ενέργεια και όλοι οι εμπλεκόμενοι σ’ αυτήν θα τιμωρούνται αυστηρά.
     Ήλθε, λοιπόν, η ώρα να αναλάβουμε όλοι τις ευθύνες μας για το μέλλον του ελληνικού αθλητισμού. Και αυτό θεωρούμε ότι κάνουμε, με την κατάθεση του υπό συζήτηση νομοσχεδίου.
     Τώρα όσον αφορά τις διατάξεις του νομοσχεδίου, ειδικότερα αυτές που αφορούν τη βία στα γήπεδα. Πρώτον -και είναι αρκετά σημαντικό- έγινε, πράγματι, πολλή συζήτηση στην Επιτροπή, αλλά θεωρώ ότι δόθηκαν επαρκείς εξηγήσεις όπως υπήρχαν και νομοτεχνικές βελτιώσεις, σ’ αυτές τις σχετικές διατάξεις, που αφορούν τους συνδέσμους. Έτσι καθιστώ και πάλι σαφές ότι καταργούνται οι διατάξεις του αθλητικού νόμου που αφορούν τους συνδέσμους και που τους παραχωρούσαν ειδικά προνόμια. Δεν καταργούνται οι σύνδεσμοι. Καθόλου δεν θίγεται το συνταγματικό δικαίωμα κάθε πολίτη να ιδρύει τέτοιου είδους σωματεία.
     Τώρα, δίνεται η δυνατότητα στους συλλόγους να ιδρύουν λέσχες φίλων, ως οργανικές διοικήσεις μονάδες των ομάδων. Και οι ομάδες πια, φέρουν την πλήρη ευθύνη για την εποπτεία και την σύννομη λειτουργία αυτών των λεσχών. Οι ομάδες είναι υπόλογες για να ελέγξουν τους οπαδούς τους. Αυτή είναι μια βασική τομή που κάνουμε με το υπό συζήτηση νομοσχέδιο. Μακράν από μας οι σκέψεις για αντισυνταγματικές διατάξεις, όπως ειπώθηκε, με την τάχα κατάργηση των συνδέσμων. 
     Μέσω, λοιπόν, αυτών των λεσχών, ο οργανωμένος φίλαθλος ξαναβρίσκει τη θέση του μέσα στο σύλλογο. Οργανώνεται, ελέγχει, ελέγχεται και συμμετέχει σε αυτόν. Έτσι δημιουργείται μια πιο στενή σχέση φιλάθλου και συλλόγου και συνολικά μια πιο ξεκάθαρη εικόνα όλου του χώρου της ομάδας.  Γίνεται πλέον μια οικογένεια του συλλόγου και όταν χρειαστεί, επιμερίζονται οι ευθύνες, όπου υπάρχουν.
     Επιπλέον είναι κοινή διαπίστωση ότι η δημιουργία μαζών, η λογική του φανατισμένου όχλου μπορεί να είναι άκρως επικίνδυνη, όταν αυτή ενισχύει τα πάθη. Με τη διάταξη αυτή, το περιορίζουμε. Όπως είπαμε και στην επιτροπή, οι διατάξεις αυτές δεν θα επιλύσουν αυτόματα το θέμα της βίας στα γήπεδα. Δεν είναι πανάκια. Κάνουμε όμως ένα σημαντικό βήμα προς τα μπρος. 
     Επίσης προς αυτήν την κατεύθυνση, το νομοσχέδιο αυτό για πρώτη φορά απαγορεύει την οργανωμένη μετακίνηση των οπαδών, με φροντίδα βέβαια των ομάδων, προκειμένου να παρακολουθήσουν μαζικά μια αθλητική συνάντηση. Ορίζονται μάλιστα και αντίστοιχες ποινές για τυχόν παραβίαση αυτής της απαγόρευσης.
     Πρέπει εδώ να γίνει κατανοητό ότι το πνεύμα του νόμου, δεν είναι η παρέμβαση στους συλλόγους, αλλά η ενίσχυση της αυτοτέλειάς τους, αφού με το νομοσχέδιο, γίνονται οι σύλλογοι –το επαναλαμβάνω- οι αποκλειστικοί υπεύθυνοι για όσα διαδραματίζονται μέσα στους αγωνιστικούς χώρους, κάτι που ισχύει σε όλες τις ευρωπαϊκές χώρες που έχουν περιορίσει τα φαινόμενα βίας στα γήπεδα. Για αυτό και προς την ίδια κατεύθυνση, αλλάζουμε και τον τρόπο διάθεσης των εισιτηρίων.
     Με τις διατάξεις του νομοσχεδίου, απαγορεύεται ο καθορισμός ζωνών ή τμημάτων των κερκίδων, αποκλειστικά και μόνο για τα μέλη των λεσχών, κατά τη διάθεση των εισιτηρίων, εκτός βέβαια και αν υπάρχει σύμφωνη γνώμη των αγωνιζομένων ομάδων και της Αστυνομίας. Επίσης τα μέλη των λεσχών υποχρεούνται να κατέχουν την κάρτα φιλάθλου, προκειμένου να προμηθευτούν εισιτήριο των αθλητικών συναντήσεων. Απαγορεύεται η διάθεση εισιτηρίων απευθείας από τις ομάδες στα μέλη των λεσχών τους. Τα μέλη πλέον, θα λαμβάνουν τα εισιτήριά τους όπως όλοι οι υπόλοιποι μη οργανωμένοι φίλαθλοι. Ούτως ή άλλως με την εισαγωγή του ενιαίου ηλεκτρονικού συστήματος εισιτηρίων, που ήδη, όπως γνωρίζετε, βρίσκεται στο τελευταίο στάδιο υλοποίησης, η διάθεση μεγάλου αριθμού εισιτηρίων σ΄ ένα πρόσωπο είναι πια αδύνατη.
     Σ’ ό,τι αφορά την καταστολή της βίας μέσα στους αγωνιστικούς χώρους, κάτι για το οποίο έγινε και εδώ μεγάλη συζήτηση, ιδίως από τα κόμματα της Αριστεράς, με το σχέδιο αυτό, αποσαφηνίζονται πλήρως οι αρμοδιότητες του ιδιωτικού προσωπικού ασφαλείας των γηπέδων και της Αστυνομίας από την άλλη, που θα δρα κατά συμπληρωματικό τρόπο. Όλα αυτά γίνονται –κάτι που το έχουμε αποδεχθεί άπαντες- κατ’ αναλογία με ό,τι ισχύει στα αεροδρόμια, όταν γίνεται η διενέργεια του ελέγχου κατά την είσοδό μας σ’ αυτούς τους χώρους. 
     Τα μέλη, λοιπόν, του προσωπικού ασφαλείας, δικαιούνται να διεξάγουν σωματική έρευνα, το είπαμε και το επαναλαμβάνω, μόνο σε άτομα του ιδίου φύλου και εφόσον υπάρχει η συναίνεσή τους. Είναι μια ξεκάθαρη διάταξη, δεν παραβιάζει τα ατομικά δικαιώματα και ισχύει, λοιπόν, και σ’ άλλους τομείς της κοινωνίας μας. 
     Υποχρεωτικό, σωματικό έλεγχο, μπορεί να διεξάγει μόνο η αστυνομική Αρχή. Στους θεατές που αρνούνται να συμμορφωθούν στην πραγματοποίηση σωματικού ελέγχου εφ’ όσον αυτός κριθεί αναγκαίος, απαγορεύεται η είσοδος στο γήπεδο. Επιπλέον, για να αποφύγουμε  κάθε είδους αμφιβολία ως προς τα καθήκοντά τους, αποσαφηνίζεται ότι τα μέλη του προσωπικού ασφαλείας, δικαιούνται τηρώντας αυτά που αναφέρονται στον Κώδικα Ποινικής Δικονομίας, να συλλαμβάνουν τους δράστες σε αυτόφωρα αδικήματα βίας και να τους παραδίδουν στην παριστάμενη αστυνομική Αρχή, προκειμένου να  προσαχθούν στον εισαγγελέα, κάτι που ισχύει παντού. 
     Με το νέο νομοσχέδιο, γίνονται πράγματι αυστηρότερες οι ποινές που προβλέπονται από τον αθλητικό νόμο για πράξεις βίας, με αφορμή αθλητικές εκδηλώσεις. Προβλέπονται αυξημένες ποινές για την περίπτωση υποτροπής ή λόγω επικινδυνότητας του δράστη, ενώ αποτελεί ιδιαίτερα επιβαρυντική περίπτωση, εάν η πράξη βίας τελέστηκε από μέλος της λέσχης. Συμπληρωματική σ’ αυτό είναι η αποτελεσματική λειτουργία του μητρώου των παραβατών με σωστή ροή των πληροφοριών, πράγμα που διασφαλίζουμε με το νέο νόμο.
     Αντίστοιχα, ενισχύεται η αποτελεσματικότητα της διαρκούς επιτροπής αντιμετώπισης της βίας, με θέσπιση κανόνων που διευκολύνουν την αδιάκοπη και απρόσκοπτη πληροφόρησή της. Θέλουμε να θωρακίσουμε τα ελληνικά γήπεδα και να εξασφαλίσουμε την ομαλή διεξαγωγή των αγώνων και την άνετη και ασφαλή παρακολούθησή τους από τους φιλάθλους. Θέλω να γίνει σαφές προς όλους ότι η ελληνική πολιτεία, είναι αποφασισμένη να απομονώσει όσους συντηρούν τα φαινόμενα βίας, όσους μολύνουν την ατμόσφαιρα των γηπέδων μας. Σ’ αυτήν την προσπάθεια, θέλουμε όλους τους εμπλεκομένους δίπλα μας, θέλουμε τη στήριξη των ομάδων, που, πραγματικά, πιστεύω ότι και αυτές από τη δική τους πλευρά θέλουν την πάταξη της βίας. 
     Θα μπω σ’ ένα θέμα, για το οποίο η Αντιπολίτευση, το ΠΑ.ΣΟ.Κ. έκανε μεγάλη συζήτηση και θόρυβο. Στο νομοσχέδιο που συζητάμε, περιλαμβάνεται ρύθμιση της Φιλίππου Ενώσεως και του Οργανισμού Διεξαγωγής Ιπποδρομιών Ελλάδος, με σκοπό την ομαλότερη λειτουργία του ιπποδρόμου στην Ελλάδα. Αυτά που ακούστηκαν γι’ αυτό το ζήτημα σ’ αυτήν την Αίθουσα, απέχουν πάρα πολύ από την πραγματικότητα. Δεν θέλουμε να καταργήσουμε την ανεξαρτησία της Φιλίππου Ενώσεως. Θέλουμε να υπερασπίσουμε το κύρος της. Θεσπίζεται στη Γενική Γραμματεία Αθλητισμού μόνιμη τριμελής επιτροπή επίλυσης ιπποδρομιακών αμφισβητήσεων. Σ’ αυτή την επιτροπή, θα συμμετέχει και ένας εκπρόσωπος της Φιλίππου Ενώσεως. Έργο της επιτροπής θα είναι να επιλύει τυχόν διαφωνίες. Και υπάρχουν πολλές διαφωνίες μεταξύ αυτών των δυο οργανισμών που προκύπτουν. Και αυτή η επιτροπή, θα γνωμοδοτεί για διάφορα σημαντικά θέματα, που σχετίζονται με τις ιπποδρομίες. 
     Η Φίλιππος Ένωσις, είναι ένας αξιοσέβαστος θεσμός, που έχει ιδρυθεί με σκοπό την προαγωγή και την προστασία του ιππικού αθλητισμού, καθώς και την αξιόπιστη διοργάνωση των ιπποδρομιών. Όμως το επίπεδο στο οποίο βρίσκεται σήμερα ο ιππόδρομος, επιβεβαιώνει ότι κάτι πάει στραβά. Σας είπε προηγουμένως ο κ. Ιωαννίδης για τα μεγάλα ελλείμματα που είχαμε τα τελευταία χρόνια. Κάτι γίνεται λάθος και είναι χρέος της πολιτείας να παρέμβει για να το διορθώσει, αγνοώντας το πολιτικό κόστος το οποίο ίσως υπάρχει. Πόσο ανεξάρτητη μπορεί να είναι μια αρχή, που έχει ως μέλη ακόμα και μέσα στο διοικητικό συμβούλιο, πρόσωπα που μετέχουν ενεργά στα ιπποδρομιακά δρώμενα είτε ως ιδιοκτήτες αλόγων είτε ως ιπποπαραγωγοί;
     Είναι δυνατόν οι ίδιοι, να αποφασίζουν για τις ποινές τις δικές τους και των αντιπάλων τους, να διαμορφώνουν με τους δικούς τους όρους το τοπίο του ιπποδρόμου, αφού εκείνοι που δίνουν άδειες σε προπονητές και αναβάτες είναι οι ίδιοι; 
     Τα περί παρεμβάσεως, λοιπόν, του Υπουργού είναι αστειότητες. Σε τελευταία ανάλυση, ο αρμόδιος υπουργός της εκάστοτε κυβέρνησης, δεν είναι τίποτα άλλο από τον εκλεγμένο εκπρόσωπο του λαού, για να εκφράζει τη βούλησή του και να υπερασπίζεται το δημόσιο συμφέρον εξ ονόματός του. 
     Θυμίζω ότι και στον Ο.Π.Α.Π. που σήμερα είναι ιδιωτική επιχείρηση, εισηγμένη μάλιστα στο Χρηματιστήριο, οι κανονισμοί για όλα τα παιχνίδια κυρώνονται με υπουργική απόφαση. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Θα ήθελα λίγο χρόνο από τη δευτερολογία μου, κύριε Πρόεδρε. 
     Τέλος, θα ήθελα να σας αναφέρω –σας το είπε και ο κ. Ιωαννίδης- ότι όλες οι ενώσεις που αφορούν τον ιππόδρομο, στηρίζουν αυτές τις αποφάσεις. Όλοι ομολογούν ότι κάτι πρέπει να γίνει, για να εξυγιάνουμε αυτόν το χώρο. 
     Στην αρχή της ομιλίας μου, έθιξα τις πολιτικές θέσεις της Κυβέρνησης, σχετικά με την αντιμετώπιση της μάστιγας του ντόπινγκ. Να προσθέσω ότι δεν υπάρχει αμφιβολία, πως κάθε χώρα που συμμετέχει στις μεγάλες αθλητικές διοργανώσεις, το κάνει ασφαλώς για να διακριθεί. Ναι, θέλουμε μετάλλια, αλλά θέλουμε καθαρά μετάλλια. Θέλουμε οι αθλητές μας, αυτοί που διακρίνονται στους αγώνες, να προάγουν στην ελληνική νεολαία τα ιδανικά της ευγενούς άμιλλας, του ολυμπισμού, της υγείας. Θέλουμε αθλητισμό, που να δίδει κίνητρα στους νέους ανθρώπους να γεμίζουν τα στάδια και τα γήπεδά μας. 
     Κυρίες και κύριοι συνάδελφοι, θέλω να πω δύο κουβέντες για τα προνόμια. Πράγματι είναι ρηξικέλευθη η δική μας πρόταση. Περιορίζονται αρκετά απ’ αυτά τα προνόμια. Περιορίζεται κατ’ αρχάς το πεδίο εφαρμογής του νόμου, όσον αφορά στο δικαίωμα διορισμού στο δημόσιο διακριθέντων αθλητών μόνο στους Ολυμπιακούς και ειδικότερα στους κατόχους μεταλλίων. 
     Ωστόσο –και είναι μία προσθήκη που βάλαμε σήμερα υιοθετώντας την άποψη όλης της Αντιπολίτευσης- όσον αφορά τους αθλητές με αναπηρία, διορίζονται πια στο δημόσιο, ακόμη και αυτοί που κατακτούν την τέταρτη μέχρι και την έκτη θέση στους Παραολυμπιακούς Αγώνες.
     Επίσης, θεωρούμε σημαντικό να επιβραβεύσουμε αυτούς που έχουν διάρκεια στην προσπάθειά τους, πάλι κάτι το οποίο εισηγήθηκαν οι συνάδελφοι της Αντιπολίτευσης και το υιοθετούμε. Έτσι, δικαίωμα διορισμού έχουν και όσοι αθλητές λαμβάνουν σε διάστημα δέκα ετών, για πέντε τουλάχιστον φορές, τις εξής διακρίσεις: Θέσεις ένα έως οκτώ στους Ολυμπιακούς Αγώνες, θέσεις ένα έως έξι σε παγκόσμια και πανευρωπαϊκά πρωταθλήματα. 
     Κυρίες και κύριοι συνάδελφοι, τελειώνοντας, πρέπει να σας πω ότι δεχθήκαμε και μια άλλη τροποποίηση. Μία από τις σημαντικότερες διατάξεις, είναι ότι θα υπάρχει, σ’ όλα τα σκευάσματα που παίρνουν οι αθλητές μας, η έγκριση του Ε.Ο.Φ.. Επιβάλλονται μάλιστα πειθαρχικές κυρώσεις σε συντελεστές, ομοσπονδίες και αθλητές που διακινούν, χορηγούν και εισάγουν σκευάσματα χωρίς να ακολουθείται η διαδικασία του Ε.Ο.Φ.. 
     Επίσης, η εισαγωγή οποιουδήποτε φαρμακευτικού σκευάσματος ή συμπληρώματος διατροφής από ομοσπονδία, αθλητή ή συντελεστή, γίνεται αποκλειστικά μέσω του Ε.Ο.Φ., με τις αντίστοιχες κυρώσεις σε περίπτωση παράβασης. Αντιλαμβάνεστε πόσο σημαντικό είναι αυτό και για τους γονείς, που δεν είναι δυνατόν να έχουν ειδικές γνώσεις, για να ελέγχουν τι παίρνουν τα παιδιά τους. 
     Κυρίες και κύριοι, τα προβλήματα του αθλητισμού, απαιτούν συναίνεση για να επιλυθούν και το Υπουργείο κινήθηκε ακριβώς πάνω σ’ αυτήν τη λογική, υιοθετώντας τις προτάσεις της Αντιπολίτευσης και αναγνωρίζοντας τον ουσιαστικό της ρόλο στην τελική διαμόρφωση του νομοσχεδίου. Θα περίμενα μια ανάλογη διάθεση από την Αντιπολίτευση, αλλά φαίνεται ότι η τακτική της, διέπεται μερικές φορές από τη στείρα λογική της διαφωνίας, ακόμη κι αν αυτή δεν έχει λογική βάση. Διότι μπορεί να εξηγηθεί λογικά το γεγονός ότι καταψηφίζει το νομοσχέδιο επί της αρχής και ψηφίζει τα άρθρα του στη συντριπτική τους πλειοψηφία; Παρ’ όλο αυτό όμως, εμείς, αποφασίσαμε να εξυγιάνουμε το χώρο και θα το πράξουμε, αγνοώντας το κόστος. Εξάλλου, η έννοια του πολιτικού κόστους, είναι κάτι που αφ’ ενός εμένα προσωπικά δεν μ’ έχει απασχολήσει ποτέ και αφ’ ετέρου θέλω να πω ότι όλοι μας θα κριθούμε από τις πολιτικές μας και από τις αποφάσεις μας, για το έργο μας αλλά και για την αποφασιστικότητά μας να συγκρουστούμε με τα συμφέροντα των ολίγων χάριν των πολλών. 
     Δεν φθάνει να λες ότι νοιάζεσαι για τη νεολαία. Πρέπει να το πράττεις κιόλας. Κι αυτό κάνουμε σήμερα. 
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ. 
     Προτού δώσω το λόγο στον Κοινοβουλευτικό Εκπρόσωπο του ΠΑ.ΣΟ.Κ. κ. Πάγκαλο θέλω να κάνω μια διαδικαστική πρόταση στο Τμήμα. Επί της αρχής είναι εγγεγραμμένοι είκοσι τέσσερις ομιλητές. Προτείνω λοιπόν στο Τμήμα να μιλήσουν μέχρι και το νούμερο 15, που είναι ο γιατρός κ. Λεωνίδας Γρηγοράκος, να ψηφίσουμε το νομοσχέδιο επί της αρχής και οι υπόλοιποι να συνεχίσουμε την Τρίτη μιλώντας κατά τη συνήθη διαδικασία και επί της αρχής και επί των άρθρων. Γίνεται  δεκτή η πρόταση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Αναστάσιος Νεράντζης): Η πρόταση, λοιπόν, γίνεται ομοφώνως δεκτή. 
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Πάγκαλος. 
     ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, φαίνεται ότι η Κυβέρνηση μη έχοντας νέες ιδέες και κυρίως μη έχοντας την πεποίθηση ότι οι ιδέες της είναι σωστές -πάσχει από μια ανασφάλεια, η οποία είναι κατανοητή μέσα στο κλίμα των ημερών- εφαρμόζει τη γνωστή μεσαιωνική αρχή της εκπαίδευσης «repetitio est mater studiorum», γι’ αυτό και ακούσαμε τον κύριο Υπουργό να μας διαβάζει το νομοθέτημά του, το οποίο μας είχε ήδη διαβάσει ο εισηγητής, και βεβαίως φαντάζομαι ότι και μόνοι μας μπορούμε να το διαβάσουμε εφόσον το έχουμε.  Άρα έχουμε μια τρίτη επανάληψη των διατάξεων του νομοσχεδίου.
     Στην πραγματικότητα κανείς δεν μπορεί να διαφωνήσει επί των αρχών και επί της ουσίας. Όλοι επιθυμούμε κατ’ αρχάς έναν ευρύτατα διαδεδομένο λαϊκό αθλητισμό, κάτι που να καλύπτει κυρίως τη νεολαία μας, να ξεκινάει από τα σχολεία και να επεκτείνεται σ’ όλη τη ζωή των ανθρώπων, για όλους τους εργαζόμενους. Γιατί ο αθλητισμός έχει άμεση σχέση με την υγεία των ανθρώπων και βεβαίως διαμορφώνει και ήθος. Το ισχυρότερο αντίδοτο προς τις «πληγές» της σημερινής κοινωνικής ζωής στις μεγάλες πόλεις –αλκοολισμός, ναρκωτικά, κάπνισμα- είναι ο αθλητισμός. Και βεβαίως κανείς δεν επιθυμεί έναν αθλητισμό όπου ομάδες μικρές επιβάλλουν σχέσεις βίας και στερούν τη δυνατότητα απ’ όλους όσοι το επιθυμούν να συμμετάσχουν σε αγωνίσματα ή να τα παρακολουθήσουν σε συνθήκες αξιοπρεπείας. Επ’ αυτών συμφωνούμε. 
     Το πρόβλημα όμως εδώ, όπως είπαν και άλλοι προλαλήσαντες συνάδελφοι, είναι ότι εχάθη μια ευκαιρία να υπάρξει ένα πραγματικό νομοσχέδιο επί των ουσιαστικών προβλημάτων, να γίνουν ρηξικέλευθες τομές, να προκληθούν συζητήσεις, να υπάρξει μια εκτεταμένη διαβούλευση και να έχουμε πράγματι την αίσθηση  ότι η πρόθεση της Κυβέρνησης ήταν το ξεκίνημα μιας νέας περιόδου.
     Δυστυχώς δεν είναι καλή η κατάσταση και το ξέρει ο κύριος Υπουργός. Μετά από μια μακρά περίοδο προσπαθειών που στηρίχθηκαν στις ιδέες, στα προγράμματα και τις δράσεις του ΠΑ.ΣΟ.Κ., είχαμε τη δημιουργία μιας αξιοζήλευτης τεχνικής και ανθρώπινης υποδομής. Στους προηγούμενους Ολυμπιακούς Αγώνες είχαμε διψήφιο αριθμό μεταλλίων και τρεις μόνο περιπτώσεις ντόπινγκ, οι οποίες κι αυτές είναι πολύ αμφισβητούμενες. Είναι η περίπτωση Θάνου, Κεντέρη και μία περίπτωση στην άρση βαρών. 
     Σήμερα ο απολογισμός της Κυβέρνησης –με βάση τους τελευταίους Ολυμπιακούς- είναι διψήφιος αριθμός περιπτώσεων ντόπινγκ και τέσσερα μόνο μετάλλια. Επειδή δεν μπορώ να πιστέψω ότι η ελληνική νεολαία αντέστρεψε τη ροή της φυσιολογικής της εξέλιξης, επειδή ξέρω ότι όλο και περισσότεροι νέοι αθλούνται και όλο και μεγαλύτερες προσπάθειες γίνονται, προφανώς εδώ υπάρχει ένα έλλειμμα οργάνωσης, χρηματοδότησης και υπάρχει, κύριε Πρόεδρε, κομματισμός, όπως και σ’ όλους τους άλλους τομείς της δημόσιας ζωής.
     Και αυτά τα χαρακτηριστικά προσπαθεί να καλύψει ή ενισχύει το παρόν νομοθέτημα. Δεν θέλω να επαναλάβω τα πράγματα που είπαν οι εισηγητές, οι ομιλητές, οι αξιότιμοι συνάδελφοι, θα επαναληφθούν μέχρι το τέλος της συζήτησης. 
     Στην πραγματικότητα εδώ πρέπει να πάρουμε τη γενναία απόφαση να ισχύσει επιτέλους ένα δημοκρατικό σύστημα εκλογής των φορέων του αθλητισμού, η απλή αναλογική. Ποιος είπε ότι η απλή αναλογική δεν μπορεί να δώσει σ’ ένα σωματείο μια αξιόλογη διοίκηση; Εφαρμόζεται σε πάρα πολλά σωματεία –σε όλα τα σωματεία σχεδόν- και διοικούνται τα σωματεία αυτά. Γιατί να μη διοικούνται τούτα; Γιατί χρειάζεται αυτή η ειδική δυνατότητα παρέμβασης;
     Και βεβαίως το πρόβλημα του ορίου της ηλικίας είναι κάτι που μπορεί να ειδωθεί από δύο πλευρές. Η μία πλευρά είναι το δημοκρατικό αξίωμα: Εφόσον σε ψηφίζουν, δικαιούσαι να κατευθύνεις τις τύχες ενός συγκεκριμένου χώρου, ο οποίος σε εμπιστεύεται. Και δεν νομίζω ότι εκεί μπορούμε να βάλουμε τεχνητά όρια, τα οποία είναι και εκ του πονηρού, διότι μπορεί να είναι διαφορετικά ανάλογα με την περίπτωση, να αλλάζουν ανάλογα με τις πλειοψηφίες της Βουλής κ.λπ..
     Δημοκρατική, λοιπόν, διαχείριση των αθλητικών ενώσεων και σωματείων. Αυτό πρέπει να είναι η βάση, στην οποία έπρεπε να στηριχθεί το νομοθέτημα του κυρίου Υπουργού, πράγμα που δεν συμβαίνει. 
     Όμως, υπάρχουν και ορισμένα ευτράπελα. Θέλετε να διαλύσετε τους συνδέσμους και να κάνετε τμήματα γραφειοκρατικά με διατυπώσεις, οι οποίες αναλύονται σε δύο περίπου σελίδες, όπου θα προσέρχονται συντεταγμένοι οι νέοι και θα υφίστανται την πειθαρχία των συλλόγων. 
     Μα, σοβαρά, τα πιστεύετε αυτά, κύριε Υπουργέ; Και μάλιστα βάζετε και όριο ηλικία δεκαοκτώ ετών. Έχετε πάει στο γήπεδο; Οι μισοί απ’ αυτούς που παρίστανται είναι κάτω των δεκαοκτώ ετών και αυτοί κάνουν τα επεισόδια. 
     Και σας ερωτώ: Εγώ –ή κάποιος άλλος ανεύθυνος- πάω στο Πασαλιμάνι και ανοίγω μια καφετέρια που θα λέει «Ο θυμωμένος “γαύρος”». Ποιος θα με εμποδίσει να έχω χίλιους ή πέντε χιλιάδες θαμώνες, τους οποίους εν εξάλλω καταστάσει θα οδηγώ στο γήπεδο, στέλνοντας τους πιο πιστούς απ’ αυτούς να αγοράζουν πακέτα εισιτηρίων –όχι τόσα εισιτήρια όσα μπορεί να δώσει ένας σύλλογος, αλλά πακέτα εισιτηρίων- για να τα διανείμω ανάμεσα στα μέλη;
     ΓΡΗΓΟΡΙΟΣ ΨΑΡΙΑΝΟΣ: Γίνεται ήδη αυτό. Υπάρχει.
     ΘΕΟΔΩΡΟΣ ΠΑΓΚΑΛΟΣ: Μα, υπάρχει. Βεβαίως, υπάρχει! 
     Αυτό πώς θα το εμποδίσετε; Δεν μπορείτε συνταγματικά να το εμποδίσετε με κανέναν τρόπο.
     Λέτε κάπου –μέσα στην τάση, πιστεύω, των συνεργατών σας να οργανώσουν τα πάντα και να τα μεθοδεύσουν- ότι το προσωπικό ασφαλείας, προφανώς το μη αστυνομικό προσωπικό ασφαλείας, μπορεί να συλλαμβάνει –λέει- τους αδικοπραγούντες και να τους παραδίδει στην Αστυνομία. Φαντάζεστε συλλήψεις μέσα στο γήπεδο; 
     ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Δεν έχετε πάει σε γήπεδα του εξωτερικού;
     ΘΕΟΔΩΡΟΣ ΠΑΓΚΑΛΟΣ: Δεν έχω πάει, ...
     ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Έχω πάει πολλές φορές! Συλλαμβάνονται. 
     ΘΕΟΔΩΡΟΣ ΠΑΓΚΑΛΟΣ: ...αλλά αντιλαμβάνομαι ότι νομοθετείτε για γήπεδο του εξωτερικού! 
     (Γέλια από την πτέρυγα του ΠΑ.ΣΟ.Κ.)
     Εγώ θα ήθελα να νομοθετήσετε για το «Καραϊσκάκη». Φαντάζεστε σε γήπεδο της Ελλάδας να γίνει αυτό; Εδώ έχουμε ένα νομοθέτημα για αγγλικό γήπεδο. Αν είναι για αγγλικό γήπεδο, να πηγαίνατε στους Commons. Πηγαίνετέ το στο Λονδίνο, να σας το ψηφίσουν οι Άγγλοι Βουλευτές, ενδεχομένως και να σας αποθεώσουν.
     ΓΡΗΓΟΡΙΟΣ ΨΑΡΙΑΝΟΣ: Έχει και άλογα...
     ΘΕΟΔΩΡΟΣ ΠΑΓΚΑΛΟΣ: Θα πάει άνθρωπος –ό,τι και να ’ναι, μα, ο Τζίγγερ, ο Κόκκαλης ο πατέρας, αυτός που έβαλε τα λεφτά- να συλλάβει μέσα στο γήπεδο κάποιον; 
     Είναι αδιανόητα πράγματα αυτά. Κατ’ αρχάς, ποιος έχει το συνταγματικό δικαίωμα να συλλαμβάνει ανθρώπους και να τους παραδίδει στην Αστυνομία; Δεν το αντιλαμβάνομαι αυτό. Υπάρχει τέτοιο δικαίωμα; Μπορεί να στηριχτεί πουθενά; Μπορεί σε διάταξη νόμου να δώσετε το δικαίωμα σε κάποιον να καταργήσει το habeas corpus του πολίτου και να τον παραδώσει; Πρακτικά δεν γίνεται βεβαίως. Είναι αστεία πρόβλεψη αυτή. 
     Επίσης, θα σας πω και κάτι άλλο. Λέτε ότι θα ζητάτε την πιστοποίηση του Ε.Ο.Φ.. Εννοείτε την υποβολή αιτήσεως ή την τελική διαδικασία; Την τελική διαδικασία εννοείτε. Επομένως, την ολοκλήρωση του ελέγχου. Γιατί αν πρόκειται για την έναρξη του ελέγχου, ξέρετε τι γίνεται. 
     Και θα τελειώσω, λέγοντάς σας κάτι για τη «Φίλιππο Ένωση». Πράγματι η «Φίλιππος Ένωση» είναι αξιοσέβαστος κύκλος ανθρώπων. Θα σας πω και κάτι άλλο. Σε σχέση με ό,τι διαβάζω για ιπποδρόμους του εξωτερικού -γιατί σε ιπποδρόμους του εξωτερικού δεν έχω πάει- τα προβλήματα που έχουμε στην Ελλάδα έχω την εντύπωση ότι είναι πολύ λιγότερα, σχεδόν ανύπαρκτα.
     Επήλθε, όμως και εδώ η δυσμενής συγκυρία. Και η δυσμενής συγκυρία έχει ένα πολύ απλό όνομα, Ν.Δ.. Διότι μέσα σε τέσσερα χρόνια, αλλάξατε τις διοικήσεις και τον προϋπολογισμό από πλεονασματικό και κερδοφόρο, τον κάνατε ελλειμματικό. Αυτός είναι ο απολογισμός. Και αντί να κοιτάξετε να βρείτε πλέον έναν τρόπο για να επιλέγετε σωστές διοικήσεις οι οποίες θα μπορούν να διοικήσουν και θα μπορούν να οδηγήσουν τον οργανισμό σε δρόμους κερδοφορίας και να ανακτηθεί ο σεβασμός τον οποίο δικαίως αναγνωρίσατε, εσείς τον θέτετε υπό τον απόλυτο έλεγχό σας.
     Δεν ξέρω πόσο καιρό επιθυμείτε να είσθε σ’ αυτήν τη θέση και δεν ξέρω και πόσο καιρό βεβαίως θα σας επιτρέψει ο λαός να είσθε σ’ αυτήν τη θέση. Αλλά επειδή ξέρετε πόσο σας συμπαθώ και σας εκτιμώ, εύχομαι πραγματικά διακαώς να μη σας συμβεί αυτό που μπορεί να σας συμβεί. Διότι αντιλαμβάνεσθε ότι έχοντας τον απόλυτο έλεγχο επί των ιπποδρομιών, έχετε και την πλήρη ευθύνη. Και αν, ο μη γένοιτο, έχετε καταστάσεις σαν αυτές που ακούγονται και κυκλοφορούν ως φήμες, που μπορεί να εξελιχθούν σε προβλήματα που θα έλθουν σε δημόσια θέα και δημόσιο σχολιασμό, τότε θα ήταν άδικο να υποστείτε τις συνέπειες. Σκεφθείτε κι αυτήν την πλευρά του θέματος. Μην αναλαμβάνετε ευθύνες που στο κάτω-κάτω της γραφής δεν σας ανήκουν. Γιατί πρέπει το κράτος να κάνει τα πάντα; 
     Εσείς ξεκινήσατε ως φιλελεύθεροι να απελευθερώσετε τα πάντα και ξαφνικά έχετε γίνει μανιακοί κρατικιστές. Κρατικοποιείτε τα πάντα, παρεμβαίνετε παντού, προφανώς γιατί σας ωθεί το τεράστιο πλήθος των ενδιαφερομένων για διάφορα πλεονεκτήματα από τη νομή της εξουσίας. Αυτή είναι η πραγματικότητα, την οποία εξυπηρετούν πολλά άρθρα απ’ αυτό το νομοσχέδιο.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κ. Πάγκαλο.
     Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος.
     Ορίστε, κύριε Παναγιωτόπουλε, έχετε το λόγο.
     ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, το συζητούμενο νομοσχέδιο, είναι ένα νομοσχέδιο το οποίο θα έπρεπε να έχει έλθει προ πολλού προς συζήτηση και ψήφιση στη Βουλή των Ελλήνων, διότι οι ρίζες του προβλήματος του ντόπινγκ στον ελληνικό αθλητισμό πάνε πολύ πιο πίσω από το Μάρτιο του 2004, δηλαδή από την ημερομηνία ανάληψης της ευθύνης διακυβέρνησης του τόπου από τη Νέα Δημοκρατία. Αυτό για να βάζουμε τα πράγματα στη σωστή πραγματική και ιστορική τους σειρά. 
     Με την κατάθεση, τη συζήτηση και την ψήφιση αυτού του νομοσχεδίου –το λέω επειδή υπήρξε μια έμμεση αναφορά από τον αξιότιμο συνάδελφο Κοινοβουλευτικό Εκπρόσωπο του ΠΑ.ΣΟ.Κ., σχετικά με την ανασφάλεια των ημερών για την Κυβέρνηση- η Κυβέρνηση αποδεικνύει ότι εξακολουθεί το έργο της.
     Έχουμε αναλάβει μία δέσμευση ενώπιον του ελληνικού λαού να προχωρήσουμε, το ταχύτερο δυνατόν και με πιο γρήγορο βήμα, στη διαδικασία ουσιαστικών αλλαγών και μεταρρυθμίσεων.
     Από τις τελευταίες δημοσκοπήσεις παίρνουμε το μήνυμα της βαριάς ατμόσφαιρας και της δυσαρέσκειας που επικρατεί σε ευρέα στρώματα του ελληνικού λαού. Είναι, όντως, η δυσμενέστερη συγκυρία για την Κυβέρνηση από το Μάρτιο του 2004 μέχρι και σήμερα. Η εικόνα αυτή είναι απολύτως αναστρέψιμη, πολιτικά και ουσιαστικά και η Κυβέρνηση, με γενναίες πολιτικές πρωτοβουλίες, εντός και εκτός Κοινοβουλίου, που θα προέλθουν από τον Πρωθυπουργό και από τα στελέχη της Νέας Δημοκρατίας, θα αποδείξει τις αμέσως επόμενες εβδομάδες ότι η εικόνα που παρουσιάζεται προσωρινώς, περιστασιακά, στις δημοσκοπήσεις θα αναστραφεί και θα ανατραπεί πολύ σύντομα.
     Η κατάθεση, η συζήτηση και η ψήφιση του σημερινού νομοσχεδίου αποτελεί ένα τέτοιο βήμα, διότι το θέμα της αντιμετώπισης του ντόπινγκ στον ελληνικό αθλητισμό δεν αφορά μια οικογενειακή μας υπόθεση, κυρίες και κύριοι συνάδελφοι. Δεν είναι ένα εσωτερικό μας θέμα να το λύσουμε, κλείνοντας πονηρά ο ένας το μάτι στον άλλο και συμψηφίζοντας -και εν πάση περιπτώσει- ανομήματα ή ανοχή της μιας ή της άλλης πλευράς ή συγγνωστή αμέλεια ή βαριά αμέλεια της μιας και της άλλης κυβέρνησης. Είναι ένα θέμα που αφορά την εικόνα της χώρας διεθνώς.
     Πρέπει να σας πω ότι εγώ αισθάνθηκα πάρα πολύ άσχημα, όταν είδα τον κ. Ρογκ -εμμέσως, αλλά σαφώς- να διοχετεύει στα διεθνή Μέσα Μαζικής Επικοινωνίας απαξιωτικά…
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Μην το λέτε. Αυτό δεν είναι…
     ΠΑΝΟΣ ΠΑΝΑΓΙΩΤΟΠΟΥΛΟΣ: Δεν έχει σημασία, εγώ θα το πω όπως το είδα και όπως το αισθάνομαι. Εγώ θα το πω όπως το είπα, κύριε Υπουργέ, και όπως το αισθάνομαι. Μακάρι ο κ. Ρογκ να μην το είπε.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Μα, έκανε διάψευση.
     ΠΑΝΟΣ ΠΑΝΑΓΙΩΤΟΠΟΥΛΟΣ: Μακάρι να μην το είπε. Εγώ επί σειρά ημερών άκουγα να μας κανοναρχούν διεθνή μέσα, λέγοντας και αποδίδοντας στον κορυφαίο παράγοντα των δομών της διοργάνωσης των Ολυμπιακών ότι η Ελλάδα είναι πρωταθλήτρια, δήθεν, στο χρυσό μετάλλιο του ντοπαρίσματος.
     Το πρώτο που έχω να πω είναι: Μακάρι, να μην το είπε, κύριε Ιωαννίδη. Θα είμαι ιδιαίτερα ευτυχής για τον ίδιο.
     Το δεύτερο είναι ότι η Ελλάδα δεν δέχεται μαθήματα αυτού του είδους από παράγοντες πάσης φύσεως και παραγοντίσκους, που πρέπει να κοιτάξουν πρώτα τα του οίκου τους και μετά να παριστάνουν τους πρυτάνεις και τους παιδαγωγούς διεθνώς. Αυτά προς τα έξω.
     Όμως, προς τα μέσα, θα πρέπει να αναλάβουμε και ως ελληνικό πολιτικό σύστημα και ως ελληνική πολιτική τάξη τις ευθύνες μας και να μην κρυβόμαστε πίσω από το δάκτυλό μας. Η σημερινή ελεύθερη Ελλάδα, η δημοκρατική Ελλάδα, η ανοικτή κοινωνία, η κοινωνία των πολιτών δεν έχει ανάγκη να κτίσει το κύρος της χώρας και τη διεθνή εικόνα της χώρας και το γόητρο της χώρας πάνω σε μετάλλια τα οποία θα αθροίζονται, θα διαφημίζονται από κάθε λογής παράγοντες του αθλητισμού ή της πολιτικής, παράγοντες και παραγοντίσκους, θα τροφοδοτούν και θα οικοδομούν ένα ψεύτικο υπερεγώ της χώρας στην Ευρώπη, στο διεθνές σκηνικό και θα στηρίζονται, το λιγότερο που μπορώ να πω, πάνω στην άμμο, σε γυάλινα πόδια, σε κατασκευασμένες συνταγές μέσα σε υπόγεια της επιστήμης, μέσα σε εργαστήρια τύπου Μπάλκο που, ειρήσθω εν παρόδω, δεν έχουν οικοδομηθεί στην Ελλάδα, αλλά έχουν οικοδομηθεί σε χώρες τις οποίες γνωρίζει καλύτερα και με τις οποίες είναι εξοικειωμένος περισσότερο ο κ. Ρογκ, αν και Βέλγος ο ίδιος.
     Είναι καιρός, λοιπόν, να βάλουμε τα πράγματα σε μια τάξη. Και θα παρακαλούσα: Είναι άχαρο να αθροίζονται εδώ τα μετάλλια, δηλαδή, η μία κυβέρνηση να διατείνεται ότι κάθεται επάνω σ’ ένα μεγάλο σωρό μεταλλίων και να κατηγορεί την άλλη. Άκουσα τον κ. Πάγκαλο πριν να λέει: «Εσείς πήρατε λιγότερα».
     ΘΕΟΔΩΡΟΣ ΠΑΓΚΑΛΟΣ: …(Δεν ακούστηκε)
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε Πάγκαλε, θέλατε τα μετάλλια!
     ΠΑΝΟΣ ΠΑΝΑΓΙΩΤΟΠΟΥΛΟΣ: Δεν θέλω να αρχίσω να αναξαίσω πληγές! Και δεν πρέπει σ’ αυτήν την Αίθουσα, αφού φθάνουμε στο σημείο μηδέν για να δώσουμε τη λύση –και θα δοθεί η λύση- δεν πρέπει να αρχίσουμε να αναξαίνουμε πληγές του παρελθόντος.
     Δεν θέλω να πω τίποτα άλλο και θα σταματήσω εδώ, γιατί πληγώνω πολίτες που βάσισαν ελπίδες, ευγενή συναισθήματα πάνω στις προσπάθειες αθλητών. Δεν θέλω να θυμίσω ποιοι είναι κατηγορούμενοι σήμερα ενώπιον της ελληνικής δικαιοσύνης και από πού ξεκίνησαν. Και, εν πάση περιπτώσει, αν τελεσιδικήσουν αυτές οι αποφάσεις και είναι ενοχοποιητικές, είναι αποφάσεις καταδικαστικές επί ποίων ημερών ανδρώθηκαν τέτοιου είδους φαινόμενα. Ας μην πάμε σ’ αυτά.
     ΘΕΟΔΩΡΟΣ ΠΑΓΚΑΛΟΣ: Επιθυμείτε καταδίκες!
     ΠΑΝΟΣ ΠΑΝΑΓΙΩΤΟΠΟΥΛΟΣ: Υπάρχει πρόβλημα! Δεν είπα ότι επιθυμώ καταδίκες.
     ΘΕΟΔΩΡΟΣ ΠΑΓΚΑΛΟΣ: Αυτήν την εντύπωση δίνετε!
     ΠΑΝΟΣ ΠΑΝΑΓΙΩΤΟΠΟΥΛΟΣ: Βλέπω ότι υπάρχει πρόβλημα. Δεν το βλέπατε, κύριε Πάγκαλε, τόσα χρόνια; Δεν βλέπατε ότι υπάρχει πρόβλημα;
     ΘΕΟΔΩΡΟΣ ΠΑΓΚΑΛΟΣ: Πέντε χρόνια Κυβέρνηση ήσασταν! 
     ΠΡΟΕΔΡΕΥΩΝ (Αναστάσιος Νεράντζης): Κύριε Πάγκαλε, μη διακόπτετε.
     ΠΑΝΟΣ ΠΑΝΑΓΙΩΤΟΠΟΥΛΟΣ: Η Κυβέρνηση ήταν έτοιμη να προωθήσει το νομοθέτημα πριν από τους Ολυμπιακούς Αγώνες! Και πήγε ο Σύλλογος των Πρωταθλητών με την κ. Χαλκιά και είπε «μην το κάνετε τώρα, μη μας κόβετε τώρα τα πόδια που πάμε στους Ολυμπιακούς Αγώνες»! Αυτή είναι η αλήθεια!
     ΣΟΦΙΑ ΣΑΚΟΡΑΦΑ: Εδώ μιλάμε για τα τέσσερα χρόνια, κύριε Υπουργέ! Πείτε μας για τα τέσσερα χαμένα χρόνια!
     ΠΑΝΟΣ ΠΑΝΑΓΙΩΤΟΠΟΥΛΟΣ: Κυρία Σακοράφα, σας εκτιμώ και το ξέρετε. Όμως, είμαι αντίθετος στην πρόχειρη ανάδειξη δημοσίων εισαγγελέων. Και δεν μπορεί το ΠΑ.ΣΟ.Κ. σήμερα να φοράει την τήβεννο του εισαγγελέως του δημοσίου βίου και να έρχεται να κουνάει απειλητικά, αναπτύσσοντας κατηγορητήριο, τα δάχτυλα των χεριών του απέναντι στην Κυβέρνηση!
     ΣΟΦΙΑ ΣΑΚΟΡΑΦΑ: Δεν το κάνουμε εμείς αυτό! Εσείς το κάνετε! Εμείς επισημαίνουμε τα λάθη σας.
     ΠΑΝΟΣ ΠΑΝΑΓΙΩΤΟΠΟΥΛΟΣ: Εάν φθάσαμε εδώ που φθάσαμε, το ΠΑ.ΣΟ.Κ. έχει συγκεκριμένες ευθύνες με δεκάδες παράγοντες και «παραγοντίσκους», οι οποίοι βάσισαν καριέρες, δημοσιότητα, επικοινωνιακές στρατηγικές και –φοβάμαι- προσωπικό πλουτισμό πάνω σε τέτοιες διαδικασίες!
     Ας τα αφήσουμε αυτά λοιπόν. Εδώ πρέπει να τελειώσουμε αυτήν την υπόθεση. Αυτή η υπόθεση ντροπιάζει την Ελλάδα! 
     ΣΟΦΙΑ ΣΑΚΟΡΑΦΑ: Και όχι μόνο αυτή! Αυτό που λέτε είναι απαράδεκτο!
     ΠΑΝΟΣ ΠΑΝΑΓΙΩΤΟΠΟΥΛΟΣ: Και δεν έχει κανείς δικαίωμα να ντροπιάζει τη χώρα!
     ΠΡΟΕΔΡΕΥΩΝ (Αναστάσιος Νεράντζης): Κυρία Σακοράφα, παρακαλώ να μη διακόψετε ξανά! Σας παρακαλώ!
     ΠΑΝΟΣ ΠΑΝΑΓΙΩΤΟΠΟΥΛΟΣ: Αυτή είναι η πραγματικότητα!
     ΣΟΦΙΑ ΣΑΚΟΡΑΦΑ: Αυτά που λέτε είναι απαράδεκτα! Συμβαίνουν τόσα στην ελληνική κοινωνία!
     ΠΡΟΕΔΡΕΥΩΝ (Αναστάσιος Νεράντζης): Κυρία Σακοράφα, σας παρακαλώ πολύ! Σ’ εσάς απευθύνομαι! Με ακούτε; Σας παρακαλώ! Τι είναι αυτό το πράγμα;
     ΠΑΝΟΣ ΠΑΝΑΓΙΩΤΟΠΟΥΛΟΣ: Σας παρακαλώ, κυρία συνάδελφε! 
     Και ούτε είναι δυνατόν να ερχόμαστε μ’ αυτήν την εικόνα σ’ αυτήν την Αίθουσα, σε μία τόσο κρίσιμη στιγμή που γίνεται προσπάθεια να αντιμετωπιστεί το φαινόμενο στη ρίζα του! Και θα πρέπει, όταν φθάσουμε στην ψήφιση και επί της αρχής και επί των άρθρων, να συνομολογήσουμε, να συναινέσουμε. Όταν, λοιπόν, φθάνουμε στη ρίζα του κακού, όταν φθάνουμε στο σημείο μηδέν, φθάνουμε στην αρχή της πορείας για να αναστρέψουμε όλην αυτήν την εικόνα, να ακυρώσουμε όλην αυτήν την εικόνα και δεν είναι δυνατόν να εμφανίζονται οι μεν κατήγοροι και τιμητές των δε!
     Η αλήθεια είναι ότι ο αθλητισμός έχει εμπορευματοποιηθεί. Ακούγονται δεξιά και αριστερά, χαμηλόφωνα, περίεργες εκτιμήσεις από διεθνείς παράγοντες του τύπου «πιάσανε τους Έλληνες στα πράσα, διότι έχουν μείνει πίσω στην τεχνολογία του ντόπινγκ, ενώ ορισμένοι ξένοι είναι πολύ πιο μπροστά από τα μέσα ελέγχου και τις διαδικασίες ελέγχου της WADA». 
     Θα σας πω ότι και εγώ είμαι ιδιαίτερα δύσπιστος μέσα σ’ ένα τέτοιο διεθνές κύκλωμα εμπορευματοποίησης των πάντων, όπως είμαι ιδιαίτερα δύσπιστος και σε πολλά από τα ρεκόρ, τα οποία καταγράφονται και δημιουργούνται. Σημειώνονται επιδόσεις πέρα από τα ανθρώπινα όρια, οι οποίες ακυρώνουν και το ίδιο το πνεύμα, τη φιλοσοφία των Ολυμπιακών Αγώνων.
     Η Ελλάδα είναι μικρή και πολύ έντιμη χώρα για να μπει σ’ αυτήν τη διαδικασία. Και, εν πάση περιπτώσει, η Ελλάδα δεν θα δεχθεί μαθήματα απ’ αυτούς που ανέχθηκαν για πολλά χρόνια τη δημιουργία στο έδαφός τους επιχειρήσεων του τύπου Balco. Και γνωρίζετε πολύ καλά τη συγκεκριμένη περίπτωση και τις άλλες παρόμοιες περιπτώσεις.
     Από την άλλη πλευρά, δεν μπορεί κανείς να αρνηθεί ότι εδώ πρέπει να πέσει πέλεκυς. Υπήρξαν και υπάρχουν για πολλά χρόνια παράγοντες οι οποίοι απομυζούν τον ιδρώτα και το αίμα των αθλητών, επιχείρησαν και επιχειρούν να κατασκευάσουν χάρτινες τίγρεις και να κρυφτούν από πίσω για να κερδίσουν χρήματα, δημοσιότητα, δύναμη. Η Κυβέρνηση σήμερα επιχειρεί να λύσει το θέμα. 
     Επειδή ο χρόνος τελειώνει, θα πω μόνο μία κουβέντα για το θέμα της βίας στα γήπεδα. Ακούω υποδείξεις, ακούω κριτική και ρωτώ το εξής: Τι έκαναν τόσο καιρό οι κυβερνήσεις του ΠΑ.ΣΟ.Κ.; Τι έκαναν οι κυβερνήσεις του ΠΑ.ΣΟ.Κ., όταν συνέπεσε να κυβερνούν τη χώρα την περίοδο που κραταιοί επιχειρηματίες -οι οποίοι ήθελαν να αυξήσουν το γόητρό τους και τη δύναμή τους, αλλά και την άμυνά τους- ήθελαν να χρησιμοποιήσουν την ιδιοκτησία των ποδοσφαιρικών ανωνύμων εταιρειών σαν άμυνα απέναντι σε ανταγωνιστές τους ή σαν άμυνα απέναντι και στον έλεγχο που υφίσταντο από τη δικαιοσύνη για κατηγορίες που υπήρχαν εναντίον τους; 
     (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
     Τι έκαναν οι κυβερνήσεις του ΠΑ.ΣΟ.Κ. όταν αυτοί οι ισχυροί παράγοντες της οικονομίας δημιουργούσαν ιδιωτικούς στρατούς και τους στοίχιζαν πίσω τους, στους λεγόμενους Συνδέσμους Φιλάθλων; Και βεβαίως, ανέχονταν ή εθώπευαν φαινόμενα βίας τα οποία αποτελούσαν στοιχεία κοινωνικής βαρβαρότητας σε βάρος του κοινωνικού συνόλου, αλλά και σε βάρος της δημόσιας τάξης, της περιουσίας, της ασφάλειας του κάθε Έλληνα και της κάθε Ελληνίδας. 
     Σήμερα η Κυβέρνηση επιχειρεί να βάλει μία τάξη. Κύριε Υπουργέ, απευθύνομαι και σε σας και στον κ. Λιάπη, η πολιτεία δεν μπορεί να ανέχεται να υπάρχει έννομος τάξη δύο ειδών και δύο εκδοχών. Μία έννομος τάξη εκτός γηπέδων για τον απλό πολίτη που παρκάρει παράνομα το αυτοκίνητό του και παίρνει κλήση -και σωστά- και μία έννομος τάξη μέσα στα γήπεδα, όπου ο πρόεδρος της κάθε Π.Α.Ε. είναι ο δικτάτωρ, ο μονάρχης, ο απόλυτος δεσπότης των πάντων και εξευτελίζει όλες τις αρχές του τόπου, γιατί έχει την κερκίδα μαζί του. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε. 
     Το φαινόμενο αυτό πλήττει το πολιτικό σύστημα, όπως και τη στοιχειώδη αντίληψη περί δημοκρατίας, ισονομίας και ισοπολιτείας και προσβάλλει το πολίτευμα, τους λειτουργούς του, την ελληνική δημοκρατία.    
     Τα μέτρα είναι καλά, αλλά πρέπει να δούμε και την άμεση εφαρμογή του στην πράξη. Υπήρξαν διατάξεις στο παρελθόν –οι οποίες σωστά θεσπίστηκαν και θεσμοθετήθηκαν- που στην πράξη πετάχτηκαν από τους ισχυρούς του χώρου στο καλάθι των αχρήστων.
      Οι νόμοι της ελληνικής πολιτείας, το Σύνταγμα, ό,τι ισχύει για όλους τους πολίτες, πρέπει να ισχύει και στους συγκεκριμένους χώρους. 
     Με τις σκέψεις αυτές, ψηφίζουμε και στηρίζουμε το νομοθέτημα της Κυβέρνησης και επαναλαμβάνω ότι κινείται προς τη σωστή κατεύθυνση. Έστω και τώρα πρέπει να προχωρήσουμε. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Παναγιωτόπουλο. 
     Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Αναστάσιος Κουράκης.
     Κύριε Κουράκη, έχετε το λόγο. 
     ΑΝΑΣΤΑΣΙΟΣ ΚΟΥΡΑΚΗΣ: Ευχαριστώ, κύριε Πρόεδρε. 
     Με αφορμή μία αναφορά του Κοινοβουλευτικού Εκπροσώπου του Κομμουνιστικού Κόμματος όσον αφορά στο κατά πόσο ήταν ντοπαρισμένοι οι αθλητές της πρώην Ανατολικής Γερμανίας -και απ’ όσο κατάλαβα αμφισβήτησε αυτό το δεδομένο- έχω να πω ότι στις καπιταλιστικές χώρες και ιδιαίτερα στις Ηνωμένες Πολιτείες, η πηγή ντοπαρίσματος των αθλητών είναι βεβαίως η εμπορευματοποίηση, η ικανοποίηση των χορηγών και το κέρδος. 
     Από την άλλη μεριά, στις πρώην σοσιαλιστικές χώρες –και όχι μόνο στην Ανατολική Γερμανία- ο λόγος της τεράστιας έκτασης του ντοπαρίσματος ήταν η ιδεολογική αντιπαράθεση των δύο συστημάτων, ενώ κυρίως αξιοποιήθηκε ως στοιχείο ανωτερότητας του συστήματος. Βεβαίως, αυτό καθόλου δεν μειώνει τις πολύ μεγάλες αθλητικές υποδομές που υπήρχαν στις πρώην σοσιαλιστικές χώρες και την πολύ μεγάλη δουλειά που είχε γίνει στο μαζικό αθλητισμό, στη μη εμπορευματοποίηση του αθλητισμού. 
     Αλλά βεβαίως οφείλουμε χωρίς καμμία διάθεση στρουθοκαμηλισμού να αναγνωρίσουμε τις περιπτώσεις, ιδιαίτερα στην Ανατολική Γερμανία, όπου είχαμε πληθώρα περιπτώσεων γυναικών αθλητριών που άλλαξαν μέχρι και φύλο. 
     Όσον αφορά τη γειτονική μας Βουλγαρία είναι γνωστή η περίπτωση του Αμπατζίεφ, ο οποίος ήταν υπεύθυνος της άρσης βαρών, ήρωας της σοσιαλιστικής εργασίας, ο οποίος αυτήν τη στιγμή μετά την αλλαγή του καθεστώτος παρείχε τις γνώσεις και τις υπηρεσίες του στις Ηνωμένες Πολιτείες κι αυτήν τη στιγμή έχει προπονητικό κέντρο στο Κατάρ, απ’ όπου παίρνουν τα φώτα τους οι Έλληνες προπονητές που κατηγορούνται για το ντόπινγκ. 
     Όπως γνωρίζετε στην επιτροπή ακροάσεων των φορέων ο κ. Σεβαστής αναγνώρισε τη συνεργασία του Αμπατζίεφ με το Μαρκενή, το Λιναρδάτο και άλλους. 
     Επομένως, καλό θα είναι εάν θέλουμε πραγματικά να καταπολεμήσουμε τη μάστιγα του ντόπινγκ να αναγνωρίζουμε τα πράγματα ως έχουν σε όλες τους τις διαστάσεις. Νομίζω ότι είναι ο καλύτερος τρόπος να υπερασπιστούμε τις ιδέες μας αλλά και να εξακολουθούμε να υποστηρίζουμε τα ιδεώδη γύρω από τον αθλητισμό. 
     Τώρα, όσον αφορά στη χώρα μας, θα έλεγα ότι το σύστημα ΠΑ.ΣΟ.Κ. –και λέω το σύστημα ΠΑ.ΣΟ.Κ. γιατί είναι ένα ολόκληρο πλέγμα- συνδύασε και τα δύο αυτά στοιχεία. Κι αυτό που γινόταν στις καπιταλιστικές χώρες, δηλαδή εμπορευματοποίηση του αθλητισμού, αλλά και το στοιχείο της ιδεολογικής υπεροχής. Συνδύασε αυτά τα δύο γι’ αυτό βγήκε και ένα πάρα πολύ επικίνδυνο μείγμα. Η κατάσταση όπως ισχύει αυτήν τη στιγμή με τους ντοπαρισμένους αθλητές και την κατάσταση στον ελληνικό αθλητισμό, ουσιαστικά είναι δημιούργημα των κυβερνήσεων του ΠΑ.ΣΟ.Κ.. 
     Η ισχυρή Ελλάδα του κ. Σημίτη, η οποία ξεκίνησε κυρίως το 1996-1997 και έφθασε μέχρι το 2004 είχε απολύτως σχέση με χορηγούς, με επιχειρήσεις, με τη συνεργασία με αθλητικές ομοσπονδίες. 
     Σήμερα πρέπει να πω ότι με πολύ μεγάλη μου χαρά άκουσα τον κ. Πάγκαλο να προτείνει και αυτός αλλαγή του εκλογικού συστήματος προς την κατεύθυνση της απλής αναλογικής και μας χαροποιεί ιδιαίτερα αυτό. 
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Αυτό είναι δέσμευση του ΠΑ.ΣΟ.Κ. ή προσωπική; Έπρεπε να το ρωτήσετε αυτό. 
     ΑΝΑΣΤΑΣΙΟΣ ΚΟΥΡΑΚΗΣ: Θέλω να πιστεύω ότι ο κ. Πάγκαλος εξέφραζε την πλευρά του ΠΑ.ΣΟ.Κ. όσον αφορά την απλή αναλογική. 
     ΓΡΗΓΟΡΙΟΣ ΨΑΡΙΑΝΟΣ: Κάποια πλευρά του ΠΑ.ΣΟ.Κ.. 
     ΑΝΑΣΤΑΣΙΟΣ ΚΟΥΡΑΚΗΣ: Νομίζω ότι οι Βουλευτές του ΠΑ.ΣΟ.Κ. εδώ μπορούν να τοποθετηθούν. 
     ΣΟΦΙΑ ΣΑΚΟΡΑΦΑ: Η απλή αναλογική είναι θεσμική παρέμβαση και συμφωνούμε. Εμείς δεν είμαστε αρνητικοί στο θεσμό της αναλογικότητας, αλλά δεν συμφωνούμε στις δύο θητείες για τις ομοσπονδίες. Είναι πολύ σημαντική αυτή η διαφορά. 
     ΑΝΑΣΤΑΣΙΟΣ ΚΟΥΡΑΚΗΣ: Σύμφωνοι, αναφέρομαι για την απλή αναλογική. 
     Αυτό το λέω γιατί η δική μας η θέση στο ζήτημα αυτό είναι ότι επειδή οι εθνικές αθλητικές ομοσπονδίες χρηματοδοτούνται από τον κρατικό προϋπολογισμό με μεγάλα οικονομικά ποσά για τη λειτουργία και την ανάπτυξη των δραστηριοτήτων τους, θα έλεγα ότι ο ΣΥ.ΡΙΖ.Α. εκτιμά ότι επιβάλλεται να υπάρχουν συνθήκες διαφάνειας και ελέγχου της χρηστής διαχειρίσεως. 
     Όμως, το γεγονός ότι στις περιπτώσεις αυτές μέσα από αντιδημοκρατικές εκλογικές διαδικασίες και πλειοψηφικά εκλογικά συστήματα έχει δημιουργηθεί ένα πελατειακό σύστημα που αποκλείει ικανούς ανθρώπους από τον αθλητισμό, έχει δημιουργήσει συνθήκες αδιαφάνειας στη διοίκηση των ομοσπονδιών και προσωποπαγή συστήματα εξουσίας προέδρων που βρίσκονται στη θέση αυτή επί δεκαετίες. Γι’ αυτό εμείς νομίζουμε ότι για την εκλογή προέδρου και διοικήσεων πρέπει να ισχύσει το εκλογικό σύστημα της απλής και ανόθευτης αναλογικής, ότι καμμία διοίκηση αναγνωρισμένης αθλητικής ομοσπονδίας δεν πρέπει να υπερβαίνει τις δύο συνεχόμενες θητείες, αρχής γενομένης από τις εκλογές του 2008 και ότι όλα τα μέλη των διοικητικών συμβουλίων των αναγνωρισμένων αθλητικών ομοσπονδιών, με τη συμπλήρωση δύο συνεχόμενων θητειών, πρέπει να ανανεώνονται κατά 30%. 
     Η ελληνική πολιτεία οφείλει να στρέψει την προσοχή της στον αθλητισμό, στην εκπαίδευση γιατί οι νέοι μας δεν έχουν διεξόδους και δεν μπορούν να ικανοποιήσουν τις ανάγκες τους στην άθληση, μέσα από ένα πιο δημιουργικό τρόπο ζωής. Επίσης όλα τα στατιστικά στοιχεία και οι δείκτες υγείας είναι αρνητικά και προφανώς, προκύπτει σοβαρό πρόβλημα με τις ερχόμενες γενιές. Ήδη ο Βουλευτής μας ο κ. Λεβέντης μίλησε για το πρόβλημα της παχυσαρκίας, το οποίο είναι μοναδικό στα Ελληνόπουλα σε σχέση με τα υπόλοιπα παιδιά των ευρωπαϊκών χωρών. Επίσης υπάρχει το γεγονός ότι οι αθλητικές υποδομές και οι εγκαταστάσεις στο χώρο των βαθμίδων της εκπαίδευσης είναι ανεπαρκείς, ξεπερασμένες και δεν καλύπτουν τις σύγχρονες ανάγκες της εισαγωγής και άθλησης των νέων. 
     Κύριε Υπουργέ, με βάση όλα τα παραπάνω, εκτιμούμε ότι πρέπει να ληφθεί μέριμνα ώστε σε όλες τις νεοαναγειρόμενες σχολικές εγκαταστάσεις όλων των βαθμίδων και σε όλες τις εγκαταστάσεις των Α.Ε.Ι. και Τ.Ε.Ι. της χώρας, να υπάρχει κλειστό γυμναστήριο αθλοπαιδιών και γυμναστήριο κι αυτή η υποχρέωση να επιβληθεί διά νόμου. Βεβαίως αυτό δεν υποκαθίσταται από αίθουσες πολλαπλών χρήσεων και εκδηλώσεων.
     Ακόμη εκτιμούμε ότι η πολιτεία οφείλει να αντιμετωπίζει με ιδιαίτερη ευαισθησία τα προβλήματα των πολιτών με αναπηρία και να παίρνει μέτρα που ενισχύουν τα δικαιώματα  αυτών των πολιτών και την ποιότητα της ζωής τους.
     Εκτιμούμε, όπως όλοι φαντάζομαι, ότι οι συνθήκες άθλησης των πολιτών με αναπηρία στη χώρα μας είναι απαράδεκτες και οι αθλητές με αναπηρία βρίσκονται σε κάθε περίπτωση, σε σύγκριση με τους υπόλοιπους συμπολίτες μας, σε δυσχερέστερη θέση όσον αφορά τις δυνατότητες ανάδειξης και χρήσης από τη μεριά τους των οποιωνδήποτε ευεργετημάτων που προσφέρει η αθλητική νομοθεσία σε περίπτωση αθλητικής διάκρισης.
     Εκτιμούμε ότι πρέπει να συμπεριλάβετε στο νόμο που θα έχουμε σε λίγο, ότι από τις διατάξεις του παρόντος άρθρου για τις οικονομικές επιβραβεύσεις των διακριθέντων αθλητών, των προνομίων διορισμού σε θέσεις του δημοσίου και την πριμοδότηση για είσοδο στα Α.Ε.Ι. και Τ.Ε.Ι. εξαιρούνται οι αθλητές με αναπηρίες και ότι για τους αθλητές αυτούς διατηρούνται σε ισχύ τα προβλεπόμενα από το ν.2725/99, δηλαδή κατάκτηση πρώτης ως όγδοης θέσης στους Ολυμπιακούς Αγώνες. Νομίζω ότι ο κ. Λιάπης συμπεριέλαβε ορισμένα απ’ αυτά. Θα ήθελα αν είναι δυνατόν, να υπάρχει μια πληρέστερη τοποθέτηση.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Δέχτηκε αυτό το οποίο ζήτησε ο ίδιος ο πρόεδρος της ομοσπονδίας. Ο κ. Ψαριανός το ξέρει.
     ΑΝΑΣΤΑΣΙΟΣ ΚΟΥΡΑΚΗΣ: Μάλιστα. Αυτό είναι πάρα πολύ καλό.
     Βεβαίως γνωρίζουμε ότι το πρόβλημα του ντόπινγκ, το οποίο είναι ένα γενικότερο ζήτημα, παρουσιάζει μια ιδιομορφία. Από τη μια μεριά είναι η ύπαρξη οικονομικών συμφερόντων με τη διακίνηση των φαρμακευτικών ουσιών, των διαφόρων παραγωγικών κλάδων που δραστηριοποιούνται στο χώρο του αθλητισμού ή παράλληλα μ’ αυτόν, διαφήμιση, τουρισμός κ.λπ., αλλά όπως είπα και στην αρχή, αξιοποιείται και με μία εθνικιστική, θα έλεγα, προσέγγιση. Εκείνα τα αλήστου μνήμης ότι μέσα στο DNA των Ελλήνων αθλητών είναι εγγεγραμμένη η πρωτιά, καταλαβαίνετε ότι δεν αντέχουν σε καμμία κριτική. 
     Ήδη ξεκαθαρίσαμε και με την τοποθέτηση και του κ. Λεβέντη, ότι ήταν τελείως ανακριβές αυτό που λέχθηκε από τον κ. Λιάνη, ότι ο Συνασπισμός, τότε Συνασπισμός, νυν ΣΥ.ΡΙΖ.Α., δεν είχε τοποθετηθεί καθαρά. Είχαμε τοποθετηθεί ευθέως εναντίον της ανάληψης των Ολυμπιακών Αγώνων στη χώρα μας. Κι αυτό κατοχυρώνεται με αποφάσεις των συλλογικών μας οργάνων.
     Θα ήθελα να παρακαλέσω στα ζητήματα αυτά να υπάρχει μεγαλύτερη σοβαρότητα. Δεν υπάρχει καμμία απολύτως αμφισβήτηση ότι είχαμε τοποθετηθεί για πάρα πολλούς λόγους και για τα οικονομικά δεδομένα, αλλά και κυρίως για την αξιοποίηση αυτού του ιδεολογήματος, το οποίο νομίζω ότι τώρα πια αναγνωρίζουμε σχεδόν όλοι.
     Θα έλεγα ότι το αθλητικό σύστημα σήμερα σε όλα τα επίπεδα, η κυρίαρχη φιλοσοφία του, όπως είπαμε κι αυτό θα πρέπει να το ομολογήσουμε, ήταν δημιούργημα του ΠΑ.ΣΟ.Κ.. 
     Εμείς επιδιώκουμε την κατάρρευση αυτού του στρεβλού αθλητικού οικοδομήματος. Θέλω να πιστεύω ότι η Αξιωματική Αντιπολίτευση έχει βγάλει τα ανάλογα συμπεράσματα απ’ όλα αυτά τα οποία έχουν ακολουθήσει και οι πολιτικές της προτάσεις θα είναι προς την αλλαγή αυτού του αθλητικού οικοδομήματος.
     Όσον αφορά το νομοσχέδιο, θα έλεγα ότι σ’ αυτό δεν περιλαμβάνονται τα μέτρα ενάντια στο ντόπινγκ, που είχε προαναγγείλει ο Υφυπουργός και ότι αυτά έρχονται στη Βουλή, όπως γνωρίζουμε, με τροπολογία του Υπουργού. 
     Η Κυβέρνηση βέβαια είναι πολιτικά εκτεθειμένη από την υποχώρηση στις απαιτήσεις της ντοπαρισμένης προέδρου του Συλλόγου Ελλήνων Ολυμπιονικών και από την αναβολή στην κατάθεσή του όταν το σχετικό προσχέδιο είχε δημοσιοποιηθεί πολύ νωρίτερα από τον περασμένο Απρίλιο. Νομίζουμε ότι ήταν ατόπημα, το οποίο το είδαμε μπροστά μας, η αναβολή της κατάθεσης του νομοσχεδίου εν όψει του Πεκίνου. Νομίζω ότι πληρώσαμε πολύ περισσότερα απ’ αυτά που υποτίθεται ότι θα κερδίζαμε.
     Στο μοναδικό άρθρο, στο άρθρο 17 του νομοσχεδίου που αφορά το ντόπινγκ, δεν αναφέρεται σχεδόν τίποτα εκτός από κάποιες ρυθμίσεις τεχνικού και οργανωτικού χαρακτήρα για το Ε.Σ.Κ.Α.Ν., Μητρώο δηλαδή Δειγματοληπτών, διοικητικής αρμοδιότητας του Ε.Σ.Κ.Α.Ν. κ.λπ., οι οποίες βεβαίως είναι χρήσιμες, μπορούν να βοηθήσουν και τις δεχόμαστε, αλλά εντάσσονται στο ίδιο πλαίσιο ελέγχου του ντόπινγκ. Δεν προβλέπεται, δηλαδή, η δημιουργία ανεξάρτητης αρχής αντιντόπινγκ από Κυβέρνηση και ομοσπονδίες, όπως θα έπρεπε. Ακόμη και η αρχική διατύπωση που εσείς είχατε βάλει στο νομοσχέδιο, ότι ενισχύεται το Ε.Σ.Κ.Α.Ν. και θεσμοθετείται ως ανεξάρτητη αρχή, που υπήρχε πριν από λίγους μήνες, σήμερα δεν υπάρχει.
     Η θέση-πρόταση του ΣΥΡΙΖΑ για δημιουργία ανεξάρτητης αρχής από Κυβέρνηση και ομοσπονδίες παραμένει επίκαιρη και κομβικής σημασίας. Η αντίληψη μας είναι ότι πρέπει να είναι ανεξάρτητη αρχή με τον πολιτικό, διοικητικό και οικονομικό έλεγχο από τη Βουλή, δηλαδή από την Επιτροπή Μορφωτικών Υποθέσεων με τακτικούς απολογισμούς όλων των εμπλεκομένων φορέων, όπως γίνεται στην Ιταλία και σ’ άλλες χώρες. Για ορισμένα ζητήματα θα αναφερθώ στην δευτερολογία μου. 
     Ο ΣΥ.ΡΙΖ.Α. δεν θεωρεί εθνική υπόθεση την κατάκτηση των μεταλλίων, αλλά θεωρεί ότι είναι εθνική υπόθεση η προφύλαξη και βελτίωση της υγείας των νέων μεταξύ άλλων και με τη συμβολή της εθνικής δραστηριότητας. Εθνική υπόθεση είναι να μην παίρνουμε παγκόσμια μετάλλια στην παχυσαρκία και στις παιδικές ασθένειες, να μην έχουμε την πρώτη θέση στους πιο σκληρά εργαζόμενους νέους στην Ευρώπη και την τελευταία σε ελεύθερο χρόνο των παιδιών για άθληση, αναψυχή, για την αρμονική ανάπτυξη της ψυχής και του σώματος των νέων.
     Για να φθάσουμε σε ένα τέτοιο αθλητικό οικοδόμημα, κυρίες και κύριοι συνάδελφοι, απαιτείται πρώτα απ’ όλα ριζική ανατροπή του σημερινού μοντέλου φυσικής αγωγής στα σχολεία με τη δημιουργία ενός εθνικού, ενιαίου, δημοκρατικού συστήματος φυσικής αγωγής, με συγκεκριμένες κατευθύνσεις αγωγής της υγείας, στην οποία να συμπεριλαμβάνεται η ενημέρωση για το ντόπινγκ, αλλαγή κατεύθυνσης των αναλυτικών διδακτικών προγραμμάτων φυσικής αγωγής, βελτίωση των υποδομών και σύστημα προληπτικού ιατρικού ελέγχου ενδοσχολικά με ουσιαστική τήρηση κάρτας υγείας των μαθητών κλπ.
     Η τροπολογία για το ντόπινγκ, τα προνόμια και τα κίνητρα μπορεί μεν να κινούνται σε μία κατεύθυνση εξορθολογισμού, με μία αυστηροποίηση, αλλά δεν αλλάζει τη μορφή οργάνωσης και διοίκησης του αθλητισμού στην Ελλάδα. Κινείται στα πλαίσια σύμφωνα με την αντίληψή μας του νεοφιλελευθερισμού που εμπορευματοποιεί κάθε κοινωνική ανάγκη, έτσι και τον αθλητισμό και οδηγεί στην άθληση μόνο εάν υπάρχει οικονομικό κέρδος. Με την έννοια αυτή εμείς θα δηλώσουμε «παρών» στην τροπολογία αυτή, προσθήκη για το ντόπινγκ, όπως έχει κατατεθεί. 
     Ευχαριστώ.
     ΠΡΟΕΔΡΕΥΩΝ (Αναστάσιος Νεράντζης): Ο κ. Σκυλλάκος έχει το λόγο.
     ΑΝΤΩΝΗΣ ΣΚΥΛΛΑΚΟΣ: Κριτήριο για το αν θα είναι αποτελεσματική η πολιτική που εφαρμόζουμε γι’ αυτά τα ζητήματα είναι ποια θέση παίρνει το κάθε κόμμα για την εμπορευματοποίηση.  Είτε βάλουμε υψηλούς τόνους, ότι φταίει η εμπορευματοποίηση, είτε λίγο χαμηλότερους τόνους, λίγο-πολύ ομολογείται από όλες τις πλευρές. Το θέμα είναι, ανεχόμαστε αυτήν την κατάσταση; Λέμε όχι στην εμπορευματοποίηση; Παίρνουμε μέτρα περιορισμού του κακού; Εμείς λέμε, κατάργηση. Από τη στιγμή που κάνεις μόνο τη διαπίστωση και προσπαθείς να πάρεις κάποια μέτρα, θα είναι μέτρα διαχειριστικού χαρακτήρα που δεν θα μπορέσουν να αντιμετωπίσουν την κατάσταση. Έτσι πρέπει να κριθούμε όλοι μας, όλες οι πολιτικές δυνάμεις εδώ μέσα και απέναντι σ’ αυτό το νομοσχέδιο.
     Δεύτερο θέμα. Άκουσα από την πλευρά του ΠΑ.ΣΟ.Κ. ότι όλοι συμφωνούμε με το λαϊκό μαζικό αθλητισμό. Το άκουσα και από την Κυβέρνηση και το λένε όλα τα κόμματα. Ωραία είναι να το λέμε στα λόγια. Έχουμε εναλλασσόμενες κυβερνήσεις επί δεκαετίες. Ποια είναι τα μέτρα; Πώς αθλούνται τα παιδιά στα σχολεία; Ποιος είναι ο αθλητισμός; Πόσους γυμναστές έχουμε στο στρατό, στη θητεία; Τι γίνεται με τις γειτονιές; Εκεί κρίνεται. Από τη χρηματοδότηση και από τα αποτελέσματα κρίνεται ποιος είναι με το μαζικό λαϊκό αθλητισμό. Διότι τα κόμματα της εξουσίας που δεν είναι με το μαζικό λαϊκό αθλητισμό αλλά είναι μόνο στα λόγια ή κάνουν μερικά μερεμέτια, μερικές μικρές προσπάθειες και μετά για να δείξουν ότι υπάρχει αθλητισμός και για να δείξουν ότι είναι ισχυρή η Ελλάδα, ανέχονται επί πολλά χρόνια τα φαινόμενα αυτά που μας οδήγησαν στο αίσχος του ντόπινγκ. Και ανέχονται και τη βία, για να μην τα βάλουν με τα μεγάλα συμφέροντα. Δεν είναι σωστό. Δεν μπορεί να γίνεται σύγκριση ποιος τα κατάφερε περισσότερο ή λιγότερο ανάλογα με τον αριθμό των μεταλλίων ή με το μικρότερο αριθμό των ντοπαρισμένων αθλητών. Είναι μεγάλη η έκταση του προβλήματος. Αυτό είναι το θέμα και φθάνει και μέχρι τα γυμναστήρια της γειτονιάς. Για το ντόπινγκ μιλάω. 
     Τρίτο ζήτημα. Δεν θα συμφωνήσω με την ισοπέδωση που ο κ. Κουράκης έκανε σε σχέση με τις χώρες τις καπιταλιστικές και με τις σοσιαλιστικές σε σχέση με το ντόπινγκ.
     Ευτυχώς που αναγνώρισε ότι υπήρχε μαζικός λαϊκός αθλητισμός στις χώρες αυτές. Όταν έχεις μαζικό λαϊκό αθλητισμό, θα βγουν χιλιάδες ταλέντα που μπορείς να τα αξιοποιήσεις, αλλιώς ψάχνεις για κάποια ταλέντα τα οποία τα χρησιμοποιείς, τα ντοπάρεις, τα εκπαιδεύεις για να μπορέσεις να παρουσιάσεις σε μεγάλους αθλητικούς αγώνες μια «βιτρίνα» ότι έχεις αθλητισμό στην Ελλάδα ή σε κάποια άλλη χώρα. 
     	Εγώ ξαναθέτω τα ερωτήματα που έθεσα στην πρωτομιλία μου. Οτιδήποτε έχει σχέση με ντόπινγκ στις σοσιαλιστικές χώρες ακούστηκε εκ των υστέρων, μετά τις ανατροπές του 1991. Μαζί με τον αντικομμουνισμό που εξαπλώθηκε σ’ όλη την Ευρώπη και σ’ ολόκληρο τον κόσμο, ένα από τα επιχειρήματα ήταν αυτό. Υπήρχε ή δεν υπήρχε απαγόρευση να μπουν στις εθνικές ομάδες στίβου της Γερμανίας αν δεν παραδεχόντουσαν ότι ντοπάρονταν; Η Ντρέσλερ για πόσα χρόνια δεν μπορούσε να αγωνιστεί μέχρι να παραδεχτεί ότι ντοπαρόταν κατά την περίοδο που ήταν αθλήτρια στην Ανατολική Γερμανία; Όσο για το παράδειγμα του Βούλγαρου που είναι επιχειρηματίας και προωθεί ναρκωτικά, αυτά έγιναν μετά τις ανατροπές, γι’ αυτό είπα ότι «δρυός πεσούσης πας ανήρ ξυλεύεται» και φαίνεται ότι και ο Συνασπισμός ξυλεύεται μετά τις ανατροπές.
     	Τελειώνω με το εκλογικό σύστημα. Δεν θα «φάω» το χρόνο μου. Ανεξάρτητα από το πού ξεκινάει ο καθένας και ποιο είναι το κομματικό του συμφέρον, φαίνεται μία σύγκληση. Στα λόγια όλοι λέμε να προχωρήσουμε στο σύστημα της απλής αναλογικής. Βέβαια η τροπολογία που κατατέθηκε από τον κ. Γεωργιάδη δεν είναι επαρκής. Θα χρειαστεί μία ολοκληρωμένη τροπολογία.
     	Θέτω το εξής ζήτημα: Θα αφήσουμε αυτό το θέμα της απλής αναλογικής στο πότε θα το δεχθούν οι ομοσπονδίες; Και αν δεν το δεχθούν ποτέ; Η δική μας άποψη είναι ότι με νόμο πρέπει να το κάνουμε, εκτός αν βλέπετε ότι υπάρχει κάποιος άλλος τρόπος. Σαφώς δεν νομίζω ότι οι διεθνείς ομοσπονδίες θα φτάσουν στο σημείο να λένε «αποκλείεστε γιατί εφαρμόζετε την απλή αναλογική». Δηλαδή όλα θα ανήκουν σ’ έναν, σε μία παράταξη; Αυτό συμβαίνει τώρα.
     	Δεν συμφωνούμε βεβαίως με το να υπάρχουν θητείες ή υποχρεωτική ανανέωση 30% και όχι γιατί δεν θα ήταν μία λύση ώστε να διορθωθεί κάτι στον αθλητισμό, αλλά αν ανοίξουμε τέτοια ιστορία για τις επαγγελματικές ενώσεις, για τις ενώσεις προσώπων, για τα σωματεία γενικότερα, αυτό μπορεί να επεκταθεί παντού κι εμείς δεν συμφωνούμε. Δεν είναι, δηλαδή, ζήτημα η μονιμότητα κάποιου. Είναι η κατεύθυνση. Δεν φταίει η μονιμότητα για πολλά χρόνια, φταίει η κατεύθυνση και φταίει η δραστηριότητά του, προς τα πού κινείται. Δεν φταίει το ότι θα είναι για δύο ή τρεις θητείες. Είμαστε έξω απ’ αυτήν τη λογική.
     	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Σκυλλάκο.
     	ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε Πρόεδρε, θέλω το λόγο για ένα λεπτό.
     	ΠΡΟΕΔΡΕΥΩΝ (Αναστάσιος Νεράντζης): Για ένα λεπτό μόνο, κύριε Υπουργέ, γιατί πρέπει να προχωρήσει ο κατάλογος των ομιλητών.
     	Ορίστε, έχετε το λόγο.
     	ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Όλοι αναφέρουν ότι καθυστέρησε το νομοσχέδιο. Αμέσως μετά το ομαδικό κρούσμα ντόπινγκ στην άρση βαρών, ενώ στις 3 Μαρτίου είχαμε άλλα έξι ήδη και η νομοπαρασκευαστική είχε ομόφωνα δεχθεί να μεταφερθούν στο Ε.Σ.Κ.Α.Ν. οι δειγματολήπτες, δηλαδή, πριν γίνει το ντόπινγκ, κάναμε μία επιτροπή με τον κ. Κίτα, τον πρύτανη, και εκεί ήταν ομοσπονδίες, Ε.Ο.Φ. κ.λπ.. Για να μην επηρεάσουμε ήδη αυτούς που βρίσκονται στο μέσο της αγωνιστικής περιόδου και επειδή ήταν παραμονές Ολυμπιακών Αγώνων, είπαμε πως ό,τι και να αποφασίσουμε με το νομοσχέδιο, αυτό θα ισχύει από την καινούργια αγωνιστική περίοδο, δηλαδή από τώρα. Αυτά είναι γραμμένα στα Πρακτικά. Επομένως είτε το φέρναμε πριν είτε το φέρνουμε τώρα, θα ίσχυε ούτως ή άλλως από τώρα, από την καινούργια αγωνιστική περίοδο.
     Σε αυτό που είπε ο κ. Σκυλλάκος -που έχει δίκιο- αν το δέχονται ή όχι, αν εμείς συμφωνήσουμε ότι είναι η απλή αναλογική, το άρθρο 29 του νόμου που υπάρχει αυτήν τη στιγμή από το 7 μέχρι και το 11 λέει όταν οι ομοσπονδίες δεν ακολουθούν το νόμο τι γίνεται. Καταλάβατε; Εμείς βγάζουμε έναν νόμο. Ο ν.2725. Για να μη χάνω τον χρόνο θα σας το δώσω αν θέλετε φωτοτυπία για να το πάρετε. Από τις παραγράφους 7-11 του ν. 3479/2006, το άρθρο 29 θα σας το βγάλω τώρα φωτοτυπία και θα σας το δώσω. Και αν θέλουν και οι υπόλοιποι να το δώσω. 
     ΑΘΑΝΑΣΙΟΣ ΑΛΕΥΡΑΣ: Δεν είναι τόσο απλό το θέμα. 
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Όχι, δεν είναι απλό. Λέω ότι υπάρχει ο νόμος ο τωρινός, όταν μια ομοσπονδία δεν… 
     ΑΘΑΝΑΣΙΟΣ ΑΛΕΥΡΑΣ: Ο νόμος δεν μπορεί να παραβιάζει την καταστατική αυτονομία και το Σύνταγμα. 
     ΠΡΟΕΔΡΕΥΩΝ (Αναστάσιος Νεράντζης): Κύριε Αλευρά, αμέσως μετά είναι η σειρά σας. Θα  μιλήσετε. 
     Κύριε Υπουργέ, παρακαλώ ολοκληρώστε.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ο νόμος, για να το καταλάβουμε τα χρήματα του ελληνικού λαού τα δίνει…
     ΑΘΑΝΑΣΙΟΣ ΑΛΕΥΡΑΣ: Άλλο αυτό.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Όχι άλλο. Εκεί είναι το θέμα.
     Η παράγραφος 6 είναι για την Ε.Π.Ο.. Αφού θέλετε να μιλούμε ευθέως. Από το 7-11 είναι για τις ομοσπονδίες. Όποια ομοσπονδία θέλει να γίνει Ε.Π.Ο. και να πηγαίνει με το καταστατικό της και να μη χρειάζεται να ακολουθεί το νόμο, τότε από εκεί και πέρα δεν παίρνει και χρήματα. Υπάρχει διαπιστωτική πράξη. 
     Επομένως, αφήστε να διαβάσει καθένας το νόμο και να κρίνει  τον υπάρχοντα νόμο. 
     ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Κοινοβουλευτικός Εκπρόσωπος του Λαϊκού Ορθόδου Συναγερμού, ο κ. Ροντούλης Αστέριος, Βουλευτής του νομού Λάρισας. 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, να φύγουμε αυτοί που είμαστε εγγεγραμμένοι να μιλήσουμε; Τι θα καθόμαστε να κάνουμε εδώ μέσα. Συγγνώμη για την παρέμβασή μου.
     ΠΡΟΕΔΡΕΥΩΝ (Αναστάσιος Νεράντζης): Εδώ μέσα έχουμε δουλειά να κάνουμε όμως, κύριε Μπαντουβά. Είστε εγγεγραμμένος. 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Να τον αλλάξετε τον Κανονισμό.
     ΠΡΟΕΔΡΕΥΩΝ (Αναστάσιος Νεράντζης): Κύριε Μπαντουβά, περιμένετε τη σειρά σας να μιλήσετε. Έχετε το νούμερο 12. Τι να κάνουμε; 
     ΑΣΤΕΡΙΟΣ ΡΟΝΤΟΥΛΗΣ: Θα μιλήσει ο κ. Μπαντουβάς τώρα; 
     ΠΡΟΕΔΡΕΥΩΝ (Αναστάσιος Νεράντζης): Όχι. Προηγείται η κ. Αράπογλου και ο κ. Αλευράς. 
     ΑΣΤΕΡΙΟΣ ΡΟΝΤΟΥΛΗΣ: Θέλετε να μιλήσετε, κύριε Μπαντουβά; Είμαι έτοιμος να κατέλθω.
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Όχι, κύριε Ροντούλη. Ο Κανονισμός να αλλάξει. Δεν μπορούμε να κάνουμε τις γλάστρες. 
     ΠΡΟΕΔΡΕΥΩΝ (Αναστάσιος Νεράντζης): Κύριε Μπαντουβά, καθίστε παρακαλώ. 
     Κύριε Ροντούλη, έχετε το λόγο. Εσείς είστε πάντα σύντομος.
     ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε. Ξέρετε ότι είμαι πάντα σύντομος. 
     Αγαπητοί συνάδελφοι, συζητάμε ένα πάρα πολύ σημαντικό νομοσχέδιο. Στην συζήτηση αυτή δεν άκουσα από κανέναν μα κανέναν συνάδελφο να κάνει την εξής παρατήρηση. 
     Μ’ ακούτε, κύριε Υφυπουργέ; 
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ναι, ναι.
     ΑΣΤΕΡΙΟΣ ΡΟΝΤΟΥΛΗΣ: Υπήρξε μια διακομματική επιτροπή. Το γνωρίζετε αυτό. Έγινε με πρωτοβουλία του αξιότιμου Πρωθυπουργού της χώρας. Η διακομματική αυτή επιτροπή επί έντεκα μήνες εργαζόταν για όλα αυτά τα θέματα που φέρνει το νομοσχέδιο. Και κανείς δεν έκανε μνεία των εργασιών της επιτροπής αυτής. Μετά, λοιπόν, από εργασίες έντεκα μηνών…
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Η δική μου ομιλία αυτά που κάναμε για το Ε.Σ.Κ.Α.Ν.…
     ΑΣΤΕΡΙΟΣ ΡΟΝΤΟΥΛΗΣ: Αλλού θα καταλήξω. 
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Ένα λεπτό. Οι δειγματολήπτες πριν γίνει οτιδήποτε μετεφέρθησαν στο Ε.Σ.Κ.Α.Ν.. Εγώ ήμουν στην διακομματική επιτροπή και αρχίσαμε να εφαρμόζουμε τα πορίσματα της διακομματικής επιτροπής. 
     ΠΡΟΕΔΡΕΥΩΝ (Αναστάσιος Νεράντζης): Κύριε Υφυπουργέ, παρακαλώ να μην ξαναδιακόψετε και μάλιστα χωρίς άδεια του Προεδρείου. 
     Ελάτε, κύριε Ροντούλη.
     ΑΣΤΕΡΙΟΣ ΡΟΝΤΟΥΛΗΣ: Δεν πειράζει. Να ζωντανέψει η Αίθουσα. 
     Εφόσον, λοιπόν, ήσασταν και μέλος της επιτροπής και γνώστης των πορισμάτων θα πρέπει να ακούσετε –και επίτηδες το κάνω από το Βήμα αυτό- το πρώτο συμπέρασμα στο οποίο κατέληξε η διακομματική ξαναλέω αυτή επιτροπή που έκανε ένα πλουσιότατο έργο. 
     Το πρώτο συμπέρασμα είναι το εξής: άκρατος κομματισμός, πλήρης κομματικοποίηση των ομοσπονδιών. Και βεβαίως ο αξιότιμος Βουλευτής του Λαϊκού Ορθοδόξου Συναγερμού και εκλεκτός συνάδελφος, κ. Γεωργιάδης, έκανε τον κόπο να διαβάσει όλο αυτό το ογκώδες πόρισμα της επιτροπής, να μας υποβάλλει ένα υπόμνημα στο Λαϊκό Ορθόδοξο Συναγερμό απαύγασμα του οποίου ήταν η τροπολογία την οποία κατέθεσε και βλέπω εδώ ότι είναι εκπρόθεσμη.
     Δεν πάει να είναι ό,τι θέλει, είναι εξυγιαντική του όλου συστήματος. Τώρα, εμπρόθεσμη, εκπρόθεσμη κ.λπ., δεν παίζει ρόλο, να δούμε την ουσία.
     Απευθύνομαι προς όλους και τον εκλεκτό συνάδελφο εκ Λαρίσης, τον κ. Σκυλλάκο, που είπε ότι είναι ατελής. Δεν είναι καθόλου ατελής. Κινείται πάνω σε μία ευέλικτη γραμμή, την οποία θα μου επιτρέψετε να εξηγήσω. Σας δίδετε, κύριε Υφυπουργέ, μία μοναδική ευκαιρία να συνδέσετε την πολιτική σας παρουσία με μία εξυγιαντική τομή. Και θεωρώ, αν διερμηνεύω καλά τα αισθήματά σας, ότι θέλετε να το κάνετε. Κάντε το, για να τελειώνουμε. 
     Ακούστε, λοιπόν, τις βασικές πρόνοιες -γιατί άκουσα και την πλευρά του ΠΑ.ΣΟ.Κ.- της τροπολογίας: 
     Πρόνοια πρώτη. Λέει «είτε, είτε». Δηλαδή, είτε μία ομοσπονδία θα δεχθεί θέσπιση ορίου θητειών είτε –εναλλακτικά- θα δεχθεί αναλογική εκπροσώπηση ξεχωριστών ψηφοδελτίων. Άρα, αγαπητέ συνάδελφε του Κομμουνιστικού Κόμματος, λέει «είτε, είτε». 
     Και συνεχίζω. Άκουσα και την πλευρά του ΠΑ.ΣΟ.Κ.. Μα, λέει, είναι δυνατόν να καταστρατηγηθεί η αυτονομία; Προσέξτε. Συνεχίζει ο κ. Γεωργιάδης την τροπολογία που κατέθεσε και λέει: «Η αυτονομία των ομοσπονδιών δεν θίγεται, διότι θα γίνεται σε εθελοντική βάση». Εάν θέλουν, εάν δεν θέλουν, δεν το κάνουν. Άρα, λοιπόν, με ποιο έρεισμα λογικής έρχεται ο εκλεκτός συνάδελφος του ΠΑ.ΣΟ.Κ. και λέει «δεν πρέπει να καταστρατηγήσουμε την αυτονομία»; Ε, λοιπόν, δεν την καταστρατηγούμε και λειτουργούμε εξυγιαντικά. 
     Άκουσα τον εκλεκτό συνάδελφο του Κομμουνιστικού Κόμματος, ο οποίος είπε ότι είναι ατελής και το έκανε πιο σκληρό ακόμα. Όμως, δεν προσέξατε το εξής σημείο. Συνεχίζει η τροπολογία και λέει: «Μία ομοσπονδία θα πρέπει ή το ένα «είτε» να υιοθετήσει, δηλαδή τη θέσπιση θητειών, είτε να προχωρήσει σε αναλογική εκπροσώπηση, προκειμένου να λάβει χρήματα από τον κρατικό προϋπολογισμό». Αυτό, αγαπητέ συνάδελφε, δεν είναι λογικό; Δηλαδή, τη στιγμή που διαχειρίζομαι χρήματα από τον κρατικό κορβανά, θα είμαι εντελώς ανεξέλεγκτος; Το λέω, γιατί άκουσα ότι είστε και εσείς στην ίδια πάνω-κάτω άποψη και θέλετε να είναι και πιο σκληρό ακόμη. Το θέμα, όμως, είναι να μην καταστρατηγήσουμε και την αυτονομία των ομοσπονδιών.
     Άρα, λοιπόν, η τροπολογία αυτή δεν κατετέθη απλά από ένα Βουλευτή του Λαϊκού Ορθόδοξου Συναγερμού ελαφρά τη καρδία, κατετέθη μετά από επεξεργασία που έγινε στο κόμμα και αφού προηγήθηκε μία εμπεριστατωμένη μελέτη -δηλαδή κάναμε τον κόπο, που δεν έκαναν δικοί σας Βουλευτές, κύριε Υφυπουργέ- των πορισμάτων της διακομματικής επιτροπής. Δεν λέω για εσάς, λέω για κάποιους Βουλευτές σας, που έρχονται ελαφρά τη καρδία εδώ μέσα και αναμασούν σαν παπαγαλάκια ό,τι τους λέτε. Εμείς δεν κάνουμε αυτό το πράγμα. Διαβάζουμε και τοποθετούμαστε.
     Αγαπητέ συνάδελφε, γιατί σηκώνετε τα χέρια;
     ΚΩΝΣΤΑΝΤΙΝΟΣ ΚΟΥΚΟΔΗΜΟΣ: Σηκώνω τα χέρια, γιατί αυτό που λέτε είναι…
     ΑΣΤΕΡΙΟΣ ΡΟΝΤΟΥΛΗΣ: Δεν λέω ότι είστε εσείς παπαγαλάκι, κάποιοι άλλοι αυτό το ρόλο παίζουν.
     ΠΡΟΕΔΡΕΥΩΝ (Αναστάσιος Νεράντζης): Κύριε Ροντούλη, σας παρακαλώ. Δεν κάνουμε διάλογο. Ολοκληρώστε.
     ΑΣΤΕΡΙΟΣ ΡΟΝΤΟΥΛΗΣ: Ειπώθηκε –και είναι ένα σημαντικό επιχείρημα που θα πρέπει να το δούμε- ότι εάν βάλουμε θητεία, υπάρχουν κάποιοι άνθρωποι, πρόεδροι, γραμματείς, ταμίες ομοσπονδιών, οι οποίοι έχουν ανοίξει κάποιες πόρτες στο εξωτερικό. Έρχονται σε επαφή με κάποιους ανθρώπους στο εξωτερικό. Λέει το επιχείρημα αυτό: Εάν τους στερήσουμε την τρίτη εκλογή, για παράδειγμα, αυτομάτως θα χάσουμε και τις επαφές που δύσκολα αποκτώνται με ομολόγους του εξωτερικού. Το ακούμε, είναι ένα σημαντικό επιχείρημα, αλλά αντιπροτείνουμε.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Τι είναι αυτοί;
     ΑΣΤΕΡΙΟΣ ΡΟΝΤΟΥΛΗΣ: Εμείς δεν τα κοιτάμε αυτά. Είναι προσωπικά δεδομένα, κύριε Υφυπουργέ. Αυτά τα κάνετε εσείς, εάν είναι κάποιος ΠΑ.ΣΟ.Κ., Νέα Δημοκρατία. Εσείς τα κάνετε αυτά, εμείς τους βλέπουμε όλους ως Έλληνες. Δεν κοιτάμε αν είναι ΠΑ.ΣΟ.Κ., Νέα Δημοκρατία, Κ.Κ.Ε. κ.λπ., μακριά από εμάς αυτή η λογική.
     Επανέρχομαι. Δεν υπάρχει και εδώ κανένα πρόβλημα. Η θητεία θα πρέπει να είναι για την εκτελεστική –ας το πω έτσι- εξουσία των ομοσπονδιών, δηλαδή, για τον πρόεδρο, τον αντιπρόεδρο, το γραμματέα και τον ταμία. Τα άλλα μέλη θα μπορούν να επανεκλεγούν άνευ θητείας. Άρα, λοιπόν, και εκεί δεν υπάρχει πρόβλημα.
     Συνεπώς, αγαπητέ κύριε Υπουργέ, θα πρέπει να δούμε εάν υπάρχει πολιτική βούληση να εξυγιάνουμε έναν τομέα που βρίθει κομματισμού, εκτός εάν θέλετε να συνεχίσετε την πεπατημένη. Τότε, όμως, να μη λέτε ότι λειτουργείτε εξυγιαντικά με το νομοσχέδιό σας.
     Επειδή, λοιπόν, θεωρώ ότι δεν θέλετε να λειτουργήσετε πάνω στην πεπατημένη, πάνω στις ράγες που άλλες νοσηρές ηγεσίες του παρελθόντος έχουν θέσει, θα κάνετε δεκτή, έστω κι αν είναι εκπρόθεσμη, όχι την τροπολογία –φέρτε  εσείς δική σας πρόταση, δεν μας ενδιαφέρει ποιος και από πού εκκινεί, μας ενδιαφέρει η ουσία- αλλά τη λογική που σας ανέπτυξα. 
     Άρα λοιπόν, επανέρχομαι τώρα σ’ ένα άλλο θέμα, στο θέμα των συνδέσμων, γιατί άκουγα μέσα στην Αίθουσα διάφορα. Να το πω για να το ξεκαθαρίσουμε, ότι δεν καταργούνται οι σύνδεσμοι.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Πόσες φορές θα το πείτε;
     ΑΣΤΕΡΙΟΣ ΡΟΝΤΟΥΛΗΣ: Πόσες φορές; Εδώ συνέχεια ακούμε, καταργούνται και καταργούνται. Δεν καταργούνται οι σύνδεσμοι.
     Όμως, κύριε  Υφυπουργέ, ξέρετε τι κάνετε; Τους απομυζείτε, τους αποστεώνετε, τους φέρνετε σε μία κατάσταση, όπου θα είναι κλινικά νεκροί, να το πω έτσι. Δεν θα λειτουργούν οι σύνδεσμοι, αλλά θα υπάρχουν. Ναι μεν, δεν τους απαγορεύουμε, δεν τους κλείνουμε, αλλά οι πρόνοιες που λαμβάνετε είναι τέτοιου είδους που ουσιαστικά είναι ως μη υπάρχοντες. Σε αυτό το καθεστώς τους έχετε φέρει. Και το λέω αυτό, για να σας πω εκ των προτέρων ότι εμείς θέλουμε να ψηφίσουμε το νομοσχέδιο, υπό την αίρεση ότι θα κάνετε δεκτή, όχι την τροπολογία Γεωργιάδη, για να μην προσωποποιώ τα πράγματα, αλλά τη λογική που σας ανέπτυξα, εκ μέρους του Λαϊκού Ορθόδοξου Συναγερμού, γιατί μας ενδιαφέρει η ουσία και μόνο αν αποσύρετε  το άρθρο 2 και το άρθρο 3. Διότι εάν δεν τα αποσύρετε αυτά, αυτό σημαίνει ότι κινείσθε στην πεπατημένη. 
     Επανέρχομαι, λοιπόν, στους συνδέσμους, για να πω τα εξής στοιχεία. Οι σύνδεσμοι μέσα στο επαγγελματικό ποδόσφαιρο είναι το πλέον στοιχείο δημοκρατίας. Δηλαδή, απέναντι στη διοίκηση μιας Π.Α.Ε. που βεβαίως λειτουργεί ανεξέλεγκτα, γιατί επιχείρησή της είναι, δεν θα πρέπει να βάλουμε ένα στοιχείο δημοκρατικό που είναι οι σύνδεσμοι; Άρα, λοιπόν, αντί να απομυζούμε τη δύναμή τους, πρέπει να τους ενισχύουμε, ως θεσμικό αντίβαρο δημοκρατικής προέλευσης, έναντι των διοικήσεων των Π.Α.Ε.. 
     Ξέρετε αυτό το σύστημα που σας λέω τώρα σε τι προσιδιάζει, αγαπητέ κύριε  Υφυπουργέ; Προσιδιάζει –και ξέρει και ο εκλεκτός κύριος Πρόεδρος, ο κ. Νεράντζης, διότι διαβάζει την ιστορία- στο σύστημα των Βένετων και των Πράσινων που ήταν στον Ιππόδρομο του Βυζαντίου και ήταν το  αντίβαρο κατά κάποιον τρόπο της αυθαιρεσίας των βυζαντινών αυτοκρατόρων. Άρα, λοιπόν, όχι μόνο θα πρέπει να ενισχύσουμε τους συνδέσμους, αλλά αν θέλετε ηθελημένα πρέπει να τονώνουμε τη δράση τους για να λειτουργήσει αυτό ως θεσμικό αντίβαρο.
     Βεβαίως, σας διαφεύγει και κάτι άλλο, διότι ακούστηκε στην Αίθουσα ότι κάποιοι βγάζουν 5.000 ευρώ κ.λπ.. Κοιτάξτε να δείτε, οι σύνδεσμοι παίρνουν κάποια πακέτα εισιτηρίων σε χαμηλότερη αξία. Αντί να τα πάρουν για παράδειγμα 10 ευρώ, τα παίρνουν 5 ευρώ -λέω εγώ τώρα- αλλά τα  5 ευρώ της τιμής του εισιτηρίου τα πωλούν 7 ευρώ. Γιατί; Διότι θέλουν κάποια έσοδα και για να λειτουργήσουν, αλλά και για να κάνουν κοινωνικό έργο, να αναπτύξουν κοινωνική δράση. Και αυτό γίνεται στην επαρχία, γίνεται με συνδέσμους φιλάθλων. Θα πείτε,  αυτό το επιχείρημα πού το βρήκατε πάλι εσείς του Λαϊκού Ορθόδοξου Συναγερμού; Το βρήκαμε, διότι υπάρχει ένα ψήφισμα του Ευρωπαϊκού Κοινοβουλίου εν έτει 1996, που ξέρετε τι λέει; Ότι θα πρέπει τις ενσωματώσεις φιλάθλων -τώρα εσείς λέτε λέσχη, σύνδεσμοι κ.λπ.- να τις ενισχύουν με πόρους οι Π.Α.Ε., προκειμένου να παράγουν κοινωνικό έργο και να έχουν κοινωνική διάσταση.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ολοκληρώνω, εκλεκτέ κύριε  Πρόεδρε.
     Κύριε  Υπουργέ, ή θα μιλήσουμε σοβαρά και θα πάρουμε σοβαρά μέτρα ή μην ταλαιπωρείτε το Σώμα. Διότι τέτοιοι νόμοι έρχονται. Κάθε Κυβέρνηση κατεβάζει το δικό της νόμο για την καταπολέμηση της βίας κ.λπ.. Ή θα κινηθούμε σοβαρά και με τόλμη ή θα κάνετε μία από τα ίδια.
     Ευχαριστώ πολύ.
     (Χειροκροτήματα από την πτέρυγα του Λαϊκού Ορθόδοξου Συναγερμού)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε  Ροντούλη.
     Επανερχόμαστε στον κατάλογο των ομιλητών.
     Ο Βουλευτής του Κ.Κ.Ε. στην Κέρκυρα, ο κ. Χαράλαμπος Χαραλάμπους, έχει το λόγο.
     ΧΑΡΑΛΑΜΠΟΣ ΧΑΡΑΛΑΜΠΟΥΣ: Ευχαριστώ, κύριε  Πρόεδρε.
     Κυρίες και κύριοι συνάδελφοι, οφείλω να πω ότι μελέτησα με μεγάλη προσοχή το υπό ψήφιση νομοσχέδιο, άκουσα με ακόμη πιο μεγάλη προσοχή τους εισηγητές και των δύο κομμάτων της Νέας Δημοκρατίας και του ΠΑ.ΣΟ.Κ., τόσο σήμερα, όσο και στην αρμόδια επιτροπή και οφείλω να πω ότι ένα πράγμα μου έκανε πράγματι τεράστια εντύπωση.
     Ποιο είναι αυτό; Μιλούν όλοι για ριζικές λύσεις, μιλούν όλοι για αιτιολογικές θεραπείες, αλλά αποφεύγουν να ακουμπήσουν το δάκτυλο επί τον τύπο των ήλων, αποφεύγουν να αναφερθούν στις πραγματικές αιτίες οι οποίες οδηγούν στη βία στα γήπεδα, στη βία στον αθλητισμό και βέβαια στη φαρμακοδιέγερση των αθλητών. 
     Το Κομμουνιστικό Κόμμα Ελλάδας, κυρίες και κύριοι συνάδελφοι, ποτέ δεν έχει κρύψει τα λόγια του. Λέει, λοιπόν, ότι η κύρια, η καθοριστική αιτία των κακών αυτών είναι η μεγάλη, η τεράστια, η άκρατη εμπορευματοποίηση του αθλητισμού. Μια εμπορευματοποίηση που αυγατίζει, οδηγεί σε τεράστια αύξηση την κερδοφορία κάποιων μεγαλοεπιχειρηματιών και κάποιων πολυεθνικών τους οποίους, κατά τραγική ειρωνεία, ο κόσμος τους αποκαλεί και χορηγούς για να επιρρωθεί ίσως το ρηθέν ότι στη σημερινή κοινωνία οι λέξεις έχουν χάσει πράγματι τη σημασία τους. 
     Κυρίες και κύριοι συνάδελφοι, τα ολυμπιακά ιδεώδη έχουν εδώ και πολλά χρόνια χάσει το νόημά τους. Σχεδόν όλα τα αθλήματα, σχεδόν οι περισσότερες μεγάλες ομάδες και οι πιο ταλαντούχοι αθλητές ελέγχονται από τα διεθνή μονοπώλια και σχετίζονται άμεσα με τον εμπορευματοποιημένο αθλητισμό. Ιδιαίτερα στη χώρα μας, οι επιπτώσεις από την πορεία περαιτέρω εμπορευματοποίησης του αθλητισμού που προώθησαν η Νέα Δημοκρατία και το ΠΑ.ΣΟ.Κ. με την πολιτική και της Ευρωπαϊκής Ένωσης είναι εξαιρετικά αρνητικές.
     Η επιχείρηση «ισχυρή Ελλάδα» και στον αθλητισμό από τα μέσα της δεκαετίας του 1990 ουσιαστικά οδήγησε σε τραγωδία. Η επιδίωξη μεταλλίων και ο πρωταθλητισμός πάση θυσία προκάλεσε τον παραλογισμό του ντοπαρίσματος που πήρε πρωτοφανείς διαστάσεις, καταστρέφοντας την υγεία νεαρών αθλητών, ακυρώνοντας την ίδια την ουσία του αθλητισμού, αλλά πολύ περισσότερο θέτοντας και την επιστήμη ακόμη στην υπηρεσία ανήθικων επιδιώξεων. Συνετέλεσε ακόμη στην απορρόφηση όλων -και εδώ είναι το τραγικό, κύριε Υπουργέ- των πόρων και στη συρρίκνωση κάθε προγράμματος μαζικού αθλητισμού, ερασιτεχνικού και γενικά κάθε αθλητικής δραστηριότητας που δεν υπηρετεί τα κέρδη και τον αθλητισμό-επιχείρηση. 
     Ειπώθηκε από άλλο ομιλητή ότι αν διαιρέσει κανείς τα χρήματα από τα κονδύλια που δίνονται για το σχολικό αθλητισμό με τον αριθμό των σχολείων φθάνουμε στο ότι κάθε σχολείο παίρνει το ιλιγγιώδες ποσό το χρόνο, των 150-200 ευρώ περίπου. 
     Τι να πω για την περιφέρεια; Να πω για παράδειγμα για την ιδιαίτερη εκλογική μου περιφέρεια, την Κέρκυρα. Ο Νομός της Κέρκυρας έχει δεκατρείς δήμους, έχει πάρα πολλά αθλητικά σωματεία, ποδοσφαιρικά σωματεία, ναυταθλητικά σωματεία. Τι παίρνουν αλήθεια αυτά τα σωματεία σαν επιχορήγηση; Διαθέτει όλη η Κέρκυρα ένα πανάθλιο κλειστό κολυμβητήριο και ένα ακόμη πιο άθλιο κλειστό γυμναστήριο. Καμμιά υποδομή για προπονήσεις, καμμιά υποδομή από σκάφη για κωπηλασία, για ιστιοπλοΐα κ.λπ. κανένα αξιοπρεπές γήπεδο. Αυτή θεωρώ ότι ουσιαστικά είναι η εικόνα της περιφέρειας παντού.
     Κυρίες και κύριοι συνάδελφοι, αποδείχθηκε περίτρανα ότι η εμπορευματοποίηση καταστρέφει τον αθλητισμό και ακυρώνει ολοκληρωτικά το δικαίωμα του λαού για άθληση, χωρίς να υπάρχουν οι προϋποθέσεις για άθληση ώστε να βγουν γνήσια και πολλά ταλέντα και ο συναγωνισμός να είναι πραγματικός και υγιής, να διαμορφώνονται με τον τρόπο αυτό σούπερ αθλητές, οι οποίοι είναι όμηροι αυτών που τους κατασκευάζουν. Ιδιαίτερα στο επίπεδο που έχουν φθάσει σήμερα οι αθλητικές επιδόσεις κάθε επιδίωξη υπέρβασής τους οδηγεί όλο και πιο βαθιά στο τούνελ των αναβολικών. 
     Κύριοι συνάδελφοι, είναι ουτοπία να ισχυρίζεται κανείς ότι σ’ αυτό το περιβάλλον μπορεί να υπάρξει καθαρός αθλητισμός, ότι μέτρα αποκλειστικά κατασταλτικού χαρακτήρα, ένταση των ελέγχων, αυστηριοποίηση του θεσμικού πλαισίου μπορούν να διορθώσουν την κατάσταση.
     Αποτελεί ουτοπία ότι μπορούν να συνυπάρξουν αρμονικά η πολιτική των κερδών με αθλητισμό που εξυπηρετεί τις σύγχρονες λαϊκές ανάγκες. 
     Οι νέες ρυθμίσεις που προωθεί η Κυβέρνηση στο όνομα της εξυγίανσης του αθλητικού οικοδομήματος, για άλλη μια φορά είναι και υποκριτικές και αποπροσανατολιστικές αφού όχι μόνο δεν προσδιορίζουν τις αιτίες, αλλά ούτε καν τις ακουμπούν. Η κατάσταση στον αθλητισμό δεν παίρνει γιατρειά με μικροβελτιώσεις και μέτρα δήθεν ελέγχου. Η σήψη είναι πολύ βαθιά και για να ανακοπεί χρειάζονται ριζικές αλλαγές, χρειάζεται ριζική ανατροπή της εφαρμοζόμενης πολιτικής, απεγκλωβισμός του αθλητισμού από τον εναγκαλισμό του μονοπωλιακού κεφαλαίου και αποφασιστική πριμοδότηση της ανάπτυξης του αθλητισμού για όλο το λαό.
     Το Κ.Κ.Ε. διεκδικεί τη χορήγηση δωρεάν από το κράτος όλων των προϋποθέσεων για τη φυσική αγωγή και τον αθλητισμό του λαού και της νεολαίας, υλικοτεχνική υποδομή, επιστημονική στήριξη, επαρκή χρηματοδότηση, νομικό πλαίσιο που θα κατοχυρώνει το δικαίωμα στο μαζικό αθλητισμό. Παλεύει ακόμη για τη διαμόρφωση ενιαίου συστήματος φυσικής αγωγής και αθλητισμού στην εκπαίδευση, στο στρατό, στη γειτονιά με καθηγητές φυσικής αγωγής και όλα τα άλλα απαιτούμενα μέσα. Παλεύει να διαμορφωθούν προϋποθέσεις δωρεάν άθλησης για όλο τον κόσμο στους Ο.Τ.Α., να καταργηθεί ο επαγγελματικός αθλητισμός που βασίζεται στους επιχειρηματίες και χορηγούς και έχει μεταβληθεί σε επιχείρηση. Να καταργηθούν οι αθλητικές ανώνυμες εταιρείες. Ζητεί επαρκή κρατική χρηματοδότηση των αθλητικών ομοσπονδιών και σωματείων ώστε η άθληση να είναι δωρεάν, καθιέρωση της απλής αναλογικής για την εκλογή οργάνων του αθλητικού οικοδομήματος για να υπάρχει πλατιά εκπροσώπηση και πολύ μεγαλύτερη διαφάνεια. 
     Σας ευχαριστώ.
     ΠΡΟΕΔΡΕΥΩΝ (Αναστάσιος Νεράντζης): Το λόγο έχει τώρα ο Βουλευτής της Νέας Δημοκρατίας στο Νομό Πιερίας κ. Κώστας Κουκοδήμος. Ως παλαιός πολυνίκης πρωταθλητής θα έχετε ενδιαφέροντα πράγματα να μας πείτε.
     Ορίστε, κύριε Κουκοδήμο, έχετε το λόγο.
     ΚΩΝΣΤΑΝΤΙΝΟΣ ΚΟΥΚΟΔΗΜΟΣ: Κυρίες και κύριοι συνάδελφοι, εγώ σ’ αυτή την Αίθουσα δεν βλέπω παπαγαλάκια. Βλέπω συναδέλφους με άποψη και με επιχειρήματα.
     Αγαπητοί συνάδελφοι, είναι γεγονός ότι η χρήση των αναβολικών ουσιών στον αθλητισμό αποτελεί μια μεγάλη πληγή για τον αθλητισμό και για την αθλητική οικογένεια και είναι ένα πολυσύνθετο και πολυσήμαντο πρόβλημα. Όπως είναι γεγονός επίσης ότι η διαχρονικότητα και η μετεξέλιξή του, όσο περνούν τα χρόνια, έχει να κάνει με το είδος των ουσιών, τις μεθόδους, τον τρόπο που αυτές οι ουσίες έχουν παρεισφρήσει στον αθλητισμό, τα τεράστια οικονομικά συμφέροντα που εξυπηρετούν, αλλά και το οργανωμένο πια σύστημα ένταξής του στην αγορά. Οι ουσίες, ο τρόπος, η ευκολία πρόσβασης των αθλητών σ’ αυτές ίσως αλλάζουν. Όμως το πρόβλημα παραμένει το ίδιο, οξύνεται, κερδίζει έδαφος, διευρύνει το πεδίο δράσης του.
     Εγώ, κυρίες και κύριοι συνάδελφοι, δηλώνω υπέρμαχος του καθαρού αθλητισμού, πρώτα μιλώντας ως αθλητής. Όμως, θα πω ότι θα χρειαστούν πάρα πολλά χρόνια για να εμπεδωθεί στον κόσμο ότι είναι καλύτερα τα μικρά αποτελέσματα από τα μεγάλα. Το ζήσαμε, το νιώσαμε όσοι υπηρετήσαμε τις αξίες του αθλητισμού και του ολυμπισμού. Μεγαλώσαμε μ’ αυτές μέσα από τις σχολικές μας ομάδες, τον αγνό αθλητισμό, τους συλλόγους και τα σωματεία μας.
     Οι εμπειρίες στα γήπεδα πολλές, οι προκλήσεις μεγάλες, όμως υπήρξαν και αντιστάσεις. Υπήρξαν όρια που δεν ξεπεράστηκαν ποτέ, γιατί έτσι παιδευτήκαμε, έτσι γνωρίσαμε τον αθλητισμό. Και αυτό για μένα αποτελεί το μείζον και το πιο σημαντικό, ο σχολικός αθλητισμός από εκεί που ξεκινήσαμε να είναι έτσι αγνός και να προωθεί το «νους υγιής, εν σώματι υγιεί» και να αποτελέσει ένα χώρο όπου θα διασφαλίζεται η ψυχική και η σωματική υγεία των παιδιών. 
     Και πώς μπορεί αυτή η ιδέα να αλλοιωθεί; Με τα κίνητρα βέβαια που δίδονται στους μαθητές-αθλητές. Για ποιο λόγο θα μπορούσε κάποιος μαθητής να καταφύγει σε βοηθήματα ή ακόμα και σε παράνομες ουσίες, επιβλαβείς βέβαια για την υγεία του; Ο κύριος λόγος είναι για να πετύχει την εισαγωγή του σε κάποια ανώτερη ή ανώτατη σχολή. 
     Ο ν. 2725/99 για τον ερασιτεχνικό αθλητισμό, με το άρθρο 34 κάνει μια αναλυτική αναφορά στις παροχές σε διακεκριμένους αθλητές. Μπορεί για παράδειγμα να περάσει απευθείας στη Σχολή των Τ.Ε.Φ.Α.Α., στη Γυμναστική Ακαδημία δηλαδή εάν έχει μια πολύ καλή επίδοση ή να έχει μια προσαύξηση 10% των βαθμών του εφόσον επιλέξει κάποια άλλη σχολή.
     Το εισιτήριο σε μία σχολή το δίνει, για παράδειγμα, και μία πρώτη θέση στο πρωτάθλημα παίδων κορασίδων. Κρίνω ότι όλο αυτό το σύστημα των παροχών καλώς επανεξετάζεται και καλώς γίνεται πιο αυστηρό. Με το νέο νομοσχέδιο ρυθμίζονται τα κριτήρια για τους αγώνες μαθητών αθλητών και έτσι, θα απαλειφθεί το φαινόμενο να παίρνουν τα προνόμια να μπαίνουν στα πανεπιστήμια και στη συνέχεια να εγκαταλείπουν τον αθλητισμό. Θεωρώ πολύ κρίσιμο αυτό το σημείο. Πιστεύω ακράδαντα ότι αυτός ο δρόμος θα μας δώσει τα αποτελέσματα που όλοι επιθυμούμε. Η Γενική Γραμματεία Αθλητισμού έχει κάνει σημαντικά βήματα προς αυτήν την κατεύθυνση και είμαι σε θέση να τα γνωρίζω εκ των έσω. 
     Θα αναφερθώ επιγραμματικά, γιατί το ζητούμενο για μένα παραμένει ένα. Τι περισσότερο, τι πιο ουσιαστικό μπορούμε να προσφέρουμε. Το Υφυπουργείο Αθλητισμού στο πλαίσιο των κανόνων και των υποχρεώσεων των αθλητών που έχουν καθοριστεί διεθνώς έχει θεσπίσει και εφαρμόζει συγκεκριμένα μέτρα για την καταπολέμηση της φαρμακοδιέγερσης στον αθλητισμό με την ενίσχυση του ρόλου και των αρμοδιοτήτων του Ε.Σ.Κ.Α.Ν. και με την αυστηρή τήρηση των νόμων της ελληνικής πολιτείας. Εμείς φροντίσαμε να παραχωρήσουμε χώρους στο φορέα, να του δώσουμε προϋπολογισμό για να μπορεί να επιτελέσει το έργο του απρόσκοπτα. Σήμερα, η πολιτεία μέσω αυτού του νομοσχεδίου δίνει επιπλέον στο Ε.Σ.Κ.Α.Ν. τη δυνατότητα να είναι ο μοναδικός φορέας κατά της φαρμακοδιέγερσης και τον ενισχύει σε επίπεδο οικονομικό, σε επίπεδο προσωπικού, σε επίπεδο υλικοτεχνικής υποδομής, κάνοντας έτσι έναν ανεξάρτητο φορέα αντιμετώπισης του φαινομένου της φαρμακοδιέγερσης. Καταρτίσαμε τη λίστα των απαγορευμένων ουσιών σε συνεργασία με διεθνείς οργανισμούς, οι οποίες ανανεώνονται κάθε χρόνο. Καθιερώθηκε η λήψη δειγμάτων, εκτός αγωνιστικών δράσεων, κάτι που αποτελεί κυρίαρχο σημείο για την αντιμετώπιση του ντόπινγκ. 
     Η υπουργική απόφαση που εκδόθηκε στις 16-5-2005 και καθορίζει τις διαδικασίες του ελέγχου ντόπινγκ στους αθλητές ενεργοποίησε ουσιαστικά και τους ελέγχους του Ε.Σ.Κ.Α.Ν.. Μέχρι τότε, γίνονταν έλεγχοι εντός αγώνων με εντολή της οικείας ομοσπονδίας, του Γενικού Γραμματέα Αθλητισμού και της Ε.Ο.Ε.. Το Ε.Σ.Κ.Α.Ν. σήμερα κάνει ελέγχους εντός αγωνιστικού χώρου, αλλά μεγαλύτερη έμφαση έχει δοθεί στους ελέγχους εκτός αγωνιστικού χώρου, που γίνονται και αιφνιδίως. 
     Για πρώτη φορά, έλεγχοι χωρίς ειδοποίηση έγιναν στις 27-5-2005 σε αθλητές της εθνικής ομάδος άρσης βαρών και κολύμβησης. Εντός αγωνιστικών χώρων έγιναν για πρώτη φορά στις 4-6-2005. Αυτά που σας λέω είναι πολύ σημαντικά. Ακόμη, έγιναν στο Πανελλήνιο Πρωτάθλημα Στίβου Ανδρών και Γυναικών και νέων 10.000 μέτρων. 
     Σε συνεργασία με το εθνικό μας εργαστήριο καθορίσαμε δειγματοληψίες αίματος πάλι για πρώτη φορά στην Ελλάδα. Το Δεκέμβριο του 2004 που η Ελλάδα διοργάνωσε τη Σύνοδο της Βουλιαγμένης με τη συμμετοχή εκατόν ογδόντα χωρών απ’ όλον τον κόσμο, καταρτίστηκε το βασικό κείμενο της Συνθήκης της UNESCO για την καταπολέμηση του ντόπινγκ, κείμενο το οποίο υιοθετήθηκε κατά 95% τον Οκτώβριο του 2005 στο Παρίσι. 
     Στον κανονισμό των γυμναστηρίων έχουμε απαγορεύσει τη διακίνηση οποιασδήποτε μορφής σκευασμάτων και σήμερα προσθέτουμε ένα ακόμη μέτρο. Όλα τα σκευάσματα και τα είδη υγιεινής διατροφής πρέπει να είναι εγκεκριμένα από τον Ε.Ο.Φ. και να μπορούν να τα αγοράζουν οι ενδιαφερόμενοι από συγκεκριμένα σημεία πώλησης, για παράδειγμα φαρμακεία. Πραγματικά, αισθανόμαστε υπερήφανοι, γιατί πρωταγωνιστήσαμε σ' αυτό που ισχύει σήμερα. Επομένως, έχουμε ένα βασικό εργαλείο που ισχύει διεθνώς ως όπλο μας για την κοινή προσπάθεια αντιμετώπισης του προβλήματος. 
     Η συνθήκη κατά της φαρμακοδιέγερσης που υιοθετήθηκε ομόφωνα από τα κράτη-μέλη έχει διατάξεις, ώστε να ενημερωθούν οι αθλητές για τους κινδύνους του ντόπινγκ στον αθλητισμό και αφορά το σύνολο της αθλητικής κοινότητας, με κυρίαρχο στόχο την πρόληψη της φαρμακοδιέγερσης. Με τη σύσταση αρμόδιων επιτροπών που βασικό στόχο είχαν όχι την καταστολή, αλλά την ενημέρωση των αθλητών, προπονητών και λοιπών παραγόντων του αθλητισμού, στοχεύσαμε στο να ενημερωθούν όσο το δυνατόν περισσότεροι αθλητές για τα αποτελέσματα της χρήσης του ντόπινγκ στον αθλητισμό. 
     Τέλος, όσον αφορά τα προνόμια τα οποία δίνουμε στους αθλητές, θέλω να αναφερθώ στα προνόμια που αφορούν τους αθλητές με αναπηρία. Προηγουμένως, κύριε Υπουργέ, άκουσα ότι θα κάνετε κάποιες αλλαγές. Κάναμε πολύ μεγάλο αγώνα για να βάλουμε αυτά τα παιδιά στα γήπεδα, βγάζοντάς τα από τα σπίτια τους, συμβάλλοντας στην ενσωμάτωσή τους στην ελληνική κοινωνία. Πριν από μερικά χρόνια τους δώσαμε τα ίδια κίνητρα που έχουν οι αρτιμελείς αθλητές. Αυτό τους έδωσε ώθηση και είχαμε τεράστιες επιτυχίες σε ευρωπαϊκό, παγκόσμιο και ολυμπιακό επίπεδο. Θεωρώ ότι τα κίνητρα για τους αθλητές με αναπηρία πρέπει να επανεξεταστούν ή, έστω, να τροποποιηθούν στη συνέχεια. Να δώσουμε σε αυτά τα παιδιά τη δυνατότητα να συνεχίσουν με το ίδιο πάθος και να προσελκύσουμε και άλλους νέους με αναπηρία.
     Το άλλο θέμα, κύριε Υπουργέ, είναι αυτό που αφορά το προσωπικό της Γενικής Γραμματείας Αθλητισμού και το καθεστώς ομηρίας στο οποίο έχει περιέλθει. Θα συμφωνήσω με την τροπολογία και την πρόταση των συναδέλφων Γρηγορίου Ψαριανού και Αναστάσιου Κουράκη για την αναγνώριση της υπηρεσίας στη Γενική Γραμματεία Αθλητισμού μέχρι και την ημερομηνία κατάταξής της ως πραγματική και δημόσια υπηρεσία.
     Δίνουμε έτσι μια δίκαιη και ισότιμη λύση για την κατάταξή τους στα μισθολογικά κλιμάκια το χρονικό διάστημα που υπηρετούσαν στη Γενική Γραμματεία Αθλητισμού με διάθεση ή μεταφορά ή απόσπαση από τα νομικά πρόσωπα της Γενικής Γραμματείας πριν από την πρόσληψή τους, που ούτως ή άλλως είναι ένα από τα κριτήρια του διορισμού.
     Κλείνοντας, θα αναφερθώ στο θέμα της βίας, κύριε Υπουργέ. Απλά πιστεύω ότι το παρόν νομοσχέδιο χτυπάει τη γροθιά στο μαχαίρι και το στηρίζω απόλυτα. 
     Σας ευχαριστώ. 
     ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς τον κ. Κουκοδήμο.
     Το λόγο έχει ο Βουλευτής Α’ Αθήνας του ΠΑ.ΣΟ.Κ. κ. Αλευράς. 
     ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, το νομοσχέδιο δεν απέχει πολύ από το να χαρακτηριστεί ως άλλη μια καταγραφή καλών προθέσεων, η οποία δυστυχώς είναι βέβαιο ότι θα αποδειχθεί στην πράξη αναποτελεσματική στην αντιμετώπιση και ρύθμιση των προβλημάτων, τα οποία φιλοδοξεί κατ’ όνομα να επιλύσει. 
     Δεν χρειάζεται να επιμείνω σ’ αυτά τα οποία εύστοχα και με αναλυτικό τρόπο τόνισε η εισηγήτριά μας κ. Σακοράφα. Θα ήθελα όμως να κάνω μερικές παρατηρήσεις για τα κεντρικά ζητήματα αυτού του νομοσχεδίου, που αποτελούν και την αρχή του.
     Το πρώτο έχει να κάνει με το ζήτημα της βίας. Στο ζήτημα της βίας το νομοσχέδιο αυτό δεν έρχεται να προσθέσει απολύτως τίποτα. Η μόνη παρέμβαση την οποία κάνει είναι να επιχειρεί, με τρόπο ο οποίος νομοτεχνικά είναι αδόκιμος τελείως, να ρυθμίσει κάποιες Λέσχες Φίλων των ομάδων, οι οποίες μπορούν να συσταθούν. 
     Από τη στιγμή βεβαίως που σ’ ένα νόμο αυτό ορίζεται ως μια διακριτική ευχέρεια ή δυνατότητα, είναι προφανές ότι τίποτε δεν πρόκειται να αλλάξει και βεβαίως τίποτα δεν πρόκειται να εφαρμοστεί από τη στιγμή που δεν υπάρχουν κυρώσεις. 
     Δεν αντιλαμβάνομαι για ποιο λόγο αυτά τα πρώτα άρθρα του νομοσχεδίου υπάρχουν και πρέπει να υπάρχουν σε νόμο. Τι προσθέτουν; Δεν προσθέτουν και δεν ρυθμίζουν απολύτως τίποτα. Δεν πρόκειται να εφαρμοστούν -το γνωρίζετε πολύ καλά- γιατί καμμία Π.Α.Ε. δεν πρόκειται να συναινέσει στο να εφαρμοστούν μέτρα εξορθολογισμού, σε μια προσπάθεια την οποία όλοι θέλουμε και πρέπει να είναι η προσπάθεια καταπολέμησης της βίας. 
     Το φαινόμενο της βίας εξακολουθεί να υφίσταται στο χώρο του αθλητισμού με τραγικό και δραματικό τρόπο και διογκώνεται. Η Κυβέρνηση, αδύναμη και αμήχανη, το παρακολουθεί και θα το βρει μπροστά της, όπως το βρήκε μπροστά της πριν από λίγους μήνες με τα τραγικά επεισόδια οργανωμένων στρατών, που έδωσαν ραντεβού θανάτου σε μια περιοχή της Αθήνας και ανενόχλητοι έλυσαν τους λογαριασμούς τους, με την πολιτεία αμέτοχη και θεατή. 
     Υπάρχει μια απλή, σαφής και δοκιμασμένη συνταγή σ’ όλο τον κόσμο. Αυτή τη συνταγή δεν θέλει η Κυβέρνηση να την εφαρμόσει και να την υλοποιήσει και γι’ αυτό καταφεύγει σ’ αυτού του είδους τις παρεμβάσεις, οι οποίες είναι αδόκιμες νομοτεχνικά και ουσιαστικά ατελέσφορες. 
     Ποια είναι αυτή η αρχή; Οι Ποδοσφαιρικές Ανώνυμες Εταιρείες και όλες οι Αθλητικές Ανώνυμες Εταιρείες θα έχουν την ευθύνη για τα φαινόμενα της βίας. Δραστικές κυρώσεις! Μόνο αυτή είναι η γλώσσα την οποία καταλαβαίνουν και μόνο αυτή είναι η γλώσσα την οποία πρέπει να χρησιμοποιήσουμε, προκειμένου να υπάρξει περιορισμός και εξάλειψη των φαινομένων βίας στους αθλητικούς χώρους. 
     Ουσιαστικές, αυστηρές κυρώσεις. Μόνο μ’ αυτόν τον τρόπο μπορούμε να ελπίζουμε ότι θα μπει μια τάξη στην κατάσταση αυτή. Διαφορετικά, οι υπόγειοι δεσμοί, οι εξαρτήσεις και οι σχέσεις θα συνεχίσουν, όπως εξακολουθούν να υφίστανται μέχρι σήμερα.
     Κανένας δεν καταλαβαίνει για ποιο λόγο η ελληνική πολιτεία, η ελληνική έννομη τάξη, το κράτος δικαίου, οι αρχές του κράτους δικαίου, που πρέπει να υπάρχουν στη χώρα, επιτρέπουν σε όλους μας να ανεχόμαστε, όταν πηγαίνουμε στα γήπεδα, να ακούγονται ύβρεις. Και όχι μόνο να ακούγονται ύβρεις μπροστά σε παιδιά δέκα, δώδεκα, δεκατριών χρονών, σε γυναίκες, σε οικογένειες, αλλά και οι αθλητές να αγωνίζονται με το φόβο και τον κίνδυνο ενός τραυματισμού από την ανεξέλεγκτη ρίψη αντικειμένων. 
     Ο κύριος Υπουργός, ο οποίος έχει και ευδόκιμη θητεία στα γήπεδα, γνωρίζει πολύ καλά τις αθλιότητες οι οποίες γίνονται στα γήπεδα του μπάσκετ ακόμα και σήμερα. Εκτοξεύονται αντικείμενα, κέρματα, μπουκάλια, με την παραμικρή αφορμή και κανένα ουσιαστικό μέτρο μέχρι σήμερα απ’ αυτά τα οποία έχουμε επινοήσει ή νομοθετήσει ή θεσπίσει δεν απεδείχθη αποτελεσματικό. Και επιμένουμε να λέμε σήμερα ότι έχουμε ένα νομοσχέδιο για τη βία, το οποίο στην ουσία δεν προσφέρει απολύτως τίποτα παραπάνω. Αν θέλουμε να είμαστε ειλικρινείς, να επιβληθούν αυστηρές κυρώσεις!
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Σε ποιους;
     ΑΘΑΝΑΣΙΟΣ ΑΛΕΥΡΑΣ: Σε όλες τις ανώνυμες εταιρίες οι οποίες εκμεταλλεύονται το αθλητικό ιδεώδες κατά τον τρόπο αυτό εξωθώντας οργανωμένους «στρατούς» σε αλητείες, σε αθλιότητες, σε πράξεις βίας οι οποίες είναι απαράδεκτες. Πρέπει να τελειώσει αυτό στην Ελλάδα! Είναι ντροπή για τον πολιτισμό αυτής της χώρας που μιλά για τον αθλητισμό, για τα ολυμπιακά ιδεώδη, και δεν μπορεί να διασφαλίσει τις συνθήκες ομαλής διεξαγωγής των παιχνιδιών σ’ όλα τα γήπεδα. Κάτι πρέπει να γίνει επιτέλους! Κάπου πρέπει να σταματήσει αυτό. Κι ας αφήσουμε τα φληναφήματα περί λεσχών και περί μη λεσχών. Οι ανώνυμες εταιρίες θα έχουν ευθύνη απόλυτη και θα αντιμετωπίζουν βαριές κυρώσεις, αν αυτές τις ευθύνες δεν μπορούν να τις φέρουν σε πέρας.
     Με ποιον τρόπο μπορεί να ελεγχθεί σήμερα, έτσι όπως είναι η κατάσταση, το ποιος μπαίνει στις κερκίδες; Ποια είναι η κύρωση αν οι σύνδεσμοι φιλάθλων αγοράζουν εισιτήρια και ποιος από την πολιτεία μπορεί να ελέγξει αν θα αγοράζουν οργανωμένα και μαζικά εισιτήρια; Με ποιον τρόπο θα το ελέγχετε όταν τα συστήματα, ακόμα και του ηλεκτρονικού εισιτηρίου, είναι στα χέρια των Π.Α.Ε. και αυτές γνωρίζουν πώς δίνονται; Και ποια θα είναι η στάση της ελληνικής πολιτείας αν αύριο βλέπει ότι σ’ όλα τα γήπεδα οι σύνδεσμοι φιλάθλων, που υποτίθεται δεν πρέπει να ταξιδεύουν και δεν πρέπει να παίρνουν μαζικά εισιτήρια, θα βρίσκονται όλοι  εκεί, στην ίδια κερκίδα, ο ένας δίπλα στον άλλο και όλοι μαζί οργανωμένα θα προκαλούν πολλές φορές επεισόδια κι εμείς θα τα βλέπουμε και θα θυμόμαστε τι λέγαμε στο νομοσχέδιο αυτό και θα θύουμε σπονδές στις προθέσεις του; 
     Έρχομαι στο ζήτημα του ντόπινγκ, για να προχωρήσω γρήγορα. Το ζήτημα του ντόπινγκ δεν είναι, κατά την άποψή μου, –και συμφωνώ και με τον κ. Κουκοδήμο και με την κ. Σακοράφα και με άλλους που το είπαν- ζήτημα απλώς προνομίων και δεν μπορούμε, ένα σύνθετο πρόβλημα να το αντιμετωπίσουμε μ’ αυτόν τον τρόπο. Πρέπει να έχουμε κατανόηση ότι οι αθλητές κάνουν μια μεγάλη προσπάθεια για να φθάσουν ψηλά. Είναι μια σκληρή προσπάθεια ζωής και είναι χρήσιμο και επιβεβλημένο να υπάρχει ένα σύστημα προνομίων, ηθικής ανταμοιβής για μια σκληρή προσπάθεια. Όμως δεν φθάνει μόνον αυτό. Χρειαζόμαστε τα αθλητικά σχολεία, χρειαζόμαστε τα σχολεία που θα τους επιτρέπουν να ολοκληρώνουν τις σπουδές τους παράλληλα με την καλλιέργεια του αθλητισμού, αυτά που υπάρχουν σ’ όλο τον κόσμο και που τα γνωρίζει πολύ καλά ο κύριος Υπουργός, γιατί έχει εμπειρία από το πώς προωθείται το μπάσκετ σε άλλες χώρες.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ολοκληρώνω, κύριε Πρόεδρε.
     Θα χρησιμοποιήσω και την ομιλία μου στα άρθρα την Τετάρτη για να πω ορισμένα  παραπάνω στο ζήτημα. 
     Θα ήθελα να μιλήσω επί δύο ακόμη θεμάτων, για να ολοκληρώσω. Το ένα έχει να κάνει, κύριε Υπουργέ, με το ζήτημα της Γενικής Γραμματείας και της χωροθέτησης του κτηρίου στο Ο.Α.Κ.Α.. Είναι ντροπή και προσβολή γι’ αυτό το αρχιτεκτονικό μνημείο που υπάρχει εκεί και πιστεύω ότι θα το ξαναδείτε το ζήτημα. Γνωρίζω τους ανθρώπους στη Γενική Γραμματεία. Είχα την ευκαιρία να δουλέψω στο έργο του Ο.Α.Κ.Α.. Είναι κρίμα να μπει ένα νέο κτήριο, το οποίο θα κλείσει οπτικά από μία πλευρά το μνημείο αυτό και νομίζω ότι πρέπει να βρεθεί μια άλλη λύση. Μπορούν άνετα οι άξιοι εργαζόμενοι στη Γενική Γραμματεία να δώσουν τη λύση. 
     Θα ήθελα τώρα να σας παρακαλέσω να μας δώσετε, αν υπάρχει, κάποια απάντηση για την τροπολογία –το έθεσε και ο κ. Κουκοδήμος- για την αναγνώριση της προϋπηρεσίας των υπαλλήλων της Γενικής Γραμματείας. Είναι ένα θέμα το οποίο νομίζω ότι πρέπει να λήξει. Έχουμε υποβάλει όλοι οι συνάδελφοι τροπολογίες και νομίζω ότι πρέπει η Κυβέρνηση να ανταποκριθεί.
     Ευχαριστώ.
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Αλευρά.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε Πρόεδρε, μπορώ παρακαλώ να μιλήσω για ένα λεπτό;
     ΠΡΟΕΔΡΕΥΩΝ (Αναστάσιος Νεράντζης): Ο κύριος Υφυπουργός ζητά να κάνει μια μονόλεπτη παρέμβαση.
     Ορίστε, κύριε Υπουργέ, έχετε το λόγο. 
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Όσον αφορά τις  αυστηρές κυρώσεις -κι έχετε δίκιο- στις ανώνυμες εταιρίες, δεν έχει δικαίωμα η πολιτεία να επιβάλει καμμία κύρωση, γιατί ο πρώην Υπουργός είπε ότι «θα πάρουμε πίσω και θα κάνουμε και θα έρθει η UEFA και η FIFA…». Άρα, λοιπόν, ορισμένοι κρύβονται πίσω από τους νόμους της παγκόσμιας Ομοσπονδίας. Αυτή είναι η πραγματικότητα, η μη δυνατότητα να επιβάλλεις. Βλέπετε, στο νόμο υπάρχει, παραδείγματος χάρη, για όλες τις ομοσπονδίες το «κεκλεισμένων των θυρών». Στο ποδόσφαιρο δεν υπάρχει, γιατί η Ε.Π.Ο. δεν δέχεται να το έχει στο καταστατικό. Δεν δέχεται, λοιπόν, το νόμο του κράτους.
     Επομένως, λόγω αυτοδιοίκητου, ρίχνουν πρόστιμο και στο τέλος μοιράζονται το πρόστιμο αυτό, το ξαναγυρίζουν στις εταιρείες. Αυτή, λοιπόν, είναι μια στυγνή πραγματικότητα και ας μη μιλάμε ρομαντικά. Θα μιλάμε ορθολογιστικά, για να μπορούμε να βρίσκουμε λύση.
     Όσον αφορά στην τροπολογία, δεν έχει κανένας περισσότερη ευαισθησία από εμένα. Αυτά είναι εγκλήματα ετών! Εγώ έφερα τα δύο νομοσχέδια. Μέχρι τώρα όλοι, όταν ήταν στην εξουσία, πουλούσαν θεωρία! 
     Τώρα έρχονται αυτά και μαζί με αυτά είναι ξαφνικά και άλλες δύο τροπολογίες. Καταλαβαίνετε, όμως, πώς είναι τα οικονομικά αυτή τη στιγμή. Δεν θέλω να πω παραπάνω. Γιατί δεν νομίζω ότι κάποιος είναι έξυπνος και λέει «να μη φορολογήσω τα 800 ή τα 1.000 ευρώ κ.λπ.» και αυτός που το κάνει είναι βλάκας, διότι πολλές φορές είναι αναγκασμένος να το κάνει. Και για οτιδήποτε έχει σχέση με χρήμα, πρέπει να έχεις το «ο.κ.» και από το Υπουργείο Οικονομικών, αλλιώς δεν μπορείς να το φέρεις. Ήσασταν Υπουργός και τα ξέρετε. Επομένως, μη μιλάμε τζάμπα. 
     Ως προς το τρίτο θέμα, μπράβο σας, εσείς είχατε προτείνει ποιο θα είναι το κτήριο για τη Γενική Γραμματεία Αθλητισμού. Αυτή είναι η πραγματικότητα. Τελικά –δεν ξέρω πώς, δεν ήμουν- αυτό έχει μεταφερθεί. Έχει πάει τώρα στο Υπουργείο Υγείας. 
     Η Γενική Γραμματεία πρέπει να κάνει ένα κτήριο, γιατί ο Υπουργός είναι με ημερομηνία λήξης, αλλά οι εργαζόμενοι είναι μονίμως εκεί. Αυτή τη στιγμή, λοιπόν, το κτήριο της Γενικής Γραμματείας είναι ανθυγιεινό και όποιος έχει αναπνευστικά προβλήματα, θα έχει τεράστια προβλήματα. Κάποιος, κάποτε πρέπει να κάνει την αρχή για να φύγει. Και ας μην αναφέρω ότι υπάρχει και οικονομικός μαρασμός. 
     ΑΘΑΝΑΣΙΟΣ ΑΛΕΥΡΑΣ: Όχι εκεί. Είναι λάθος! Ζητήστε το. 
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ακούστε, λοιπόν. Πρώτα απ’ όλα –αναφέρθηκε και η εισηγήτριά σας- δεν κάνουμε κάτι ώστε να τίθεται θέμα αντισυνταγματικό ούτε τίποτα άλλο. Όταν δικαιούσαι να κάνεις κάτι, θα το κάνεις.
     ΣΟΦΙΑ ΣΑΚΟΡΑΦΑ: Δεν δικαιούσαι. Το ξέρετε αυτό. 
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Κυρία Σακοράφα, πρέπει στη Βουλή να μάθετε να σέβεστε τον άλλον την ώρα που μιλάει! Δεν είναι κατάσταση αυτή. Σε άλλα κράτη, όταν μιλούν...
     ΠΡΟΕΔΡΕΥΩΝ (Αναστάσιος Νεράντζης):  Κυρία Σακοράφα, σας παρακαλώ μη διακόπτετε.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Δεν γίνεται, λοιπόν. Είπε κάτι, θέλω να απαντήσω. Σταματήστε την τακτική, κάθε φορά που κάποιος μιλάει να επεμβαίνετε. 
     Επομένως, ό,τι είναι να γίνει στο Ο.Α.Κ.Α., εάν είναι νόμιμο και συνταγματικό, θα γίνει, σεβόμενοι το περιβάλλον, σεβόμενοι τα κτήρια, σεβόμενοι το χώρο. Συνεπώς, δεν υπάρχει περίπτωση να κάνουμε κάτι πέρα απ’ αυτό. Δηλαδή, αν είναι διώροφο το κτήριο –είναι που είναι χαμηλά εκεί- θα είναι πολύ πιο χαμηλά, δεν θα φαίνεται από πουθενά!
     Συνεπώς, δεν υπάρχει περίπτωση εμείς να θέλουμε να χαλάσουμε το Ο.Α.Κ.Α. και να θέλετε μόνο εσείς να έχετε την ευαισθησία για το Ο.Α.Κ.Α.!
     ΠΡΟΕΔΡΕΥΩΝ (Αναστάσιος Νεράντζης):  Ολοκληρώστε, παρακαλώ.
     ΑΘΑΝΑΣΙΟΣ ΑΛΕΥΡΑΣ: Να το δείτε. Δείτε το!
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Εκτός αν το κοιτάζουμε άλλος σαν κάτοικος Θεσσαλονίκης, άλλος σαν κάτοικος Αμαρουσίου κ.λπ.! Το Ο.Α.Κ.Α. είναι θησαυρός για όλους τους Έλληνες και ειδικά για όλους αυτούς που ασχολούνται με τον αθλητισμό. Δηλαδή ο ένας έχει ευαισθησία και ο άλλος δεν έχει; 
     ΑΘΑΝΑΣΙΟΣ ΑΛΕΥΡΑΣ: Δεν είπα ότι δεν έχετε ευαισθησία. Σας ζήτησα να το δείτε!
     ΠΡΟΕΔΡΕΥΩΝ (Αναστάσιος Νεράντζης):  Παρακαλώ, κύριε Αλευρά. 
     Ολοκληρώστε, κύριε Υπουργέ. 
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Σας είπα ότι το αντιμετωπίζουμε με σοβαρότητα και γι’ αυτό το λόγο βλέπετε ότι δεν μιλάμε καθόλου για το θέμα, γιατί έστω τόση δα παρανομία να υπάρχει, δεν θα την κάνουμε!
     ΑΘΑΝΑΣΙΟΣ ΑΛΕΥΡΑΣ: Δεν είναι μόνο θέμα παρανομίας. 
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Και όχι μόνο δεν θα κάνουμε την παραμικρή παρανομία, αλλά θα πράξουμε σεβόμενοι πλήρως το περιβάλλον και το θέαμα το οποίο παρουσιάζει το Ο.Α.Κ.Α.. 
     ΠΡΟΕΔΡΕΥΩΝ (Αναστάσιος Νεράντζης):  Κύριε Μπαντουβά, ορίστε, έχετε το λόγο.
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε.
     Δυστυχώς, κύριε Υπουργέ, πρέπει να συμφωνήσω με τον προλαλήσαντα συνάδελφο τον κ. Αλευρά, σχετικά με τη βία στα γήπεδα και να πω ότι, πράγματι, αν δεν δώσετε τις ευθύνες στις Π.Α.Ε., στις Α.Ε., δεν υπάρχει καμμία περίπτωση να γλιτώσουμε απ’ αυτή τη βία. Να πάρουν αυτοί την ευθύνη πάνω τους και όχι το κράτος!
     Και δεν καταλαβαίνω αυτό που είπατε για τα πρόστιμα. Δηλαδή, η Ε.Π.Ο. είναι πιο πάνω από το ελληνικό κράτος; Η FIFA είναι πιο πάνω από το ελληνικό κράτος; 
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Πείτε τα σ’ αυτούς. 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Τα λέω, κύριε Υπουργέ, και σ’ αυτούς και σ’ εσάς. Για όνομα του Θεού! Αν είναι δυνατόν! Να μην ξανακάνουμε ποδόσφαιρο στο κάτω-κάτω, αν είναι να έρχεται η Ε.Π.Ο. να επιβάλει αυτά που θέλει σ’ ένα κράτος συντεταγμένο, όπως είναι η Ελλάδα. Δεν το καταλαβαίνω αυτό! Εν πάση περιπτώσει.
     Κυρίες και κύριοι συνάδελφοι, πριν μπω στην ομιλία μου, θέλω κι εγώ με τη σειρά μου να συγχαρώ όλους τους Έλληνες παραολυμπιονίκες γι’ αυτά τα κατορθώματά τους. Ιδιαιτέρως, όμως, θέλω να σταθώ και να συγχαρώ το Γεώργιο Καπελάκη, ο οποίος έχω την τιμή να πω ότι κατάγεται από τη γενέτειρά μου, από τις Άνω Ασίτες Μαλεβιζίου, ένα χωριό στις ανατολικές παρυφές του Ψηλορείτη, ένα πανέμορφο χωριό του Ηρακλείου της Κρήτης. Επίσης, θα ήθελα να συγχαρώ και τους γονείς του. Η οικογένεια Καπελάκη είναι μία δυνατή και ευυπόληπτη οικογένεια στην Κρήτη.
     Γεια σου, Αντώνη! Είναι ο πατέρας του. Μεγαλώσαμε μαζί και…
     ΠΡΟΕΔΡΕΥΩΝ (Αναστάσιος Νεράντζης): Είναι εδώ;
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Δεν είναι εδώ, αλλά πιστεύω να βλέπει τηλεόραση, κύριε Πρόεδρε. Επειδή είναι ένας χαροκαμένος πατέρας, γιατί είχε ένα λεβέντη γιο, ο οποίος ατύχησε δυστυχώς και είναι αναγκασμένος να κάθεται σε ένα αναπηρικό καροτσάκι, γι’ αυτό στον ενθουσιασμό μου επάνω φώναξα «Γεια σου, Αντώνη». Είναι ένας εξαίρετος άνθρωπος ο Αντώνης Καπελάκης.
     Κύριε Πρόεδρε, δεν φθάνει που ο Κανονισμός της Βουλής είναι κομμένος και ραμμένος, ώστε να μιλούν οι Υπουργοί, οι εισηγητές και οι Κοινοβουλευτικοί Εκπρόσωποι, αλλά μας αποκαλούν και «παπαγαλάκια». Δεν το καταλαβαίνω αυτό! Δηλαδή, κορόιδο είμαι εγώ που κάθομαι εδώ από το πρωί, από την ώρα που άρχισε η συνεδρίαση και έχει πάει τρεισήμισι η ώρα, για να μιλήσω και με αποκαλούν «παπαγαλάκι»;
     ΠΡΟΕΔΡΕΥΩΝ (Αναστάσιος Νεράντζης): Μην ανησυχείτε, ο σωματότυπός σας δεν επιτρέπει το χαρακτηρισμό. Παπαγαλάκι τόσο υπερτροφικό δεν μπορεί να υπάρχει!
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Θα έπρεπε, κύριε Πρόεδρε, να επιβάλετε την τάξη και να τον ανακαλέσετε τον κ. Ροντούλη, τον κατά άλλα αξιόλογο συνάδελφο, εις την τάξη.
     Κυρίες και κύριοι συνάδελφοι, η πρόθεσή μου να υπερψηφίσω το παρόν νομοσχέδιο είναι κατηγορηματική και αισθάνομαι ότι υπαγορεύεται από τις ανάγκες του αθλητισμού της χώρας μας.
     Σαφής, ωστόσο, είναι και η προσδοκία μου να παρουσιαστούν εκ μέρους σας, αγαπητοί συνάδελφοι της Αντιπολίτευσης, ουσιαστικές προτάσεις προς τη βελτίωση του νομοσχεδίου αυτού, αφού σε καμμιά περίπτωση δεν προσφέρεται για αντιπολιτευτικές κορώνες ή επιδερμική αντιμετώπιση.
     Όμως, λυπάμαι, απογοητεύτηκα ειδικά από την εισηγήτρια της Μείζονος Αντιπολίτευσης, που, σαν κάτοχος παγκοσμίου ρεκόρ, αθλήτρια πρώτης γραμμής, θα έπρεπε να καταθέσει γόνιμες προτάσεις, αντί να ψάλλει τον εξάψαλμο.
     ΣΟΦΙΑ ΣΑΚΟΡΑΦΑ: Παιδεία, ενημέρωση, πρόληψη.
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Αντί να ψάλλει τον εξάψαλμο! Υπάρχουν άλλα πεδία αντιπαράθεσης, αγαπητή κυρία Σακοράφα, στα οποία θα πρέπει να αντιπαρατεθούμε.
     ΠΡΟΕΔΡΕΥΩΝ (Αναστάσιος Νεράντζης): Κυρία Σακοράφα, αφήστε να ολοκληρώσει.
     ΣΟΦΙΑ ΣΑΚΟΡΑΦΑ: Παιδεία, ενημέρωση, πρόληψη: Αυτή είναι η πρότασή μου, όχι η τιμωρία.
     ΠΡΟΕΔΡΕΥΩΝ (Αναστάσιος Νεράντζης): Τότε, ποιητική αδεία. Είναι Κρητικός, λοιπόν, θερμόαιμος. Δεν σας έθιξε. Ίσα-ίσα που σας είπε ότι περίμενε κάτι άλλο από σας.
     Παρακαλώ, λοιπόν, ολοκληρώστε, κύριε Μπαντουβά. Μην απευθύνεστε προσωπικά σε κάποιον.
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Η βία που παρατηρείται στα ελληνικά γήπεδα, αγαπητοί συνάδελφοι, δεν αποτελεί φαινόμενο κοινωνικής παθογένειας ούτε και πρόβλημα αποκλειστικά ελληνικό. Αποτελεί εσωτερικό πρόβλημα του επαγγελματικού αθλητισμού και η αντιμετώπισή του προϋποθέτει τη δημιουργία στους φιλάθλους της ευθύνης να αποφεύγουν τα έκτροπα και την παραβατικότητα.
     Σε αυτήν ακριβώς την κατεύθυνση πορεύεται το παρόν νομοσχέδιο. Επανακαθορίζεται το νομικό πλαίσιο των λεσχών φιλάθλων, οι οποίες στο εξής θα υπάγονται καταστατικά στα αθλητικά σωματεία στα οποία πρόσκεινται, θα έχουν καταλόγους φιλάθλων και ταυτότητες μελών, ενώ βασική προϋπόθεση της λειτουργίας τους είναι η μη παραβατικότητα των μελών τους και η προσπάθεια για την ενεργό πρόληψη της βίας.
     Παράλληλα, δίδεται η δυνατότητα στο ιδιωτικό προσωπικό ασφαλείας των αθλητικών σωματείων, πάντα κατόπιν συνεννόησης με τις αστυνομικές αρχές, να διεξάγουν σωματικούς ελέγχους και να οδηγούν όσους κρίνεται αναγκαίο στην Αστυνομία.
     Το σημαντικότερο, ωστόσο, είναι ότι τα αθλητικά σωματεία και οι λέσχες φιλάθλων τίθενται συνυπεύθυνα για την ασφαλή διοργάνωση των αθλητικών εκδηλώσεων, καθώς και την ασφαλή μετακίνηση των οπαδών τους προς και από τους αθλητικούς χώρους, όπως συνυπεύθυνα τίθενται και για την αποτροπή της βίας σε αθλητικούς χώρους και εκδηλώσεις, στόχος για τον οποίο θεσμοθετείται η ηθική και υλική οικονομική βράβευση όσων λεσχών φιλάθλων το επιτυγχάνουν.
     Όλα αυτά, φυσικά, σε καμμιά περίπτωση δεν απαλείφουν την ευθύνη της πολιτείας. Τόσο η Διαρκής, όσο και η Διυπουργική Επιτροπή Αντιμετώπισης Βίας διατηρούν την υποχρέωση να μελετούν το φαινόμενο διαρκώς, να αναζητούν τα αίτιά του και να πληροφορούν τη φίλαθλη γνώμη για την έκταση της βίας και ακόμη, να ευαισθητοποιούν τα Μ.Μ.Ε. για την αντιμετώπισή της, αλλά και να προωθήσουν την ανάπτυξη του εθελοντισμού μεταξύ των φιλάθλων, με σκοπό την αποφυγή της βίας.
     Το δεύτερο ζήτημα με το οποίο ασχολείται το παρόν νομοσχέδιο είναι αυτό του ντόπινγκ. Είναι νωπή σε όλους η μνήμη των Ολυμπιακών Αγώνων του Πεκίνου, όπου η ελληνική αντιπροσώπευση ουσιαστικά, απουσίασε λόγω της ανίχνευσης απηγορευμένων ουσιών στους αθλητές μας. 
     Είμαι σίγουρος, αγαπητοί συνάδελφοι, ότι κανείς από εμάς και από ολόκληρη την ελληνική κοινωνία δεν επιθυμεί διακρίσεις και μετάλλια, τα οποία οφείλονται σε ουσίες. 
     Θέλω, όμως, να τονίσω στο σημείο αυτό ότι ξαφνιάστηκα από το πλήθος των ελέγχων που έγιναν στην ελληνική αποστολή. Και θα πρέπει να είμαστε προσεκτικοί προτού αφορίσουμε ολόκληρο τον ελληνικό αθλητισμό, όπως πολύ πρόθυμα έκαναν κάποιοι, διότι στο Πεκίνο συντελέστηκε ένα κυνηγητό κατά της ελληνικής αποστολής που δεν έγινε σε άλλες αποστολές, πράγμα που βάζει τον ανθρώπινο νου σε σκέψεις και υποψίες. Και αυτό, τη στιγμή που ενώ αθλητές από άλλες μεγάλες χώρες σάρωναν τα χρυσά μετάλλια και καμμία επιτροπή δεν τόλμησε να τους ελέγξει. Γιατί άραγε; 
     Για να επανέλθω, όμως, στο θέμα, με το συζητούμενο νομοσχέδιο θωρακίζεται η ποινική νομοθεσία ενάντια σε οποιονδήποτε αθλητή ή προπονητή ή άλλο φορέα χρησιμοποιεί ή προωθεί τη χρήση απηγορευμένων ουσιών, ενισχύεται η καθολικότητα των αιφνιδιαστικών ελέγχων από το Εθνικό Συμβούλιο Καταπολέμηση Ντόπινγκ και παράλληλα, ορίζεται η δυνατότητα συνεργασίας του με αντίστοιχους φορείς σε χώρες του εξωτερικού.
     Θεωρώ ωστόσο ότι ιδίως στο θέμα του ντόπινγκ, το ζητούμενο είναι η πρόληψη και όχι η καταστολή και μάλιστα σε ολόκληρο το αθλητικό οικοδόμημα. Δεν είναι δηλαδή δυνατόν να μην αξιοποιείται η εφαρμογή επιστημών, όπως η ιατρική, η φυσική ή η ψυχολογία στο επίπεδο των ανώτατων εκπαιδευτικών σχολών μας. Δεν είναι δυνατόν να διατηρείται άλλο το υπάρχον σύστημα των κατ’ ουσία επιμορφωτικών προπονητικών σχολών των δύο εβδομάδων ούτε είναι δυνατόν παραδείγματος χάρη, όταν ο αθλητισμός είναι πια ο ίδιος επιστήμη με υπέρμετρες ανάγκες, να μην έχει αναπτυχθεί στη χώρα μας η αθλητιατρική για την κάλυψη των αναγκών αυτών.
     Ο επαγγελματικός αθλητισμός αποτελεί οργανωμένο σύστημα που προϋποθέτει τα παραπάνω, ώστε να σχεδιαστεί έπειτα σε εθνική βάση με τα κατάλληλα προπονητικά κέντρα, την αξιοποίηση των ταλέντων μας, την ανάδειξη του τέλος σε πρότυπα που θα κινητοποιήσει την ελληνική κοινωνία προς το μαζικό αθλητισμό. 
     Όλοι μας αντιλαμβανόμαστε ότι οι παρααθλητές των  μεγάλων αθλητικών διοργανώσεων ούτε με παρθενογένεση παρουσιάστηκαν ούτε και χωρίς συμπληρώματα επιτυγχάνουν τις επιδόσεις τους. Είμαστε, λοιπόν, υποχρεωμένοι να υπερασπιστούμε τον ελληνικό αθλητισμό και όχι να ντρεπόμαστε, επειδή μια μικρή χώρα βρέθηκε στοχευμένα στο επίκεντρο των ελέγχων. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Και ας θυμηθούμε την περίπτωση της Αμερικανίδας Μάριον Τζόουνς, η οποία σάρωσε πριν μερικά χρόνια τα μετάλλια, αλλά αποδείχθηκε εκ των υστέρων ότι είχε λάβει απηγορευμένες ουσίες.
     Είμαστε, όμως, την ίδια στιγμή υποχρεωμένοι να αφουγκραστούμε την απαίτηση των Ελλήνων πολιτών, που είναι δικαίωμά τους να είναι φίλαθλοι, δίχως το φόβο να καταλήξουν στα νοσοκομεία και έχουν το δικαίωμα να στέλνουν τα παιδιά τους να αθληθούν, δίχως το φόβο των συμπληρωμάτων, των αναβολικών και των φαρμάκων. 
     Ευχαριστώ. 
     ΠΡΟΕΔΡΕΥΩΝ (Αναστάσιος Νεράντζης): Ευχαριστούμε κι εμείς τον κ. Μπαντουβά.
     Η Βουλευτής του Λαϊκού Ορθόδοξου Συναγερμού κ. Δήμητρα Αράπογλου έχει το λόγο.
     ΔΗΜΗΤΡΑ ΑΡΑΠΟΓΛΟΥ:  Ευχαριστώ πολύ, κύριε Πρόεδρε.
     Κύριε Υπουργέ, κυρίες και κύριοι συνάδελφοι, το νομοσχέδιο που συζητάμε για τη βία στον αθλητισμό νομίζω ότι είναι πάρα πολύ σημαντικό.
     Αλλά πριν προχωρήσω στην εισήγησή μου θα ήθελα να κάνω μια διόρθωση στο άρθρο 10, παράγραφος α΄.
     ΙΩΑΝΝΗΣ ΙΩΑΝΝΙΔΗΣ (Υφυπουργός Αθλητισμού):  Υπάρχει λάθος, το γνωρίζω. 
     ΔΗΜΗΤΡΑ ΑΡΑΠΟΓΛΟΥ: Αφού το γνωρίζετε, εντάξει. Ευχαριστώ.
     Νομίζω ότι είναι πολύ σημαντικό σ’ αυτή τη χώρα που έχει γεννήσει την ιδέα και την αξία του ολυμπισμού, να συζητάμε για τον αθλητισμό. Θα ήθελα να σας υπενθυμίσω ότι μέχρι την περίοδο της πραγματοποίησης των Ολυμπιακών Αγώνων εδώ, στην Αθήνα, υπήρχε μία τεράστια εισροή χρημάτων. Και αφού ολοκληρώθηκαν οι Ολυμπιακοί Αγώνες της Αθήνας το 2004, από εκεί και μετά είδαμε μία μείωση των χρηματοδοτήσεων των αθλητικών σωματείων και των ομοσπονδιών.
     Δυστυχώς, στον αθλητισμό υπάρχουν πολλές ελλείψεις. Υπάρχει έλλειψη σχεδιασμού και προγραμματισμού. Η Γενική Γραμματεία Αθλητισμού, η οποία χρηματοδοτεί τις ομοσπονδίες, τις χρηματοδοτεί χωρίς καμμία ουσιώδη οργάνωση και χωρίς καμμία επιστημονική υποστήριξη. Φθάνει μόνο στο επίπεδο της χρηματοδότησης, αλλά πρέπει να υπάρχει μία βαθύτερη και ουσιαστικότερη υποστήριξη.
     Θα ήθελα να αναφερθώ στο άρθρο 38 του ν. 2725/1999. Εάν αυτό είχε ενεργοποιηθεί, θα μπορούσε να υποστηριχθεί από τη Γενική Γραμματεία Αθλητισμού στο Ο.Α.Κ.Α. το Εργομετρικό Κέντρο, έτσι ώστε να υπάρχει στις αθλητικές ομοσπονδίες και στα σωματεία μία επιστημονική έρευνα διατροφής, καθώς και έρευνα για τα όποια προβλήματα υπήρχαν. Νομίζω ότι θα μπορούσε να δώσει πάρα πολλές λύσεις. Αυτό, όμως, δεν έχει ενεργοποιηθεί και, δυστυχώς, δεν υπάρχει αυτή η πρόοδος.
     Επίσης, θα ήθελα να αναφερθώ σε κάποιες ελλείψεις στην οργανωτική δομή του ελληνικού αθλητισμού. Το μεγάλο πρόβλημα που αντιμετωπίζουμε στην Ελλάδα είναι η έλλειψη των δομών. Βλέπουμε ότι και στην Ευρώπη, αλλά και παγκοσμίως, εξελίσσεται και προχωράει αυτή η δομή, αλλά εδώ, στην Ελλάδα, είμαστε ακόμα πίσω. Και νομίζω ότι θα πρέπει να εστιάσουμε εκεί την προσοχή μας.
     Επίσης, θα ήθελα να αναφερθώ και στο θέμα των αθλίατρων. Θα ήθελα να ρωτήσω το εξής: Κατ’ αρχήν γνωρίζω ότι εδώ, στην Ελλάδα, δεν υπάρχει κάποια συγκεκριμένη σχολή έτσι ώστε να βγει κάποιος αθλίατρος, να σπουδάσει δηλαδή αυτό το συγκεκριμένο κλάδο. Τώρα παθολόγος ή ένας καρδιολόγος βαφτίζονται αθλίατροι. Όμως, εξαρχής δεν υπάρχει αυτή η ειδικότητα και νομίζω ότι θα πρέπει να δημιουργηθεί στα ελληνικά πανεπιστήμια.
     Ο αθλίατρος, λοιπόν, από ποιον τομέα παίρνει αυτήν την ειδικότητα; Θα πρέπει να υπάρχει ένας συγκεκριμένος κλάδος στην Ελλάδα, στο ελληνικό πανεπιστήμιο, ο κλάδος του αθλίατρου. 
     Επίσης, θα πρέπει να υπάρχει κάποια σχολή στην οποία θα φοιτά κάποιος για να γίνει προπονητής. Κάποιο σεμινάριο, το οποίο κρατάει ένα πολύ μικρό διάστημα, δεν είναι αρκετό για να πάρει κάποιος την ειδικότητα ή να εκπαιδευτεί, να καταρτιστεί ως προπονητής. Νομίζω ότι κι εκεί θα πρέπει να υπάρξει ένας πολύ συγκεκριμένος κλάδος.
     Επίσης, στην Ελλάδα δεν προάγεται ο ανταγωνισμός. Και δεν εννοώ τον εσωτερικό ανταγωνισμό. Τι εννοώ μ’ αυτό; Εννοώ ότι ο αθλητικός ανταγωνισμός στηρίζεται στην οικονομική, τεχνολογική και επιστημονική ανάπτυξη της χώρας. Δεν είναι κάτι ξεκομμένο. Αυτό το βλέπουμε να συμβαίνει ακόμα και στις χώρες του εξωτερικού που αναπτύσσονται, ενώ εδώ, στην Ελλάδα αυτό δεν υπάρχει.
     Θα πρέπει, λοιπόν, να υπάρξει ένας ισχυρός ανταγωνισμός έτσι ώστε να βελτιωθεί η εικόνα της Ελλάδας στο εξωτερικό. Σκεφτείτε ότι στην Ελλάδα έχει γεννηθεί το αθλητικό πνεύμα, το αθλητικό ιδεώδες. Ο ελληνικός πολιτισμός στηρίζεται σε τέσσερις πυλώνες. Ο ένας απ’ αυτούς είναι η φιλοσοφία. Σκεφθείτε, λοιπόν, ότι έχουμε δείγματα γραφής από αρχαίους φιλόσοφους. Όμως, μέχρι τώρα τι έχει συμβεί;
     Η Δημοκρατία -ένας άλλος πυλώνας- έχει γεννηθεί στην Ελλάδα. Κι όμως, τώρα βλέπουμε ότι η Ελλάδα προσπαθεί να ακολουθήσει άλλες χώρες. Όπως είπα και πριν, η ιδέα του Ολυμπισμού έχει γεννηθεί στην Ελλάδα, κάτι που, δυστυχώς, μέχρι τώρα δεν προβάλλεται επαρκώς. Και τέλος, η Ορθοδοξία.  
     Μ’ αυτό το τελευταίο θέλω να πω ότι η Ελλάδα δεν δείχνει ότι είναι ενωμένη, αλλά ότι υπάρχει ένας διχασμός μέσα στη χώρα. Δυστυχώς, σ’ αυτούς τους τομείς δεν έχει αναδειχθεί κάτι αξιόλογο τα τελευταία χρόνια.
     Επίσης, θα ήθελα να μιλήσω για τη Διεθνή Ολυμπιακή Επιτροπή. Αυτοί που την κουμαντάρουν είναι ξένοι. Παρ’ όλο, λοιπόν, που η Ελλάδα έχει δημιουργήσει το ολυμπιακό ιδεώδες. 
     (Στο σημείο αυτό χτυπάει το κουδούνι λήξεως του χρόνου ομιλίας της κυρίας Βουλευτού)
     Κάθε αθλητική Ομοσπονδία βασίζεται κυρίως σε δύο στόχους. Πρώτον, στην ανάπτυξη του συγκεκριμένου αθλήματος, με το οποίο ασχολείται και δεύτερον, στην προβολή αυτού του αθλήματος και των αθλητών στο εξωτερικό. Όμως, νομίζω ότι αυτό που θα πρέπει να ενδιαφέρει την κάθε ομοσπονδία δεν είναι μόνο αυτοί οι δύο στόχοι, αλλά θα πρέπει να υπάρχουν ευρύτεροι στόχοι και οράματα. 
     Επίσης, όσον αφορά στο θέμα της βίας, θα πρέπει να υπάρχει ένα οργανωτικό πλέγμα, όπως συμβαίνει και στο εξωτερικό, έτσι ώστε να μπορέσουμε κάποια στιγμή να την εξαλείψουμε από τα ελληνικά γήπεδα. 
     Ο αθλητισμός των ατόμων με αναπηρία είναι ένας ιδιαίτερος τομέας άθλησης που τελεί υπό την προστασία του κράτους, όπως αναφέρει το άρθρο 29 του ν. 2725/1999 για τον ερασιτεχνικό και επαγγελματικό αθλητισμό. 
     Το γιατί ο αθλητισμός των ατόμων με αναπηρία είναι ένας ιδιαίτερος τομέας άθλησης, νομίζω ότι είναι κάτι αυτονόητο για όλους και δεν χρειάζεται επί του παρόντος να εμβαθύνουμε.   
     Οι αθλητικές δραστηριότητες θεωρείται ότι είναι ο καλύτερος πρεσβευτής των ατόμων με αναπηρία, γιατί μέσα από ζωντανές εικόνες και πραγματικά γεγονότα διαμορφώνεται μια θετική στάση του κοινωνικού συνόλου, εμπεδώνεται το δικαίωμα της ισότιμης συμμετοχής στα κοινωνικο-οικονομικά δρώμενα της ζωής της κάθε χώρας και αποδεικνύεται ότι η αναπηρία δεν σημαίνει ανικανότητα. 
     Εδώ θα ήθελα να αναφέρω το παράδειγμα των αθλητών μας στην Παραολυμπιάδα του Πεκίνου, όπου μας έκαναν όλους πολύ υπερήφανους. 
     Θεωρώ ότι είναι πολύ θετικό το γεγονός ότι το Υπουργείο δέχθηκε τις προτάσεις των αναπήρων αθλητών για το άρθρο 34, ώστε να μην διακοπούν τα προνόμια που απολαμβάνουν οι ολυμπιονίκες αθλητές με αναπηρία, γιατί όπως γνωρίζετε, είναι δύσκολο στους αθλητές με αναπηρία να έχουν άλλα έσοδα ή άλλη στήριξη. Προσπαθούν μόνοι τους και με δικά τους έξοδα. Άλλωστε, γνωρίζετε ότι υπάρχουν κάποια ειδικά τεχνικά βοηθήματα, τα οποία έχουν ανάγκη οι ίδιοι. Νομίζω, λοιπόν, ότι είναι πάρα πολύ θετική αυτή η κίνηση του Υπουργείου. 
     Επίσης, θα πρέπει να σκεφθείτε ότι η ανεργία αποτελεί κι ένα πολύ μεγάλο πρόβλημα που μαστίζει γενικότερα την κοινότητα των αναπήρων. Νομίζω ότι αποτελεί ένα πολύ θετικό βήμα το γεγονός ότι αυτά τα προνόμια μένουν σε ισχύ. Και αναφέρομαι στα προνόμια που αναφέρατε και εσείς προηγουμένως, τα προνόμια που απολαμβάνουν αυτοί που καταλαμβάνουν την πρώτη έως όγδοη θέση σε διοργανώσεις, όπως οι Παραολυμπιακοί Αγώνες. 
     (Στο σημείο αυτό χτυπάει το κουδούνι λήξεως του χρόνου ομιλίας της κυρίας Βουλευτού)
     Τελειώνοντας, κύριε Πρόεδρε, θα ήθελα να αναφερθώ στο διοικητικό συμβούλιο των Ομοσπονδιών, για τις οποίες υπάρχει το όριο των δύο τετραετιών σαν θητεία. Όμως, η Ομοσπονδία των ατόμων με αναπηρία είναι ένας φορέας, που έχει αναλάβει μάλιστα να διοργανώσει πολλά αθλήματα. Λοιπόν, οι δύο τετραετείς θητείες, είναι ένα πολύ αυστηρό όριο το οποίο θα πρέπει να επεκταθεί για την Εθνική Ομοσπονδία Αθλητισμού των Ατόμων με Αναπηρία. 
     Επίσης, θα ήθελα να αναφερθώ στη διεθνή επιτροπή αθλητισμού κωφών ή αθλητών κωφών, όπως είναι σήμερα, όπου εκεί γράφει στο άρθρο 34 του νομοσχεδίου ότι οι κωφοί αθλητές απολαμβάνουν κάποια προνόμια, αλλά αυτά τα προνόμια δεν είναι  ξεκάθαρα. Ποια προνόμια είναι αυτά και σε ποια αθλήματα; Είναι ανάλογα και με το άθλημα στο οποίο συμμετέχει ο καθένας, για παράδειγμα το ποδόσφαιρο, η καλαθοσφαίριση κ.λπ.. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Κύριε Πρόεδρε, ζητώ την ανοχή σας για ένα τελευταίο που θέλω να πω. 
     ΠΡΟΕΔΡΕΥΩΝ (Αναστάσιος Νεράντζης): Έχετε υπερδιπλασιάσει το χρόνο σας και περιμένουν κι άλλοι συνάδελφοι. 
     ΔΗΜΗΤΡΑ ΑΡΑΠΟΓΛΟΥ: Θα συντομεύσω όσο μπορώ. 
     Θα ήθελα να καταθέσω για τα Πρακτικά ένα έντυπο για τον αθλητισμό των κωφών...
     ΠΡΟΕΔΡΕΥΩΝ (Αναστάσιος Νεράντζης): Παρακαλώ, θα καταχωρηθεί. 
     ΔΗΜΗΤΡΑ ΑΡΑΠΟΓΛΟΥ: ...και τι δυσκολίες έχουν αντιμετωπίσει. Έχω αναλάβει εγώ η ίδια την επιμέλεια από το 1999. 
     Θα ήθελα να πω κάτι τελευταίο, για να κλείσω την ομιλία μου. 
     ΠΡΟΕΔΡΕΥΩΝ (Αναστάσιος Νεράντζης): Έχετε τη δυνατότητα να μιλήσετε και στα άρθρα. Παρακαλώ. 
     ΔΗΜΗΤΡΑ ΑΡΑΠΟΓΛΟΥ: Ευχαριστώ πολύ, κύριε Πρόεδρε.
     (Στο σημείο αυτό η Βουλευτής κ. Δήμητρα Αράπογλου καταθέτει για τα Πρακτικά το προαναφερθέν έντυπο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Αναστάσιος Νεράντζης): Η κ. Συλβάνα Ράπτη Βουλευτής του ΠΑ.ΣΟ.Κ. στην Αθήνα έχει το λόγο. 
     ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε. 
     Ακούσαμε προηγουμένως τον Υπουργό Πολιτισμού, τον κ. Λιάπη να δηλώνει απ’ αυτό εδώ το Βήμα –λυπάμαι που δεν είναι εδώ τώρα, αλλά θα τον εκπροσωπήσετε επαξίως, Υφυπουργέ κύριε Ιωαννίδη, είμαι βέβαιη γι’ αυτό- ότι «δεν είμαι φίλος της καταστολής». Ούτε κι εμείς. Γι’ αυτό ακριβώς καταψηφίζουμε το νομοσχέδιο. 
     Επίσης, δεν δήλωσε φίλος της πρόληψης. Και βεβαίως κάτι τέτοιο δεν δηλώνεται ούτε μέσα στο νομοσχέδιο. Συζητούμε ένα νομοσχέδιο που, κακά τα ψέματα, να λέμε τα πράγματα με το όνομά τους, αφορά ή θέλει να νομίζει ότι αφορά ο συντάκτης του νομοσχεδίου την καταστολή της βίας και την αντιμετώπιση του ντόπινγκ. Δεν κάνει τίποτε από τα δύο. Και να εξηγήσω με δύο λόγια γιατί. 
     Η βία υπάρχει μέσα στα γήπεδα και έξω από τα γήπεδα. Ο Υπουργός κ. Λιάπης πάλι όταν μιλούσε ο Κοινοβουλευτικός μας Εκπρόσωπος ο κ. Πάγκαλος, τον ρώτησε αν έχει πάει σε γήπεδο του εξωτερικού, ας πούμε της Μεγάλης Βρετανίας. Και εκεί, λοιπόν, ερχόμαστε εμείς και λέμε ότι όταν η  Θάτσερ έκανε έναν αντίστοιχο, αλλά όχι ανάλογο νόμο, ήταν ένας αυστηρότατος νόμος που είχε όμως συγκεκριμένη στόχευση στην κατεύθυνση της πρόληψης και δευτερευόντως, πολύ δευτερευόντως, της καταστολής. 
     Μ' αυτό το νομοσχέδιο εσείς τι κάνετε; Υπάρχει ένα δέντρο, η λεύκα, το οποίο μεγαλώνει, παίρνει ύψος και βγάζει ωραίο φύλλωμα πάρα πολύ γρήγορα. Γι’ αυτό λοιπόν το προτιμούν εδώ, αν και χρειάζεται πάρα πολύ νερό. Έχει όμως ένα ελάττωμα αυτό το δέντρο. Έχει ρίζες, οι οποίες έχουν χημικές ουσίες που διαβρώνουν τα θεμέλια όποιου σπιτιού υπάρχει δίπλα. 
     Εδώ, λοιπόν, εμείς ερχόμαστε και κόβουμε τον κορμό, τα φύλλα της λεύκας μ' αυτό το νομοσχέδιο, αλλά δεν κάνουμε τίποτα για τη ρίζα. Η ρίζα συνεχίζει να μένει στο υπέδαφος. Ε, αυτό εδώ το νομοσχέδιο είναι ποινολόγιο, θεσπίζουμε ποινές. Μέχρι, όμως, να φθάσει η πολιτεία στο σημείο να θεσπίσει ποινές, πρέπει να κάνει πολλά βήματα πριν. Πρέπει να δουλέψει μέσα στο σχολείο. Να δουλέψει την υπόθεση της παιδείας, την υπόθεση του πολιτισμού, την υπόθεση της αγωγής υγείας. Αμέσως-αμέσως έχουμε τρία ζητήματα τα οποία δεν υπάρχουν μέσα στο νομοσχέδιο. 
     Τι υπάρχει μέσα στο νομοσχέδιο; Υπάρχουν διατάξεις ατάκτως ειρημένα, μόνο και μόνο για να εξυπηρετήσουμε, όπως συνήθως κάνει η κυβέρνηση της Νέας Δημοκρατίας, την επιφάνεια, την επικοινωνία, αλλά ποτέ την ουσία. 
     Σύνδεσμοι-λέσχες. Δεν καταργούμε τους συνδέσμους των φιλάθλων, αλλά παράλληλα δημιουργούμε λέσχες φιλάθλων. Να σας πω κάτι που το ξέρετε και νομίζω ότι το ξέρουμε όλοι μας πολύ καλά. Κακά τα ψέματα, οι σύνδεσμοι, επιτρέψτε μου να πω, ότι κατά κάποιο τρόπο λειτουργούν λιγάκι και ως «αντιπολίτευση», αν θέλετε, στη διοίκηση και στον ιδιοκτήτη ή τους ιδιοκτήτες κάθε ομάδας. 
     Και χωρίς να θέλω να γίνω μάντης κακών, σκέπτομαι δυνατά και λέω: Οι άνθρωποι που αυτή τη στιγμή είναι μέλη στους συνδέσμους των ομάδων, θα είναι οι ίδιοι που θα γίνουν μέλη στις λέσχες; Ή θα είναι άλλοι στους συνδέσμους φιλάθλων και άλλοι στις λέσχες; Και τι θα γίνεται μέσα και έξω από το γήπεδο, αν σημειώνεται διαφωνία για το γκολ, για το πέναλτι, για το φάουλ, για την κάρτα ανάμεσα στους φιλάθλους, που είναι στη λέσχη και στους φιλάθλους, που είναι στον σύνδεσμο; Και τι θα γίνεται όταν εκδηλώνονται διαφωνίες σε σχέση με το ιδιοκτησιακό καθεστώς; Και δεν συνεχίζω παραπάνω. Και επαναλαμβάνω: ελπίζω να μη γίνω μάντης κακών.
     Ερχόμαστε τώρα στο ντόπινγκ. Φτιάχνουμε ένα ποινολόγιο και από την άλλη μεριά παίρνουμε τα προνόμια και λέμε «εξορθολογισμός». Ναι, βεβαίως εξορθολογισμός, γιατί, επειδή πρέπει να τα λέμε όλα εδώ, είχαμε ας πούμε είκοσι αθλητές σε σχολικό επίπεδο, να ισοφαρίζουν στην τρίτη νίκη, όπως είχαμε και έχουμε δυστυχώς, κάποιους οι οποίοι ξέρουν ποιο είναι το σπάνιο άθλημα στην Ελλάδα. Το δηλώνω και μέσω του σχολικού αθλητισμού γίνομαι μέλος της εθνικής ομάδας και παίρνω το μπόνους και πηγαίνω εκεί που θέλω.
     Μην παρεξηγηθώ. Τα προνόμια πρέπει να εξορθολογιστούν και να υπάρχουν. Γιατί κακά τα ψέματα πάλι, στο σχολειό υπάρχουν διάφορα ταλέντα. Ανιχνεύουμε ή θα έπρεπε να ανιχνεύουμε, αν είχαμε σωστό σχολικό αθλητισμό. Όταν, όμως, ανιχνεύουμε ταλέντα στην α’ ή στη β’ λυκείου, οι γονείς σκέπτονται το μέλλον του παιδιού και ζυγίζουν: να κάνει πρωταθλητισμό ή να μαζευτεί στο σπίτι να πάει στο φροντιστήριο να διαβάσει για να μπει στο πανεπιστήμιο; Και εκεί κάπου χάνονται κάποια ταλέντα. Από την άλλη, όμως, δεν πρέπει να είναι το προνόμιο, το μόνο κριτήριο για να ασχοληθεί κάποιος με τον αθλητισμό και περαιτέρω με τον πρωταθλητισμό.
     Ο κ. Λιάπης είπε και κάτι άλλο από αυτό εδώ το Βήμα. Το σημείωσα. Παραδέχτηκε ότι οι διατάξεις αυτού του νομοσχεδίου δεν θα επιλύσουν αυτόματα όλα τα θέματα ή της βίας ή του ντόπινγκ. Και θα συμφωνήσω απόλυτα μαζί του. Γιατί το Υπουργείο Πολιτισμού έχει να επιδείξει μόνο καθυστερήσεις. Και επειδή η υπόθεση της βίας και του ντόπινγκ είναι υπόθεση πολιτισμού και επειδή πρόσφατα έχουμε στη μνήμη μας τους Ολυμπιακούς Αγώνες του 2008, αλλά και τους περίφημους Ολυμπιακούς Αγώνες του 2004, θέλω να πω δύο στοιχεία.
     Το 2005 είχαμε κάνει ως ΠΑ.ΣΟ.Κ. μία επερώτηση, η οποία αφορούσε την προετοιμασία της ελληνικής αντιπροσωπείας συνολικά, για τους Ολυμπιακούς Αγώνες του Πεκίνου. Και τότε είχαμε πει ότι ο χαρισματικός Δημήτρης Παπαϊωάννου, που είχε αναλάβει τις τελετές ενάρξεως και λήξεως, είχε εκφράσει στο κυριακάτικο περιοδικό της εφημερίδας «ΚΑΘΗΜΕΡΙΝΗ», τη βαθιά του λύπη που δεν κατέστη δυνατόν να γίνει η έκθεση των κουστουμιών και άλλων αντικειμένων, που χρησιμοποιήθηκαν στους Ολυμπιακούς Αγώνες του 2004. Τότε μας είχε πει ο Υπουργός ο κ. Ορφανός «μην ανησυχείτε, είναι θέμα μηνών, θα γίνει το μουσείο των Ολυμπιακών Αγώνων και θα μπουν εκεί και τα κουστούμια και όλα». 
     Σήμερα είναι 2008 και έχω πάλι την εφημερίδα «ΚΑΘΗΜΕΡΙΝΗ». Το φύλλο είναι της Κυριακής 3 Αυγούστου και ο τίτλος: «Αναζητώντας το μέλλον, ολυμπιακά ακίνητα» κ.λπ.. Διαβάζω, ότι το Διεθνές Κέντρο Ραδιοτηλεόρασης, στο οποίο θα στεγαστεί και το Μουσείο των Ελληνικών Ολυμπιακών Αγώνων θα –υπογραμμίζω το «θα»- λειτουργήσει συντόμως.
     Παράλληλα, όμως, για να μην κλείσω την ομιλία μου έτσι απαισιόδοξα, να δώσω κι έναν τόνο αισιοδοξίας. Αυτό το έντυπο είναι μεταφρασμένο και στα αγγλικά και στα κινέζικα. Είναι από την έκθεση για τα κοστούμια που έκαναν οι άξιοι συμπατριώτες μας για τους Ολυμπιακούς Αγώνες του 2004, είναι η έκθεση που έγινε, αλλά έγινε το 2008 στο Πεκίνο. Και βέβαια στην εισαγωγή ο Πρέσβης μας στο Πεκίνο το λέει ξεκάθαρα: «Το Ελληνικό Υπουργείο Πολιτισμού παρουσιάζει για πρώτη φορά μετά τους Ολυμπιακούς Αγώνες της Αθήνας τα κοστούμια, τα αντικείμενα» κ.λπ.. 
     Αυτά, για να ξέρουμε ότι έχουμε μνήμη, ότι έχουμε στοιχεία και ότι δεν μπορούμε με τέτοιου είδους νομοσχέδια σαν αυτά που φέρνετε εδώ, να κοροϊδευόμαστε. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε Πρόεδρε, σας παρακαλώ το λόγο.
     ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, δεν θα τελειώσουμε έτσι ποτέ.  
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ένα λεπτό, κύριε Πρόεδρε, γιατί ανέφερε τόσα πράγματα.
     ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υπουργέ, έχετε το λόγο.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Η πρόληψη, η παιδεία, είναι σε όλα τα θέματα. Και μαθήματα παιδείας να μας κάνετε συνεχώς δεν γίνεται. Και δεν ψηφίζετε επί της αρχής, γιατί δεν έχει πρόληψη. Το είπα και στην Επιτροπή. Αυτήν τη στιγμή υπάρχει ένα θέμα στην ελληνική κοινωνία, το οποίο είναι κοινωνικό. Τα δικά μου τα παιδιά, παραδείγματος χάρη, που ήταν μαζί με του κ. Αλευρά, που είναι έξι ετών και είναι στην πρώτη δημοτικού, θέλουν παιδεία για να φθάσουν στην ηλικία αυτή που πρέπει να αρχίσουν αυτά τα παιδιά να ασχολούνται με τον πρωταθλητισμό. Αυτοί που είναι στον πρωταθλητισμό, πέρασαν την παιδεία και απέτυχαν και αυτήν τη στιγμή είναι στην κόψη του ξυραφιού.
     ΣΟΦΙΑ ΣΑΚΟΡΑΦΑ: Τι είναι αυτά που λέτε για τους αθλητές, κύριε Υπουργέ;
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Αφήστε με να τελειώσω, κυρία Σακοράφα. Δεν είστε στο γήπεδο, στο στίβο. 
     ΣΟΦΙΑ ΣΑΚΟΡΑΦΑ: Τι πράγματα είναι αυτά που λέει στόμα Υπουργού για τον αθλητισμό!
     ΠΡΟΕΔΡΕΥΩΝ (Αναστάσιος Νεράντζης): Κυρία Σακοράφα, σας παρακαλώ! Θα με υποχρεώσετε να σας ανακαλέσω στην τάξη. Αυτό το συστηματικό που κάνετε, να το σταματήσετε. Δεν μπορείτε να διακόπτετε τη συνεδρίαση. Σας παρακαλώ. Θα σας απαγγείλω ποινή! Σας παρακαλώ πολύ. Εμείς τι κάνουμε εδώ; Μία, δύο, τρεις, τέσσερις!
     Συνεχίστε, κύριε Υπουργέ.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Η παιδεία, λοιπόν, και η πρόληψη ισχύουν σε όλα τα θέματα. Για την υγεία μου πρέπει να κάνω σωστή διατροφή, να γυμνάζομαι. Όλα αυτά είναι πρόληψη, παιδεία. Όταν όμως αρρωστήσω, πρέπει να έλθει νομοσχέδιο, το οποίο να καλύπτει αυτούς που είναι άρρωστοι, να μην πέσουν σε αυτήν την αρρώστια άλλοι κοκ. 
     Η Θάτσερ, λοιπόν, δεν επέτρεψε στις αγγλικές ομάδες να παίξουν στα ευρωπαϊκά κύπελλα, αφού τελείωσε η τιμωρία που είχε τεθεί από τη FIFA. Όταν τιμώρησε τρία χρόνια τις ομάδες, είπε ότι δεν είναι έτοιμοι για να ξαναπαίξουν. Επομένως, έκοψε κατευθείαν στις ανώνυμες εταιρείες, το δικαίωμα να παίζουν στο εξωτερικό και να μένουν μέσα στη χώρα. 
     Αυτά, λοιπόν, μπορούσαν να έχουν γίνει χρόνια ολόκληρα. Και καλά είπατε τι ήταν η Θάτσερ. Επομένως, εδώ μιλάμε επί του νομοσχεδίου, επί της αρχής, αν κινείται στα σωστά πλαίσια που πρέπει η αρχή και όχι, δεν ψηφίζω την αρχή –αυτό είπε ο κ. Λιάπης- και ψηφίζω σχεδόν όλα τα άρθρα, γιατί δεν έχει την πρόληψη. Η πρόληψη θα γίνει, θα μπει στα σχολεία.
     ΣΥΛΒΑΝΑ ΡΑΠΤΗ: Το τι είπε, είναι καταγεγραμμένο στα Πρακτικά.
     ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κυρία συνάδελφε. 
     Τελειώστε, κύριε Υπουργέ.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Δεν υπάρχει περίπτωση. Μιλάνε και με κόβουν συνέχεια. 
     ΠΡΟΕΔΡΕΥΩΝ (Αναστάσιος Νεράντζης): Ολοκληρώστε!
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Σεβόμαστε τον φίλο και το ξέρετε πολύ καλά. Μη μας αναγκάζετε, λοιπόν, να έχουμε αντιπαράθεση.
     Επαναλαμβάνω, λοιπόν, ότι συμφωνούμε σε όλα αυτά. Τα είπε και ο ίδιος ο Υπουργός. Το ξέρετε, ήμασταν μαζί. Κυρία Σακοράφα, ξέρετε τις απόψεις μου, όλα είναι θέμα παιδείας. Όλα. Αλλά αυτήν τη στιγμή πρέπει να λάβουμε μέτρα. Δεν γίνεται, λοιπόν, να μην ψηφίζω επί της αρχής.
     ΣΥΛΒΑΝΑ ΡΑΠΤΗ: Ας παίρνατε τα μέτρα κι εσείς και όλοι! 
     ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κυρία συνάδελφε.
     Οι διακοπές να μη γράφονται στα Πρακτικά για καμμία από τις δύο κυρίες που διακόπτουν!
     Κύριε Υπουργέ, τελειώσατε;
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Μάλιστα, κύριε Πρόεδρε.
     ΠΡΟΕΔΡΕΥΩΝ (Αναστάσιος Νεράντζης): Ο κ. Μπεγλίτης έχει το λόγο.
     	ΠΑΝΑΓΙΩΤΗΣ ΜΠΕΓΛΙΤΗΣ: Ευχαριστώ, κύριε Πρόεδρε.
     	Κυρίες και κύριοι συνάδελφοι, συζητάμε σήμερα το σχέδιο νόμου του Υπουργείου Πολιτισμού για την καταπολέμηση της βίας και του ντόπινγκ. Φοβάμαι ότι η αντίδραση του Υπουργείου Πολιτισμού είναι μία αντίδραση που υπαγορεύτηκε από τη συναισθηματική και συγκινησιακή φόρτιση μετά το τραγικό γεγονός της δολοφονίας ενός φιλάθλου και βεβαίως, ως συνέχεια του αρνητικού κλίματος που δημιουργήθηκε για τη χώρα μας μετά τις υποθέσεις του ντόπινγκ στους τελευταίους Ολυμπιακούς Αγώνες.
     	Απ’ αυτήν την πλευρά κατά την άποψή μου είναι ένα σχέδιο νόμου με έντονο τον συγκυριακό χαρακτήρα. Δεν έχει βάθος, δεν έχει στρατηγική και δεν ενσωματώνει μία σειρά παραμέτρων που θα ήταν χρήσιμες και κρίσιμες για την αντιμετώπιση αυτών των δύο πολύ σοβαρών κοινωνικών φαινομένων και κάτι πολύ πιο σημαντικό πολιτικά: Δεν ενσωματώνει την προηγούμενη εμπειρία, δεν ενσωματώνει πρόνοιες σημαντικών νομοθετημάτων των κυβερνήσεων του ΠΑ.ΣΟ.Κ.. 
     Κύριε Υπουργέ, ο ν. 2725/1999 ήταν ένας σημαντικός νόμος. Δυστυχώς, δεν εφαρμόστηκε, δυστυχώς δεν εφαρμόζεται, όπως και πολλοί άλλοι νόμοι που συνδέονται με τις αθλητικές εκδηλώσεις και γενικότερα με τον αθλητισμό. 
     	Κύριε Υπουργέ, θεωρώ ότι είναι ψευδαίσθηση το να πιστεύει κανείς ότι δημιουργώντας το θεσμό της «λέσχης» θα αντιμετωπίσει το φαινόμενο της βίας. Το είπαν πολλοί από τους συναδέλφους και όχι μόνο της Αντιπολίτευσης. Θα ήθελα να δω τον Υφυπουργό Πολιτισμού που είναι αρμόδιος για τα αθλητικά θέματα να έχει την πολιτική τόλμη να αντιμετωπίσει κατάματα τους προέδρους και τους παράγοντες των μεγάλων ποδοσφαιρικών ανώνυμων εταιρειών, να μεταφέρει σ’ αυτούς τη διοικητική και ποινική ευθύνη σε σχέση με την καταπολέμηση του φαινομένου της βίας στα γήπεδα. Δεν γίνεται τίποτα απ’ αυτά, απλώς μία μικρορύθμιση, κατά την άποψή μου, σε σχέση με τη λειτουργία και την οργάνωση αυτού του θεσμού της «λέσχης των φιλάθλων».
     	Είναι σημαντικό ότι όλο το νομοσχέδιο περιορίζεται μόνο στα φαινόμενα της βίας στα γήπεδα, στην ενδογηπεδική βία. Όμως πολύ πρόσφατα, κύριε Υπουργέ –το θυμάστε καλά- είχαμε φαινόμενα εξωγηπεδικής βίας με αφορμή τον αγώνα Ολυμπιακού-Ανόρθωσης, τη βία στα τρένα, τη βία έξω από τα γήπεδα, τη βία κατά τη διάρκεια της άφιξης των αθλητικών αποστολών στα γήπεδά μας. Αυτό δεν ρυθμίζεται. 
     Επίσης δεν ρυθμίζετε κάτι που θεωρώ πολύ σημαντικό, τη λεκτική βία, τη βία των συνθημάτων, τα ρατσιστικά συνθήματα μέσα στα γήπεδα και επίσης τη βία των αθλητικών εφημερίδων. Κανείς δεν μιλάει για τις αθλητικές εφημερίδες και τη βία που παράγουν καθημερινά διάφοροι αθλητικοί δημοσιογράφοι, διάφορα πρωτοσέλιδα. Αρκεί κανείς να δει τις κρεμασμένες αθλητικές εφημερίδες, τα σεξιστικά τους μηνύματα, τα ρατσιστικά τους μηνύματα. Αυτό δεν θα έπρεπε να αντιμετωπιστεί; Δεν θα έπρεπε να αντιμετωπιστεί η βία που παράγουν οι δηλώσεις παραγόντων και προέδρων εν όψει κρίσιμων ποδοσφαιρικών αγώνων; 
     	Κάτι άλλο, κατά την άποψή μου σημαντικό, που λείπει απ’ αυτό το νομοσχέδιο είναι το ζήτημα της βίας έξω από την Αθήνα, έξω από τα μεγάλα αστικά κέντρα. Όλο το νομοσχέδιο διαπνέεται από τη φιλοσοφία της καταπολέμησης της βίας σε σχέση με τη λειτουργία των μεγάλων Π.Α.Ε., των μεγάλων αστικών κέντρων. 
     Επειδή προέρχεστε από την περιφέρεια, από την επαρχία, θα σας πω ότι είναι πολύ έντονη η βία στο ερασιτεχνικό ποδοσφαιρικό πρωτάθλημα στην περιφέρεια. Όσοι είμαστε από την περιφέρεια, όσοι είμαστε από την επαρχία και όσοι παρακολουθούμε το τοπικό ερασιτεχνικό πρωτάθλημα μπορούμε να επιβεβαιώσουμε ότι είναι ένα εξίσου κρίσιμο πρόβλημα η βία στα μικρά, απομακρυσμένα γήπεδα χωριών στην επαρχία και πιστεύω ότι και αυτό πρέπει να αντιμετωπιστεί.
     Κυρίες και κύριοι συνάδελφοι, είναι γεγονός και αυτό νομίζω πρέπει να το ομολογήσουμε όλοι ότι σε σχέση με τον αθλητισμό το νομοθετικό πλαίσιο που υπήρχε μέχρι σήμερα φοβάμαι, κύριε Υπουργέ, ότι κι αυτό θα ψηφιστεί κατά πλειοψηφία δεν είναι αρκετό. Και ακόμα και όταν ήταν αρκετό δεν γινόταν σεβαστό. Γιατί εδώ δεν έγινε και δεν γίνεται σεβαστός ο νόμος περί ανωνύμων εταιρειών από τις μεγάλες Π.Α.Ε.. Πόσοι από εμάς, κυρίες και κύριοι συνάδελφοι, γνωρίζουμε ότι πολλές από τις ποδοσφαιρικές ανώνυμες εταιρείες σήμερα θα έπρεπε να είχαν κλείσει, γιατί δεν ανταποκρίνονται στοιχειωδώς στο νόμο περί Ανωνύμων Εταιρειών σε σχέση με το κεφάλαιό τους, σε σχέση με την πληρωμή των ασφαλιστικών εισφορών, σε σχέση με τη ρύθμιση των χρεών τους. Κανείς μας, όμως, δεν τολμάει να τα βάλει με τις μεγάλες ποδοσφαιρικές ανώνυμες εταιρείες. 
     Κυρίες και κύριοι συνάδελφοι, θα ήθελα να επισημάνω δυο ακόμα σημεία. Κύριε Υπουργέ, άρθρο 14. Το λέω επί της αρχής. Ρυθμίζετε κεντρικά το ωράριο των γυμναστηρίων. Κατά την άποψή μου, αυτό αποπνέει μια αυταρχική αντίληψη, μια αντίληψη κρατισμού. Όπως και στο παρελθόν επιχειρήθηκε να ρυθμιστεί η επέκταση του ωραρίου των καταστημάτων. Γιατί η ανάγκη για το Υπουργείο Πολιτισμού να ρυθμίσει τα ωράρια των γυμναστηρίων; Γιατί δεν αφήνουμε τις τοπικές κοινωνίες, δεν αφήνουμε τους Οργανισμούς Τοπικής Αυτοδιοίκησης να ρυθμίσουν με βάση τις τοπικές, κοινωνικές, οικονομικές και γεωγραφικές ιδιομορφίες τα ωράρια των γυμναστηρίων; 
     Και για τα γυμναστήρια επίσης κάτι άλλο. Γνωρίζουμε όλοι, δεν είναι τίποτα κρυφό, ότι τα γυμναστήρια είναι ο χώρος παράνομου εμπορίου, παρασκευασμάτων και συμπληρωμάτων. Ποιος θα τα ελέγξει αυτά; Πώς θα ελεγχθούν αυτά; Κάποιος συνάδελφος μου θύμισε προηγουμένως τα τηλεμάρκετινγκ. Ποιος θα ελέγξει τα τηλεμάρκετινγκ σε σχέση με τα παράνομα παρασκευάσματα και σε σχέση με όλα αυτά τα συμπληρώματα που διατίθενται στους νέους μας που αθλούνται στα γυμναστήρια; 
     Κυρίες και κύριοι συνάδελφοι, τίποτα στο νομοσχέδιο για τον σχολικό αθλητισμό. Τίποτα για τον αθλητισμό της γειτονιάς. Και βρίσκω την ευκαιρία επειδή είναι εδώ ο κ. Ιωαννίδης να του πω το εξής. Του έχω κάνει και ερώτηση, του έχω κάνει και επιστολή. Υπάρχει ένας δήμος στην Κορινθία, ο δήμος των Αγίων Θεοδώρων. Έχει φτιαχτεί εκεί ένα κλειστό γυμναστήριο. Το 80% έχει τελειώσει. Δώστε τα λεφτά να ολοκληρωθούν τα έργα, να μπορέσει να λειτουργήσει αυτό το κλειστό γυμναστήριο προς όφελος της νεολαίας μιας μεγάλης περιοχής του νομού μας. Ασχοληθείτε μ’ αυτό. Πιστεύω ότι μπορείτε να ενδιαφερθείτε. 
     Τελειώνω με κάτι που θεωρώ επίσης παράλειψη, κύριε Πρόεδρε. Σήμερα όποιος διαβάζει διεθνή επιστημονικά περιοδικά βλέπει ότι η τεχνολογία και η επιστήμη προχωρούν συνεχώς. Πηγαίνουμε σε μορφές γενετικού ντόπινγκ. Πηγαίνουμε σε νέες επιστημονικές έρευνες παρεμβάσεως στον γενετικό κώδικα. Πηγαίνουμε σε παρεμβάσεις –οι γιατροί το ξέρουν εδώ- αύξησης των ερυθρών αιμοσφαιρίων. Πρέπει να προλάβουμε και αυτή την νέα επιδρομή. Το γενετικό ντόπινγκ θα είναι η σύγχρονη μορφή επιστημονικής βίας στον τομέα του ντόπινγκ. 
     Τελειώνω, κύριε Πρόεδρε. Μέχρι τώρα μαθαίναμε όλοι αυτό το περίφημο σύνθημα στα λατινικά «citius, altius, fortius». Εγώ πιστεύω, κυρίες και κύριοι συνάδελφοι, ότι με την ευγενή φροντίδα και του Υπουργείου Πολιτισμού θα πρέπει να βάλουμε και μια άλλη λέξη στα λατινικά. Το sanius. Δηλαδή, υγιής. Γιατί χρειαζόμαστε και υγιή αθλητισμό και υγιείς αθλητές. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ.
     Σύμφωνα με την ομόφωνη απόφαση του Τμήματος, που λάβαμε προ δύο ωρών, θα τελειώσουμε τη σημερινή μαραθώνια συνεδρίαση με την ομιλία του Βουλευτή του ΠΑ.ΣΟ.Κ. και ευθύς μετά θα τεθεί το σχέδιο νόμου αυτό σε ψηφοφορία επί της αρχής. 
     Ο κ. Γρηγοράκος έχει το λόγο.
     ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ, κύριε Πρόεδρε.
     Θα ήθελα κι εγώ από το Βήμα της Βουλής να δώσω τα συγχαρητήριά μου στους αθλητές των Παραολυμπιακών Αγώνων για την μεγάλη τους επιτυχία. Να συγχαρώ όλους τους άξιους Έλληνες αθλητές που με αξιοκρατικά κριτήρια κατέλαβαν τις θέσεις στους Ολυμπιακούς Αγώνες του Πεκίνου. 
     Θα ήθελα να πω στον κύριο Υπουργό και στους συναδέλφους της Κυβέρνησης ότι σήμερα σ’ αυτό το νομοσχέδιο κύριο Υπουργέ, με τον σεβασμό που έχω στο πρόσωπό σας, θα ήθελα να μου απαντήσετε σε δυο κρίσιμα ερωτήματα που απασχολούν την ελληνική κοινωνία. 
     Το ένα από αυτά είναι για την εθνική ντροπή, που αισθανθήκαμε όλοι από τους Ολυμπιακούς Αγώνες του Πεκίνο.
     Το άλλο είναι για τον απολογισμό των τελευταίων χρόνων στον αθλητισμό, στην Ελλάδα, σε όλα τα αθλήματα.
     Κύριε Υπουργέ, η Ελλάδα, στο πρώτο μου ερώτημα, θα έπρεπε να απαντήσει εάν αυτό που συνέβη στο Πεκίνο ήταν ένα οργανωμένο έγκλημα. Δηλαδή, εάν χρόνια αυτό το προετοιμάζαμε, διότι οι αθλητές μας που βρέθηκαν ντοπαρισμένοι στο Πεκίνο δεν ήταν μόνο σε ένα άθλημα, αλλά σε πολλά αθλήματα. Αυτό ο ελληνικός λαός το θεωρεί ως μία πολύ μεγάλη ντροπή. Οφείλουμε όλοι, κύριε Υφυπουργέ…
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ποιος; Ένας ήταν στο Πεκίνο.
     ΛΕΩΝΙΔΑΣ ΓΡΗΓΟΡΑΚΟΣ: Ήταν στο στίβο, στην πάλη, στην κολύμβηση. 
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Στο Πεκίνο; Μήπως κάνετε λάθος;
     ΠΡΟΕΔΡΕΥΩΝ (Αναστάσιος Νεράντζης): Παρακαλώ, αφήστε το συνάδελφο να ολοκληρώσει. Μη διακόπτετε. Προηγουμένως διαμαρτυρόσασταν ότι σας διέκοπταν οι κυρίες. Μη διακόπτετε, κύριε Υπουργέ.
     ΛΕΩΝΙΔΑΣ ΓΡΗΓΟΡΑΚΟΣ: Η άρση βαρών αποκλείστηκε από το να πάει στους Ολυμπιακούς Αγώνες του Πεκίνο. Εάν δεν το θυμάστε, εγώ το θυμάμαι πάρα πολύ καλά.
     ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Πριν. Για το Πεκίνο μιλάμε.
     ΛΕΩΝΙΔΑΣ ΓΡΗΓΟΡΑΚΟΣ: Εντάξει, στο στίβο αποκλείστηκαν τόσοι αθλητές στο Πεκίνο. Στην κολύμβηση αποκλείστηκαν, πριν πάνε στο Πεκίνο. Δηλαδή δεν πήγαν στο Πεκίνο, διότι αποκλείστηκαν. 
     Τέλος πάντων, οι ευθύνες είναι συλλογικές. Είναι των προπονητών, των αθλητών, αλλά είναι και της πολιτείας, κύριε Υφυπουργέ. Και εγώ ήθελα σήμερα η πολιτεία να πάρει θέση πάνω σε αυτά τα ζητήματα. 
     Θα πρέπει, πάνω από όλα, η ελληνική πολιτεία να βρει το βηματισμό της και να προασπίσει τα δικαιώματα των ελλήνων πολιτών και την κουλτούρα της Ελλάδος. Οφείλουμε όλοι, όχι μόνον εσείς, αλλά σύσσωμα τα Κόμματα της Βουλής να πάρουν θέση για όλα αυτά τα μεγάλα θέματα. 
     Το ντόπινγκ είναι ένα μελανό σημείο στον αθλητισμό σε παγκόσμιο επίπεδο και το ξέρουμε όλοι. Εγώ δεν έρχομαι να σας πω κάτι καινούργιο εδώ στη Βουλή για το ντόπινγκ. Από εκεί και πέρα, όμως, βάζει σε μεγάλη δοκιμασία την υγεία των αθλητών, τον πολιτισμό, την αξιοπιστία μας και όλο αυτό το σύστημα που έχει στηθεί γύρω από τους Ολυμπιακούς Αγώνες. Είμαστε υποχρεωμένοι να πάρουμε θέση για όλα αυτά. 
     Το ντόπινγκ είναι πολιτικά και ηθικά απορριπτέο. Και εγώ ήθελα μια μεγάλη τομή στο σημερινό νομοσχέδιο, κύριε Υφυπουργέ. Εγώ ήθελα να ξεδιαλύνουμε μια για πάντα την υπόθεση του ντόπινγκ. Βλέπουμε τι έγινε –δεν ζούμε σε χώρα που δεν έχει την ανάλογη πληροφόρηση- με τα μεγάλα ρεκόρ στο Πεκίνο και τα αμφισβητούμε, διότι πιθανόν δεν έγινε αυτό που έπρεπε να γίνει. Εμάς, όμως, δεν μας ενδιαφέρει εάν καίγεται το σπίτι του διπλανού μόνο, μας ενδιαφέρει και το δικό μας σπίτι, του διπλανού και του παραδιπλανού, αλλά και αυτού που απέχει πολύ μακριά από εμάς, γιατί κάποτε θα φτάσει και σε εμάς αυτό το κακό, όπως έφτασε. 
     Και θα σας θυμίσω κάτι που το ξέρετε πολύ καλά. Τις δεκαετίες του ’70 και του ’80, τα μετάλλια πήγαιναν στις ανατολικές χώρες. Μετά και τους θανάτους που συνέβησαν εκεί -διότι ήταν μία εθνική πολιτική, την οποία τα ίδια τα καθεστώτα την επέβαλαν- είδατε τι έγινε. Εξαφανίστηκαν. Αυτά που κάποτε κάποιοι πολιτισμοί «τα λούστηκαν» δεν μπορεί να «τα λούζεται» και η Ελλάδα σήμερα. 
     Σήμερα, αγαπητές κυρίες και κύριοι, το ντόπινγκ βρίσκεται υπό συνεχή διωγμό. Δεν μπορεί να πει κανείς ότι δεν γίνονται μεγάλοι αγώνες εναντίον του ντόπινγκ. Όμως, φαίνεται ότι τα ωφελήματα από τον πρωταθλητισμό και όχι τον αθλητισμό –και το διακρίνω αυτό, άλλο ο αθλητισμός και άλλο ο πρωταθλητισμός- είναι πολύ μεγαλύτερα. Υπάρχει δόξα, φήμη, κοινωνική προβολή, πλούτος, κοινωνική ανέλιξη, αναγνώριση, που καμμία ποινή δεν είναι ικανή να αναστείλει τη μεγάλη ανάγκη που νιώθουν αυτά τα άτομα για προβολή και για όσα είπα προηγουμένως και χρησιμοποιούν απαγορευμένες ουσίες. 
     Η προσπάθεια των προπονητών, των αθλητών και όλων των ανθρώπων, οι οποίοι συμμετέχουν σε αυτή τη διαδικασία του αθλητισμού και του πρωταθλητισμού, με πλάγιους τρόπους και με πραγματικά αθέμιτα μέσα να κερδίσουν, να επιτύχουν επιδόσεις, να πάρουν μετάλλια θα πρέπει να είναι πολιτικά, κοινωνικά και ηθικά καταδικαστέα. Και θα πρέπει αυτό όσο μπορούμε να το περάσουμε στη νέα γενιά και στην παιδεία που θα ξεκινά από τα μικρά χρόνια. Η παιδεία έχει το μεγάλο της βάρος.
     Και συμφωνώ μαζί σας ότι η παιδεία είναι κάτι πολύ σημαντικό. Πρέπει να την κατακτήσουμε από πολύ νωρίς, πρέπει να περάσουμε στα παιδιά μας το σκεπτικό ότι όλα αυτά τα πράγματα δεν έχουν καμμία σχέση με τον Ελληνισμό, δεν έχουν καμμία σχέση με την ελληνική γραμματεία, δεν έχουν καμμία σχέση με την ιστορία μας. Θα πρέπει να προχωράμε με πολύ ψηλά το κεφάλι οι Έλληνες, γιατί έχουμε τόσα πολλά πράγματα να επιδείξουμε. Και να μη ζούμε βέβαια μόνο με την ιστορία μας, αλλά να ζούμε και με το μέλλον μας. Να επενδύουμε στα παιδιά μας, να επενδύουμε σε κάτι πιο διαφορετικό από τους άλλους λαούς.
     Δεν είμαστε, βέβαια, μια χώρα, η οποία δεν είχε τη δυνατότητα. Το εργομετρικό κέντρο του Ο.Α.Κ.Α. ήταν από τα καλύτερα εργομετρικά κέντρα. Εδώ υπάρχουν πολιτικές ευθύνες σε όλους. Όχι μόνο της δικής σας ηγεσίας, αλλά και προηγούμενων ανθρώπων, οι οποίοι ηγήθηκαν του αθλητισμού. Κλείσαμε το Ο.Α.Κ.Α., για να μπορούμε φαίνεται να παίξουμε τα άνομα παιχνίδια μας. Δεν ξέρω τι έγινε με το Ο.Α.Κ.Α.. Το Ο.Α.Κ.Α. ήταν τη δεκαετία του ’80 και του ’90, ένα αξιόπιστο εργομετρικό κέντρο με παγκόσμια φήμη και σε παγκόσμιο επίπεδο αναγνωρισμένο. Κάποιοι το έκλεισαν, για να μπορούν, φαίνεται, να παίξουν τα άνομα παιχνίδια τους.
     Κύριε  Υπουργέ, ήρθε η ώρα να μπουν στη θέση τους πολλά πράγματα, ώστε με τη σύμφωνη γνώμη όλων των πολιτικών κομμάτων η Ελλάδα να αποκτήσει ξανά την αξιοπιστία της. Περίμενα, λοιπόν, σήμερα από αυτό το νομοσχέδιο να δω μια αξιόπιστη πρόταση, μια αξιόπιστη λύση. Όχι ότι το νομοσχέδιο αυτό δεν ακουμπάει τα προβλήματα, εγώ περίμενα κάτι πιο τολμηρό. Περίμενα, δηλαδή, να μας απαντήσει σε ορισμένα ζητήματα. Να μας απαντήσει για ό,τι γίνεται το τελευταίο διάστημα στην Ελλάδα. Να μας απαντήσει και να μας πει για τον απολογισμό που είχαμε τα τελευταία χρόνια και από το EURO και από το ποδόσφαιρο και από τις ομάδες μας και από τη μικρή παρουσία μας στο Πεκίνο, από την όλη ιστορία που συνέβη γύρω από το Πεκίνο, με τη μεγάλη αποστολή που είχαμε και τα πενιχρά αποτελέσματα.
     Να πούμε ότι ο αθλητισμός δεν είναι απλώς να κλωτσάς τη μπάλα, ούτε να κερδίζεις μετάλλια με αθέμιτους τρόπους. Εγώ ήθελα, η πολιτεία σήμερα να τα πει όλα, να τα καταδικάσει. Ο αθλητισμός αποτελεί ένα αναπόσπαστο σημείο του ελληνικού πολιτισμού και ο Ολυμπισμός είναι επιστέγασμα του αθλητισμού. Ο αθλητισμός είναι υγεία και έτσι πρέπει να τον δούμε. Μέσα στην υγεία πρέπει να πάρουμε προληπτικά μέτρα, όπως είπατε προηγουμένως, γιατί για να προστατέψουμε την υγεία μας, πρέπει να κάνουμε πρόληψη.
     Βέβαια, ο πρωταθλητισμός στην Ελλάδα είναι η εξαίρεση. Έτσι αποδείχτηκε τα τελευταία χρόνια,  γιατί έχει ταυτιστεί με πραγματικά δυσάρεστα γεγονότα, που δυσφημούν τη χώρα μας. Έχει  ταυτιστεί τα τελευταία χρόνια δυστυχώς από κάποιους αθλητές με τη ντόπα, την ανηθικότητα και την εθνική ντροπή.
     Σας ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Πολιτισμού «Καταπολέμηση της βίας με αφορμή τις αθλητικές εκδηλώσεις και άλλες διατάξεις». 
     Ερωτάται το Τμήμα: Γίνεται δεκτό το νομοσχέδιο επί της αρχής; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΑΝΑΣΤΑΣΙΑ-ΣΥΛΒΑΝΑ ΡΑΠΤΗ: Κατά πλειοψηφία. 
     ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς, το νομοσχέδιο του Υπουργείου Πολιτισμού «Καταπολέμηση της βίας με αφορμή τις αθλητικές εκδηλώσεις και άλλες διατάξεις», έγινε δεκτό επί της αρχής κατά πλειοψηφία. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Τμήματος και ώρα 16.27’ λύεται η συνεδρίαση για αύριο ημέρα Παρασκευή 19 Σεπτεμβρίου 2008 και ώρα 10.00’ με αντικείμενο εργασιών του Τμήματος κοινοβουλευτικό έλεγχο, συζήτηση της με αριθμό 7/7/26.8.2008 επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών, σχετικά με τις «Ολυμπιακές Αερογραμμές», σύμφωνα με την ημερήσια διάταξη που έχει διανεμηθεί. 
     Ο ΠΡΟΕΔΡΟΣ                                                  ΟΙ ΓΡΑΜΜΑΤΕΙΣ
