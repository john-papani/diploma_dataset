      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ Ε΄
      Παρασκευή 10 Οκτωβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή Δ. Κρεμαστινού, σελ.
      3. Ανακοινώνεται ότι τη συνεδρίαση παρακολουθούν μαθητές από το Ενιαίο Λύκειο Αναβρύτων, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 13 Οκτωβρίου 2003, σελ.
      4. Συζήτηση επικαίρων ερωτήσεων:
      α) Προς τον Υπουργό Εθνικής Παιδείας και Θρησκευμάτων:
      i) σχετικά με τη λειτουργία των σχολικών βιβλιοθηκών κλπ., σελ.
      ii) σχετικά με τις ελλείψεις σε εκπαιδευτικό προσωπικό στα σχολεία Πρωτοβάθμιας και Δευτεροβάθμιας Εκπαίδευσης κλπ., σελ.
      β) Προς τον Υπουργό Τύπου και Μέσων Μαζικής Ενημέρωσης, σχετικά με την ισότιμη προβολή των κομμάτων από τα Μέσα Μαζικής Ενημέρωσης κλπ., σελ.
      γ) Προς τον Υπουργό Υγείας και Πρόνοιας: i) σχετικά με τη λήψη μέτρων αντιμετώπισης της παιδικής παχυσαρκίας κλπ., σελ.
      ii) σχετικά με τη λειτουργία των Κέντρων Υγείας Αίγινας και Τροιζήνας, σελ.
      δ) Προς τον Υπουργό Μεταφορών και Επικοινωνιών, σχετικά με την οικονομική κατάσταση του Οργανισμού Σιδηροδρόμων Ελλάδος κλπ., σελ.
      ε) Προς την Υπουργό Περιβάλλοντος, Χωροταξίας και Δημοσίων Έργων σχετικά με την λήψη μέτρων προστασίας από τη ρύπανση του Ασωπού ποταμού, σελ.
      στ) Προς τον Υπουργό Δικαιοσύνης, σχετικά με τις αμοιβές των μελών του Συμβουλίου της Επικρατείας εκτός των κυρίων καθηκόντων τους κλπ., σελ.
      5. Συζήτηση επερώτησης προς τον Υπουργό Υγείας και Πρόνοιας, σχετικά με τις ελλείψεις και τις καθυστερήσεις στην υγειονομική θωράκιση της χώρας μας στο πρόγραμμα δημόσια υγεία – Ολυμπιακοί Αγώνες, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΓΓΕΛΟΠΟΥΛΟΣ Ν., σελ.
      ΓΚΕΣΟΥΛΗΣ Ν., σελ.
      ΖΗΣΗ Ρ., σελ.
      ΚΑΛΟΣ Γ., σελ.
      ΚΑΡΑΤΖΑΦΕΡΗΣ Γ., σελ.
      ΚΟΥΒΕΛΗΣ Φ., σελ.
      ΜΠΕΝΤΕΝΙΩΤΗΣ Μ., σελ.
      ΝΑΣΙΩΚΑΣ Εκ., σελ.
      ΠΕΤΣΑΛΝΙΚΟΣ Φ., σελ.
      ΠΡΩΤΟΠΑΠΑΣ Χ, σελ.
      ΣΓΟΥΡΙΔΗΣ Π., σελ.
      ΣΚΥΛΛΑΚΟΣ .Α, σελ.
      ΣΤΕΡΓΙΟΥ Ι., σελ.
      ΣΤΡΑΤΑΚΗΣ Εμ., σελ.
      Β. Επί της επερώτησης:
      ΓΙΑΝΝΟΠΟΥΛΟΣ Α., σελ.
      ΓΡΗΓΟΡΑΚΟΣ Λ., σελ.
      ΚΑΚΛΑΜΑΝΗΣ Ν., σελ.
      ΚΑΡΑ Μ., σελ.
      ΚΙΛΤΙΔΗΣ Κ., σελ.
      ΚΟΡΤΣΑΡΗΣ Ν., σελ.
      ΣΤΕΡΓΙΟΥ Ι., σελ.
      ΣΤΕΦΑΝΗΣ Κ., σελ.
      ΧΩΜΑΤΑΣ Ι., σελ.
     
     ΠΡΑΚΤΙΚΑ  ΒΟΥΛΗΣ
     Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Δ΄
     ΣΥΝΕΔΡΙΑΣΗ  Ε΄
     Παρασκευή 10 Οκτωβρίου 2003
     	Αθήνα, σήμερα στις 10 Οκτωβρίου 2003, ημέρα Παρασκευή και ώρα 10.39΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
     	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
     	(ΕΠΙΚΥΡΩΣΗ ΠΡΑΚΤΙΚΩΝ:  Σύμφωνα με την από 9 Οκτωβρίου 2003                   εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της Δ΄ συνεδριάσεώς του, της Πέμπτης 9 Οκτωβρίου 2003  σε ό,τι αφορά στην ψήφιση στο σύνολο του σχεδίου νόμου: “Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας για την αμοιβαία προστασία διαβαθμισμένων πληροφοριών»)
      	Παρακαλείται ο κύριος Γραμματέας να ανακοινώσει τις αναφορές προς το Σώμα. 
     	(Ανακοινώνονται προς το Σώμα από το Γραμματέα της Βουλής κ. Λεωνίδα Γρηγοράκο, Βουλευτή Λακωνίας, τα ακόλουθα:
     	Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Έβρου ΘΕΟΦΑΝΗΣ ΔΗΜΟΣΧΑΚΗΣ  κατέθεσε αναφορά με την οποία ο κ. Δημήτριος Κυπαρισσούδης, κάτοικος Μεταξάδων Έβρου ζητεί να του χορηγηθεί σύνταξη γήρατος από τον Ο.Γ.Α. 
     2) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ  κατέθεσε αναφορά με την οποία η κα Περιστέρα Λαζάκη, κάτοικος Διδυμοτείχου Έβρου ζητεί να της χορηγηθεί σύνταξη από τον Ο.Γ.Α.
     3) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ  κατέθεσε αναφορά με την οποία η Ελληνική Εταιρεία για την προστασία του περιβάλλοντος και της πολιτιστικής κληρονομιάς ζητεί να μην εγκριθεί το νομοσχέδιο για την «προστασία των δασικών οικοσυστημάτων».
     4) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ  κατέθεσε αναφορά με την οποία ο Νομάρχης Λάρισας ζητεί την άμεση ανέγερση αστυνομικού μεγάρου στη Λάρισα.
     5) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ  κατέθεσε αναφορά με την οποία ο Σύλλογος Πολιτικών Υπαλλήλων Θεσσαλίας, Υπουργείου Δημοσίας Τάξης, διαμαρτύρεται για την ανάκληση της απόφασης που χορηγούσε ειδική αποζημίωση στο πολιτικό προσωπικό του Υπουργείου Δημοσίας Τάξης.
     6) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ  κατέθεσε αναφορά με την οποία  ο Δήμος Κράννωνα Λάρισας ζητεί την υδροδότηση όλων των Δημοτικών Διαμερισμάτων.
     7) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ  κατέθεσε αναφορά με την οποία ο Σύνδεσμος Θεσσαλικών Βιομηχανιών, αναφέρεται στα προβλήματα που δημιουργούνται στις εξαγωγικές επιχειρήσεις της Θεσσαλίας από την απεργία των γεωτεχνικών.
     8) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ  κατέθεσε αναφορά με την οποία οι Υπάλληλοι της Στατιστικής Υπηρεσίας Νομού Λάρισας ζητούν τη διατήρηση του νομικού πλαισίου της Υπηρεσίας τους.
     9) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ  κατέθεσε αναφορά με την οποία η Πανελλήνια  Ένωση Φίλων των Πολυτέκνων ζητεί την αύξηση των επιδομάτων για τις πολύτεκνες οικογένειες κ.λ.π.
     10) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ  κατέθεσε αναφορά με την οποία ο Σύλλογος Αποφοίτων ΣΤΥΑ, δηλώνει την αντίθεσή του προς το νέο συνταξιοδοτικό νομοσχέδιο των αποστράτων αξιωματικών Ε.Δ και Σ.Α.
     11) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ  κατέθεσε αναφορά με την οποία ο Σύλλογος οικοπεδούχων αεροπόρων Αγιόκαμπου – Σωτηρίτσας Λάρισας ζητεί να αποχαρακτηρισθεί η περιοχή του από δασική έκταση.
     12) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ  κατέθεσε αναφορά με την οποία  ο Δήμος Σαρανταπόρου Λάρισας ζητεί να ενταχθούν στις σεισμόπληκτες περιοχές όλα τα Δημοτικά του Διαμερίσματα.
     13) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία ο Γυμναστικός Όμιλος Κέρκυρας ζητεί την κατασκευή νέας αίθουσας γυμναστικής στην Κέρκυρα.
     14) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ  κατέθεσε αναφορά με την οποία Διευθυντές του Σχολικού Συγκροτήματος του 1ου ΤΕΛ  Κέρκυρας ζητούν την άμεση βελτίωση της κτιριακής υποδομής του συγκροτήματος.
     15) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ  κατέθεσε αναφορά  με την οποία ο Δήμος Παξών ζητεί την επιδότηση των χειμερινών δρομολογίων των υδροπτέρυγων  προς τους Παξούς.
     16) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ  κατέθεσε αναφορά με την οποία η Ένωση Υπαλλήλων Πυροσβεστικού Σώματος της περιφέρειας Στερεάς Ελλάδας ζητεί την επίλυση εργασιακών και οικονομικών προβλημάτων των μελών της.
     17) Ο Βουλευτής Αιτωλοακαρνανίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμος Αγρινίου Αιτωλοακαρνανίας ζητεί να του  παραχωρηθεί η έκταση του αεροδρομίου Αγρινίου, προκειμένου να αξιοποιηθεί για τις ανάγκες του Πανεπιστημίου Αγρινίου.
     18) O Βουλευτής  Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ  κατέθεσε αναφορά με την οποία ο κ. Ιωάννης Παρασκευόπουλος , κάτοικος Γραμμένης Δράμας ζητεί να του χορηγηθούν  από τον Ο.Γ.Α. τα έξοδα μετακίνησής του σε νοσοκομείο.
     19) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ  κατέθεσε αναφορά με την οποία η κ. Σοφία Τσανακτσίδου, κάτοικος Μικροκλεισούρας Δράμας ζητεί να της χορηγηθεί σύνταξη γήρατος από τον Ο.Γ.Α.
     20) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ  κατέθεσε αναφορά με την οποία η κ. Ελευθερία Βρύζα, κάτοικος Δράμας ζητεί να της χορηγηθεί σύνταξη γήρατος από τον Ο.Γ.Α.
     21) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ  κατέθεσε αναφορά με την οποία η κ. Ειρήνη Ομηρίδου, κάτοικος Μεγαλόκαμπου Δράμας ζητεί να της  χορηγηθούν από τον Ο.Γ.Α. τα  έξοδα κηδείας του αποθανόντα πατέρα της.
     22) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ  κατέθεσε αναφορά με την οποία η κ. Μαρία Παυλίδου, κάτοικος Νευροκοπίου Δράμας ζητεί να της χορηγηθεί σύνταξη από τον Ο.Γ.Α.
     23) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ  κατέθεσε αναφορά με την οποία η κ. Παναγιώτα Γαζιώτου, κάτοικος Προσοτσάνης Δράμας ζητεί να της χορηγηθεί σύνταξη γήρατος από τον Ο.Γ.Α.
     24) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ  κατέθεσε αναφορά με την οποία ο κ. Ιωάννης Κεφαλάς, κάτοικος Δράμας ζητεί πληροφορίες σχετικά με τις συντάξιμες αποδοχές του από το Ι.Κ.Α.
     25) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ  κατέθεσε  αναφορά με την οποία ο κ. Ιωάννης Καραγιαννίδης, κάτοικος Δράμας ζητεί να του χορηγηθεί σύνταξη γήρατος. 
     26) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ  κατέθεσε αναφορά με την οποία το Σωματείο Καθαρισμού Προσωπικού Δημόσιων και Ιδιωτικών Κτιρίων  Ιωαννίνων, καταγγέλλει εργατικές παρατυπίες εις βάρος των εργαζομένων στην καθαριότητα του Πανεπιστημιακού Νοσοκομείου Ιωαννίνων.
     27) Ο Βουλευτής Χανίων κ. ΕΥΤΥΧΙΟΣ ΔΑΜΙΑΝΑΚΗΣ  κατέθεσε αναφορά με την οποία ο ΤΟΕΒ  Κουντούρας Χανίων ζητεί την άμεση κατασκευή της λιμνοδεξαμενής  Κουντούρας Χανίων.
     28) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ  κατέθεσε αναφορά με την οποία ο Πανηπειρωτικός  Σύνδεσμος Νεφροπαθών «Αιμοκάθαρση ή Μεταμόσχευση» ζητεί την υιοθέτηση προτάσεων, για την καλύτερη ποιότητα ζωής των νεφροπαθών.
     29) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ  κατέθεσε αναφορά  με την οποία το Σωματείο Καθαρισμού Δημοσίων και Ιδιωτικών Κτιρίων Ιωαννίνων η «ΕΝΟΤΗΤΑ» ζητεί την επίλυση εργασιακού προβλήματος των εργαζομένων, στο Πανεπιστημιακό Νοσοκομείο της Δορούτης.
     30) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ  κατέθεσε αναφορά με την οποία το Ν.Π.Δ.Δ. «Παιδικοί Σταθμοί Δήμου Ορεστιάδας» ζητεί έκτακτη επιχορήγηση, για τις ανάγκες λειτουργίας των Παιδικών Σταθμών.
     31) Ο Βουλευτής Καστοριάς κ. ΑΝΕΣΤΗΣ  ΑΓΓΕΛΗΣ  κατέθεσε αναφορά με την οποία ο Πολιτιστικός – Φιλανθρωπικός και  Εξωραϊστικός Σύλλογος Σλήμνιτσας Νομού Καστοριάς «Η ΚΟΙΜΗΣΗΣ ΤΗΣ ΘΕΟΤΟΚΟΥ»ζητεί την παραμονή καθόλη τη  διάρκεια του χρόνου, του φυλακίου στη Σλήμνιτσα
     32) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ  κατέθεσε αναφορά με την οποία η Πυροσβεστική Υπηρεσία Καστοριάς ζητεί την κατασκευή κλειστού γκαράζ και την επίλυση στεγαστικών προβλημάτων της Π.Υ. Καστοριάς.
     33) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ  κατέθεσε αναφορά με την οποία ο Αγροτικός Σύλλογος Δήμου Ορεστίδος Νομού  Καστοριάς διαμαρτύρεται για την εισαγωγή και διάθεση φασολιών από τρίτες χώρες.
     34) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ  κατέθεσε αναφορά με την οποία ο Σύλλογος Χιονοδρομίας – Ορειβασίας Καστοριάς ζητεί χρηματοδότηση για τη συντήρηση και αναβάθμιση του Χιονοδρομικού Κέντρου Καστοριάς.
     35) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ  κατέθεσε αναφορά με την οποία η VARNIS FURS ζητεί επιδότηση για τη δημιουργία πενήντα νέων θέσεων εργασίας στην επιχείρηση, με σκοπό την ενίσχυση της γουνοποιίας και την καταπολέμηση της ανεργίας στην περιοχή της Καστοριάς.
     36) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ  κατέθεσε αναφορά με την οποία ο Ιερός Ναός Αγίου Νικολάου Πραιτορίου ζητεί οικονομική ενίσχυση, για την επισκευή και συντήρηση του τέμπλου της Εκκλησίας.
     37) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ  κατέθεσαν αναφορά με την οποία ο Πρόεδρος του Αγροτικού Συνεταιρισμού Μελίας Λάρισας, ζητεί την επίλυση θέματος που αφορά τον καθορισμό του ζαχαρικού  τίτλου.
     38) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία η Οικολογική Κίνηση Πεύκης ζητεί την ακύρωση των πράξεων αναλογισμού που αφορούν το δάσος Μορέλλα.
     39) Οι Βουλευτές κύριοι  ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ  κατέθεσαν αναφορά με την οποία ο Σύλλογος Γονέων και Κηδεμόνων Δημοτικού Σχολείου και Νηπιαγωγείου Καταπόλων  Αμοργού  ζητεί την άμεση τοποθέτηση δύο δασκάλων στην πρωινή ζώνη και δεύτερου δασκάλου στο Ολοήμερο Σχολείο.
     40) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ  κατέθεσε αναφορά με την οποία το παράρτημα Νομού Σερρών του Πανελληνίου Συλλόγου Φυσιοθεραπευτών ζητεί την αναβάθμιση του τμήματος φυσικοθεραπείας του νοσοκομείου Σερρών.
     41) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ  κατέθεσε αναφορά με την οποία ο Αγροτικός Δασικός Συνεταιρισμός Πευκωντού ζητεί την παράταση των υλοτομιών του διαχειριστικού έτους 2003.
     42) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ  κατέθεσε αναφορά με την οποία ο Σύλλογος Γονέων και Κηδεμόνων 8ου Γυμνασίου Νέας  Σμύρνης Αττικής, ζητεί να μη διαλυθούν τα τμήματα θετικής και θεωρητικής κατεύθυνσης του  πιο πάνω Σχολείου.
     43) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ  κατέθεσε αναφορά με την οποία ο Σύλλογος Γονέων και Κηδεμόνων Ενιαίου Λυκείου Νεάπολης Λακωνίας ζητεί να διατηρηθεί ο Α΄ Κύκλος της τεχνολογικής κατεύθυνσης  του Λυκείου Νεάπολης.
     44) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία η Νομαρχιακή Αυτοδιοίκηση Λασιθίου ζητεί την προώθηση των αναγκαίων έργων υποδομής, για την κατασκευή της Λιμνοδεξαμενής Αγίου  Γεωργίου Λασιθίου.
     45) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Φαρμακευτικός Σύλλογος  Θεσσαλονίκης ζητεί την υλοποίηση ρυθμίσεων, σχετικά με τις οικονομικές υποχρεώσεις του ΟΠΑΔ προς τους  φαρμακοποιούς.
     46) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ  κατέθεσε αναφορά με την οποία ο Δήμαρχος Περάματος ζητεί την έγκριση λειτουργίας του ΚΕΠ στο Δήμο Περάματος.
     47) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ  κατέθεσε αναφορά με την οποία  ο Δήμος Σκοπέλου Νομού Μαγνησίας ζητεί οικονομική ενίσχυση, για την αποκατάσταση των ζημιών από τις βροχοπτώσεις στο αγροτικό δίκτυο του νησιού.
     48) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Σκοπέλου Νομού Μαγνησίας ζητεί την επίσπευση των διαδικασιών και την έναρξη των εργασιών αποκατάστασης δημοτικού δρόμου στην περιοχή ’’Κάστρο’’ του οικισμού Σκοπέλου.
     49) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ  κατέθεσε αναφορά με την οποία ο Δήμος Σκοπέλου Νομού Μαγνησίας ζητεί χρηματοδότηση για την πληρωμή ενοικίου του Πυροσβεστικού Κλιμακίου του νησιού.  
     50) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ  κατέθεσε αναφορά με την οποία ο Σύλλογος Εκπαιδευτικών του κλάδου ΤΕ 01-13, Προγραμματιστές Η/Υ ζητούν την ισότιμη και δίκαιη αντιμετώπιση του κλάδου τους, σε ότι αφορά  την πλήρωση των  κενών θέσεων  για τους φετινούς διορισμούς στη δευτεροβάθμια εκπαίδευση.
     51) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ  κατέθεσε αναφορά με την οποία αδιόριστοι εκπαιδευτικοί κλάδου ΤΕ 01-13 ζητούν την επίλυση επαγγελματικού τους προβλήματος.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1609/1-8-03 ερώτηση του Βουλευτή κ. Ιωάννη Λαμπρόπουλου δόθηκε με το υπ΄ αριθμ. 36774/20-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στο ανωτέρω σχετικό, με το οποίο μας διαβιβάστηκε η ερώτηση, που κατέθεσε στη Βουλή ο Βουλευτής κ. Ιωάννης Λαμπρόπουλος σχετικά με το αντικείμενο του θέματος, σας γνωρίζουμε τα εξής:
     Η Υπηρεσία μας, με έγγραφό της απευθύνθηκε στην Περιφέρεια Στερεάς Ελλάδας προκειμένου να μας ενημερώσει σχετικά με το θέμα.
     Όταν τα στοιχεία περιέλθουν στην υπηρεσία μας, θα σας ενημερώσουμε με νεότερο έγγραφό μας.
     Ο Υφυπουργός
     Λ. ΠΑΠΑΔΗΜΑΣ»
      2. Στην με αριθμό 1616/1-8-03 ερώτηση του Βουλευτή κ. Πέτρου Μαντούβαλου δόθηκε με το υπ΄ αριθμ. 482/2-8-03 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 1616/1-8-2003 εγγράφου σας, με το οποίο μας διαβιβάστηκε ερώτηση του Βουλευτή κ. Π. Μαντούβαλου που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Τα προσόντα που απαιτείται να διαθέτουν οι ελεγκτές εταιρειών και πλοίων τα οποία υπάγονται στις διατάξεις της Διεθνούς Συμβάσεως SOLAS, καθορίζονται στην αριθ. 4113.166/2002/27-08-2002 (Β 1201) υπουργική απόφαση με την οποία έχει γίνει αποδεκτή η αριθ. Α.913 (22)/29-11-2001 απόφαση του Διεθνούς Ναυτιλιακού Οργανισμού (ΙΜΟ). Επίσης, τα προσόντα των ελεγκτών των εταιρειών και των επιβατηγών - οχηματαγωγών πλοίων τα οποία υπάγονται στις διατάξεις του Κανονισμού 3051/95/ΕΚ, καθορίζονται στην παράγραφο 4 του Μέρους Β του Παραρτήματος ΙΙ του αριθ. 1970/2002/4-11-2002 Κανονισμού της Ευρωπαϊκής Ένωσης.
     2. Η αρμόδια Υπηρεσία του ΥΕΝ, επιλέγει τους ελεγκτές που θα χρησιμοποιηθούν, ανάλογα με τον τύπο του πλοίου, την κατηγορία πλόων που αυτό εκτελεί και το είδος του ελέγχου που πρόκειται να διενεργηθεί, στο πλαίσιο του Διεθνούς Κώδικα Ασφαλούς Διαχείρισης. Οι εν λόγω ελεγκτές διαθέτουν, κατά περίπτωση, τα προσόντα που προβλέπονται από την ανωτέρω διεθνή και κοινοτική νομοθεσία.
     Ο Υπουργός
     ΓΙΩΡΓΟΣ ΠΑΣΧΑΛΙΔΗΣ»
      3. Στην με αριθμό 1618/1-8-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 7017/4/3636/21-8-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Π. Μαντούβαλος, σας γνωρίζουμε ότι η Ύδρα, από επιχειρησιακής πλευράς σε ό,τι αφoρά την αντιμετώπιση των πυρκαγιών, αλλά και άλλων συμβάντων αρμοδιότητας του Πυροσβεστικού Σώματος, υπάγεται στην Πυροσβεστική Υπηρεσία Ναυπλίου, η οποία σε περίπτωση ανάγκης, θα ενισχυθεί από τις πλησιέστερες πυροσβεστικές δυνάμεις της Πελοποννήσου, αλλά και της Αττικής, ενώ πρέπει να επισημάνουμε ότι, στην περίπτωση αυτή στο νησί μπορούν να επιχειρήσουν κυρίως πεζοπόρες δυνάμεις, καθώς και εναέρια πυροσβεστικά μέσα, καθόσον η κυκλοφορία των υδροφόρων πυροσβεστικών οχημάτων, στο μεγαλύτερο μέρος του νησιού είναι αδύνατη λόγω του περιορισμένου οδικού δικτύου του.
     Σε ό,τι αφορά το θέμα της ίδρυσης Εθελοντικού Πυροσβεστικού Κλιμακίου στο νησί, σας πληροφορούμε ότι το Αρχηγείο Πυροσβεστικού Σώματος θα συνδράμει κάθε προσπάθεια του Δήμου Ύδρας, εφόσον εκδηλωθεί ενδιαφέρον για την ίδρυση τέτοιου Κλιμακίου και συντρέχουν οι προβλεπόμενες από την ισχύουσα νομοθεσία (ν. 1951/1991 και π.δ. 32/1992) προϋποθέσεις.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
      4. Στην με αριθμό 1621/1-8-03 ερώτηση του Βουλευτή κ. Αθηναίου Φλωρίνη δόθηκε με το υπ΄ αριθμ. 7017/4/3638/21-8-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. Φλωρίνης, σας γνωρίζουμε ότι η επίλυση των προβλημάτων που αντιμετωπίζουν οι Υπηρεσίες και το προσωπικό του Πυροσβεστικού Σώματος αποτελεί για το Υπουργείο μας θέμα πρώτης προτεραιότητας και καθημερινή μας επιδίωξη, με στόχο την αποτελεσματικότερη λειτουργία των Υπηρεσιών, αλλά και την περαιτέρω βελτίωση της επαγγελματικής, οικονομικής και κοινωνικής θέσης, καθώς και των συνθηκών εργασίας του προσωπικού, ώστε αυτό να επιδοθεί απερίσπαστο στο έργο του, για την αποτελεσματικότερη πυροπροστασία όλης της επικράτειας, καθώς και την αναβάθμιση των παρεχομένων στους πολίτες υπηρεσιών.
     Ο νομός Χαλκιδικής από πλευράς πυροπροστασίας καλύπτεται σήμερα από τους Πυροσβεστικούς Σταθμούς Πολυγύρου και Σταγίρων-Ακάνθου (Ιερισσού), καθώς και τα Πυροσβεστικά Κλιμάκια Μαρμαρά, Κασσάνδρας, Αρναίας και Καρυών Αγίου Όρους, που έχουν στελεχωθεί με το ανάλογο πυροσβεστικό προσωπικό και κατά την αντιπυρική περίοδο ενισχύονται και με εποχικούς πυροσβέστες, ενώ διαθέτουν τον αναγκαίο υλικοτεχνικό εξοπλισμό, προκειμένου να ανταποκρίνονται αποτελεσματικά στις ανάγκες πυροπροστασίας της περιοχής. Επισημαίνεται δε ότι, πέραν των αρμοδίων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα, για το σκοπό αυτό, επίγεια και εναέρια μέσα.
     Σε ό,τι αφορά τον διοικητικό και επιχειρησιακό έλεγχο των ανωτέρω Πυροσβεστικών Υπηρεσιών, σας πληροφορούμε ότι αυτός σήμερα ασκείται από το διοικητή της Πυροσβεστικής Υπηρεσίας Πολυγύρου, ο οποίος έχει ορισθεί και διοικητής των Πυροσβεστικών Υπηρεσιών νομού Χαλκιδικής. Ο διοικητικός έλεγχος των Πυροσβεστικών Υπηρεσιών της Χαλκιδικής, αλλά και των λοιπών Πυροσβεστικών Υπηρεσιών της Κεντρικής Μακεδονίας ασκείται σε περιφερειακό επίπεδο από την Περιφερειακή Διοίκηση Πυροσβεστικών Υπηρεσιών Κεντρικής Μακεδονίας στην οποία υπάγονται διοικητικά.
     Πάντως, το θέμα που αφορά την ουσιαστική λειτουργία του θεσμού των Διοικήσεων Πυροσβεστικών Υπηρεσιών Νομών θα εξετασθεί από το Αρχηγείο Πυροσβεστικού Σώματος. Πρέπει όμως να επισημανθεί ότι για την πλήρη εφαρμογή των διατάξεων του άρθρου 4 του ν. 2612/1998, πέραν των άλλων προϋποθέσεων, απαιτείται και η στελέχωση των Διοικήσεων Νομών με πυροσβεστικό προσωπικό μέσα από την ελλειμματική δύναμη του Πυροσβεστικού Σώματος, καθώς και η κάλυψη των ελλειμμάτων σε προσωπικό των λοιπών πυροσβεστικών Υπηρεσιών, θέμα το οποίο αντιμετωπίζεται σταδιακά, στα πλαίσια των προσλήψεων προσωπικού που προκηρύσσονται κατ' έτος. Ήδη, για το τρέχον έτος, έχει προγραμματισθεί η πρόσληψη ικανού αριθμού πυροσβεστικών υπαλλήλων και έχουν εγκριθεί οι απαιτούμενες πιστώσεις.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
      5. Στις με αριθμό 1630/4-8-03 και 1628/4-8-03 ερωτήσεις των Βουλευτών κυρίων Λευτέρη Παπαγεωργόπουλου και Μαρίας Δαμανάκη δόθηκε με το υπ΄ αριθμ. 16300 Β/5-8-03 έγγραφο από την Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στις ερωτήσεις με αριθμούς 1628 και 1630 που κατατέθηκαν στις 4/8/2003 από τους Βουλευτές κυρίους Μαρία Δαμανάκη και Λευτέρη Παπαγεωργόπουλο, σχετικά με το θέμα της κατεδάφισης της οικίας Σκαρίμπα στην Χαλκίδα, σας γνωρίζουμε ότι ουδέποτε στο ΥΠΕΧΩΔΕ, υπεβλήθη σχετικό αίτημα σύμφωνα με το άρθρο 3, παρ.7 του Ν. 2831/2000 (ΦΕΚ 140Α/2000) από την αρμόδια Δ/νση Πολεοδομίας (Τμήμα ΕΠΑΕ).
     Δόθηκε ήδη εντολή προς την αρμόδια Επιθεώρηση του ΥΠΕΧΩΔΕ για διερεύνηση του θέματος.
     Η Υπουργός
     Β. ΠΑΠΑΝΔΡΕΟΥ»
      6. Στην με αριθμό 1634/4-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ΄ αριθμ. 36773/20-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση, που κατέθεσε ο Βουλευτής κ. Σπ. Σπηλιωτόπουλος, ή οποία αναφέρεται στο αντικείμενο του θέματος, σας γνωρίζουμέ τα εξής:
     Με την Α.Π. 3861/28-2-2002 εγκύκλιό μας γνωρίσαμε στις Περιφέρειες του Κράτους ότι οι Ο.Τ.Α. Α΄ και Β΄ βαθμού δύνανται να προχωρήσουν σε τριετή προγραμματισμό προσλήψεων τακτικού και έκτακτου προσωπικού, για τα έτη 2002-2004, με την αποστολή σχετικών αιτημάτων, προκειμένου να χορηγηθεί άμεσα η σχετική έγκριση της Τριμελούς Επιτροπής της Π.Υ.Σ. 55/98, όπως ισχύει.
     Το Ν.Π.Δ.Δ. Δημοτικοί Παιδικοί Σταθμοί του Δήμου Πατρέων, δεν απέστειλε σχετικό αίτημα για την πλήρωση θέσεων εκτάκτου προσωπικού στα πλαίσια του Τριετούς Προγραμματισμού.
     Εν συνεχεία, και με αφορμή την εκλογή των νέων Δημοτικών και Νομαρχιακών Αρχών, έπειτα από τη διεξαγωγή των εκλογών της 13ης και 20ης Οκτωβρίου του 2002, η υπηρεσία μας απέστειλε την Α.Π. 2447/15-1-2003 νεώτερη, υπενθυμιστική εγκύκλιο προς τις Περιφέρειες του Κράτους, προκειμένου οι Ο.Τ.Α. Α΄ βαθμού να αποστείλουν σχετικά αιτήματα για την κάλυψη θέσεων έκτακτου και τακτικού προσωπικού, έπειτα από τη χορήγηση της έγκρισης της Επιτροπής της Π.Υ.Σ. 55/98.
     Με το Α.Π. 406/22-4-2003 έγγραφο των Δημοτικών Παιδικών Σταθμών του Δήμου Πατρέων, το οποίο μας διαβιβάστηκε με το Α.Π. 7496/22-5-2003 έγγραφο της Περιφέρειας Δυτικής Ελλάδας, το εν λόγω Ν.Π.Δ.Δ. απέστειλε αίτημα για την έγκριση σύναψης σύμβασης μίσθωσης έργου συνολικά τριάντα εννέα (39) ατόμων διαφόρων ειδικοτήτων, με σκοπό την εύρυθμη λειτουργία των Δημοτικών Παιδικών Σταθμών.
     Η υπηρεσία μας απέστειλε το αίτημα αυτό, μαζί με αιτήματα άλλων Ο.Τ.Α. της Χώρας, με το Α.Π. οικ. 31812/17-7-2003 έγγραφό της, προς τη Γενική Γραμματεία Δημόσιας Διοίκησης, προκειμένου να χορηγηθεί η προβλεπόμενη έγκριση της Επιτροπής της ΠΥΣ 55/98, όπως ισχύει.
     Όταν χορηγηθεί η .ανωτέρω έγκριση, θα αποσταλεί σχετικό έγγραφο της υπηρεσίας μας προς την Περιφέρεια Δυτικής Ελλάδας, προκειμένου ο Γενικός Γραμματέας της Περιφέρειας να προχωρήσει στην έκδοση της απόφασης, σύμφωνα με τις διατάξεις του άρθρου 6 παρ.6 του Ν.2527/97.
     Ο Υφυπουργός
     Λ. ΠΑΠΑΔΗΜΑΣ»
      7. Στην με αριθμό 1714/11-8-03 ερώτηση του Βουλευτή κ. Βασιλείου Παπανικόλα δόθηκε με το υπ΄ αριθμ. 7017/4/3649/21-8-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Β. Παπανικόλας, σας γνωρίζουμε ότι για την αποτελεσματικότερη αστυνόμευση των περιοχών των δημοτικών διαμερισμάτων Καλυθιών και Ψίνθου του Δήμου Καλλιθέας Ρόδου, προωθούμε άμεσα τις διαδικασίες για την ίδρυση, στελέχωση και λειτουργία Αστυνομικού Σταθμού περιορισμένης χρονικής διάρκειας στον οικισμό Φαληράκι του ανωτέρω Δήμου.
     Η Υπηρεσία, η οποία θα λειτουργήσει σύντομα, σε συνεργασία με το προϊστάμενο αυτής Αστυνομικό Τμήμα Αρχαγγέλου και τη συνδρομή της Ομάδας Πρόληψης και Καταστολής της Εγκληματικότητας που δραστηριοποιείται στην περιοχή, καθώς και των λοιπών Υπηρεσιών της έδρας της Αστυνομικής Διεύθυνσης Δωδεκανήσου (Τμήμα Ασφάλειας, Τμήμα Τροχαίας), ασφαλώς θα συμβάλει στην αποτελεσματικότερη αντιμετώπιση των αστυνομικών προβλημάτων στις αναφερόμενες περιοχές, στην καλύτερη παροχή υπηρεσιών στους πολίτες και τους επισκέπτες, καθώς και στην παγίωση του αισθήματος ασφαλείας σε αυτούς.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
      8. Στην με αριθμό 151/1-7-03 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ΄ αριθμ. 110394/1485/25-7-03 έγγραφο από την Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ερώτησης με αρ. 151 που κατατέθηκε στις 1-7-2003 από τους Βουλευτές κ. Νίκο Γκατζή και κ. Τάκη Τσιόγκα, σας πληροφορούμε τα εξής:
     Από τη Διεύθυνση ΠΕΧΩ της Περιφέρειας Θεσσαλίας γνωρίζουμε ότι ήδη έχει εκπονηθεί Περιφερειακός - Σχεδιασμός ΔΣΑ (Α΄ φάση) βρίσκεται στη διαδικασία γνωμοδότησης των Νομαρχιακών Συμβουλίων της Περιφέρειας και αναμένεται η υπογραφή από τον Γενικό Γραμματέα της Περιφέρειας δεδομένου ότι ο σχεδιασμός έχει εγκριθεί από το Περιφερειακό Συμβούλιο.
     Η Υπουργός
     ΒΑΣΩ ΠΑΠΑΝΔΡΕΟΥ»
      9. Στην με αριθμό 1740/13-8-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. Φ 900α/3698/6743/28-8-03 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 1740/13-08-2003 ερώτησης, που κατέθεσε ο Βουλευτής κ. Γεώργιος Καρασμάνης, με θέμα τη μη επιλογή της κας Πασχούδη Κυριακής ως ΕΠ.ΟΠ. της Πολεμικής Αεροπορίας (Π.Α.), σας γνωρίζουμε τα εξής:
     Η υποψήφια κα. Πασχούδη Κυριακή του Δήμου κατέθεσε τα δικαιολογητικά για συμμετοχή στο διαγωνισμό της με αριθμό 47/2003 ΕΔΥEΘΑ/ΓΕΑ εγκυκλίου, στην ειδικότητα Βρεφονηπιοκόμος (ΒΡΕ).
     Από τον έλεγχο των δικαιολογητικών της προέκυψε ότι αποκλείστηκε της διαδικασίας επιλογής, λόγω έλλειψης του προβλεπόμενου τίτλου σπουδών.
     Συγκεκριμένα, προσκόμισε Πτυχίο του Πανεπιστημίου Αιγαίου, όπου βεβαιώνεται ότι είναι απόφοιτος στο Τμήμα Επιστημών της Προσχολικής Αγωγής, ενώ σύμφωνα με τον πίνακα των ειδικοτήτων γυναικών (αύξοντα αριθμό 3, σελ. 8) της υπ' αριθμ. 47/2003 ΕΔΥΕΘΑ/ΓΕΑ εγκυκλίου, προβλεπόταν πτυχίο ΤΕΙ του Τμήματος Bρεφονηπιοκομίας.
     Τονίζεται, ότι η όλη διαδικασία επιλογής των ΕΠ.ΟΠ έγινε κατ' εφαρμογή της σχετικής προκήρυξης του ΓΕΑ, με δημοσιότητα και απόλυτη διαφάνεια, ως προς τα κριτήρια επιλογής και τον τρόπο μοριοδότησης, που ήταν γνωστός από την αρχή για τον κάθε υποψήφιο. Ο διαγωνισμός κατά γενική ομολογία ήταν απόλυτα επιτυχής και αξιόπιστος.
     Εάν κάποιος υποψήφιος εξακολουθεί να έχει οιανδήποτε αμφιβολία για το σύνολο των μορίων που τελικώς συγκέντρωσε ή για τον τρόπο βαθμολόγησής του, μπορεί να απευθυνθεί τηλεφωνικώς ή εγγράφως στο ΓΕΑ, Κλάδο Β΄, Διεύθυνση Β1, 2ο Τμήμα [τηλ.:210-6592122, Υπεύθυνος: Τχης (Σ) Σάββας Χατζηευθυμίου], προς λεπτομερέστερη ενημέρωσή του.
     Ο Υπουργός
     ΓΙΑΝΝΟΣ ΠΑΠΑΝΤΩΝΙΟΥ»
      10. Στην με αριθμό 2/1-7-2003 ερώτηση του Βουλευτή κ. Σταύρου Βρέντζου δόθηκε με το υπ’ αριθμ. Φ 90022/16277/1112/17-7-2003 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην ανωτέρω ερώτηση, που κατατέθηκε στη Βουλή από τον Βουλευτή κ. Σταύρο Βρέντζο, σας γνωρίζουμε τα εξής:
     Σύμφωνα με τις διατάξεις του άρθρου 36 του ν. 3105/2003 που προωθήθηκε από το Υπουργείο Ανάπτυξης, μεταφέρθηκε από 10.04.2003 στο ΙΚΑ η αρμοδιότητα που είχε ανατεθεί στις Σχολές Τουριστικής Εκπαίδευσης βάσει του αρ. 11 του ν. 2837/2000, η σχετική με την είσπραξη και απόδοση στο Ίδρυμα των ασφαλιστικών εισφορών εργοδοτών και ξεναγών, καθώς και κάθε άλλη υποχρέωση.
     Από την έναρξη ισχύος της ανωτέρω διάταξης διαπιστώθηκαν πράγματι από το ΙΚΑ δυσχέρειες στην εφαρμογή της, αφού το Ίδρυμα καλείται κατ' ουσίαν να υπέχει θέση ελεγκτού και ελεγχόμενου. Και τούτο διότι, από τη σχετική διάταξη του ν. 3105/2003, το !ΚΑ επιφορτίζεται με τη σύνταξη των αναλυτικών καταστάσεων απασχολουμένων - εργοδοτών καθώς και των αμοιβών - εισφορών κλπ. για την παρακολούθηση της ασφάλισης των εν λόγω προσώπων που μέσα στην ίδια ημέρα απασχολούνται σε πολλούς και διαφορετικούς εργοδότες ή προσώπων που παίρνουν εντολή απασχόλησης από πρακτορεία του εξωτερικού, τα οποία δεν έχουν έδρα στη χώρα μας ή που παρέχουν τις υπηρεσίες τους σε μεμονωμένους περιηγητές ως αυτοτελώς απασχολούμενοι κλπ., υποχρεώσεις που με το προϊσχύον καθεστώς ασφάλισης είχαν ανατεθεί στις ΣΤΕ.
     Η υπηρεσία μας, αντιμέτωπη με το ασφαλιστικό πρόβλημά που έχει προκύψει απηύθηνε προς το Υπουργείο Ανάπτυξης σχετικό έγγραφο, στο οποίο έθεσε όλα τα ανωτέρω προβλήματα που έχουν δημιουργηθεί από την εφαρμογή της ισχύουσας νομοθεσίας, εισηγούμενη την άμεση τροποποίηση της σχετικής διάταξης, παράλληλα δε μελετά και τη δυνατότητα εξεύρεσης νέου τρόπου ασφάλισης των εν λόγω προσώπων.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
      11. Στην με αριθμό 14/1-7-2003 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. Φ90022/16321/1118/21-7-2003 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην παραπάνω ερώτηση που κατατέθηκε στη Βουλή από τον βουλευτή κ. Μάνου Φραγκιαδουλάκη σχετικά με τη δυνατότητα επέκτασης των διατάξεων της παρ. 9 του άρθρου 17 του ν.3144/03 και για τις οφειλόμενες προς το ΙΚΑ ασφαλιστικές εισφορές, σας γνωρίζουμε τα εξής:
     1. Οι ανωτέρω ειδικές διατάξεις με τις οποίες δόθηκε η δυνατότητα στις Αγροτικές Συνεταιριστικές Οργανώσεις να εξοφλήσουν τις οφειλόμενες εισφορές προς το Ταμείο Σύνταξης και Επικουρικής Ασφάλισης Προσωπικού Γεωργικών Συνεταιριστικών Οργανώσεων είτε εφάπαξ οπότε απαλλάσσονται από πρόσθετα τέλη και λοιπές προσαυξήσεις - ή σε 80 μηνιαίες δόσεις με έκπτωση του 90% των προσθέτων τελών και προσαυξήσεων υιοθετήθηκαν λόγω του έργου και του σκοπού τον οποίο υπηρετούν οι Αγροτικές Συνεταιριστικές Οργανώσεις.
     Οι Οργανώσεις αυτές που είναι ενώσεις προσώπων μη κερδοσκοπικού χαρακτήρα άσκησαν κατά καιρούς κοινωνικοοικονομική πολιτική για τη στήριξη του εισοδήματος των αγροτών παραγωγών μελών τους, με αποτέλεσμα κάποιες από τις δραστηριότητες τους να είναι επιζήμιες και να αδυνατούν να εκπληρώσουν τις υποχρεώσεις προς το ΤΣΕΑΠΓΣΟ.
     Η Πολιτεία, από την πλευρά της, αναγνωρίζοντας τον κοινωνικοοικονομικό παρεμβατικό ρόλο τους και προκειμένου να συνεχιστούν απρόσκοπτα τα προγράμματα εξυγίανσης που προβλέφθηκαν με τις διατάξεις του ν. 2810/00 υιοθέτησε τις διατάξεις του άρθρου 17 του ν .3144/03, προκειμένου να καταστεί δυνατή η αποπληρωμή των συσσωρευμένων υποχρεώσεων των Αγροτικών Συνεταιριστικών Οργανώσεων προς το ΤΣΕΑΠΓΣΟ.
     ΄Οπως σαφώς προκύπτει από τα προαναφερόμενα η επέκταση των παραπάνω διατάξεων και για τις οφειλόμενες προς το ΙΚΑ εισφορές όλων των επιχειρήσεων δεν δικαιολογείται, διότι δεν τίθεται θέμα άνισης μεταχείρισης, δεδομένου ότι ο κοινωνικοοικονομικός ρόλος των Αγροτικών Συνεταιριστικών Οργανώσεων έχει ιδιαιτερότητες τέτοιες ώστε να τις καθιστά αντικείμενο ιδιαίτερης προστασίας. Εξάλλου και η συνταγματικά κατοχυρωμένη αρχή της ισότητας (άρθρο 4 Συντάγματος), στην οποία γίνεται αναφορά, επιτάσσει την ίση μεταχείριση ομοίων περιπτώσεων και υπό τις ίδιες συνθήκες, .κάτι που δεν υφίσταται στην περίπτωση αυτή.
     Παρόλα αυτά και για τις οφειλόμενες προς το ΙΚΑ ασφαλιστικές εισφορές ο νομοθέτης προέβλεψε ευνοϊκές ρυθμίσεις για τη ρύθμιση καθυστερούμενων ασφαλιστικών εισφορών. Σύμφωνα με τις ισχύουσες διατάξεις (άρθρα 51-55 του ν.2676/99) κάθε αίτημα χορήγησης διευκόλυνσης τμηματικής καταβολής ληξιπρόθεσμων οφειλών προς το ΙΚΑ εξετάζεται από το αρμόδιο όργανο, το οποίο δύναται να παρέχει την ανωτέρω διευκόλυνση μέχρι 24 ισόποσες μηνιαίες δόσεις με την προϋπόθεση καταβολής των τρεχουσών εισφορών και προκαταβολής:
     Α) για ποσό οφειλι1ς μέχρι 30.000.000 δρχ ποσοστό 12%.
     Β) για ποσό οφειλής 30.000.000 δρχ. ποσοστό 10%.
     Γ) για ποσό οφειλής από 100.000.001 δρχ. και άνω ποσοστό 8%.
     Επίσης πρόσθετη διευκόλυνση παρέχεται και από το άρθρο 14 του ν. 3050/2002 «Σύσταση Λογαριασμού Αγροτικής Εστίας και άλλες διατάξεις» που προβλέπει ότι μειώνονται τα πρόσθετα τέλη και οι λοιπές προσαυξήσεις των οφειλόμενων εισφορών ΙΚΑ χρονικής περιόδου μέχρι 31-12-1999 κατά 80% εφόσον αυτές καταβληθούν εφάπαξ και κατά 50% εφόσον ρυθμιστεί η εξόφληση τους σε δόσεις, με την προϋπόθεση της παράλληλης συνολικής ρύθμισης ή εξόφλησης και των τυχόν λοιπών οφειλών από 1-1-2000 και εφεξής σύμφωνα με τα άρθρα 51-55 του ν. 2676/99.
     Τέλος ως προς το διατυπούμενο αίτημα της με-ίωσης του ύψους των επιβαλλόμενων από το ΙΚΑ προστίμων σημειώνουμε ότι το όλο νομοθετικό πλαίσιο που διέπει τα πρόσθετα τέλη επανεξετάζεται προς την κατεύθυνση της περαιτέρω εκλογίκευσης του.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
      12. Στην με αριθμό 64/1-7-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 9/22-7-2003 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Η. Καλλιώρας, σας πληροφορούμε τα εξής:
     Η καθ' ύλην αρμόδια υπηρεσία της Νομαρχιακής Αυτοδιοίκησης Φθιώτιδας, (Δ/νση Γεωργίας) γνωρίζει το θέμα με τις ζημιές που προκλήθηκαν από πληθυσμούς ακρίδων στις περιοχές Ρεγγίνι, Κόμνινα και Δομοκό Φθιώτιδας, οι οποίες ήταν περιορισμένης εκτάσεως.
     Ως εκ τούτου δεν χρειάσθηκε να κηρυχθεί από την Νομαρχιακή Αυτοδιοίκηση ο Νομός Φθιώτιδας ακριδόπληκτος.
     Σχετικά με τις ζημιές που προκλήθηκαν σε καπνά και ντομάτες, υποβλήθηκαν μέχρι σήμερα δύο αιτήσεις παραγωγών για αποζημιώσεις από τον ΕΛΓΑ.
     Ο Υφυπουργός
     Ε. ΑΡΓΥΡΗΣ»
      13. Στην με αριθμό 66/1-7-2003 ερώτηση των Βουλευτών κυρίων Ηλία Καλλιώρα, Νικολάου Νικολόπουλου, Αδάμ Ρεγκούζα και Θεοδώρου Σκρέκα δόθηκε με το υπ’ αριθμ. οικ. 2/38648/0094/18-7-2003 έγγραφο από τον Υφυπουργό Οικονομικών η ακόλουθη απάντηση:
     «Σε απάντηση της με αριθ. 66/1.7.2003 ερώτησης που κατέθεσαν οι βουλευτές κ.κ. Ηλ. Καλλιώρας, Ν. Νικολόπουλος, Αδ. Ρεγκούζας και Θ. Σκρέκας, σας γνωρίζουμε τα εξής:
     Ο Οργανισμός Περίθαλψης Ασφαλισμένων του Δημοσίου (Ο.Π.Α.Δ.) συστάθηκε με τον Ν.2768/99 με σκοπό την οργάνωση, παρακολούθηση και έλεγχο του συστήματος παροχής της υγειονομικής περίθαλψης στους ασφαλισμένους του Δημοσίου, τη βελτίωση της ποιότητας και της αποτελεσματικότητας αυτής, τη διαχείριση και τον έλεγχο της χρηματοδότησης, καθώς και την ορθολογική αξιοποίηση των διατιθέμενων πόρων.
     Ο Οργανισμός εποπτεύεται από τα Υπουργεία Υγείας και Πρόνοιας και Οικονομικών. Το Υπουργείο Υγείας και Πρόνοιας ασκεί εποπτεία στα θέματα που έχουν σχέση με την παροχή και τον έλεγχο των υπηρεσιών υγείας προς τους ασφαλισμένους. Το Υπουργείο Οικονομικών ασκεί εποπτεία στα θέματα που αφορούν το κόστος των υπηρεσιών υγείας, την οικονομική διαχείριση, τον έλεγχο και τη χρηματοδότηση του Οργανισμού.
     Η λειτουργία των Υπηρεσιών Περίθαλψης Ασφαλισμένων του Δημοσίου (Υ.Π.Α.Δ.) άρχισε την 1η Ιανουαρίου 2003, σύμφωνα με την αριθ. 2/69883/0020/29.11.2002 κοινή απόφαση των Υπουργών Οικονομίας και Οικονομικών και Υγείας και Πρόνοιας.
     Από την έναρξη της λειτουργίας του Οργανισμού, η κάλυψη των δαπανών ιατροφαρμακευτικής περίθαλψης των ασφαλισμένων του Δημοσίου γίνεται από την Κεντρική Υπηρεσία του Οργανισμού και τις κατά τόπους περιφερειακές υπηρεσίες (Υ.Π.Α.Δ.), που εδρεύουν σε όλους τους νομούς της χώρας.
     Ειδικότερα, όσον αφορά την ιατροφαρμακευτική περίθαλψη των ασφαλισμένων του Δημοσίου, σας γνωρίζουμε τα ακόλουθα:
     Πρόβλημα με την εκκαθάριση των φαρμακευτικών δαπανών των ασφαλισμένων του Οργανισμού, δεν υπάρχει. 
     Τα όποια προβλήματα, που παρουσιάσθηκαν κατά το στάδιο της μεταβίβασης των αρμοδιοτήτων από τις Νομαρχιακές Αυτοδιοικήσεις στον Οργανισμό, έχουν ήδη ξεπερασθεί, ύστερα και από τον εποικοδομητικό διάλογο του Οργανισμού με τους εμπλεκόμενους φορείς.
     Πρόσφατα ψηφίστηκε στη Βουλή νομοθετική ρύθμιση με την οποία τακτοποιείται οριστικά το θέμα της εκκαθάρισης των δαπανών για φάρμακα.
     Σημειώνεται ότι, σε ανάλογη ερώτηση (αριθ. 10607/6.6.2003 των ίδιων βουλευτών) έχει δοθεί σχετική απάντηση με το αριθ. οικ. 2/37242/0094/30.6.2003 έγγραφο.
     Ο Υφυπουργός
     Ν. ΦΑΡΜΑΚΗΣ»
      14. Στην με αριθμό 72/1-7-03 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. Φ. 15/389/ΑΣ 266 δις / 22-7-2003 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της παραπάνω ερώτησης, σας γνωρίζουμε τα εξής:
      1. Οι διμερείς σχέσεις της χώρας μας με τη ΠΓΔΜ βρίσκονται σε ανοδική πορεία. Σημαντικός αριθμός επαφών και συναντήσεων σε υψηλότατο πολιτικό επίπεδο κατά το τελευταίο χρονικό διάστημα, έχει οδηγήσει σκοπιανoύς αξιωματούχους να χαρακτηρίζουν τις σχέσεις μας υποδειγματικές. Το - μόνο διμερές θέμα το οποίο βρίσκεται σε εκκρεμότητα είναι το θέμα του ονόματος.
      Οι οικονομικές σχέσεις Ελλάδος - ΠΓΔΜ βρίσκονται σε πολύ υψηλό επίπεδο και η Ελλάδα θεωρείται ο σημαντικότερος στρατηγικός εταίρος της χώρας αυτής με επενδύσεις 460 εκατ. δολ. ΗΠΑ, οι οποίες έχουν δημιουργήσει 8.000 θέσεις εργασίας.
      2. Το θέμα της αναγνώρισης της σχισματική ς Εκκλησίας των Σκοπίων - το Πατριαρχείο Σερβίας αρνήθηκε, το. 1967, να αναγνωρίσει την αυτοανακήρυξη, το ίδιο έτος, της λεγομένης «Ορθόδοξης Μακεδονικής Εκκλησίας» σε αυτοκέφαλη - δεν έχει ακόμη επιλυθεί και είναι ιδιαίτερα λεπτό. Μία από τις κατεξοχήν ευαίσθητες πτυχές του αφορά στην ονομασία της Εκκλησίας αυτής, γεγονός που συνδέεται άμεσα με το πολιτικό ζήτημα της ονομασίας του Κράτους της ΠΓΔΜ.
      Παράπονα ή καταγγελίες, όπως αυτές που διαλαμβάνονται στην επιστολή του Σέρβου Πατριάρχη, συνδέονται άρρηκτα με τις τελευταίες επί του εκκλησιαστικού αυτού θέματος εξελίξεις. Συγκεκριμένα, μέχρι το Σεπτέμβριο του παρελθόντος έτους, είχαν πραγματοποιηθεί πολλές συναντήσεις μεταξύ εκπροσώπων του Πατριαρχείου Σερβίας και Σκοπιανών ιερωμένων προκειμένου να εξευρεθεί λύση και η  Εκκλησία των Σκοπίων να επανέλθει στην κανονική εκκλησιαστική τάξη. Ιδιαίτερης σημασίας υπήρξαν - μεταξύ άλλων - και οι μεσολαβητικές προσπάθειες του Οικουμενικού Πατριαρχείου, μέσω του Αρχιεπισκόπου Τιράνων κ. Αναστασίου, προς τις δύο πλευρές. Ο Σέρβος Πατριάρχης έδειξε διατεθειμένος να αναγνωρίσει, εκ νέου, την αυτονομία της Μητροπόλεως Αχρίδος σύμφωνα με τα ισχύοντα μέχρι το 1967. Ωστόσο, οι Σκοπιανοί δεν υπαναχώρησαν από την μόνιμη επιδίωξή τους, την αναγνώριση δηλαδή της μέχρι σήμερα σχισματικής «Αυτοκέφαλης Μακεδονικής Ορθόδοξης Εκκλησίας» (ΜΟΕ). Παρά κάποιες αρχικές ενδείξεις για επικράτηση συμβιβαστικών τάσεων εκατέρωθεν, οι συνομιλίες διεκόπησαν όταν η Σκοπιανή Εκκλησία αποφάσισε να επιβάλλει ποινή (30 ημέρες «προσευχής, περισκέψεως και μετανοίας») και, αργότερα, να καθαιρέσει τον Μητροπολίτη Ιωάννη (Γιόβαν) Βελεσσών, επειδή υποστήριξε τις σερβικές απόψεις. Σε απάντηση, σε έκτακτη Σύνοδό της, η Εκκλησία της Σερβίας αποφάσισε να ορίσει τον κ. Ιωάννη, Πατριαρχικό Έξαρχο στην ΠΓΔΜ. Η κίνηση αυτή προκάλεσε ποικίλες εσωτερικές αντιδράσεις στους εκκλησιαστικούς κύκλους των Σκοπίων και στο εσωτερικό της χώρας, με συνέπεια να γίνει και διάβημα του Υπουργείου Εξωτερικών της ΠΓΔΜ στον εκεί Γιουγκοσλάβο Πρέσβυ. Ο τελευταίος περιορίστηκε να απαντήσει ότι η κυβέρνησή του δεν αναμειγνύεται στα εκκλησιαστικά ζητήματα.
      Η πολιτική διάσταση που έχει προσλάβει η παραπάνω εκκλησιαστικής φύσης κρίση, πέρα από την αρνητική επιρροή της στις σχέσεις της «ΜΟΕ» με τη Σερβική Ορθόδοξη Εκκλησία, τείνει να μεταθέσει την αντιμετώπιση του αιτήματος της αυτοκεφαλίας, εκ μέρους των εκπροσώπων της «ΜΟΕ», σε εθνική βάση. Πρέπει να συγκρατηθεί η προσπάθεια, μέσω του Τύπου της ΠΓΔΜ καθώς και διαφόρων κύκλων της «ΜΟΕ», να κατηγορηθεί και η Ελληνική Εκκλησιαστική πλευρά για δήθεν ανάμειξη στην κρίση αυτή, σε συνεργασία με το Πατριαρχείο Σερβίας.
      Ενδεικτικό του κλίματος έντασης είναι το γεγονός ότι, πρόσφατα, βάσει ψηφισθέντος από το Σκοπιανό Κοινοβούλιο Νόμου, επιτρέπεται η είσοδος στη χώρα σε αλλοδαπούς ιερείς οι οποίοι φέρουν ιερατική ενδυμασία, μόνο αν έχουν ειδική άδεια από το Υπουργείο Εξωτερικών της ΠΓΔΜ. Η ρύθμιση αυτή ενδεχομένως αποτελεί εξήγηση ορισμένων από τα όσα καταγγέλλονται στην επιστολή του Πατριάρχη Σερβίας.
      Η Ελληνική πλευρά παρακολουθεί συνεχώς και με την επιβαλλόμενη προσοχή την κατάσταση, μέσω του Γραφείου Συνδέσμου Σκοπίων. Φυσικά, για λόγους αρχής δεν επεμβαίνει στα εσωτερικά εκκλησιαστικά πράγματα της γειτονικής χώρας. Όποτε και όταν αυτό εκ των πραγμάτων ενδείκνυται, προβαίνει όπου χρειάζεται στις κατάλληλες επισημάνσεις ή συστάσεις.
      Άλλου είδους αντιδράσεις, υπάρχει φόβος - σε μια ήδη φορτισμένη ατμόσφαιρα - να δυσχεράνουν ακόμη περισσότερο τις προσπάθειες που εξακολουθούν να καταβάλλονται, από διάφορες πλευρές, σε εκκλησιαστικό επίπεδο, με τον αυτονόητο αρνητικό αντίκτυπο και για το σκέλος των πολιτικών σχέσεων.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      15. Στην με αριθμό 80/01-07-03 ερώτηση του Βουλευτή κ. Παναγιώτη Μελά δόθηκε με το υπ’ αριθμ. 374/24-7-2003 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ:.. 80/01-07-2003 εγγράφου σας, με το οποίο μας διαβιβάστηκε ερώτηση του Βουλευτή κ. Π. Μελά που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Η διαδικασία για την κάλυψη των θέσεων ναυτιλιακών ακολούθων εξωτερικού, ξεκίνησε την 12-02-2003 με την αποστολή της Ω.Π.:120950/02-03 έγγραφης διαταγής για την εκδήλωση ενδιαφέροντος από την αρμόδια Διεύθυνση του ΥΕΝ προς τους ενδιαφερόμενους καθόσον οι θέσεις θα καλυφθούν από τις αρχές του Σεπτεμβρίου ως τα μέσα Νοεμβρίου του τρέχοντος έτους και ως εκ τούτου οι αξιωματικοί θα πρέπει να προετοιμασθούν κατάλληλα σε προσωπικό αλλά και σε υπηρεσιακό επίπεδο (παρακολούθηση προγραμματισμένων σεμιναρίων σε θέματα επιθεώρησης πλοίων, ναυτικής εργασίας κ.λπ.).
      2. Το αρμόδιο Συμβούλιο μεταθέσεων του Λ.Σ., συνήλθε την 21-05-2003, σύμφωνα με το ισχύον (μέχρι 12-06-2003) π.δ. 404/1998 «Μεταθέσεις - Αποσπάσεις Στρατιωτικού Προσωπικού Λιμενικού Σώματος» (Α΄ 278) με σκοπό την επιλογή για τοποθέτηση στις εν λόγω θέσεις δέκα Ανώτερων Αξιωματικών του Λ.Σ. Την 22-05-2003 υπογράφηκε η σχετική απόφαση από τον Υπουργό Εμπορικής Ναυτιλίας, η οποία κοινοποιήθηκε στους ενδιαφερόμενους την 23-06-2003. Παράλληλα, βρισκόταν σε εξέλιξη η διαδικασία δημοσίευσης του π.δ. 190/2003 «Τοποθετήσεις, μεταθέσεις, αποσπάσεις του στρατιωτικού προσωπικού Λιμενικού Σώματος στο εσωτερικό και μεταθέσεις του στο εξωτερικό» χωρίς να είναι γνωστός ο ακριβής χρόνος ολοκλήρωσής της.
      3. Η διαδικασία της επιλογής των υποψηφίων ολοκληρώθηκε σύμφωνα με τις ισχύουσες μέχρι τότε διατάξεις του π.δ. 404/1998, τα δε κριτήρια που λήφθηκαν υπ' όψη ήταν αξιοκρατικά (πανομοιότυπα με αυτά του π.δ. 190/2003).
      4. Ειδικότερα, σύμφωνα με το άρθρο 2 του αριθ. 66 Κανονισμού Κατανομής Προσωπικού Λ.Σ. (Β΄ 1186 ) οι προβλεπόμενες θέσεις των ναυτιλιακών ακολούθων χαρακτηρίζονται ως ενιαίες και καλύπτονται από Ανώτερους Αξιωματικούς Λ.Σ. (Πλοιάρχους, Αντιπλοιάρχους, Πλωτάρχες), απόφοιτους της Σχολής Σημαιοφόρων Λιμενικών και από Ανώτερους Αξιωματικούς Τεχνικούς απευθείας κατάταξης.
      5. Όσον αφορά τα κριτήρια που θα έπρεπε να πληρούν οι υποψήφιοι σας γνωρίζουμε ότι:
      (α) όλοι οι Αξιωματικοί Λ.Σ είναι γνώστες ξένης γλώσσας αφού για την εισαγωγή τους στη Στολή Δοκίμων Σημαιοφόρων Λ.Σ. εξετάζονται υποχρεωτικά γραπτά και προφορικά σε μία ξένη γλώσσα, σε επίπεδο γνώσης τουλάχιστον Lower. Επίσης, για να προαχθούν από τον βαθμό του Σημαιοφόρου στον βαθμό του Ανθυποπλοιάρχου Λ.Σ εξετάζονται εκ νέου γραπτώς στην ξένη γλώσσα σε επίπεδο Lower.
      (β) Όλοι οι επιλεγέντες Αξιωματικοί Λ.Σ έχουν κριθεί σύμφωνα με τις Εκθέσεις Αξιολόγησής τους «Εξαίρετου» ή «Επαρκείς» στον κατεχόμενο βαθμό.
      (γ) Κανείς από τους επιλεγέντες δεν έχει υπηρετήσει ξανά σε Έδρα Ναυτιλιακού Ακολούθου, Μόνιμη Ελληνική Αντιπροσωπεία ή Διεθνή Οργανισμό.
      (δ) Κανείς δεν έχει λάβει εκπαιδευτική άδεια για το εξωτερικό μεγαλύτερη των 12 μηνών.
      (ε) Όλοι κρίθηκαν ευμενώς κατά την τελευταία τακτική ή έκτακτη κρίση τους και κανείς δεν έχει τιμωρηθεί πειθαρχικά, στο χρονικό αυτό διάστημα.
      (στ) Κανείς δεν διώκεται ποινικά ούτε έχει καταδικαστεί τελεσίδικα σε ποινή φυλάκισης από δύο μέχρι έξι μήνες.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
      16. Στην με αριθμό 83/1-7-03 ερώτηση του Βουλευτή κ. Μιχάλη Χαλκίδη δόθηκε με το υπ’ αριθμ. φ.90022/17332/3648/21-7-2003 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 83/1-7-2003 η οποία κατατέθηκε στη Βουλή από τον Βουλευτή κ. Μιχ. Χαλκίδη σχετικά με τα θιγόμενα σ' αυτή θέματα, σας γνωρίζουμε τα ακόλουθα τα οποία μας έκανε γνωστά το ΙΚΑ:
      1) Με την υπ’ αριθ.ΔΙΠΠ/Φ.ΕΓΚΡ.7/249/οικ.16434/25-7-01 απόφαση της Επιτροπής του άρθρου 2 παρ.1 της αρ.55/1998 ΠΥΣ, εγκρίθηκε η πλήρωση 520 θέσεων διοικητικών υπαλλήλων στο ΙΚΑ. Για το Νομό Ημαθίας έχουν διατεθεί οκτώ (8) κατηγορίας ΠΕ και δύο (2) κατηγορίας ΤΕ από τους οποίους οι δύο κατηγορίας ΤΕ έχουν ήδη τοποθετηθεί στο Υποκατάστημα ΙΚΑ Αλεξάνδρειας.
      Επίσης σας γνωρίζουμε ότι μετά την υλοποίηση της υπ’ αριθμ. ΔΙΠΠ/Φ.ΕΓΚΡ.7/οικ.12229/25-6-2003 απόφασης της Τριμελούς εξ Υπουργών Επιτροπής, με την οποία εγκρίθηκε η πλήρωση συνολικά (358) θέσεων διοικητικών υπαλλήλων, η Διοίκηση του Ιδρύματος θα φροντίσει για την άμεση ενίσχυση του Υποκαταστήματος ΙΚΑ Αλεξάνδρειας με διοικητικό προσωπικό.
      2) Όσον αφορά το ιατρικό προσωπικό σας γνωρίζουμε ότι στο Υποκατάστημα ΙΚΑ Αλεξάνδρειας προβλέπονται και υπηρετούν αντίστοιχα οι κάτωθι ειδικότητες γιατρών:
                ΠΡΟΒΛΕΠΟΝΤΑΙ         ΥΠΗΡΕΤΟΥΝ
      Ακτινολόγοι                                     -                                1
      Γυναικολόγοι                                  1                                 2
      K-BOYLH-ER-ALEXANDREIA-17332.doc
                                               ΠΡΟΒΛΕΠΟΝΤΑΙ                ΥΠΗΡΕΤΟΥΝ
      Δερματολόγοι – Αφροδισιολόγοι                    -                                      -              
      Καρδιολόγοι                                                   1                                      1             
      Μικροβιολόγοι                                               1                                       -              
      Οδοντίατροι                                                   2                                         2               
      Ορθοπεδικοί                                                  -                                         1                
      Ουρολόγοι                                                     1                                         1                
      Οφθαλμίατροι                                               -                                           -                  
      Παθολόγοι                                                       3                                       1                       
      Παιδίατροι                                                        1                                       1                       
      Πνευμονολόγος –Φυματιολόγος                     -                                         -                        
      Χειρουργοί                                                        1                                     -5                       
      ΩΡΛ                                                                  1                                      1                      
      Χωρίς ειδικότητα                                                -                                     1                     
      Για περαιτέρω προσλήψεις γιατρών και άλλων ειδικοτήτων στην εν λόγω Μονάδα ΙΚΑ, σας γνωρίζουμε ότι το Ίδρυμα έχει περιορισμένες δυνατότητες πρόσληψης γιατρών για την κάλυψη των αναγκών του, κυρίως στις περιπτώσεις που δεν υφίστανται οργανικές θέσεις, καθόσον η έγκριση της Τριμελούς Επιτροπής για κατ’ εξαίρεση προσλήψεις επιτρέπει στο ΙΚΑ την πρόσληψη ιατρικού προσωπικού έτσι ώστε να μην υπερβαίνουν οι υπηρετούντες και οι προσλαμβανόμενοι το σύνολο των προβλεπομένων οργανικών θέσεων ιατρικού προσωπικού.
      Επίσης σας γνωρίζουμε ότι η Διοίκηση του Ιδρύματος καταβάλλει κάθε δυνατή προσπάθεια για την επίλυση των προβλημάτων που δημιουργούνται στην παραπάνω Μονάδα και μέσα στα πλαίσια των δυνατοτήτων της για την καλύτερη εξυπηρέτηση των ασφαλισμένων και συνταξιούχων της, η Διοίκηση του Ιδρύματος, θα κινήσει άμεσα τη διαδικασία πρόσληψης για ένα γιατρό μικροβιολόγο και ένα γιατρό χειρούργο, εφόσον βέβαια υπάρξει ενδιαφέρον και εκ μέρους γιατρών αντίστοιχων ειδικοτήτων.
      Όσον αφορά τις υπόλοιπες αναφερόμενες ελλείψεις γιατρών ειδικοτήτων, επί του παρόντος δεν δύναται να προβεί σε προσλήψεις, επειδή δεν προβλέπονται οργανικές θέσεις (πχ οφθαλμιάτρου, ουρολόγου, δερματολόγου, γαστρεντερολόγου και πνευμονολόγου) και επειδή οι προβλεπόμενες είναι ήδη καλυμμένες (πχ παιδιάτρου, ορθοπεδικού, ΩΡΛ, καρδιολόγου και παθολόγου).
      Σε περίπτωση όμως νέας σύστασης και κατανομής οργανικών θέσεων γιατρών ειδικοτήτων στις Μονάδες του Ιδρύματος, θα συμπεριληφθούν και οι αιτούμενες ειδικότητες.
      3) Όσον αφορά το υγειονομικό προσωπικό στο παραπάνω Υποκατάστημα προβλέπονται και υπηρετούν σύμφωνα με τον οργανισμό του Ιδρύματος οι εξής υγειονομικοί υπάλληλοι:
      K-BOYLH-ER-ALEXANDREIA-17332.doc
                                                   ΠΡΟΒΛΕΠΟΝΤΑΙ                        ΥΠΗΡΕΤΟΥΝ
      ΤΕ Νοσηλευτικής-Μαιευτικής                 3                                                     3
      ΔΕ Βοηθών Νοσοκόμων                      1                                                       1
      Από τα ανωτέρω στοιχεία προκύπτει ότι στην ανωτέρω Μονάδα δεν παρατηρείται έλλειψη υγειονομικού προσωπικού.
      4) Όσον αφορά την ανέγερση νέου κτιρίου για την στέγαση του Υποκαταστήματος ΙΚΑ Αλεξάνδρειας, έχει περιληφθεί στον οικοδομικό προγραμματισμό ανέγερσης νέων Υποκαταστημάτων του ΙΚΑ και έχει ήδη ανατεθεί σε αρμόδιο υπάλληλο της Τεχνικής Διεύθυνσης (αρχιτέκτονα μηχανικό) η εκπόνηση της Αρχιτεκτονικής προμελέτης.
      Η διοίκηση του Ιδρύματος εκτιμά τη δημοπράτηση του έργου εντός του 2004.
      Ο Υφυπουργός
      Ρ. ΣΠΥΡΟΠΟΥΛΟΣ»
      17. Στην με αριθμό 90/1-7-03 ερώτηση του Βουλευτή κ. Αθανασίου Μπούρα δόθηκε με το υπ’ αριθμ. 7017/4/3486/25-7-2003 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Θ. Μπούρας, σας γνωρίζουμε ότι η Ελληνική Αστυνομία, μέσα στα πλαίσια των συνταγματικών και νομικών επιταγών, κατά τη διάρκεια των συγκεντρώσεων - πορειών και λοιπών κινητοποιήσεων, λαμβάνει, εντός των αρμοδιοτήτων της, όλα τα απαραίτητα μέτρα για την τήρηση της τάξης, την πρόληψη επεισοδίων ή άλλων εκτρόπων, την προστασία εγκαταστάσεων και άλλων πραγμάτων και γενικά για την αντιμετώπιση κάθε έκνομης δραστηριότητας και περιορισμό των δυσμενών επιπτώσεών τους στην οικονομική και κοινωνική ζωή της χώρας. Στις περιπτώσεις δε πρόκλησης επεισοδίων, που η επέμβαση των αστυνομικών δυνάμεων καθίσταται αναπόφευκτη, οι ενέργειές τους εκδηλώνονται πάντοτε με ήπια μέσα και με βασικό γνώμονα την εξυπηρέτηση του –γενικότερου κοινωνικού συμφέροντος.
      Στα πλαίσια αυτά εκδηλώθηκαν, από τις αρμόδιες αστυνομικές Υπηρεσίες, με υπευθυνότητα, σύνεση και ψυχραιμία και τα μέτρα τάξης κατά τη συγκέντρωση, που έλαβε χώρα στην περιοχή Ασπροπύργου την 25-6-2003, από την Ένωση Οικιστών Ελλάδος. Για την καλύτερη αντιμετώπιση και την αποφυγή δημιουργίας οποιασδήποτε κατάστασης, ο επικεφαλής των αστυνομικών δυνάμεων ήρθε σε επικοινωνία με τον Αντινομάρχη Ανατολικής Αττικής, υπεύθυνο της συγκέντρωσης, προκειμένου να μεριμνήσει για την ομαλή πραγματοποίησή της χωρίς να διακοπεί η κυκλοφορία των διερχομένων από την Ν.Ε.Ο.Α.Κ. οχημάτων, πράγμα για το οποίο όμως ήταν αντίθετος.
      Κατόπιν των ανωτέρω, οι αστυνομικές δυνάμεις αναπτύχθηκαν στο πεζοδρόμιο προκειμένου να εμποδίσουν τους συγκεντρωθέντες να προσεγγίσουν το οδόστρωμα της εθνικής οδού, αλλά όμως αυτοί κινήθηκαν εναντίον τους και με σφοδρότητα επέπεσαν σ’ αυτές, με αποτέλεσμα να ρίξουν στο έδαφος ορισμένους αστυνομικούς, ενώ ταυτόχρονα εκσφενδόνιζαν διάφορα αντικείμενα, με απώτερο σκοπό να εισέλθουν στο οδόστρωμα και να διακόψουν την κυκλοφορία των οχημάτων.
      Για την αντιμετώπιση της προαναφερθείσας κατάστασης, από την οποία είχε προκληθεί ένταση και εκνευρισμός, οι αστυνομικές δυνάμεις έκαναν περιορισμένη χρήση δακρυγόνων, ενώ συνελήφθησαν, συνολικά, 15 άτομα, τα οποία δ1έσπασαν τον φραγμό των αστυνομικών δυνάμεων και εισήλθαν στην εθνική οδό διακόπτοντας την κυκλοφορία των οχημάτων για λίγα λεπτά.
      Πέραν αυτών, επειδή το Υπουργείο μας είναι ιδιαίτερα ευαίσθητο στα θέματα της πιστής εκτέλεσης του καθήκοντος των αστυνομικών και της άψογης συμπεριφοράς τους προς τους πολίτες, ήδη διετάχθη η διενέργεια Ένορκης Διοικητικής Εξέτασης, σύμφωνα με τις διατάξεις του άρθρου 27 του π.δ. 22/1996, όπως αντικαταστάθηκε με το άρθρο 4 του π.δ. 31/2001, η οποία βρίσκεται σε εξέλιξη, προκειμένου να διερευνηθούν επισταμένως τα καταγγελλόμενα σε βάρος των αστυνομικών για επίμεμπτη και ανάρμοστη συμεπριφορά σε βάρος των διαδηλωτών. Μετά την περαίωση της εν λόγω εξέτασης, εφόσον προκύψουν ευθύνες σε βάρος τους, αυτές θα καταλογισθούν και θα τους επιβληθούν οι προβλεπόμενες πειθαρχικές ποινές.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      18. Στην με αριθμό 101/1.7.03 ερώτηση της Βουλευτού κ. Παρθένας Φουντουκίδου δόθηκε με το υπ’ αριθμ. Βαθμός Προτερ. 65791/ΙΗ έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαvτώντας στην ερώτηση με αριθμό 101/1-7-03 την οποία κατέθεσε η Βουλευτής κ. Πόπη-Φουντουκίδου και η οποία αναφέρεται στην Ελληνόγλωσση Εκπαίδευση των ελληνoπαίδων του εξωτερικού και στα θέματα αρμοδιότητάς μας, σας γνωρίζουμε  τα ακόλουθα: 
      Η πολιτική μας είναι σταθερά προσανατολισμένη στην προβολή μέσω της παιδείας της Ελλάδας ως μιας σύγχρονης ευρωπαϊκής χώρας αλλά και ως μιας χώρας με οικουμενικές αξίες και πλούσια πολιτιστική κληρονομιά. Η εκπαιδευτική μας πολιτική αυτή απευθύνεται σε όλες τις Ηπείρους, όπου υπάρχει το ελληνικό στοιχείο και έχει φθάσει το ενδιαφέρον για την ελληνική παιδεία και τον πολιτισμό. Τόσο με τις ευρωπαϊκές χώρες όσο και με τις Ηνωμένες Πολιτείες, τον Καναδά, την Αυστραλία και τις χώρες Κοινοπολιτείας Ανεξάρτητων Κρατών (ΚΑΚ) γίνονται συνεχείς επαφές και συζητήσεις και λαμβάνονται πρωτοβουλίες και νέα μέτρα.
      Αποδέκτες της πολιτικής αυτής είναι οι ομογενείς και οι πολίτες των ξένων χωρών που ενδιαφέρονται για την ελληνική παιδεία και προς τους οποίους προσπαθούμε να προσφέρουμε κίνητρα όπως: 
      1. τα προγράμματα εκπαιδευτικών ανταλλαγών.
      2. τις ρυθμίσεις για την εισαγωγή των ομογενών στην τριτοβάθμια εκπαίδευση της χώρας μας.
      3. τη δυνατότητα μεταπτυχιακών σπουδών στα αξιόλογα τμήματα που λειτoυ'ργ6'όν τα τελευταία χρόνια στα ΑΕΙ και ΤΕΙ της χώρας μας.
      Η Ειδική Γραμματεία ΠΟΔΕ του ΥΠΕΠΘ σε συνεργασία με την αντίστοιχη Διεύθυνση και το ΠΟΔΕ έχει την ευθύνη για την υλοποίηση της εκπαιδευτικής μας πολιτικής στο εξωτερικό με στόχο την ένταξη της ελληνικής γλώσσας στα προγράμματα α/βάθμιας και β/βάθμιας εκπαίδευσης ως πρώτης ξένης γλώσσας. Η λειτουργία τμημάτων μητρικής γλώσσας που επί χρόνια εφαρμόζεται ως μοναδικό μοντέλο εκπαίδευσης των ελληνοπαίδων του εξωτερικού έχει αποδειχθεί ότι δεν προσφέρει τις απαραίτητες γνώσεις προκειμένου τα ελληνόπαιδα να προχωρήσουν σε σπουδές τριτοβάθμιας εκπαίδευσης ούτε στην Ελλάδα αλλά ούτε και στις χώρες υποδοχής. Το ΥΠΕΠΘ έχει στηρίξει τη δημιουργία των τρίγλωσσων ημερησίων σχολείων του Καναδά, το Δημοσθένη και το Σωκράτη, και συμβάλλει με τον καλύτερο δυνατό τρόπο, στην εύρυθμη λειτουργία τους.
      Το ΥΠΕΠΘ ενισχύει τις εκπαιδευτικές μονάδες του Καναδά με εποπτικό υλικό και βιβλία και με ένα μικρό αριθμό αποσπασμένων εκπαιδευτικών για τις διδακτικές ανάγκες. Ήδη μελετά τη δυνατότητα, διεύρυνσης των αποσπάσεων και στον Καναδά, Συγκεκριμένα, διδάσκουν 26 αποσπασμένοι εκπαιδευτικοί:
      6 δάσκαλοι και 4 νηπιαγωγοί στο σχολείο "Σωκράτης" στο Λαβάλ
      4. δάσκαλοι στο σχολείο "Δημοσθένης" στο Μόντρεαλ
      8 δάσκαλοι και 4 καθηγητές σε τμήματα μητρικής γλώσσας στο Τορόντο.
      Εξάλλου με την κοινή Υ.Α Φ.400/11/140041/IΒ/19-02-03 των Υπουργών Οικονομικών και Παιδείας, ενεργοποιήθηκε με το άρθρο 30 του ν. 24143/96 και το άρθρο 9 του ν.,2817/2000 που αφορά στην επιχορήγηση ελληνικών σχολείων στο εξωτερικό, τα οποία ανήκουν σε κοινότητες ή άλλους ομογενειακούς ή εκκλησιαστικούς φορείς. Το αίτημα οικονομικής ενίσχυσης των. σχολείων αυτών εξετάζεται και θα ικανοποιηθεί στο μέτρο του δυνατού.
      Ο Υφυπουργός
      Ν. ΓΚΕΣΟΥΛΗΣ»
      19. Στην με αριθμό 65/1.7.03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 10/25.7.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Η. Καλλιώρας, σας πληροφορούμε τα εξής:
      Την νομοθετική πρωτοβουλία για το μέλλον των «μεσογειακών» προϊόντων (π.χ. ελαιόλαδο, καπνός) την έχει η Επιτροπή, η οποία αποφάσισε ότι η εξαρχής υπαγωγή όλων των προϊόντων στην νέα ΚΑΠ θα δημιουργούσε σημαντικά διοικητικά προβλήματα εφαρμογής τόσο στην ίδια όσο και στα ΚΜ. Παρ΄όλα αυτά η Ελλάδα εξασφάλισε κοινή δήλωση του Συμβουλίου και της Επιτροπής ότι, θα υποβληθούν το φθινόπωρο νομοθετικές προτάσεις για το ελαιόλαδο, τον καπνό και το βαμβάκι, οι οποίες θα βασίζονται στη φιλοσοφία και ης αρχές της Μεταρρύθμισης και θα ευθυγραμμίζονται με τις δαπάνες του κοινοτικού προϋπολογισμού για τη στήριξη των προϊόντων αυτών υπό το υφιστάμενο καθεστώς.
      Η οριστικοποίηση της αναθεώρησης της ΚΑΠ αυξάνει σε σημαντικό βαθμό- τα διαπραγματευτικά περιθώρια και τη διαπραγματευτική ευελιξία που μπορεί να επιδείξει η Ε. Ε. στον ΠΟΕ. Έτσι μπορεί να καταλήξει σε μία συμφωνία στη γεωργική διαπραγμάτευση του ΠΟΕ που θα είναι ανεκτή από τη νέα ΚΑΠ και θα μπορεί να εφαρμοστεί σε ευρωπαϊκό επίπεδο χωρίς να απαιτούνται παρά μόνο ελάχιστες νέες προσαρμογές πολιτικής. Ένας από τoυς στόχους που ήθελε να εξυπηρετήσει η Ευρωπαϊκή Επιτροπή με τις προτάσεις για την ενδιάμεση αναθεώρηση ήταν ακριβώς ή αυξημένη δυνατότητα που δίνεται στην Ένωση να αντεπεξέλθει στις πιέσεις που δέχεται στον ΠΟΕ από τους κύριους εμπορικούς εταίρους. Η οριστικοποίηση της συμφωνίας για την αναθεώρηση της ΚΑΠ μετά το πέρας της γεωργικής διαπραγμάτευσης στον ΠΟΕ περιείχε τον κίνδυνο η Ε.Ε. να οδηγηθεί σε μία συμφωνία που θα υποχρέωνε τελικά σε αλλαγές πολιτικής που θα ήταν πολύ δύσκολο να προσαρμοστούν στην υπάρχουσα ΚΑΠ. Επίσης, οι γεωργικές διαπραγματεύσεις στον ΠΟΕ είναι αβέβαιο το πότε θα ολοκληρωθούν και η ανάγκη για το πέρας της αναθεώρησης της ΚΑΠ μπορεί να οδηγούσε σε ένα δυσβάσταχτο για την ΚΑΠ τελικό συμβιβασμό στον ΠΟΕ.
      Στην τελική συμφωνία του Λουξεμβούργου προβλέπονται οι εξής ρυθμίσεις που αναμένεται να έχουν ευεργετικές συνέπειες (άμεσες η έμμεσες) για τους έλληνες παραγωγούς:
      1. Για τους περισσότερους και σημαντικότερους τομείς στον αγροτικό χώρο οι ρυθμίσεις πια καλύπτουν περίοδο μέχρι και το 2014, πράγμα που καθιστά τα μέτρα πολιτικής απολύτως συμβατά με τον κοινοτικό προϋπολογισμό που όρισαν οι αρχηγοί κρατών και κυβερνήσεων στην Σύνοδο Κορυφής του Οκτωβρίου 2002 στις Βρυξέλλες Επομένως, υπάρχει σύμπτωση του χρονικού ορίου για τις εξελίξεις του προϋπολογισμού με τον χρονικό ορίζοντα για τις εφαρμοζόμενες πολιτικές στον αγροτικό χώρο.
      2. Η πολιτική που αποφασίσθηκε δεν καλύπτει μόνο τα προϊόντα της Κεντρικής και Βόρειας Ευρώπης (όπως προέβλεπε η αρχική πρόταση της Επιτροπής), αλλά προβλέπει και διαδικασίες ρυθμίσεων για τα μεσογειακά προϊόντα. Σύμφωνα με δήλωση που περιελήφθη στα πρακτικά θα υποβληθούν προτάσεις το φθινόπωρο για το ελαιόλαδο, τον καπνό και το βαμβάκι που θα λαμβάνουν υπόψη τις δαπάνες του κοινοτικού προϋπολογισμού για την στήριξη των προϊόντων αυτών υπό το υφιστάμενο καθεστώς και θα βασίζονται στη φιλοσοφία της μεταρρύθμισης για τα υπόλοιπα προϊόντα (σιτηρά, βόειο, γάλα).
      3. Αυξάνεται η ελληνική ποσόστωση γάλακτος κατά 120 χιλ. τόνους Αυτό σημαίνει ότι η Ελλάδα πέτυχε αύξηση της ποσόστωσής της κατά 17% περίπου σε μια περίοδο που δεν έγιναν αυξήσεις σης γαλακτοκομικές ποσοστώσεις κανενός άλλου κράτους μέλους Έτσι η συνολική ποσόστωση της χώρας μας είναι:
      700.000 + 120.000 = 820.000 τον.
      4. Το σύστημα γαλακτοκομικών ποσοστώσεων παρετάθη μέχρι το 2014/15 έναντι του ορίου του 2008 που ίσχυε μέχρι τώρα. Αυτό εξασφαλίζει συνθήκες σταθερότητας στον τομέα και ενισχύει το επενδυτικό κλίμα και τις δυνατότητες πιο μακροχρόνιου προγραμματισμού από την πλευρά των παραγωγών.
      5. Αποδεσμεύεται ολικά ή μερικά η χορήγηση ενισχύσεων από την πραγματοποιούμενη παραγωγή. Αυτό σημαίνει ότι ο παραγωγός δεν δεσμεύεται πλέον να πραγματοποιήσει μια συγκεκριμένη παραγωγή και άρα έχει τη δυνατότητα να ασχοληθεί με προϊόντα που πράγματι έχουν ζήτηση στην αγορά και εξασφαλίζουν καλό εισόδημα. Το μέτρο αυτό, από την άλλη πλευρά όμως, μπορεί να προκαλέσει προβλήματα εγκατάλειψης κάποιων παραγωγικών δραστηριοτήτων κάποιων περιοχών. Ακριβώς για να αποφευχθεί αυτό το ενδεχόμενο αποφασίστηκε ότι μπορούν να διατηρηθούν συνδεδεμένες με την παραγωγή οι εξής ενισχύσεις: 
      Οι άμεσες ενισχύσεις (βασικές και συμπληρωματικές) για τα Νησιά του Αιγαίου.
      Οι ενισχύσεις για τις αροτραίες καλλιέργειες, σε ποσοστό μέχρι 25% ή, εναλλακτικά μέχρι 40% η συμπληρωματική πριμοδότηση σκληρού σίτου.
      Οι ενισχύσεις στο αιγοπρόβειο μπορούν να διατηρούνται συνδεδεμένες σε επίπεδο μέχρι και 50%.
      Οι ενισχύσεις στις θηλάζουσες αγελάδες μπορούν να διατηρηθούν συνδεδεμένες μέχρι και το 100% και το πριμ σφαγής μέχρι ποσοστού 40%.
      Η πριμοδότηση σφαγής σε ποσοστό μέχρι και 100% ή, εναλλακτικά μέχρι το 75% της ειδικής πριμοδότησης αρσενικών μόσχων.
      Δίνεται η δυνατότητα να καταβάλλεται το 10% της ενιαίας ενίσχυσης σαν συμπληρωματική ενίσχυση σε εκμεταλλεύσεις που υπάρχει ιδιαίτερος λόγος να στηριχθούν, όπως για παράδειγμα σε περιπτώσεις που προωθείται η ποιότητα και η εμπορία των αντίστοιχων προϊόντων.
      6. Δίνεται η δυνατότητα από τα χρήματα της προσαρμογής (modulation) να χρησιμοποιείται ένα μέρος για να λειτουργήσει ένας μηχανισμός αντιμετώπισης κρίσεων, είτε προέρχονται από φυσικές καταστροφές, είτε από ισχυρές διακυμάνσεις της αγοράς Η Επιτροπή θα υποβάλει έκθεση και προτάσεις πριν το τέλος του 2004.
      7. Μετά από προσεκτική τεχνική τεκμηρίωση διορθώθηκε από την Επιτροπή η ελληνική "ποσότητα αναφοράς" στο σκληρό σιτάρι κατά 30.000 τον. περίπου. Το στοιχειό αυτό αποτυπώνεται σε διόρθωση του Παραρτήματος Vlll του κανονισμού για τα "οριζόντια μέτρα" που καθορίζει τις οροφές της "ενιαίας πληρωμής" για κάθε κράτος μέλος.
      8. Αποφεύχθηκαν οι μειώσεις τιμών για τις αροτραίες καλλιέργειες (σιτηρά). Εξοικονομούνται έτσι σημαντικοί πόροι του κοινοτικού προϋπολογισμού και διατηρούνται περιθώρια για ικανοποίηση άλλων αιτημάτων μας αφ΄ ενός, αλλά και διευκολύνεται ο σεβασμός των υφιστάμενων δημοσιονομικών οροφών αφ΄ ετέρου.
      9. Διατηρείται ένα σύστημα παρέμβασης κλασικής μορφής για το ρύζι (η E. Eπιτρoπή είχε προτείνει σύστημα ιδιωτικής αποθεματοποίησης και δίχτυ ασφαλείας μόνο σε περίπτωση ισχυρής κρίσης στην αγορά). Επιπλέον, παρέχονται στους ορυζοκαλλιεργητές εισοδηματικές αντισταθμίσεις ύψους 132,4 Ευρώ/στρέμμα έναντι των σημερινών στρεμματικών αντισταθμίσεων που ήταν μόνο 39,4 Ευρώ/στρέμμα.
      10. Το σύστημα ποινών για τις υπερβάσεις στην έκταση καλλιέργειας του ρυζιού, που ίσχυε μέχρι σήμερα, καταργήθηκε. Το ισχύον σύστημα ήταν αρκετά αυστηρό γιατί από ένα επίπεδο και πέρα, υπήρχε 6 φορές μεγαλύτερη ποινή σε σχέση με την υπέρβαση που οδηγούσε σε μηδενισμό της ενίσχυσης όταν η υπέρβαση έφθανε μόλις το 17%. Με το νέο σύστημα ποινών, για κάθε 1 % υπέρβαση των ορίων παραγωγής θα επιβάλλεται 1 % ποινή ως προς το ύψος της κοινοτικής ενίσχυσης.
      11. Αποφασίσθηκε η Ε. Ένωση να διεκδικήσει από τον Παγκόσμιο Οργανισμό Εμπορίου ένα αναθεωρημένο πλαίσιο δασμολογικής προστασίας για το ρύζι Με τον τρόπο αυτό, η εγχώρια -παραγωγή θα προστατευθεί από αθρόες εισαγωγές ρυζιού που συνήθως προσφέρεται σε χαμηλές τιμές
      12. Διατηρήθηκε, σχεδόν αναλλοίωτο, το επίπεδο του εισοδήματος των ελλήνων παραγωγών σκληρού σίτου, παρά το γεγονός ότι έγιναν σημαντικές αλλαγές στο κοινοτικό σύστημα στήριξης του τομέα. Συγκεκριμένα, η συμπληρωματική ενίσχυση για τον σκληρό σίτο που καλλιεργείται στις παραδοσιακές περιοχές (στις οποίες καταλέγεται το σύνολο της καλλιέργειας σκληρού σίτου στη χώρα μας) υφίσταται μια υποτυπώδη και κλιμακούμενη στον χρόνο μείωση. Αντίθετα, η ενίσχυση αυτή καταργείται για την καλλιέργεια που γίνεται στις μη παραδοσιακές περιοχές (δεν υπάρχουν τέτοιες περιοχές στη χώρα μας). Από την άλλη πλευρά, θεσπίσθηκε μια πρόσθετη ενίσχυση ύψους 4 Ευρώ/στρέμμα για την "ποιοτική παραγωγή", οπότε ο συνδυασμός της συμπληρωματικής ενίσχυσης και της ενίσχυσης. ποιότητας δεν δημιουργούν αξιοσημείωτες μεταβολές στο εισόδημα των ελλήνων παραγωγών σκληρού σίτου.
      13. Για τις αποξηραμένες ζωοτροφές διατηρείται η ενίσχυση μεταποίησης χωρίς σταδιακή μείωση, η οποία είχε αρχικά προταθεί.
      14. Η κοινοτική ενίσχυση για τους καρπούς με κέλυφος αυξήθηκε σε 120,75 Ευρώ/εκτάριο, αντί των 100 Ευρώ/εκτάριο που είχε αρχικά προτείνει η Επιτροπή.
      15. Οι μειώσεις ημών για τα γαλακτοκομικά προϊόντα περιορίσθηκαν ελαφρά σε σχέση με τις μειώσεις που είχε προτείνει αρχικά η Επιτροπή. Με την απόφαση αυτή εξοικονομούνται επίσης πόροι του κοινοτικού προϋπολογισμού που διευκολύνουν τον σεβασμό των δημοσιονομικών οροφών της ΚΑΠ καθώς και ικανοποίηση άλλων αιτημάτων μας.
      16. Αποφασίσθηκε ένα σύστημα προσαρμογής των ενισχύσεων (modulation): Συγχρόνως όμως θεσπίσθηκε και μια εξαίρεση συμβολής στα έσοδα αυτού του συστήματος από τις εκμεταλλεύσεις που δέχονται ετήσιες ενισχύσεις λιγότερες των 5.000 Ευρώ. Τα έσοδα του συστήματος έχουν ένα κλιμακωτό χαρακτήρα σε σχέση με τις ενισχύσεις που λαμβάνουν οι αγροτικές εκμεταλλεύσεις. Με βάση τις χορηγηθείσες εξαιρέσεις, το 92% περίπου των αγροτικών εκμεταλλεύσεων της χώρας μας δεν συμβάλει στην παρακράτηση πόρων που προβλέπει το σύστημα και αυτό σημαίνει ότι περίπου το 52% των ενισχύσεων στον αγροτικό μας τομέα εξαιρείται από την συμβολή στο σύστημα προσαρμογής των ενισχύσεων.
      17. Από την αναδιανομή των πόρων του συστήματος προσαρμογής των ενισχύσεων (modulation) η χώρα μας, όταν αυτό ολοκληρωθεί, θα εισπράττει περίπου επιπλέον 25 εκατ. Ευρώ ετησίως Τα ποσά που θα εισπράττονται θα διατίθενται για πρόσθετες ενισχύσεις στα προγράμματα Ανάπτυξης της Υπαίθρου.
      18. Αποφεύχθηκαν οι προκαθορισμένες σταδιακές μειώσεις των άμεσων ενισχύσεων τις οποίες είδε προτείνει η Επιτροπή ώστε να εξασφαλισθεί η μελλοντική χρηματοδότηση των δαπανών της ΚΑΠ από τον κοινοτικό προϋπολογισμό. Οι ενισχύσεις παραμένουν ανέπαφες από την άποψη αυτή έως το έτος 2006. Δημιουργείται μόνον ένας μηχανισμός δημοσιονομικής πειθαρχίας που επιτρέπει στην Επιτροπή να παρεμβαίνει και να προβαίνει στις απολύτως αναγκαίες προτάσεις για αναλογική προσαρμογή των ενισχύσεων ώστε να διασφαλισθεί η απρόσκοπτη συνέχιση της στήριξης της ευρωπαϊκής γεωργίας. Και στην περίπτωση αυτή, εξαιρούνται από τις προσαρμογές οι μικρές εκμεταλλεύσεις στις οποίες ανήκει η πλειοψηφία των γεωργικών μας εκμεταλλεύσεων.
      19. Το ύψος της κοινοτικής συμμετοχής στις δαπάνες των προγραμμάτων που αναφέρονται στις αγροπεριβαλλοντικές δράσεις φθάνει πια στο 850/0 της συνολικής δαπάνης έναντι ποσοστού 60% που ίσχυε μέχρι σήμερα.
      20. Η κοινοτική συμμετοχή στις δαπάνες για την Ανάπτυξη της Υπαίθρου σης περιοχές του Στόχου 1 (στις οποίες αυτή τη στιγμή κατατάσσεται το σύνολο της χώρας μας) καθορίσθηκε στο 60% της συνολικής δαπάνης έναντι του 50% που ίσχυε μέχρι τώρα.
      21. Για τους νέους αγρότες προβλέφθηκε ειδική ρύθμιση για τη διαχείριση του "εθνικού αποθέματος" δικαιωμάτων ενιαίας πριμοδότησης και μέσω αυτού του τρόπου διευκολύνεται η είσοδός τους στο επάγγελμα του αγρότη.
      22. Τα ποσοστά πριμοδοτήσεων για τις επενδύσεις που πραγματοποιούν οι νέοι αγρότες στις περιοχές Στόχου 1 (άρα σε όλη την Ελλάδα) από 55% που ήταν σήμερα αυξήθηκαν στο 60%.
      23. Για τα κρατικά δάση (πράγμα που ενδιαφέρει κυρίως της χώρα μας) προβλέφθηκε η χορήγηση κοινοτικών ενισχύσεων για επενδύσεις που αναφέρονται στην περιβαλλοντική τους ανάπτυξη, στην προστασία τους από κάθε μορφής κινδύνους και στην ανάδειξη των ευκαιριών προσφοράς αναψυχής στους πολίτες.
      24. Μια σειρά καινούργιων δράσεων, που σχετίζονται με τη βελτίωση της ποιότητας των τροφίμων, τη βελτίωση των όρων παραγωγής και ευζωίας των ζώων και την τήρηση των προτύπων που έχουν θεσπισθεί από τους κοινοτικούς κανονισμούς, χρηματοδοτούνται πια και από τον κοινοτικό προϋπολογισμό. Το ύψος αυτών των χρηματοδοτήσεων μπορεί να φθάσει τα 1.500 Ευρώ ανά εκμετάλλευση.
      25. Στις ενισχύσεις που χορηγούνται για τη βελτίωση της ποιότητας των γεωργικών προϊόντων και τροφίμων δίνεται ιδιαίτερη έμφαση στα προϊόντα ονομασίας προέλευσης και οι σχετικές ενισχύσεις, εκτός από τους παραγωγούς, μπορεί να χορηγηθούν και στις μικρές μεταποιητικές επιχειρήσεις.
      26. Περιλαμβάνονται στις ενισχύσεις αγροτικής ανάπτυξης οι επενδύσεις για τη μεταποίηση και εμπορία που έχουν στόχο την ανάπτυξη καινοτόμων προσεγγίσεων στον τομέα της ποιότητας των τροφίμων.
      27. Η Επιτροπή δεσμεύθηκε να προχωρήσει σε απλούστευση της νομοθεσίας και των διαδικασιών για τα προγράμματα αγροτικής ανάπτυξης, γεγονός που θα διευκολύνει την υλοποίηση των προγραμμάτων αυτών και την απορρόφηση των αντίστοιχων κοινοτικών πόρων.
      28. Σε περιοχές που λαμβάνουν ης αποσυνδεδεμένες ενισχύσεις της ενιαίας πληρωμής, απαγορεύθηκε η καλλιέργεια οπωροκηπευτικών και επιτραπέζιας πατάτας Αυτό σημαίνει ότι προστατεύεται το εισόδημα των παραγωγών αυτών των προϊόντων, που υπό διαφορετικές προϋποθέσεις θα μπορούσε να τεθεί σε διακινδύνευση.
      29. Τέλος, σημειώνεται ότι αντί της αρχικής πρότασης της Ε. Επιτροπής για την εφαρμογή του συστήματος της ενιαίας ενίσχυσης από 1.1.2004, τελικά αποφασίσθηκε το σύστημα αυτό να εφαρμοσθεί υποχρεωτικά από 1.1.2007 και δυνητικά από 1.1. 2005. Αυτή η χρονική μετατόπιση εφαρμογής είναι ένα γεγονός που δίνει δυνατότητα ευκολότερης προσαρμογής μας καθώς και έγκαιρης ενημέρωσης και προετοιμασίας των γεωργών ώστε να ανταποκριθούν αποτελεσματικά στη νέα κατάσταση.
      Ο Υπουργός
      Γ. ΔΡΥΣ»
      20. Στην με αριθμό 126/1-7-03 ερώτηση της Βουλευτού κ. Αικατερίνης Παπακώστα-Σιδηροπούλου δόθηκε με το υπ’ αριθμ. 1065576/2534/Β0011/25-7-03 έγγραφο από τον Υφυπουργό Οικονομικών η ακόλουθη απάντηση:
      «Σε απάντηση του από 1-7-2003 εγγράφου σας και της προσαρτημένης σε αυτό με αριθ. 126/1-7-2003 ερώτησης που κατατέθηκε στη Βουλή από τη Βουλευτή κ. Αικατ. Παπακώστα-Σιδηρoπoύλoυ, σας γνωρίζουμε τα εξής:
      Η αριθ. 1033876/2065/ΒΟ011/5-6-2002 ( Φ.Ε.Κ. 134/τ.ν.π.δ.δ.) απόφαση με την οποία συμπληρώθηκε η διοίκηση του Ιδρύματος με την επωνυμία « Ίδρυμα Στρατηγού Γεωργίου Γρίβα-Διγενή», εκδόθηκε ύστερα α) από σχετικό ερώτημα προς το Ν.Σ.Κ. και την έκδοση της αριθ. 21/2002 γνωμοδότησης του Β΄ Τμήματος αυτού που έγινε δεκτή στις 20-2-2002 και β) την αριθ. 1/13-5-2002 σύμφωνη γνωμοδότηση του Συμβουλίου Εθνικών Κληροδοτημάτων.
      Κατά της απόφασης αυτής ασκήθηκαν ενώπιον του ΣΤΕ από το πέμπτο μέλος της Διοικούσας Επιτροπής του Ιδρύματος, Ανδρέα Δράκο αιτήσεις αναστολής και ακύρωσης.
      Επί  της αιτήσεως αναστολής εκδόθηκε ήδη η αριθ. 544/2003 απορριπτική απόφαση, ενώ για την αίτηση ακύρωσης έχει ορισθεί δικάσιμος η 7-10-2003.
      Επί των ερωτημάτων που τίθενται από την Βουλευτή σημειώνουμε ότι: α) σχετικά με τα δύο πρώτα είναι τα αριθ. 1004379/796/Β0011/12-3-2003 και 1355741/Β0011/21-7-2003 έγγραφα της Δ/νσης Εθνικών Κληροδοτημάτων του Υπουργείου μας και β) απαραίτητη προϋπόθεση για την εφαρμογή των διατάξεων του άρθρου 86 του α.ν. 2039/1939 είναι η διαπίστωση ότι συντρέχουν οι προϋποθέσεις της παραγράφου 2 του άρθρου αυτού.
      Στο παρόν επισυνάπτουμε επικυρωμένα αντίγραφα της αριθ. 1033876/ 2065/Β0011/5-6-2002 ( Φ.E.Κ. 134/τ.ν.π.δ.δ.) απόφασης και της αριθμ. 21/2002 γνωμοδότησης του Β΄Τμήματος του Ν.Σ.Κ. ως και φωτοαντίγραφο της αριθμ. 544/2003 απόφασης του ΣΤΕ για ενημέρωσή σας.
      Ο Υφυπουργός
      ΑΠ. ΦΩΤΙΑΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      21. Στην με αριθμό 454/4-7-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 390/24-7-03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 454/4-7-03 εγγράφου σας, με το οποίο μας διαβιβάστηκε ερώτηση του Βουλευτή κ. Π. Μαντούβαλου που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Σύμφωνα με το άρθρο 9 του ν. 3079/2002 με τον οποίο κυρώθηκε ο Κώδικας του Προσωπικού Λιμενικού Σώματος (Λ.Σ.), οι οργανικές θέσεις του προσωπικού του Λ.Σ. θα ανέρχονται μέχρι το τέλος του 2006 σε 10.156 άτομα. Ήδη ενώ κατά το έτος 2000 στο Λ.Σ. υπηρετούσαν 5.342 άτομα, κατά το έτος 2002 το προσωπικό αυξήθηκε στα 7.442 άτομα. Το ΥΕΝ με βάση τις υπηρεσιακές του ανάγκες υποβάλλει το αίτημά του για τον αριθμό των προσλήψεων και σε συνεργασία με τα συναρμόδια Υπουργεία Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης, υλοποιούνται οι ανάλογες εγκρίσεις.
      2. Το Λ.Σ. τα τελευταία χρόνια έχει ενισχυθεί σημαντικά με σύγχρονα επιχειρησιακά μέσα, υλικοτεχνικό εξοπλισμό και προσωπικό προκειμένου να ανταποκριθεί όσο το δυνατόν καλύτερα στις υποχρεώσεις που απορρέουν από την αναγκαιότητας αντιμετώπισης του φαινομένου της παράνομης μετανάστευσης, παρουσιάζοντας στον τομέα αυτό σημαντικές επιτυχίες. Στο πλαίσιο δε του μεσοπρόθεσμου αλλά και του μακροπρόθεσμου εξοπλισμού του Λ.Σ., το ΥΕΝ έχει προγραμματίσει την προμήθεια σύγχρονων πλωτών και χερσαίων επιχειρησιακών μέσων καθώς και εξελιγμένου ηλεκτρονικού εξοπλισμού επιτήρησης που θα ενισχύσουν την αποτρεπτική και κατασταλτική δύναμη στην διάπραξη κάθε μορφής εγκλήματος. Εξάλλου, το προσωπικό του Λ.Σ. εκπαιδεύεται κατά τακτά χρονικά διαστήματα τα τελευταία έτη (συμμετοχή σε ειδικά σεμινάρια και σχολεία, ενδοϋπηρεσιακή εκπαίδευση, σύσταση ειδικών ομάδων κ.λπ.), προκειμένου να ανταπεξέλθει αποτελεσματικά στις απαιτήσεις της ασφαλούς προετοιμασίας και διεξαγωγής των Ολυμπιακών Αγώνων του 2004.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
      22. Στην με αριθμό 578/8-7-03 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΑΝΥΠΕΞ/ΑΣ 607/25-7-03 έγγραφο από τον Αναπληρωτή Υπουργό Εξωτερικών η ακόλουθη απάντηση:
      «Οι πρόσφατες δηλώσεις του Υπουργού Εξωτερικών της lταλίας κ. Φράνκο Φρατίνι για τη δημιουργία στρατοπέδων στην Κύπρο και τη Μάλτα, με σκοπό την υποδοχή λαθρομεταναστών που εντοπίζονται στο θαλάσσιο χώρο, δεν έχουν τεθεί ακόμη σε κοινοτικά όργανα. Όταν και αν τεθούν σε ευρωπαϊκό επίπεδο, τότε θα αξιολογηθούν. Σχετίζονται, πιθανότατα, με την επιδίωξη της lταλίας να ενισχύσει την καταπολέμηση και την πρόληψη της λαθρομετανάστευσης δια της θαλάσσιας οδού, τόσο σε εθνικό, όσο και σε ευρωπαϊκό επίπεδο. Η επιδίωξη αυτή περιλαμβάνεται, άλλωστε, και στο πρόγραμμα της Ιταλικής Προεδρίας σε θέματα παράνομης μετανάστευσης.
      Επισημαίνεται, ότι στο διαφορετικό, αλλά συναφές, θέμα της παροχής ασύλου σε πολίτες τρίτων Χωρών δεν επιτεύχθηκε συμφωνία μεταξύ των κρατών μελών σε παλαιότερη πρόταση του Ηνωμένου Βασιλείου, για τη δημιουργία εκτός των συνόρων της Ευρωπαϊκής Ένωσης στρατοπέδων για τα άτομα που ζητούν άσυλο.
      Ο Αναπληρωτής Υπουργός
      ΑΝΑΣΤΑΣΙΟΣ ΓΙΑΝΝΙΤΣΗΣ»
      23. Στην με αριθμό 549/8-7-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 7017/4/3524/25-7-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. Σπηλιωτόπουλος, σας γνωρίζουμε ότι οι μεταθέσεις των αναφερόμενων σε αυτή αξιωματικών στα Αστυνομικά Τμήματα Αιγίου και Καλαβρύτων, δηλαδή σε Υπηρεσίες εντός της ιδίας περιοχής μετάθεσης, αποφασίσθηκαν, σύμφωνα με τις διατάξεις της ισχύουσας νομοθεσίας, από το Ανώτερο Συμβούλιο Μεταθέσεων, στα πλαίσια των ετησίων τακτικών μεταθέσεων αξιωματικών.
      Οι μεταθέσεις των αξιωματικών αυτών κρίθηκαν επιβεβλημένες επειδή στο μεν Αστυνομικό Τμήμα Αιγίου παρουσιάζετο έλλειψη αξιωματικών, λόγω της μετάθεσης ενός Αστυνόμου Β΄, στο δε Αστυνομικό Τμήμα Καλαβρύτων υπήρχε κενή η οργανική θέση του βαθμού του Αστυνόμου Β΄. Πέραν αυτών πρέπει να επισημανθεί ότι στην Αστυνομική Διεύθυνση Αχαΐας υπηρετούν συνολικά 12 Αστυνομικοί Υποδιευθυντές ενώ προβλέπονται 4 και 32 Αστυνόμοι Α΄ ενώ προβλέπονται 10, γεγονός που έχει ως αποτέλεσμα οι υπεράριθμοι αξιωματικοί να υπηρετούν σε θέσεις μη προβλεπόμενες από το οργανόγραμμα της εν λόγω Διεύθυνσης.
      Τέλος σας πληροφορoύμε ότι στην αρμόδια Υπηρεσία του Αρχηγείου της Αστυνομίας έχουν υποβληθεί από τους αναφερόμενους αξιωματικούς οι προβλεπόμενες από την ισχύουσα νομοθεσία ενδικοφανείς προσφυγές, με τις οποίες αιτούνται την ακύρωση των μεταθέσεών τους. Η εξέταση των προσφυγών αυτών θα γίνει από το αρμόδιο Συμβούλιο, ενώ, σύμφωνα με τις διατάξεις αυτές, μέχρι να κοινοποιηθεί η απόφαση του Συμβουλίου στους ενδιαφερόμενους, αναστέλλεται αυτοδίκαια η εκτέλεση της μετάθεσής τους.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      24. Στην με αριθμό 530/8-7-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 7017/4/3523/25-7-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Τσιπλάκης, σας γνωρίζουμε ότι στο Κοινοτικό Πρόγραμμα «ΟΔΥΣΣΕΥΣ», το οποίο αφορά την αντιμετώπιση της λαθρoμετανάστευσης στα θαλάσσια σύνορα, η χώρα μας συμμετείχε με εκπροσώπους του Υπουργείου Εμπορικής Ναυτιλίας, στο οποίο διαβιβάζουμε φωτoαντίγραφο της ερώτησης, για να σας ενημερώσει σχετικά.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      25. Στην με αριθμό 172/1-7-03 ερώτηση της Βουλευτού κ. Ελένης Ανουσάκη δόθηκε με το υπ’ αριθμ. 7017/4/3489/25-7-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Ε. Ανουσάκη, σας γνωρίζουμε ότι, το Υπουργείο μας τιμά και στηρίζει το θεσμό της ισότητας των δύο φύλων, όπως έχει κατοχυρωθεί με την παρ. 2 του άρθρου 4 του Συντάγματος και εφαρμόζει πιστά την αρχή της ίσης μεταχείρισης ανδρών και γυναικών, τόσο μεταξύ του προσωπικού, όσο και στις σχέσεις του με τους πολίτες. Επιπλέov, μεριμνά για την καθοδήγηση των Υπηρεσιών στην ορθή εφαρμογή της σχετικής νομοθεσίας και νομολογίας των εθνικών και ευρωπαϊκών δικαστηρίων, καθώς και για την αποτροπή θέσπισης διατάξεων που εισάγουν ανεπίτρεπτες διακρίσεις ανάμεσα στα φύλα.
      Συνεπώς το Υπουργείο μας αναδεικνύει τη γυναικεία συμμετοχή και προσφορά σε όλους τους τομείς των αστυνομικών αρμοδιοτήτων αναγνωρίζοντας το εύρος της συμβολής της στην επίτευξη του έργου του. Εξάλλου είναι γνωστό ότι η αξιοκρατία αποτελεί βασική κατευθυντήρια γραμμή των ενεργειών μας το δε σύστημα αξιολόγησης και εξέλιξης του προσωπικού, όπως αυτό διαμορφώθηκε μέχρι σήμερα και ισχύει, εξασφαλίζει την αξιοκρατική μεταχείριση αυτού και κάθε ιδιότητα των αξιολογουμένων, όπως το φύλο τους, σε καμία περίπτωση δεν αποτελεί κριτήριο δυσμενές ή ευμενές.
      Πέραν του ότι οι διατάξεις που διέπουν την υπηρεσιακή κατάσταση του αστυνομικού προσωπικού είναι απόλυτα εναρμονισμένες με τις διατάξεις του Συντάγματος, και οι διατάξεις που διέπουν τις προσλήψεις του εν λόγω προσωπικού είναι απόλυτα εναρμονισμένες με αυτό.
      Στο πλαίσιο αυτό και ειδικότερα της πιστής εφαρμογής της αρχής της ίσης μεταχείρισης ανδρών και γυναικών και της αρχής της ισότητας των ευκαιριών πρόσβασης στην τριτοβάθμια εκπαίδευση, με τις διατάξεις του άρθρου 20 του ν. 3103/2003, με τις οποίες αναμορφώνονται οι σχετικές όμοιες της παρ. 2 του άρθρου 1 του ν. 2226/1994, όπως τροποποιήθηκαν με την παρ. 1 του άρθρου 12 του ν. 2713/1999, καταργούνται οι περιοριστικές ποσοστώσεις γυναικών κατά την εισαγωγή τους στις Σχολές Αστυφυλάκων και Αξιωματικών της Ελληνικής Αστυνομίας και ορίζεται πλέον ρητά ότι στις εν λόγω Σχολές εισάγονται άνδρες και γυναίκες, ενώ τα κριτήρια εισαγωγής (προσόντα και προκαταρκτικές εξετάσεις) είναι κοινά και για τα δύο φύλα.
      Περαιτέρω, προς υλοποίηση των ως άνω διατάξεων εκδόθηκε το π.δ. 90/2003, όπου καθορίζονται ενιαία πλέον κριτήρια αξιολόγησης των σωματικών, ψυχικών και πνευματικών προσόντων των υποψηφίων ιδιωτών για την εισαγωγή τους στις ως άνω Σχολές ανδρών και γυναικών, κατά τροποποίηση των σχετικών διατάξεων του π.δ.4/1995.
      Πέραν αυτών, σας πληροφορούμε ότι η προαναφερόμενη νομοθετική εξέλιξη υπήρξε απόρροια, καταρχήν μιας σειράς αμφισβητήσεων περί της αντισυνταγματικότητας των διατάξεων με τις οποίες θεσπίζοντo οι ως άνω ποσοστώσεις γυναικών από διάφορους κοινωνικούς φορείς (Εθνική Επιτροπή για τα Δικαιώματα του Ανθρώπου, Επιτροπή Δικαιωμάτων των Γυναικών και Ίσων Ευκαιριών, Γενική Γραμματεία Ισότητας, Σύνδεσμος για τα Δικαιώματα της Γυναίκας), αλλά κυρίως της σχετικής αρνητικής κρίσης σε βάρος της χώρας μας από την Ευρωπαϊκή Επιτροπή Κοινωνικών Δικαιωμάτων, η οποία υιοθετήθηκε πλήρως από τη συντριπτική πλειοψηφία των κρατών -μελών της Κυβερνητικής Επιτροπής του Ευρωπαϊκού Κοινωνικού Χάρτη. Η τελευταία μάλιστα, κατά τη σύνοδό της το Σεπτέμβριο 2002, εισηγήθηκε την επιβολή Σύστασης στην Ελλάδα από την Επιτροπή των Υπουργών του Συμβουλίου της Ευρώπης για την μη συμμόρφωση της χώρας μας στις επιταγές των διατάξεων της παρ. 2 του άρθρου 1 του Χάρτη, οι οποίες ρητά απαγορεύουν κάθε μορφή διάκριση στην απασχόληση.
      Ως εκ τούτου και προκειμένου να αποφευχθεί η επιβολή Σύστασης στη χώρα μας, αλλά και να περιοριστεί στον ελάχιστο, κατά το δυνατόν, βαθμό το ενδεχόμενο αιφνιδιασμού των υποψηφίων, καταρτίσθηκε άμεσα και προωθήθηκε τροπολογία, για την κατάργηση των ποσοστώσεων και τη θεσμοθέτηση ενιαίων κριτηρίων εισαγωγής, η οποία ενσωματώθηκε ως άρθρο 20 στο ν. 3103/2003. Η εξέλιξη μάλιστα αυτή επιδοκιμάσθηκε από το Γενικό Διευθυντή της Γενικής Διεύθυνσης Ανθρωπίνων Δικαιωμάτων του Συμβουλίου της Ευρώπης, ο οποίος εξέφρασε την ικανοποίησή του για την πρόοδο που σημείωσε η χώρα μας στην εφαρμογή των διατάξεων του Ευρωπαϊκού Κοινωνικού Χάρτη.
      Σύμφωνα με τα ανωτέρω, ο καθορισμός κοινών κριτηρίων (προσόντων και προκαταρκτικών εξετάσεων) εισαγωγής των υποψηφίων ανδρών και γυναικών στις Σχολές Αστυφυλάκων και Αξιωματικών της Ελληνικής Αστυνομίας δεν συνιστά σε καμία περίπτωση έμμεση διάκριση με βάση το φύλο και κατά συνέπεια παραβίαση της αρχής της ισότητας, είναι δε σύμφωνος με τις oικείες συνταγματικές διατάξεις και τις σχετικές κοινοτικές ερμηνευτικές κατευθύνσεις, τα δε περί του αντιθέτου ισχυριζόμενα δεν ανταποκρίνονται στην πραγματικότητα.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      26. Στην με αριθμό 213/1-7-03 ερώτηση του Βουλευτή κ. Μάριου Σαλμά δόθηκε με το υπ’ αριθμ. Βαθμός Προτερ. 65799/ΙΗ/25-7-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στα ανωτέρω σχετικά έγγραφά σας και στην αναφορά που κατέθεσε ο Βουλευτής κ. Μάριος Σαλμάς σχετικά με τα σχολεία του Δήμου Ανακτορίου Αιτ/νίας, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π.  (Γ΄ Κ.Π.Σ.)
      Επιπρόσθετα το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Αιτωλοακαρνανίας στην τριετία 200-2002 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του Ο.Σ.Κ. Α.Ε.
      2000
      Για οικόπεδα-μελέτες- κατασκευές		430.000.000 δρχ.
      Για επισκευές						150.000.000 δρχ.
      2001
      Για οικόπεδα -μελέτες και κατασκευές		200.000.000 δρχ.
      2002
      Για οικόπεδα -μελέτες και κατασκευές	733.675,72 ΕΥΡΩ
      Για φέτος η Νομαρχιακή Αυτοδιοίκηση Αιτωλοακαρνανίας έχει ήδη επιχορηγηθεί με το ποσό των 800.000,00 Ευρώ,
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
      Ο Υφυπουργός
      ΝΙΚ. ΓΚΕΣΟΥΛΗΣ»
      27. Στην με αριθμό 719/10-7-03 ερώτηση του Βουλευτή κ. Βασίλειου Μιχαλολιάκου δόθηκε με το υπ’ αριθμ. 2/40572/0020/22-7-03 έγγραφο από τον Υφυπουργό Οικονομικών η ακόλουθη απάντηση:
      «Επί της υπ΄ αριθ. 719/10.7.2003 ερώτησης, που κατέθεσε ο Βουλευτής κ. Βασίλειος Μιχαλολιάκος, σας γνωρίζουμε κατά το μέρος που μας αφορά, ότι πιστώσεις επιχορηγήσεων των ανωτάτων εκπαιδευτικών ιδρυμάτων (Α.Ε.Ι.) της χώρας κατά το οικον. έτος 2004 θα γίνουν γνωστές με την κατάθεση του σχεδίου του προϋπολογισμού στην Ολομέλεια της Βουλής των Ελλήνων.
      Ο Υφυπουργός
      Ν. ΦΑΡΜΑΚΗΣ»)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 13 Οκτωβρίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
      1. Η με αριθμό 92/6.10.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Πολιτισμού, σχετικώς με τη μετασκευή των πρώην καπναποθηκών Παπαπέτρου στο Αγρίνιο σε πολυδύναμο πολιτιστικό κέντρο κλπ.
      2. Η με αριθμό 107/7.10.2003 επίκαιρη ερώτηση του Βουλευτή της Νέας Δημοκρατίας κ. Γεωργίου Βλάχου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη μόλυνση του Ασωπού ποταμού, τη λήψη μέτρων προστασίας κλπ.
      3. Η με αριθμό 113/7.10.2003 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς τον Υπουργό Πολιτισμού, σχετικώς με τις κινητοποιήσεις των συμβασιούχων υπαλλήλων του Υπουργείου, τη μετατροπή των συμβάσεών τους σε αορίστου χρόνου κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
      1. Η με αριθμό 108/7.10.2003 επίκαιρη ερώτηση του Βουλευτή της Νέας Δημοκρατίας κ. Σπήλιου Σπηλιωτόπουλου προς τον Υπουργό Οικονομίας και Οικονομικών, σχετικώς με την επίλυση συνταξιοδοτικών και μισθολογικών προβλημάτων στελεχών των Ενόπλων Δυνάμεων και των Σωμάτων Ασφαλείας.
      2. Η με αριθμό 114/7.10.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εθνικής Άμυνας, σχετικώς με την εξομοίωση των αναπήρων του Δημοκρατικού Στρατού με τους αναπήρους των άλλων πολέμων κλπ.
      Κυρίες και κύριοι συνάδελφοι, θέλω να σας ενημερώσω ότι θα συζητηθούν οι επίκαιρες αυτές ερωτήσεις στη συνεδρίαση της Τρίτης 14 Οκτωβρίου 2003, γιατί τη Δευτέρα δεν θα πραγματοποιηθεί συνεδρίαση.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 110/7.10.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τον Υπουργό Εθνικής Παιδείας και Θρησκευμάτων, σχετικώς με τη λειτουργία των σχολικών βιβλιοθηκών κλπ.
      Η επίκαιρη ερώτηση του κ. Σγουρίδη έχει ως εξής:
      «Είναι γεγονός ότι το Υπουργείο σας καταβάλει μια μεγάλη προσπάθεια, ώστε να κλείνουν κάθε χρόνο τα διαρκώς ανανεούμενα πολύμορφα μέτωπα που δημιουργούνται στο χώρο της παιδείας. Αυτά έχουν να κάνουν με τη στελέχωση σε διδακτικό προσωπικό, την κτιριακή υποδομή, τη διδακτέα ύλη και το εποπτικό υλικό.
      Όμως στο θέμα των σχολικών βιβλιοθηκών υπάρχει μια αδικαιολόγητη καθυστέρηση. Δεν θα ήταν υπερβολή αν τις χαρακτήριζα στοιχειωμένες διότι όχι μόνο δεν υλοποιείται ο στόχος για τη δημιουργία δύο χιλιάδων τριακοσίων βιβλιοθηκών, αλλά και οι πεντακόσιες προγραμματισμένες δεν λειτουργούσαν εδώ και πέντε χρόνια.
      Επειδή επιθυμία όλων μας είναι η παρεχόμενη μόρφωση στη νέα γενιά να είναι γενική και οι βιβλιοθήκες είναι το σημαντικότερο εργαλείο στην κατεύθυνση αυτή, ερωτάστε, κύριε Υπουργέ:
1. Πότε θα λειτουργήσουν οι πεντακόσιες σχολικές βιβλιοθήκες;
2. Αν θα υπάρξει κανονισμός λειτουργίας τους και αν θα προσληφθούν βιβλιοθηκονόμοι γι’ αυτόν το σκοπό;
3. Αν ο στόχος της δημιουργίας των συνολικά δύο χιλιάδων τριακοσίων βιβλιοθηκών εγκαταλείφθηκε;»
      Το λόγο έχει ο Υφυπουργός Εθνικής Παιδείας και Θρησκευμάτων, κ. Γκεσούλης.
     ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. Θα ήθελα να ευχαριστήσω και το συνάδελφο γιατί μου δίνει την ευκαιρία να απαντήσω στα ερωτήματα και ταυτόχρονα να αναδείξουμε ένα σημαντικό θέμα που είναι η αλλαγή του σχολείου σε σχέση με το σχολείο που είχαμε στο παρελθόν. 
     Κυρίες και κύριοι συνάδελφοι, η καινούργια εποχή που ήδη ξεκίνησε, η εποχή της γνώσης, της πληροφορίας, των νέων τεχνολογιών, θέλει ένα όχημα για να μπορούμε με αυτό να μπούμε και εμείς ως χώρα σ’ αυτήν την καινούργια εποχή. Αυτό σημαίνει ότι θέλουμε ένα εκπαιδευτικό σύστημα, ένα σχολείο που να είναι ικανό να ανταποκριθεί στις ανάγκες του σήμερα και του αύριο. 
     Άρα, λοιπόν, το σχολείο που είχαμε το αλλάζουμε. Και πραγματικά το αλλάζουμε με γρήγορους ρυθμούς. Το αλλάζουμε ως εκπαιδευτικό περιεχόμενο, το αλλάζουμε ως τρόπο διδασκαλίας, το αλλάζουμε ως γνωστικά αντικείμενα και το αλλάζουμε ως υποδομές και εξοπλισμούς. 
     Αυτό το καινούργιο σχολείο, λοιπόν, θέλει καινούργιους τρόπους προσέγγισης της μαθησιακής διαδικασίας, της ίδιας της εκπαιδευτικής διαδικασίας. Με αυτό το καινούργιο σχολείο με τους καινούργιους τρόπους διδασκαλίας, με το οποίο θα οδηγούμαστε στη βιωματική εκπαίδευση των παιδιών μέσα από την εργασία, μέσα από την έρευνα, μέσα από τη μελέτη για να μπορούν να κατακτούν γνώσεις και να καλλιεργούν την κριτική τους σκέψη, πρέπει να δίνουμε στα παιδιά μας τη δυνατότητα να έχουν πρόσβαση σε οργανωμένη βιβλιοθήκη, η οποία πραγματικά θα μπορεί να τους ικανοποιήσει τον καινούργιο τρόπο με τον οποίο θέλουν τα παιδιά να εκπαιδεύονται, να κατακτούν τη γνώση και να καλλιεργούν την κριτική τους σκέψη.
     Γι’ αυτό, λοιπόν, η Κυβέρνησή μας, το Υπουργείο Παιδείας, κάνει μια οργανωμένη δουλειά στο θέμα των βιβλιοθηκών. Αναπτύχθηκαν πεντακόσιες βιβλιοθήκες στα σχολεία μας, οι οποίες δεν είναι αποκλειστικά για το σχολείο που τις φιλοξενεί. Είναι για τα σχολεία που γειτνιάζουν, για τα σχολεία που έχουν κοινό χώρο στέγασης, για συγκροτήματα. Λέμε λοιπόν ότι στήθηκαν ήδη πεντακόσιες βιβλιοθήκες και προχωρούμε στην ανάπτυξη αυτού του προγράμματος και στην  υλοποίησή του σε άλλα πεντακόσια σχολεία.  
     Έτσι θα έχουμε ολοκληρώσει ένα δίκτυο, το οποίο θα έχει περίπου χίλιες βιβλιοθήκες με πλούσιο υλικό, και με έξι χιλιάδες τίτλους βιβλίων. Έχει όμως αξία να σημειώσουμε ότι κάθε βιβλιοθήκη έχει τη σύγχρονη γωνιά της, έχει την ηλεκτρονική της γωνιά, όπου υπάρχει πρόσβαση στο Ιnternet, δίνει τη δυνατότητα να υπάρχει τηλεόραση και video, ό,τι είναι απαραίτητο σε μια σύγχρονη βιβλιοθήκη, έτσι ώστε τα παιδιά μας πραγματικά να έχουν πρόσβαση σ΄ αυτόν το χώρο.
     Όσον αφορά στην ερώτηση για τη στελέχωση αυτών των σχολικών βιβλιοθηκών, θα ήθελα να πω ότι υλοποιήθηκε γρήγορα αυτό το πρόγραμμα και τη λειτουργία αυτή ανέλαβαν εκπαιδευτικοί σε πρώτη φάση. Το Υπουργείο Παιδείας έχει κάνει προκήρυξη εκατό θέσεων βιβλιοθηκονόμων, πτυχιούχων της τριτοβάθμιας εκπαίδευσης από τα πανεπιστήμια και τα ΤΕΙ, η οποία βρίσκεται σε εξέλιξη, έτσι ώστε να φέρουμε τους ειδικούς μέσα σ’ αυτές τις βιβλιοθήκες. 
     Όσον αφορά την υλοποίηση του προγράμματος που τίθεται στο ερώτημα, το πρόγραμμα αυτό ήταν σε πρώτη φάση στο δεύτερο ΕΠΕΑΕΚ και μετά πήγε στις περιφέρειες.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Στη δευτερολογία μου θα ολοκληρώσω στο ερώτημα αυτό.
     ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ.
     Ο κ. Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κύριε Υπουργέ, ανεξάρτητα του όσα είπατε δεν μου απαντήσατε αν λειτουργούν οι πεντακόσιες σχολικές βιβλιοθήκες. Πρέπει να παραδεχθούμε ότι δεν είναι υπερβολή αυτό το οποίο γράφω στην ερώτησή μου, ότι δηλαδή το πρόγραμμα αυτό στοίχειωσε.
Πέντε χρόνια ανακοινώνουμε τη λειτουργία των πεντακοσίων βιβλιοθηκών, συγκροτούνται συνεχώς επιτροπές, αλλά οι βιβλιοθήκες παραμένουν πεντακόσιες και δεν ξέρω και αν λειτουργούν ή όχι. 
      Γνωρίζω ότι το εγχείρημα είναι δύσκολο. Κατ’ αρχήν είναι φιλόδοξο, διότι δεν είναι εύκολο να δημιουργήσεις αυτό το σχολικό πυρήνα, ή, αν θέλετε, αυτήν την εκπαιδευτική βαθμίδα μόρφωσης -για εμένα βαθμίδα μόρφωσης είναι- της νεολαίας, η οποία είναι πολύ ουσιαστική για τους μαθητές, διότι τους δίνει τη γενική μόρφωση. Είναι δύσκολα πραγματοποιήσιμο, διότι η βιβλιοθήκη δεν σημαίνει ότι θα πρέπει να έχεις μόνο το χώρο, αλλά και το προσωπικό και το υλικό που χρειάζεται. Πρέπει στον καθένα που θα προστρέξει στη βιβλιοθήκη να είναι το υλικό της προσβάσιμο και εύχρηστο. 
      Σίγουρα το πρόβλημα βρίσκεται στο ότι δεν έχουν ακόμα επιλεγεί οι τίτλοι των βιβλίων. Και δεν έχουν επιλεγεί ακόμα οι τίτλοι των βιβλίων, διότι μπλέξατε σε μία διαμάχη των εκδοτικών οίκων. Έγινε ένας βαρύς διαγωνισμός. Πρέπει να προσφέρουν κάποιους τίτλους. Πρέπει να γίνει ένας κατάλογος. Έγιναν κεντρικές και περιφερειακές επιτροπές, οι οποίες δεν απέδωσαν. Τώρα φθάσαμε στο σημείο, αφού γίνει ο κατάλογος από δέκα ή δώδεκα χιλιάδες τίτλων βιβλίων, να αρχίσει να γίνεται η επιλογή από τις τοπικές επιτροπές. Η τοπική κοινωνία θα αποφασίζει. Έστω και αυτό, επιτέλους πρέπει να το προχωρήσετε. 
      Θα σας κάνω την εξής πρόταση: Δεν μπορεί στον κατάλογο αυτό να υπάρχουν φορολογικά βιβλία, επειδή υπάρχει εκδοτικός οίκος που έχει φορολογικά βιβλία ή παρωχημένες εκδόσεις ηλεκτρονικών υπολογιστών. Θα πρέπει να υπάρχει η σύγχρονη ελληνική λογοτεχνία, η ξένη λογοτεχνία, η κλασσική λογοτεχνία, λεξικά και βιβλία με ηλεκτρονικό υλικό. Εκεί θα πρέπει να καταλήξετε.
      Θέλω να μου απαντήσετε εάν πρώτον, πράγματι λειτουργεί μία από τις πεντακόσιες βιβλιοθήκες και δεύτερον εάν, θα συνεχιστεί το πρόγραμμα για να φθάσουμε στις δύο χιλιάδες τριακόσιες βιβλιοθήκες. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε συνάδελφε, θέλω να σας πληροφορήσω ότι λειτουργούν οι περισσότερες βιβλιοθήκες με εκπαιδευτικό προσωπικό, γιατί δεν καλύφθηκε από τους ειδικούς. Να διαβεβαιώσω, λοιπόν, την Εθνική Αντιπροσωπεία ότι οι βιβλιοθήκες λειτουργούν στη συντριπτική τους πλειοψηφία.
      Χαίρομαι που σήμερα το ερώτημα που τίθεται από την πλευρά ενός συναδέλφου με ιδιαίτερη αγωνία είναι, εφόσον φτιάξαμε ωραίες βιβλιοθήκες πως θα τις λειτουργήσουμε ακόμη καλύτερα. Συμφωνώ με την άποψή σας και προς αυτήν την κατεύθυνση κινείται και το Υπουργείο Παιδείας. Μάλιστα μίλησα και για την προκήρυξη εκατό ειδικών θέσεων για τις βιβλιοθήκες αυτές.
      Όσον αφορά στα βιβλία, αυτά επιλέγονται από την επιστημονική κοινότητα με βασικά κριτήρια την ωφελιμότητα και τη χρησιμότητα για τα παιδιά και χωρίς καμία άλλη σκοπιμότητα. Βέβαια η διαφάνεια και η αντικειμενικότητα που πρέπει να υπάρχει σε κάθε προμήθεια, είναι και για μας ένα ευαίσθητο σημείο, το οποίο πρέπει να σεβόμαστε για να υπάρχει μία δημοκρατία στην οποία κανείς δεν θα αμφισβητεί τον άλλον. Εκεί, πολλές φορές δημιουργούνται προβλήματα καθυστέρησης.
      Σημασία, όμως, έχει ότι οι βιβλιοθήκες αυτές ήδη λειτουργούν και μάλιστα με εκπαιδευτικούς οι οποίοι κατακτούν κάθε μέρα τη γνώση για να προσφέρουν περισσότερα. Θέλω να τους ευχαριστήσω ειλικρινά, γιατί δίνουν τη δική τους μάχη στη βιβλιοθήκη. Όπως είπατε πάρα πολύ σωστά, η βιβλιοθήκη δεν είναι ένας χώρος όπου βάλαμε κάποια βιβλία. Είναι ένας χώρος συνάντησης των παιδιών, συνάντησης με τη γνώση, με την έρευνα, με τη μελέτη. Είναι ένας χώρος που δίνει τη δυνατότητα να επικοινωνούν με όλη την Ελλάδα και όλο τον κόσμο μέσα από το διαδίκτυο. Είναι ένας χώρος γόνιμης δημιουργίας μέσα από τη γνώση.
      Το δίκτυο που υπάρχει, συνεχίζει και θα το διευρύνουμε. Υπήρχε μία καθυστέρηση στο πρόγραμμα και γι΄ αυτόν το λόγο το Υπουργείο Παιδείας ενεργοποίησε με τον πιο αποφασιστικό τρόπο ήδη εκατό βιβλιοθήκες στα ΤΕΕ, οι οποίες θα ολοκληρωθούν μέχρι το τέλος του 2003 και άλλες εκατόν πενήντα που θα ολοκληρωθούν μέχρι το τέλος του 2006.
      Τελικά αυτό το φιλόδοξο πρόγραμμα, το οποίο αναβαθμίζει την εκπαίδευσή μας, είναι ένα πρόγραμμα το οποίο με πολλή προσοχή και με πολλή αποφασιστικότητα, διατηρώντας όλα αυτά που είπα πριν, το υλοποιούμε γρήγορα.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 105/7.10.2003 δεύτερη επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εθνικής Παιδείας και Θρησκευμάτων, σχετικώς με τις ελλείψεις σε εκπαιδευτικό προσωπικό στα σχολεία Πρωτοβάθμιας και Δευτεροβάθμιας Εκπαίδευσης κλπ.
      Η επίκαιρη ερώτηση του κυρίου συναδέλφου έχει ως εξής: 
      «Έκλεισε ήδη ο πρώτος μήνας της φετινής σχολικής χρονιάς και οι ελλείψεις σε εκπαιδευτικό προσωπικό στα σχολεία της πρωτοβάθμιας και δευτεροβάθμιας εκπαίδευσης εξακολουθούν να είναι ανεπίτρεπτα πολύ μεγάλες.
      Για άλλη μια φορά οι δεσμεύσεις τόσο του Πρωθυπουργού όσο και της πολιτικής ηγεσίας του ΥΠΕΠΘ για την κάλυψη των αναγκών σε εκπαιδευτικό προσωπικό των σχολικών μονάδων με την έναρξη του σχολικού έτους παρέμειναν γράμμα κενό περιεχομένου.
      Παρά τις συμπτύξεις τμημάτων, τις υποχρεωτικές μετακινήσεις εκπαιδευτικών από νομό σε νόμο (εξαιτίας της μη ορθολογικής κατανομής του εκπαιδευτικού προσωπικού) και τις υποχρεωτικές αναθέσεις υπερωριών, τα κενά εξακολουθούν να παραμένουν σε πολύ υψηλά επίπεδα.
      Σύμφωνα με στοιχεία των διευθύνσεων εκπαίδευσης σε όλη τη χώρα, τα κενά στα νηπιαγωγεία και δημοτικά ανέρχονται σήμερα σε δύο χιλιάδες οκτακόσιες, ενώ μόνο σε είκοσι πέντε περιφέρειες της δευτεροβάθμιας εκπαίδευσης ξεπερνούν τις δύο χιλιάδες.
      Παρά τις έντονες διαμαρτυρίες της εκπαιδευτικής κοινότητας και τα διαβήματα του Διοικητικού Συμβουλίου της ΟΛΜΕ (Ομοσπονδία Λειτουργών Μέσης Εκπαίδευσης) και της ΔΟΕ (Διδασκαλική Ομοσπονδία Ελλάδος), το Υπουργείο Παιδείας εξακολουθεί να παρακολουθεί ως απλός θεατής, χωρίς να καταβάλλει σοβαρή προσπάθεια για την αντιμετώπιση της απαράδεκτης αυτής κατάστασης.
      Γι’ αυτό ερωτάται ο Υπουργός πότε επιτέλους θα ανταποκριθεί στην αυτονόητη υποχρέωσή του να καλύψει τα κενά των σχολείων με το αναγκαίο εκπαιδευτικό προσωπικό, ώστε να μη χάνονται καθημερινά χιλιάδες ώρες διδασκαλίας εις βάρος των μαθητών και της ποιότητας της εκπαίδευσης;»
      Θα απαντήσει ο Υφυπουργός Εθνικής Παιδείας και Θρησκευμάτων κ. Νικόλαος Γκεσούλης.
      Ορίστε, κύριε Υπουργέ, έχετε το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, φέτος είναι μία από τις καλύτερες σχολικές χρονιές. Το γνωρίζουν οι μαθητές, οι εκπαιδευτικοί και οι γονείς. Πραγματικά έγινε ένας σχεδιασμός που δεν έχει προηγούμενο στο ελληνικό δημόσιο και ιδιαίτερα στο χώρο της εκπαίδευσης που είναι και ο μεγαλύτερος οργανισμός. 
      Έχουμε ένα εκατομμύριο τετρακόσιες πενήντα χιλιάδες παιδιά περίπου, έχουμε εκατόν πενήντα χιλιάδες εκπαιδευτικούς, δέκα χιλιάδες πεντακόσια σχολεία χίλιους ενενήντα τρεις τίτλους βιβλίων, πενήντα τρία εκατομμύρια αντίτυπα βιβλίων. Όλα αυτά τα πράγματα και μια σειρά ακόμη έπρεπε να γίνουν με τέτοιο τρόπο έτσι ώστε στις  11 Σεπτεμβρίου που θα γινόταν ο αγιασμός, να είναι εκεί οι εκπαιδευτικοί, τα βιβλία, να  υπάρχει το πρόγραμμα και πραγματικά στις 12 του μηνός να γίνει μάθημα σε όλα τα σχολεία της χώρας.
      Όταν αυτό το θέμα για πολλά χρόνια θεωρείται δύσκολο, όταν δεν θεωρείται εφικτό μέσα σε έναν τόσο μεγάλο οργανισμό να πετύχει κανείς να συνδυάσει ενέργειες, αποφάσεις, εγκυκλίους, κινητοποιήσεις και να δημιουργήσει σ΄ αυτήν τη μεγάλη ομάδα έναν ενιαίο βηματισμό, πράγματι είναι κάτι πολύ δύσκολο. Το πετύχαμε με μέθοδο, με συνέπεια, με ευθύνη, με πολλή δουλειά. 
      Στις 11 Σεπτεμβρίου, λοιπόν, τα είχαμε όλα έτοιμα και λειτούργησαν όλα τα σχολεία. Γιατί; Γιατί στις 17 Απριλίου κάναμε μεταθέσεις. Γιατί το Μάιο και τον Ιούνιο κάναμε τις αποσπάσεις. Γιατί διορίσαμε το καλοκαίρι τους επτά χιλιάδες εκατόν τρεις μόνιμους εκπαιδευτικούς, γιατί διορίσαμε έξι χιλιάδες αναπληρωτές, που διορίζονταν πάντα μετά. Έτσι λοιπόν δεκατρείς χιλιάδες εκατό εκπαιδευτικοί διορίστηκαν το καλοκαίρι και ήταν –μόνιμοι και  αναπληρωτές- έτοιμοι στα σχολεία, στο πρόγραμμά τους και λειτούργησαν τα σχολεία στις 11 Σεπτεμβρίου.
      Από εκεί και πέρα, όσον αφορά το συγκεκριμένο ερώτημα, εάν υπάρχουν κενά, θα σας πω το εξής. Σε έναν ζωντανό οργανισμό με εκατόν πενήντα χιλιάδες εκπαιδευτικούς συμβαίνει να υπάρχουν και άδειες μητρότητας και άδειες κυήσεως και αναστολή διορισμών και άδειες ασθενών και, αν θέλετε, ζητήματα τα οποία βγάζουν εκτός τάξης ορισμένους εκπαιδευτικούς. Αυτά τα κενά, τα οποία προκύπτουν χωρίς να μπορεί να έχει κανείς την πρόβλεψη, τα αντιμετωπίζουμε άμεσα έτσι ώστε να μη χαλάσουμε την καλή λειτουργία που έχουμε κατακτήσει στα σχολεία μας και την οποία όλοι αποδέχονται και μας το λένε. Γι’ αυτό, λοιπόν, για τα όποια κενά παρουσιάστηκαν σε κάποια φάση, διορίσαμε πάνω από τετρακόσιους πενήντα αναπληρωτές για τις γυναίκες εκπαιδευτικούς που δεν πήγαν στο σχολείο είτε από άδεια μητρότητας, την οποία αυτή η Κυβέρνηση έχει δώσει είτε γιατί υπάρχει η δυνατότητα να υπάρχει άδεια επαπειλούμενης κύησης ή ακόμη και από αναστολή διορισμού για κάποιους εκπαιδευτικούς. 
      Γι’ αυτό, λοιπόν, θέλω να δηλώσω στην Εθνική Αντιπροσωπεία ότι τα όποια κενά εμφανιστούν κάπου, είμαστε έτοιμοι να τα αντιμετωπίσουμε, αλλά όμως τα πραγματικά κενά. Γιατί, αν κάπου σε ένα σχολείο λείπουν τρεις ώρες δεν πρέπει να το χαρακτηρίσει κανείς κενό. Θα το αντιμετωπίσουμε με τον καλύτερο τρόπο, αλλά μέσα στα πλαίσια, της σωστής κατανομής θα έλεγα, και όχι της κατασπατάλησης του εκπαιδευτικού προσωπικού.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Καλός.
      ΓΕΩΡΓΙΟΣ ΚΑΛΟΣ: Κύριε Πρόεδρε, κυρίες και κύριοι συνάδελφοι, ούτε οι άδειες μητρότητας ούτε οι επαπειλούμενες κυήσεις ούτε οι ασθενείς δάσκαλοι και καθηγητές, όσοι είναι αυτοί, μπορούν να δικαιολογήσουν το αυτονόητο. 
      Δεν είναι δυνατόν να έχουμε αυτήν τη στιγμή πάνω από πέντε χιλιάδες κενά ενώ έχει μπει ήδη η εκπαιδευτική διαδικασία στο δεύτερο μήνα της, να καταρρίπτεται ο μύθος των πλήρως διδακτικών σχολείων, τον οποίο πολύ καλά επικοινωνιακώς στήσατε, κύριε Υφυπουργέ. Και είστε ο πρώτος υπεύθυνος μετά είναι υπεύθυνος ο κ. Ευθυμίου. Και ο ίδιος ο κύριος Πρωθυπουργός είπε στον ελληνικό λαό ότι φέτος τα σχολεία μας είναι πλήρη, δεν έχουν κενά. Ψεύδεστε λοιπόν. Οι αιτίες που επικαλεστήκατε δεν μπορούν να καλύψουν την ευθύνη σας για τη μη πλήρωση αυτών των κενών. 
      Θα μιλήσω αναλυτικότερα. Χθες για δεύτερη φορά η ΟΛΜΕ και η ΔΟΕ μοίρασαν κατάλογο σε όλη την εκπαιδευτική κοινότητα. Τεράστια τα κενά. Τα γνωρίζουν οι γονείς. Δεν μπορείτε με ψέματα να αποπροσανατολίσετε τον ελληνικό λαό. Πρέπει να μας απαντήσετε και σεις και ο κ. Χριστοδουλάκης που εννοείται ότι δεν σας δίνει εκπαιδευτικούς τώρα πια, πώς θα καλύψετε τα κενά. Με ωρομίσθιους δεν καλύπτονται τα κενά. Έχετε τεράστια ευθύνη. 
      Κύριε Πρόεδρε, παραδειγματικά θα πω το εξής: Γιορτάζουμε φέτος το έτος των ατόμων με ειδικές ανάγκες. Και τους τιμάμε και πρέπει να τους τιμάμε στην πράξη. Τι κάναμε γι΄ αυτά τα σχολεία; Τι έκανε το Υπουργείο Παιδείας όταν στο Βόλο, στα Τρίκαλα, στην Ηλεία στον Πειραιά τα σχολεία με ειδικές ανάγκες έχουν μόνο διευθυντή και γυμναστή; Είναι δυνατόν να πορευόμαστε κατ΄ αυτόν τον τρόπο; Σας τα έγραψαν οι εφημερίδες και δεν είναι ανάγκη να αναφερθώ. 
      Φτάσατε στο σημείο –και το λέω ως παράδειγμα- να καταργήσετε τις τάξεις υποδοχής για τις οποίες όλες οι πτέρυγες σ΄ αυτήν την Αίθουσα είχαμε συμφωνήσει ότι είναι το μόνο μέτρο που σώζει και τα Ελληνόπουλα και τα παιδιά των μεταναστών από την αμάθεια και την αγραμματοσύνη. Και πήρατε τους δασκάλους για να τους βάλετε να κλείσουν τα κενά των άλλων σχολείων. Γιατί δεν τα κλείνετε με αναπληρωτές εφόσον έχετε τη δυνατότητα; Αυτό δεν μας είπατε τώρα; Διορίσατε τετρακόσιους πενήντα και θα διορίσετε κι άλλους. 
      Πείτε μου, λοιπόν, πώς θα καλύψετε τα πέντε χιλιάδες κενά τα οποία πολύ μαζεμένα σας τα αναφέρω έτσι. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε συνάδελφε, είναι υποχρέωσή μου να απαντήσω στα ερωτήματα του κάθε συναδέλφου στην Εθνική Αντιπροσωπεία, αλλά και εκείνος έχει υποχρέωση να φέρνει τα θέματα, να τα αναδεικνύει, να τα προβάλλει. Οφείλουμε όλοι όμως να είμαστε πιο προσεκτικοί στους αριθμούς που μας δίνουν ως στοιχεία. 
      ΓΕΩΡΓΙΟΣ ΚΑΛΟΣ: Μα, η ΟΛΜΕ και η ΔΟΕ τα έδωσαν αυτά τα στοιχεία.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Δεν είναι αυτοί οι αριθμοί. Δεν έχουν καμία σχέση με την πραγματικότητα.
      Σ΄ αυτά που λέτε εσείς σήμερα, που είπατε και πέρυσι και πρόπερσι –και ως ένα βαθμό είναι δικαίωμά σας- σας έχουμε απαντήσει. Όμως η υπερβολή και ο απαξιωτικός σας λόγος έπρεπε να σας κάνει όλους σας πιο συνετούς. Σήμερα το δημόσιο σχολείο βρίσκεται μετά από πολλά χρόνια σε ένα επίπεδο αξιοπιστίας κύρους και αποδοχής και το οποίο τυγχάνει της υπόληψης της ελληνικής κοινωνίας.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Γι αυτό υπάρχει και μια κίνηση μαθητών από το ιδιωτικό σχολείο προς το δημόσιο. Και αυτό σε συνδυασμό με μια κεντρική μας πολιτική που είναι το ολοήμερο σχολείο και η εισαγωγή των αγγλικών από την τρίτη δημοτικού, τα οποία δημιουργούν και καινούργιες απαιτήσεις. Γίνεται όμως ένα καινούργιο και καλό σχολείο, το οποίο εμπιστεύεται η ελληνική οικογένεια. Σ΄ αυτό το σχολείο προσπαθούμε να μην αφήσουμε κανένα κενό και κανένα πρόβλημα. 
      Σίγουρα όταν δημιουργείς κάτι καινούργιο, κάτι πρωτοποριακό χρειάζεται περισσότερη μέριμνα και φροντίδα. Ε, λοιπόν, τα προβλήματα που έχει το ελληνικό εκπαιδευτικό σύστημα, θα ήθελα να διαβεβαιώσω την Εθνική Αντιπροσωπεία ότι δεν είναι προβλήματα κρίσης και περιθωριοποίησης. Είναι προβλήματα ανάπτυξης, βελτίωσης και εκσυγχρονισμού και όπου αυτά εντοπίζονται θα τα αντιμετωπίσουμε με χαρά γιατί δημιουργούμε κάτι καινούργιο, κάτι πολύ προχωρημένο για τα Ελληνόπουλα. 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 111/7.10.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Τύπου και Μέσων Μαζικής Ενημέρωσης, σχετικώς με την ισότιμη προβολή των κομμάτων από τα Μέσα Μαζικής Ενημέρωσης κλπ.
      Η επίκαιρη ερώτηση του κυρίου συναδέλφου έχει ως εξής:
      «Απαράδεκτη και προκλητική είναι η κατάσταση που επικρατεί στους μεγάλους τηλεοπτικούς σταθμούς, ιδιαίτερα στους ιδιωτικούς, σχετικά με την προβολή των πολιτικών κομμάτων στα δελτία ειδήσεων, στα τηλεοπτικά παράθυρα και στις πολιτικές εκπομπές, που μονοπωλούνται σχεδόν από το ΠΑΣΟΚ και τη ΝΔ Η αντιμετώπιση μάλιστα του ΚΚΕ από ορισμένους τηλεοπτικούς σταθμούς ισοδυναμεί ουσιαστικά με προσπάθεια φίμωσης. Παρόμοια είναι και η αντιμετώπιση των συνδικαλιστικών και κοινωνικών οργανώσεων και γενικότερα κάθε φωνής που έρχεται σε αντίθεση με τις κυρίαρχες επιλογές.
      Η κατάσταση αυτή δεν παραβιάζει μόνο την ισότιμη μεταχείριση των κομμάτων να προβάλλουν τις θέσεις τους, αλλά και το δικαίωμα του λαού στην αντικειμενική ενημέρωση, που είναι συνταγματικά κατοχυρωμένο.
      Ερωτάται ο κύριος Υπουργός τι μέτρα πρόκειται να πάρει η Κυβέρνηση, που έχει την κύρια ευθύνη, για την εξασφάλιση της ισότιμης προβολής των κομμάτων, ιδιαίτερα τώρα που ουσιαστικά βρισκόμαστε σε προεκλογική περίοδο;»
      Ο κύριος Υπουργός έχει το λόγο για τρία λεπτά να πρωτολογήσει.
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Πράγματι ο κύριος συνάδελφος θέτει ένα σημαντικό θέμα. Βεβαίως δεν είμαστε σε προεκλογική περίοδο. Θα μπούμε σε μερικούς μήνες και όταν θα μπούμε θα ισχύουν πλήρως οι προβλέψεις του σχετικού νόμου που έχουμε εισηγηθεί και έχει ψηφίσει η Βουλή με ευρύτατη πλειοψηφία, ο οποίος καθορίζει τα των τηλεοπτικών εμφανίσεων των κομμάτων και των υποψηφίων και μάλιστα με ιδιαίτερα λεπτομερή και αντικειμενικό τρόπο. Άρα κατά την προεκλογική περίοδο δεν πρόκειται να υπάρξει κανένα θέμα. Είναι σαφές ότι θα εφαρμοστεί ο νόμος.
      Έρχομαι στα προ της προεκλογικής περιόδου θέματα τα οποία ο κύριος συνάδελφος θίγει με την ερώτησή του και είναι ιδιαίτερα σημαντικά. Όσον αφορά τον ιδιωτικό τομέα, που είναι το μεγαλύτερο κομμάτι των τηλεοπτικών και ραδιοφωνικών σταθμών, εφαρμόζεται το προεδρικό διάταγμα του Κώδικα Δεοντολογίας πολιτικών και ειδησεογραφικών εκπομπών. Ορισμένοι είχαν εγείρει αμφισβητήσεις όταν προωθούσαμε το σχετικό προεδρικό διάταγμα -εδώ έγινε αποδεικτέα κατά τον πλέον περήφανο τρόπο η χρησιμότητά του- του οποίου την ευθύνη εφαρμογής έχει το Εθνικό Συμβούλιο Ραδιοτηλεόρασης. Επομένως το ΕΣΡ έχει δηλώσει διά του προέδρου του –και μάλιστα το έχει δηλώσει στην Επιτροπή Θεσμών και Διαφάνειας της Βουλής- ότι έχει λάβει όλα τα αναγκαία μέτρα προκειμένου να καταμετρηθεί η εμφάνιση των κομμάτων μέσα από τα ιδιωτικά μέσα ενημέρωσης και να γίνουν οι σχετικές συστάσεις σε όσους δεν εφαρμόζουν τις προβλέψεις του Κώδικα Δεοντολογίας.
      Άρα στο ένα υπάρχει το αρμόδιο όργανο της πολιτείας και όχι της Κυβέρνησης με τη στενή έννοια –διότι γνωρίζετε ότι το ΕΣΡ εκλέγεται από τη Διάσκεψη των Προέδρων της Βουλής και μάλιστα με πλειοψηφία 4/5, αλλά στη συγκεκριμένη περίπτωση έχουμε ομοφωνία- δηλαδή ένα αξιόπιστο όργανο που παρακολουθεί και ελέγχει, με βάση συγκεκριμένο νομοθετικό πλαίσιο το οποίο έχουμε δημιουργήσει, την εφαρμογή.
      Όσον αφορά την Ελληνική Ραδιοφωνία και Τηλεόραση που εκεί ως μέτοχος έχουμε ένα παραπάνω λόγο, όσον αφορά την εμφάνιση του ΚΚΕ νομίζω ότι μεταδόθηκε εξ ολοκλήρου συνέντευξη τύπου της Γενικής Γραμματέας κ. Παπαρήγα στη Διεθνή Έκθεση Θεσσαλονίκης. Μεταδόθηκε η ομιλία της κ. Παπαρήγα στο 29ο Φεστιβάλ  ΚΝΕ Οδηγητή, ενώ υπάρχει σημαντική παρουσία του Κ.Κ.Ε. αλλά και των άλλων κομμάτων σε όλες τις δραστηριότητες και τις πολιτικές και ενημερωτικές εκπομπές της ΕΡΤ. Καταθέτω προς τούτο στη Βουλή και σχετικό σημείωμα της Ελληνικής Ραδιοφωνίας και Τηλεόρασης.
      (Στο σημείο αυτό ο Υπουργός Τύπου και Μέσων Μαζικής Ενημέρωσης κ. Χρήστος Πρωτόπαπας καταθέτει για τα Πρακτικά το σχετικό σημείωμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Σε κάθε περίπτωση αυτό πρέπει να το κατοχυρώσουμε, η πολυφωνία, ο πλουραλισμός, η δημοκρατία, η έκφραση όλων των απόψεων ενδιαφέρει όλους μας. Και εκτιμώ ότι έχουν γίνει σοβαρά βήματα και θα γίνουν στην κατεύθυνση αυτής της κατοχύρωσης . 
      Ευχαριστώ πολύ. 
     ΠΡΟΕΔΡΕΥΩΝ (Παναγιώτης Σγουρίδης): Ο κ. Σκυλλάκος έχει το λόγο για δύο λεπτά να αναπτύξει την ερώτησή του.
     ΑΝΤΩΝΗΣ ΣΚΥΛΛΑΚΟΣ: Η απάντηση του κυρίου Υπουργού δεν δείχνει κάτι για να είμαστε αισιόδοξοι ότι κάτι θα αλλάξει. Μετέθεσε όλες τις ευθύνες στο ΕΣΡ που στερείται της υποδομής για να κάνει την καταμέτρηση και τη δουλειά του. Το Ραδιοτηλεοπτικό Συμβούλιο είναι βοηθητικό όργανο του κράτους και της Κυβέρνησης, δεν είναι η Κυβέρνηση. Αλλά φαίνεται ότι την Κυβέρνηση τη βολεύει αυτή η κατάσταση, γιατί διατηρεί άναρχο και θολό τηλεοπτικό πεδίο, επίτηδες, υπάρχει συγκεκριμένη διαπλοκή για να προβάλλεται από τα κρατικά και ιδιαίτερα από τα ιδιωτικά το ΠΑΣΟΚ και η ΝΔ ώστε να στηρίζεται ο δικομματισμός. Και δικαίως διαμαρτυρόμαστε. Ζητούμε ευθύνες και παρέμβαση από την Κυβέρνηση. Οι ραδιοτηλεοπτικοί σταθμοί, οι συχνότητές τους δεν είναι δική τους περιουσία αλλά του κράτους. Το Σύνταγμα προβλέπει ίση μεταχείριση των κομμάτων, ισοτιμία, προβλέπει το δικαίωμα στην πληροφόρηση.
      Ο πολίτης δικαιούται να πληροφορηθεί όχι μόνο το τι λέει το ΠΑΣΟΚ και η Νέα Δημοκρατία αλλά και το τι λένε και τα άλλα κόμματα. Σε δεκάμισι μήνες από τα μέσα Οκτωβρίου πέρσι μέχρι τις αρχές Σεπτεμβρίου φέτος είχαμε δέκα εμφανίσεις του ΚΚΕ σε πάνελ και σε παράθυρα δελτίων ειδήσεων στην ΕΤ1. Στη ΝΕΤ εμφανιστήκαμε σαράντα επτά φορές. Στο Αlter το ΚΚΕ εμφανίστηκε μία φορά, στο Star μια φορά, από τρεις φορές στο Mega και στον Antena, στον Alfa δεκαεπτά φορές. Αν μετρήσουμε όμως πόσες φορές εμφανίζεται μέσα σε ένα εικοσιτετράωρο εκπρόσωπος του ΠΑΣΟΚ και κατά δεύτερο λόγο της Νέας Δημοκρατίας θα δείτε ότι στοιχειοθετείται αυτό που λέμε ότι τα κανάλια και ιδιαίτερα τα ιδιωτικά στηρίζουν το δικομματισμό. Αλλά και τα κρατικά κανάλια είναι πολύ πίσω από την απαίτηση να πληροφορείται ο λαός  τις θέσεις του ΚΚΕ. Εγώ θα ήθελα να μας εξηγήσει ο κύριος Υπουργός ποια μέτρα θα πάρει ανεξάρτητα από το πότε θα καταφέρει και αν έχει τη θέληση να το καταφέρει το Ραδιοτηλεοπτικό Συμβούλιο να βάλει τάξη σ’ αυτό το ζήτημα. 
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΧΡΗΣΤΟΣ ΠΡΩΤΟΠΑΠΑΣ (Υπουργός Τύπου και Μέσων Μαζικής Ενημέρωσης): Από την ομιλία του κυρίου συναδέλφου φάνηκε το βάρος που ρίχνει η κρατική τηλεόραση στην πολυφωνία και στον πλουραλισμό. Τα νούμερα που ανέφερε μιλούν από μόνα τους και απαλλάσσουν την ΕΡΤ από κάθε κακή πρόθεση. Από εκεί και πέρα μου λέτε να προσέχουμε αυτό το ζήτημα. Βεβαίως, πρέπει να το προσέχουμε πάντα διότι η ΕΡΤ είναι δημόσια τηλεόραση και όχι κυβερνητική. Έχει κάνει δε σοβαρά βήματα αξιοπιστίας για να εξασφαλίζει την παρουσίαση όλων των απόψεων και βεβαίως του ΚΚΕ. 
      Όσον αφορά τον ιδιωτικό χώρο πρέπει να περιφρουρήσουμε και το κύρος του Εθνικού Συμβουλίου Ραδιοτηλεόρασης. Αν αρχίσουμε να κάνουμε παρεμβάσεις εκεί που δεν έχουμε αρμοδιότητα κατά το Σύνταγμα και κατά το νόμο θα δημιουργήσουμε την εικόνα ενός τοπίου το οποίο ελέγχεται από το κράτος και όχι από μία ανεξάρτητη αρχή η οποία έχει εκλεγεί ομόφωνα από τη Βουλή των Ελλήνων.  Έχουμε φτιάξει ένα σύγχρονο νομοθετικό πλαίσιο. Δέχθηκα κριτική όταν φτιάχτηκε ο Κώδικας Δεοντολογίας αλλά τώρα αποδεικνύεται η αξία του, διότι έτσι υπάρχει εκείνο το όπλο μέσα από το οποίο το Εθνικό Συμβούλιο Ραδιοτηλεόρασης μπορεί να κάνει τον έλεγχο.
      Μιλήσατε για ασυδοσία στον τηλεοπτικό χώρο. Δεν είναι έτσι τα πράγματα. Χαρακτηριστικά σας λέω ότι από τις αρχές του Σεπτεμβρίου έχουμε παραδώσει στο Εθνικό Συμβούλιο Ραδιοτηλεόρασης πλήρη τα προεδρικά διατάγματα με βάση τα οποία μπορεί να γίνει ο διαγωνισμός για τις άδειες τηλεοράσεων και ραδιοφώνου. Το Εθνικό Συμβούλιο Ραδιοτηλεόρασης δουλεύει και πολύ σύντομα θα ξεκινήσει η προκήρυξη του σχετικού διαγωνισμού. Είμαστε έτοιμοι με ένα ολοκληρωμένο, σαφές και καθαρό νομικό πλαίσιο στο οποίο ο καθένας θα ξέρει πώς πρέπει να κάνει τη δουλειά του, γιατί την κάνει, και με καθεστώς πλήρους διαφάνειας και ποιότητας. 
      ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 103/7.10.2003 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Φώτη Κουβέλη, προς τους Υπουργούς Υγείας και Πρόνοιας, Εθνικής Παιδείας και Θρησκευμάτων, σχετικώς με τη λήψη μέτρων αντιμετώπισης της παιδικής παχυσαρκίας κλπ.
      Η επίκαιρη ερώτηση του κ. Κουβέλη έχει ως εξής:
      «Η παιδική παχυσαρκία έχει λάβει επιδημικές διαστάσεις στη χώρα μας, προκαλεί δε σοβαρές και ψυχολογικές επιπλοκές και κατά ποσοστό 35% παραμένει στην ενηλικίωση. Η παχυσαρκία στους ενήλικες της χώρας μας παρουσιάζει αλματώδη αύξηση καθόσον τα ποσοστά είναι σχεδόν διπλάσια του μέσου όρου της Ευρωπαϊκής Ένωσης. 
      Βασικές αιτίες του φαινομένου αυτού θεωρούνται ο υπερσιτισμός, η λανθασμένη διατροφή, η μη σωματική άσκηση και ψυχοκοινωνικοί λόγοι. Επειδή η εφαρμογή στρατηγικής πρόληψης από τα σχολεία, το σύστημα υγείας και την οικογένεια, εκτιμάται από τους ειδικούς ότι μπορεί να συμβάλει στην αποτελεσματική αντιμετώπιση του προβλήματος. 
      Ερωτώνται οι κύριοι Υπουργοί:
      Τι μέτρα προτίθενται να λάβουν για την ευαισθητοποίηση τόσο των ενηλίκων, όσο κυρίως των ανηλίκων κατά την εκπαιδευτική διαδικασία στην προσχολική και σχολική περίοδο της ζωής τους, ώστε να βελτιωθεί το επίπεδο της πρόληψης της παιδικής παχυσαρκίας». 
      Το λόγο έχει ο Υφυπουργός Υγείας και Πρόνοιας κ. Νασιώκας για τρία λεπτά να πρωτολογήσει. 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ πάρα πολύ, κύριε Πρόεδρε. 
      Ευχαριστώ επίσης τον κύριο συνάδελφο, γιατί με την ερώτησή του μας έδωσε την ευκαιρία να συζητήσουμε και στην Εθνική Αντιπροσωπεία ένα θέμα δημόσιας υγείας που είναι από τα μέγιστα, αν όχι το μέγιστο, και για τη χώρα μας και για ολόκληρο τον κόσμο. 
      Από το 1999 ο Παγκόσμιος Οργανισμός Υγείας έχει κηρύξει σαν πανδημία την παχυσαρκία, η οποία αυξάνεται σε ολόκληρο τον κόσμο και αν συνεχίσει να αυξάνεται με τους σημερινούς ρυθμούς, το 2050 το 50% των Ευρωπαίων πολιτών και των πολιτών του κόσμου θα είναι παχύσαρκοι.
      Πρόκειται για μία πανδημία που αφορά τόσο τον ανεπτυγμένο όσο και τον αναπτυσσόμενο κόσμο και τρομάζει περισσότερο αν έρθουμε σ’ αυτό που συγκεκριμένα ρωτάει ο κύριος συνάδελφος, δηλαδή στην παχυσαρκία της παιδικής ηλικίας.   
      Όσον αφορά, λοιπόν, την παχυσαρκία στην παιδική ηλικία, τα στοιχεία δεν είναι ακριβή και η χώρα μας συγκεντρώνει τα σχετικά στοιχεία από τη Eurostat, αλλά αυτό δεν έχει τόσο μεγάλη σημασία. Μπορούμε, λοιπόν, να πούμε ότι στην Ευρώπη, στις Ηνωμένες Πολιτείες και στη χώρα μας πάνω από το 20% των παιδιών είναι υπέρβαρα και πάνω από το 10% είναι παχύσαρκα. 
      Το βασικό στοιχείο, λοιπόν, της δημόσιας υγείας είναι η πρόληψη και οι άξονές της είναι η διατροφή, το κάπνισμα, ο τρόπος ζωής και η άσκηση. Για το κάπνισμα, τον τρόπο ζωής και την άσκηση έχουμε μιλήσει και άλλες φορές. Μάλιστα, στους συγκεκριμένους τομείς συναντάμε και μεγάλες αντιδράσεις εφαρμογής σημαντικών μέτρων πολλά από τα οποία θεωρούνται και περιοριστικά, ,ωστόσο αναγκαία. 
      Όσον αφορά τη διατροφή στη χώρα μας όμως, σημαντικό έργο έχει αναλάβει η  εθνική επιτροπή διατροφής. Πρόκειται για μια εθνική επιστημονική και εκτελεστική επιτροπή η οποία συνδέει την επιστημονική κοινότητα και τα συναρμόδια Υπουργεία -Υπουργείο Υγείας, Υπουργείο Παιδείας, Υπουργείο Γεωργίας και Υπουργείο Ανάπτυξης- και η οποία εδώ και ένα χρόνο έχει ήδη δώσει το εθνικό action plan. Ωστόσο, όπως θα δούμε στη συνέχεια, αυτό το μήνα στην επόμενη συνεδρίασή της η Εθνική Επιτροπή Διατροφικής Πολιτικής θα παρουσιάσει τους εξειδικευμένους στόχους της. Αυτοί οι μεγάλοι στόχοι είναι οι εξής πέντε. 
      Ο πρώτος και σημαντικότερος στόχος είναι η μείωση της παχυσαρκίας στην παιδική ηλικία. Ο δεύτερος στόχος είναι η αύξηση της κατανάλωσης των λαχανικών και των οσπρίων –επιστροφή δηλαδή στη μεσογειακή διατροφή και δίαιτα. 
      Ο τρίτος –και ίσως ο σημαντικότερος- στόχος είναι η μείωση του κρέατος. Στο σημείο αυτό θα πρέπει να πούμε ότι έχουμε τόσο μεγάλη εισαγωγή κρέατος στη χώρα μας που δεν είναι τυχαίο το γεγονός ότι για την εισαγωγή κρεάτων πληρώνουμε το δεύτερο συνάλλαγμα μετά από τα πετρέλαια. Ανεξάρτητα όμως από αυτό, η αύξηση της κατανάλωσης των ψαριών και της άλλης διατροφής εις βάρος του κρέατος είναι ο μεγάλος στόχος. 
      Θα μπορούσαμε να πούμε ότι δύο εξίσου σημαντικοί στόχοι είναι η σωστή διατροφή στην ομαδική τροφοδοσία, όπου υπάρχει ένα σημαντικό πρόβλημα, και η ενημέρωση των καταναλωτών για τη διατροφική αξία, αλλά και για την ασφάλεια. 
      Εδώ και αρκετά χρόνια, και το Υπουργείο Υγείας και το Υπουργείο Παιδείας κάνουν μία σημαντική καμπάνια. Αυτό, βέβαια, δεν σημαίνει ότι είναι εύκολο να αλλάξει μία νοοτροπία που αγγίζει και το σύστημα υγείας και την οικογένεια. 
      Θα πω μόνο ότι στην πρωτοβάθμια και δευτεροβάθμια εκπαίδευση υλοποιούνται συνολικά πεντέμισι χιλιάδες προγράμματα αγωγής υγείας με σημαντικά θέματα όσον αφορά τη διατροφή. Το Υπουργείο Υγείας κάνει σημαντικές προσπάθειες, έχοντας πλούσιο υλικό, είτε αφίσες είτε καμπάνιες είτε βιβλία, αλλά το μεγαλύτερο μέρος της προσπάθειάς του επικεντρώνεται στην πρόληψη και ιδιαιτέρως στη διατροφή στην παιδική ηλικία. 
      Θέλω να κλείσω την πρωτολογία μου, λέγοντας ότι πρόκειται για έναν τρόπο ζωής, μια μόδα που έρχεται, που επηρεάζει, που αλλάζει. Πρόκειται για μία νοοτροπία που αγγίζει την κοινότητα και την οικογένεια. Γι’ αυτό η προσπάθεια πρέπει να είναι συνολική και θα ήθελα να πω ότι με τέτοιες ερωτήσεις, αλλά και με συζητήσεις που διεξάγονται στην Ειδική Επιτροπή, το Κοινοβούλιο έχει και αποκτά έναν ιδιαίτερο παιδευτικό ρόλο στο να περάσουμε μία άλλη νοοτροπία στη διατροφή, την άσκηση και το κάπνισμα. 
      Ευχαριστώ πολύ. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κουβέλης. 
      ΦΩΤΗΣ ΚΟΥΒΕΛΗΣ: Χαίρομαι ιδιαίτερα για τη διαβεβαίωση του κυρίου Υπουργού ότι στο κέντρο του ενδιαφέροντος του Υπουργείου Υγείας, όσο και του Υπουργείου Παιδείας,  βρίσκεται αυτό το σημαντικό, κατά τη γνώμη μου, ζήτημα της παχυσαρκίας. 
      Βεβαίως, κύριε Υφυπουργέ, κάνατε μία αναφορά σε ένα εκπαιδευτικό πρόγραμμα. Υποστηρίζω όμως την άποψη ότι είναι ελλιπές και ότι θα πρέπει να ενταθεί η διαδικασία ενημέρωσης των παιδιών, διότι -θα συμφωνήσω μαζί σας- η αλλαγή του τρόπου ζωής προϋποθέτει μία διαδικασία επί μακρόν και συστηματικές προσπάθειες. 
      Κύριε Πρόεδρε, η χώρα μας δυστυχώς κατέχει αρνητικό ρεκόρ στην υπόθεση της παχυσαρκίας. Από τους Έλληνες άνδρες το 35,4% είναι παχύσαρκοι και το 30,8% των γυναικών.  Βεβαίως, δεν διεκδικώ την απολυτότητα των στοιχείων. Έχω τα στοιχεία αυτά από μία πρόσφατη επιστημονική έρευνα εγκρίτων επιστημόνων που έχει γίνει στη χώρα μας. Πάρα πολλά παιδιά παχύσαρκα και υπέρβαρα συνοδεύονται με την παχυσαρκία τους και όταν γίνονται ενήλικες. Οι συνέπειες είναι τεράστιες και για την υγεία των ίδιων των πολιτών αλλά και για την οικονομία μας και ειδικότερα σε ό,τι έχει σχέση με την επιβάρυνσή της με το εθνικό σύστημα υγείας. 
      Κατά συνέπεια θα παρακαλέσω, κύριε Υφυπουργέ, τη στιγμή που συμφωνούμε ότι πρόκειται για ένα σημαντικότατο ζήτημα, να ρίξετε το βάρος σας     -αξιοποιήστε και τη γνώση σας και την ευαισθησία σας- ιδιαίτερα στην ενημέρωση των νέων παιδιών και σε μια γενικότερη ενημέρωση. Και αν θέλετε την προτροπή μου, σας λέω ότι θα πρέπει να αναληφθεί ειδική καμπάνια ενημέρωσης των Ελλήνων πολιτών γι’ αυτό το εξαιρετικά –όπως κι εσείς κι εγώ πιστεύουμε- ζήτημα. 
      Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Νασιώκας έχει το λόγο για δύο λεπτά, για να δευτερολογήσει. 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Συμφωνούμε απόλυτα, κύριε συνάδελφε, ότι αυτό το θέμα είναι και εθνικό και όλοι πρέπει να συμβάλουμε σ΄ αυτήν την προσπάθεια. Τη μεγάλη ευθύνη την έχει το κράτος και τα δύο Υπουργεία που εμπλέκονται άμεσα. Εγώ προσθέτω ότι τέτοιες συζητήσεις στο Κοινοβούλιο ευαισθητοποιούν τους πολίτες. Πραγματικά πρέπει να ενταθεί αυτή η προσπάθεια. 
      Θα σας δώσω ακόμα μερικά στοιχεία:
      Πραγματικά ένα μεγάλο ποσοστό των παχύσαρκων παιδιών γίνονται παχύσαρκοι και όταν ενηλικιωθούν. Αυτό είναι ένα πολύ κρίσιμο μέγεθος που μας ενδιαφέρει, αλλά πρέπει να ξεκινήσει η αγωγή υγείας από την οικογένεια, τη μάνα, αλλά και από το σχολείο. Πρέπει να περάσουμε μία άλλη νοοτροπία. Πραγματικά οι μητέρες δεν έχουν ενημερωθεί σωστά και πιέζουν τα παιδιά τους να τρώνε περισσότερο και να μην τρώνε και σωστά. Η εκπαίδευση γίνεται και μέσα από τους γιατρούς όχι μόνο του εθνικού συστήματος υγείας, αλλά και όλους τους γιατρούς που εμπλέκονται άμεσα στη συγκεκριμένη περίπτωση. 
      Είναι βέβαια τραγική η εξέλιξη της παχυσαρκίας, γιατί η παχυσαρκία αυτήν τη στιγμή αποτελεί νόσο, έχει διαγνωσθεί και σαν νόσος με τεράστιες επιπλοκές που επιβαρύνουν την ποιότητα ζωής και βεβαίως το κόστος του Εθνικού Συστήματος Υγείας κλπ. 
      Αφού συμφωνούμε, πιστεύω ότι αυτή η ένταση σε θέματα πρόληψης, που θα προχωρήσει τα επόμενα χρόνια πολύ περισσότερο, πρέπει να βρει τη στήριξη και τη συνεργασία όλων. 
      Το εθνικό action plan για τη διατροφή, τα τελικά πορίσματα και οι προτάσεις της Εθνικής Επιτροπής για τη διατροφή νομίζω ότι πρέπει να είναι ένα θέμα που θα απασχολήσει και το Κοινοβούλιο και με το κύρος και του Προέδρου και του Κοινοβουλίου να φθάσει σε όλη την κοινωνία. 
      Κλείνοντας λέω, ότι αυτό το δύσκολο θέμα μας αφορά όλους και πρέπει να προσπαθήσουμε πάρα πολύ.
      Θα πω και άλλα χαρακτηριστικά: Το ένα είναι ότι στις αναπτυγμένες κοινωνίες οι κατώτερες οικονομικά  τάξεις έχουν τους περισσότερους παχύσαρκους και στις υπό ανάπτυξη κοινωνίες οι πλουσιότεροι είναι παχύσαρκοι. Είναι, δηλαδή, ένα θέμα που αγγίζει όλες τις τάξεις. Βλέπουμε ότι οι βόρειες χώρες έχουν ένα καλύτερο αποτέλεσμα. Δεν ισχύει το ίδιο για την Αγγλία. Αντίθετα οι ανατολικές χώρες και η Ανατολική Ευρώπη έχουν φοβερό πρόβλημα. Γενικώς, όμως, είναι μία πανδημία όλου του κόσμου, που έχει να κάνει με τη νοοτροπία του τρόπου ζωής και χρειάζεται μία συνεχή και μεγάλη προσπάθεια. 
      ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στις επίκαιρες ερωτήσεις δεύτερου κύκλου.
      Πρώτη επίκαιρη ερώτηση είναι η με αριθμό 109/7-10-2003 του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Υγείας και Πρόνοιας, σχετικώς με τη λειτουργία των Κέντρων Υγείας Αίγινας και Τροιζηνίας. 
      Η επίκαιρη ερώτηση του κ. Μπεντενιώτη έχει ως εξής:
      «Οι ελλείψεις του στελεχιακού δυναμικού του Κέντρου Υγείας Αίγινας και Τροιζηνίας προκαλεί μεγάλες δυσλειτουργίες στην ποιότητα παροχής υπηρεσιών. Η καθυστέρηση δε της καταβολής της επιχορήγησης για το 2003 επιτείνει τις αδυναμίες αντιμετώπισης των προβλημάτων, ενώ η καθυστέρηση της σύμβασης συντήρησης του ιατροτεχνολογικού εξοπλισμού δημιουργεί αξεπέραστα ζητήματα και παράλληλα η μη υπογραφή των προγραμματικών συμβάσεων με τους δήμους για τα ασθενοφόρα καθυστερεί τη βελτίωση της παροχής των υπηρεσιών. 
      Ερωτάται ο κύριος Υπουργός ποια είναι η θέση της Κυβέρνησης σε αυτά τα προβλήματα των Κέντρων Υγείας Αίγινας και Τροιζηνίας.»
      Το λόγο έχει ο κ. Νασιώκας για τρία λεπτά. 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ πολύ, κύριε Πρόεδρε. 
      Ο κύριος συνάδελφος με την ερώτησή του θίγει ένα πολύ σημαντικό θέμα λειτουργίας των κέντρων υγείας και της πρωτοβάθμιας φροντίδας υγείας. Βέβαια, αναφέρει δύο συγκεκριμένα κέντρα υγείας: Το Κέντρο Υγείας της Αίγινας και το Κέντρο Υγείας της Τροιζηνίας ή Κέντρο Υγείας Γαλατά. 
      Θα απαντήσω σε όλες τις προτάσεις που θέτει ο κύριος συνάδελφος και τις οποίες λαμβάνουμε πολύ σοβαρά υπόψη μας για να βελτιώσουμε επιπλέον τη λειτουργία των κέντρων υγείας. 
      Να πούμε για το προσωπικό. Ποτέ δεν είπαμε ότι δεν έχουμε ελλείψεις. Να σας πω μόνο ότι υπηρετούν εννέα γιατροί στο πρώτο Κέντρο Υγείας, εκ των οποίων οκτώ είναι ειδικοί, εννέα νοσηλευτικό προσωπικό, τέσσερις παραϊατρικό και δεκαέξι λοιπό προσωπικό. Προσελήφθησαν δύο ακόμη τώρα και εκκρεμούν κάποιες κρίσεις για πρόσληψη. Επίσης, εννέα γιατροί, εννέα νοσηλευτικό και δεκατέσσερις λοιπό προσωπικό είναι οι αντίστοιχες ειδικότητες στο δεύτερο Κέντρο Υγείας στον Γαλατά. Βέβαια, πέραν από την ποσότητα, αυτό που είναι το κρισιμότερο για μας είναι η διαρκής εκπαίδευση του προσωπικού και ιδιαίτερα των ειδικών γιατρών. Άρα, είμαστε σε μια διαδικασία αποτελεσματικότερης αντιμετώπισης αυτών των προβλημάτων του προσωπικού που κρίνουμε ότι ως πυρήνας είναι επαρκής, αλλά χρειάζεται συμπλήρωση. 
      Το δεύτερο θέμα είναι ότι καθυστερήσαμε, κύριε συνάδελφε, την επιχορήγηση την οποία υπογράψαμε αυτές τις μέρες. Είναι 70 χιλιάδες ευρώ για λειτουργικά έξοδα σε κάθε κέντρο υγείας. Ήδη αυτό υπογράφηκε και αυτές τις μέρες διεκπεραιώνεται. 
      Το τρίτο θέμα είναι η προνοσοκομειακή ιατρική, δηλαδή η αντιμετώπιση των επειγόντων περιστατικών, που είναι ένα κρίσιμο θέμα στη συνείδηση των πολιτών. Εμείς θα λέγαμε το ΕΚΑΒ και η επέκτασή του, γιατί για μας η προνοσοκομειακή ιατρική έχει να κάνει με το εκπαιδευμένο προσωπικό που δίνει ιατρικές υπηρεσίες. Δεν είναι μεταφορική εταιρεία. Για μας προνοσοκομειακή ιατρική είναι τα ασθενοφόρα που έφθασαν στο τραγικό δυστύχημα στα Τέμπη και έσωσαν όλα τα παιδιά που βρήκαν ζωντανά και έξι απ’ αυτά τα διασωλήνωσαν εκεί. Άρα, αυτό είναι το ζητούμενο. 
      Παρ΄ όλα αυτά βελτιώνεται η κατάσταση. Έχει δύο πτυχές. Η μία είναι ότι το πρώτο κέντρο υγείας, αυτό της Αίγινας, έχει δύο ασθενοφόρα και αυτό του Γαλατά ένα, το οποίο καλύπτει τις ανάγκες όλο το εικοσιτετράωρο. Πράγματι, οι δήμοι θέλουν να ενισχύσουν αυτήν την προσπάθεια. Πήραν ασθενοφόρα και είμαστε στην τελική διαδικασία υπογραφής της σύμβασης, γιατί μπαίνουν και κάποια νομικά και ουσιαστικά θέματα. Εμείς θέλουμε να λύσουμε τα ουσιαστικά, αφού τα νομικά τα έχουμε ξεπεράσει. Θα υπογραφεί, λοιπόν, η σύμβαση και με ευθύνη των οδηγών των ασθενοφόρων των δήμων θα κινούνται, για να ενισχύσουν επιπλέον τη λειτουργία των δύο κέντρων υγείας. 
      Πράγματι, τα δύο αυτά κέντρα υγείας έχουν πολύ μεγάλο βάρος. Εξυπηρετούν  πολλούς ασθενείς. Έχουν και ειδικό βάρος στην πρόληψη για την οποία μιλούσαμε νωρίτερα, στην ενημέρωση των πολιτών και στην υγεία των παιδιών κυρίως της προσχολικής, αλλά και της άλλης ηλικίας. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μπεντενιώτη. Έχετε το λόγο για δύο λεπτά. 
      ΜΑΝΩΛΗΣ ΜΠΕΝΤΕΝΙΩΤΗΣ: Πρέπει, κύριε Πρόεδρε, ειλικρινά να θεωρήσουμε ικανοποιητική την απάντηση του κυρίου Υφυπουργού.  Όμως, δεν μπορούμε παρά να επισημάνουμε επιμένοντας ότι το στελεχιακό δυναμικό που καλύπτει και τα δύο κέντρα υγείας δεν επαρκεί. Ακόμη, όμως, θα πρέπει να σημειωθεί ότι και η διοίκηση και διαχείριση των κέντρων υγείας κατ’ αντικειμενική κρίση δεν είναι εκείνη που θα έπρεπε να είναι, προκειμένου να αποδίδεται υψηλή ποιότητα παροχής υπηρεσιών. Αυτό απαιτεί μία ιδιαίτερη συζήτηση και είμαι στη διάθεσή σας να το συζητήσουμε ευρύτερα. 
      Είναι πραγματικά πολύ χρήσιμο που υπεγράφη η καταβολή της επιχορήγησης, για να μπορεί να λειτουργήσει από εκεί και πέρα η ποιότητα της παροχής των υπηρεσιών, έτσι όπως θα έπρεπε να λειτουργεί. 
      Θέλω όμως να μου απαντήσετε και στην τρίτη επισήμανση, που αφορά στην καθυστέρηση της σύμβασης για τη συντήρηση του ιατροτεχνολογικού εξοπλισμού. Γιατί και εδώ έχουμε προβλήματα. Αλλά και για το τρίτο σημείο της ερώτησης πρέπει να σας πούμε ότι οι δήμοι έρχονται πραγματικά να συμβάλουν στην καλύτερη ποιότητα παροχής πρωτοβάθμιας περίθαλψης με τη συνεργασία τους με τα κέντρα υγείας. Γι’ αυτό είναι πολύ χρήσιμο να επισπευσθεί η διαδικασία υπογραφής των συμβάσεων για τα ασθενοφόρα.
      Τελειώνοντας θέλω να σας υπενθυμίσω, κύριε Υπουργέ, ότι δεν πρέπει να είμαστε ικανοποιημένοι, παρά την προσπάθεια που κάνει και το Τζάνειο Νοσοκομείο να παρακολουθεί αυτά τα δύο κέντρα υγείας, από την ποιότητα που παρέχεται. Και θα ήθελα εδώ να επισημάνω, μ’ αυτήν την ευκαιρία, ότι είναι σκόπιμο το Υπουργείο Υγείας να πάρει στη δική του ευθύνη, στη δική του διαχείριση, στη δική του σχεδίαση και καθοδήγηση όλη την πρωτοβάθμια περίθαλψη απ’ όλους τους φορείς κοινωνικών ασφαλίσεων, έτσι ώστε να υπάρχει μια ενιαία παρακολούθηση και να μην υπάρχει η πολυδιάσπαση και η χασματική αντιμετώπιση της πρωτοβάθμιας περίθαλψης.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο, για δύο λεπτά, για να δευτερολογήσει.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Σας ευχαριστώ, κύριε Πρόεδρε.
      Θέλω να κάνω μόνο τρεις παρατηρήσεις. Κατ’ αρχάς ποτέ δεν θα είμαστε ικανοποιημένοι, όσο και μεγάλη πρόοδος να υπάρχει και όσο καλύτερα και να κάνουν τη δουλειά τους τα κέντρα υγείας μας, πράγμα που κάνουν ημέρα με την ημέρα. Άρα, η προσπάθεια είναι συνεχής. Και επειδή είναι προσπάθεια παροχής υπηρεσιών ποιότητας, ο στόχος είναι πολύ υψηλός. Όλο θα τον πλησιάζουμε και αυτός όλο θα ανεβαίνει και ποτέ δεν θα τον φτάνουμε.
      Θέλω να πω ότι όχι απλώς εκτιμούμε, αλλά προσβλέπουμε στη συνεργασία των δήμων και της Τοπικής Αυτοδιοίκησης και έχουμε περάσει μια αντίληψη ότι όλες οι μονάδες πρωτοβάθμιας φροντίδας υγείας είναι και μονάδες της αυτοδιοίκησης. Είναι το δικό τους κέντρο υγείας, είναι το κέντρο υγείας που εξυπηρετεί τους κατοίκους της δικής τους περιοχής. Και τους συγκεκριμένους δήμους και τους ευχαριστούμε και συνεργαζόμαστε μαζί τους.
      Το δεύτερο είναι ότι θεωρώ ότι πραγματικά υπάρχει ένα θέμα καλύτερης διαχείρισης και διοίκησης των κέντρων υγείας. Όπως γνωρίζετε, με το ν. 2889 χρειάζεται να βγει μια υπουργική απόφαση και να περάσουν απευθείας στα ΠΕΣΥ, για να συντονίζονται πολύ καλύτερα. Επειδή θέλουμε να κάνουμε όλες τις προεργασίες, για να έχουν και άλλες δυνατότητες για καλύτερη οργάνωση, κυρίως όμως για καλύτερη διοικητική υπηρεσία, γι’ αυτό δεν έχουμε υπογράψει ακόμα την υπουργική απόφαση, ώστε να μη δημιουργήσουμε δύσκολο μεταβατικό στάδιο. Αυτό όμως δεν θα αργήσει.
      Και το τρίτο είναι ότι πραγματικά στον παλιό ιατροτεχνολογικό εξοπλισμό, ανεξάρτητα από τη σύμβαση ή την κατά περίπτωση συντήρησή του, έχουμε ένα πρόβλημα. Και υπάρχει ένα πρόγραμμα, για όλη την Ελλάδα, αντικατάστασης ή εκσυγχρονισμού όλου του ιατροτεχνολογικού εξοπλισμού των κέντρων υγείας. Το πρόγραμμα αυτό δεν εγκρίθηκε ακόμα, αλλά θα ξεκινήσει στις περισσότερες περιοχές της χώρας. Θέλουμε να δούμε πότε θα εγκριθεί, για να προχωρήσουμε και σ’ αυτή την περιοχή, που μας ενδιαφέρει πάρα πολύ, γιατί και τουριστική περιοχή είναι και πολλές φορές είναι ξεκομμένη και μεσολαβεί μεγάλο χρονικό διάστημα μέχρι ο ασθενής να αντιμετωπιστεί και να έρθει στο κέντρο.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη συζήτηση της με αριθμό 104/7-10-2003 δεύτερης επίκαιρης ερώτησης του Βουλευτή της Νέας Δημοκρατίας κ. Νικολάου Αγγελόπουλου προς τον Υπουργό Μεταφορών και Επικοινωνιών, σχετικώς με την οικονομική κατάσταση του Οργανισμού Σιδηροδρόμων Ελλάδος κλπ.
      Η επίκαιρη ερώτηση του κυρίου συναδέλφου έχει ως εξής:
      «Όπως κατ’ επανάληψη έχουμε επισημάνει, η οικονομική κατάσταση του Οργανισμού Σιδηροδρόμων Ελλάδος είναι τραγική. Τα συσσωρευμένα ελλείμματα του Οργανισμού έφτασαν στο τέλος του 2002 τα 3,2 δισεκατομμύρια ευρώ, παρόλο που το 1998 είχε διαγραφεί έλλειμμα 1,7 δισεκατομμύρια ευρώ (600 δισεκατομμύρια δραχμές). Τα τέσσερα τελευταία χρόνια ο Οργανισμός Σιδηροδρόμων Ελλάδος έχει διπλάσιο έλλειμμα από ό,τι τα εκατό περίπου προηγούμενα. Τα δάνεια της τελευταίας τετραετίας ανέρχονται σε 2,6 δισεκατομμύρια ευρώ, εκ των οποίων μόνο τα 500 εκατομμύρια ευρώ διατέθηκαν για επενδύσεις.
      Τα έργα του Οργανισμού Σιδηροδρόμων Ελλάδος, τα οποία συγχρηματοδοτούνται από την Ευρωπαϊκή Ένωση, ύψους 4,5 δισεκατομμύρια ευρώ περίπου, εκτελούνται με καθυστέρηση δύο έως πέντε ετών με σημαντικές ελλείψεις και κακοτεχνίες και σοβαρές υπερβάσεις των αρχικών προϋπολογισμών τους, ενώ πολύ μικρή είναι η απορροφητικότητα ευρωπαϊκών κονδυλίων (περίπου 10%).
      Ο Οργανισμός έχει οδηγηθεί σε οικονομικό αδιέξοδο και, παρά τις κατά καιρούς κυβερνητικές εξαγγελίες, καμία προοπτική οικονομικής εξυγίανσής του δεν διαφαίνεται. Αντίθετα, σύμφωνα με πληροφορίες, ο Οργανισμός Σιδηροδρόμων Ελλάδος προβαίνει στην έκδοση δωδεκαετούς ομολογιακού δανείου, με την εγγύηση του δημοσίου, ύψους 200 εκατομμυρίων ευρώ.
      Κατόπιν τούτων, ερωτάται ο Υπουργός Μεταφορών και Επικοινωνιών:
      1. Ποιοι είναι οι λόγοι που επιβάλλουν στον Οργανισμό Σιδηροδρόμων Ελλάδος την αναζήτηση δανειακών κεφαλαίων από τη διεθνή αγορά; Το ύψος του δανείου θα είναι αυτό που αναφέρουν οι πληροφορίες και για ποιο σκοπό θα χρησιμοποιηθούν αυτά τα χρήματα;
     2. Γιατί η Κυβέρνηση εξακολουθεί να μετακυλύει τα ελλείμματα των Δημοσίων Οργανισμών, υποθηκεύοντας έτσι το μέλλον και διογκώνοντας συνεχώς το κρυφό χρέος του δημοσίου;»
     Το θέμα αυτής της επίκαιρης ερώτησης είναι αρκετά μεγάλο και για θέμα επερώτησης.
     Ο Υφυπουργός Μεταφορών και Επικοινωνιών κ. Στρατάκης έχει το λόγο για τρία λεπτά, να πρωτολογήσει.
     Ορίστε, κύριε Υφυπουργέ.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.
      Απαντώντας στην ερώτηση του συναδέλφου, ήθελα να τονίσω ότι τα τελευταία χρόνια –είναι γνωστό αυτό γιατί προκύπτει και στην πράξη- ο ΟΣΕ πραγματοποιεί ένα τεράστιο επενδυτικό έργο, ένα έργο που ίσως έχουμε να το δούμε από την εποχή του Χαρίλαου Τρικούπη. Και πιστεύω ότι δεν ενοχλεί τον αγαπητό συνάδελφο το ότι σήμερα στην πολιτική ηγεσία του Υπουργείου Μεταφορών και Επικοινωνιών βρίσκεται ένας άλλος πολιτικός από την ίδια περιοχή, έστω και αν ανήκει σε διαφορετικό πολιτικό χώρο. 
      Βέβαια όλο αυτό το επενδυτικό πρόγραμμα, που είναι ύψους ενός δισεκατομμυρίου ευρώ, έχει προγραμματιστεί και έχει καταγραφεί ότι περίπου τα 570 εκατομμύρια ευρώ από αυτά αφορούν έργα συγχρηματοδοτούμενα και τα 430 εκατομμύρια ευρώ περίπου αφορούν έργα που χρηματοδοτούνται από εθνικούς πόρους. Για τη χρηματοδότηση αυτού του τεράστιου επενδυτικού προγράμματος το Υπουργείο Οικονομίας και Οικονομικών εξασφάλισε ένα ποσό της τάξης των 370 εκατομμυρίων δραχμών μέσω ΣΑΕ και το υπόλοιπο ποσό των 630 εκατομμυρίων ευρώ θα εξευρεθεί μέσω δανεισμού, με την εγγύηση του ελληνικού δημοσίου. 
      Μέχρι σήμερα –μιλάμε πάντα για τα 630 εκατομμύρια ευρώ- ο ΟΣΕ προβαίνει σε έκδοση ομολογιακού δανείου της τάξης περίπου των 200 εκατομμυρίων ευρώ και ο υπόλοιπος δανεισμός θα προχωρήσει, αφού διαπιστωθεί η αναγκαιότητα και ασφαλώς και σύμφωνα με την πρόοδο των έργων και την εξέλιξη του επενδυτικού προγράμματος. Αυτό είναι το πρόγραμμα που επιβάλλει αυτήν την τακτική στον ΟΣΕ, που βέβαια πρέπει να πούμε ότι εμείς εδώ –για να μη συμβαίνει αυτό που αναφέρεται στο δεύτερο σκέλος της ερώτησής σας- έχουμε ψηφίσει με πρόσφατο νόμο εδώ στη Βουλή το διαχωρισμό των παγίων περιουσιακών στοιχείων του ΟΣΕ από το καθαρώς μεταφορικό έργο που πραγματοποιεί. Με αυτό θα έχουμε τη δυνατότητα να κάνουμε αυτό που κάνει όλη η Ευρώπη. Γιατί πουθενά αλλού το κόστος των υποδομών δεν βαρύνει τις εταιρείες που κάνουν το μεταφορικό έργο, κάτι που συμβαίνει ίσως στη χώρα μας μόνο για τον ΟΣΕ. Αυτή είναι η κατάσταση που διαμορφώνει, ενδεχομένως, μία εξέλιξη σε αριθμούς που αναφέρονται σε ελλείμματα, που όμως αν το δούμε σε ευρωπαϊκό επίπεδο, θα δούμε ότι μόνο στη χώρα μας το κόστος αυτών των εγκαταστάσεων επιβαρύνει τον οργανισμό.
      Με αυτό, λοιπόν, το σκεπτικό θέλω να διαβεβαιώσω στην Εθνική Αντιπροσωπεία ότι γίνεται ένα πολύ σημαντικό έργο, πάντα με τους σωστούς κανόνες που πρέπει να γίνεται και βέβαια αυτό το έργο θα έχει σύντομα τα αποτελέσματά του, όπως θα έχει σύντομα και τα αποτελέσματά της η επέκταση των διευρωπαϊκών δικτύων και στην περιοχή της δυτικής Ελλάδας, που πρόσφατα πετύχαμε σε επίπεδο Ευρωπαϊκής Ένωσης. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Αγγελόπουλος έχει το λόγο.
      ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, θέλω να δηλώσω ότι τιμώ απεριόριστα το συντοπίτη μου Υπουργό Μεταφορών και Επικοινωνιών κ. Βερελή, αλλά ήταν τουλάχιστον ατυχέστατος ο παραλληλισμός του κ. Βερελή με τον αείμνηστο Χαρίλαο Τρικούπη. 
      Δεν είναι η πρώτη φορά που συζητάμε τα οικονομικά του ΟΣΕ στη Βουλή. Πάνω από δέκα φορές την τελευταία τετραετία συζητήσαμε την τραγική κατάσταση, στην οποία βρίσκονται τα οικονομικά του ΟΣΕ. Δυστυχώς, όμως, η κατάσταση παραμένει η ίδια. Η πολιτική που ακολουθείται παραμένει η ίδια. Ο ΟΣΕ εξακολουθεί να παράγει 2,5 εκατομμύρια ευρώ τη μέρα έλλειμμα -αυτή είναι η πραγματικότητα, κύριε Υπουργέ- από τον ιδρώτα και τα λεφτά του ελληνικού λαού.
      Και επειδή είπατε και για το αναπτυξιακό πρόγραμμα, από την εποχή του Χαρίλαου Τρικούπη, όπως είπατε, μέχρι το 1998, με ένα μέρος του αρχικού δανείου για την κατασκευή του σιδηροδρομικού άξονα, το έλλειμμα ήταν 600 δισεκατομμύρια δραχμές.
      Μέσα στα τέσσερα χρόνια καταφέρατε ένα παγκόσμιο ρεκόρ. Το έλλειμμα αυτό διεγράφη το 1998. Εσείς καταφέρατε μέσα σε τέσσερα χρόνια να δημιουργήσετε καινούργιο έλλειμμα, ύψους 1 τρισεκατομμυρίου 200 εκατομμυρίων ευρώ. Μην αμφισβητήσετε τα στοιχεία, γιατί θα σας παραπέμψω στην Επιτροπή Ακροάσεων της Βουλής, όπου παρουσία του Προέδρου της Βουλής, του κ. Κακλαμάνη, ο κ. Γιαννακός, ο Πρόεδρος του ΟΣΕ, έχει καταθέσει τα στοιχεία τα οποία αναφέρω στην ερώτησή μου. 
      Επειδή είπαμε και για το αναπτυξιακό πρόγραμμα του ΟΣΕ, μπορείτε να μου πείτε ένα χιλιόμετρο νέου σιδηροδρόμου που παραδώσατε σε χρήση τα τελευταία χρόνια; Ένα χιλιόμετρο!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εκσυγχρονίζετε το ήδη υπάρχον δίκτυο με τις καθυστερήσεις, με τις υπερβάσεις, με όλα τα προβλήματα, τα οποία επισημαίνονται και από πλευράς της Ευρωπαϊκής Ένωσης, με τις γνωστές επιστολές του κ. Μπαρνιέ. Αλλά το εκσυγχρονίζετε με πολύ μεγάλο κόστος και με πάρα πολλά ελλείμματα. Από τα 2,6 δισεκατομμύρια ευρώ που είναι ο δανεισμός τα τέσσερα τελευταία χρόνια του ΟΣΕ, κατά δήλωση του κ. Γιαννακού, μόνο τα 500 εκατομμύρια, τα 176 δισεκατομμύρια πήγαν για επενδυτικό πρόγραμμα. 
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Αγγελόπουλε. 
      ΝΙΚΟΛΑΟΣ ΑΓΓΕΛΟΠΟΥΛΟΣ: Ένα λεπτό, κύριε Πρόεδρε. Τελειώνω.
      Μιλάμε και για το καινούργιο χρέος, για το καινούργιο δάνειο. Είχατε τη δυνατότητα να πάρετε φέτος δάνειο 1 δισεκατομμύριο. Πήρατε 450 εκατομμύρια ευρώ δάνειο, ήδη μέσα στο 2003, υποτίθεται για το πρόγραμμα εκσυγχρονισμού του ΟΣΕ…
      ΠΡΟΕΔΡΕΥΩΝ (Παναγιώτης Σγουρίδης): Κύριε Αγγελόπουλε, δεν μπορώ να σας δώσω περισσότερο χρόνο. 
      ΝΙΚΟΛΑΟΣ ΑΓΓΕΛΟΠΟΥΛΟΣ: ..και κάλυψε λειτουργικά ελλείμματα. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ. 
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Κύριε Πρόεδρε, κατ’ αρχήν θέλω να απαντήσω, στο θέμα που βάζει ο συνάδελφος για το ένα χιλιόμετρο σιδηροδρομικών δικτύων, πως έχουμε να πούμε για πολλά χιλιόμετρα. Αλλά δεν θα σταθώ σ’ αυτό. 
      Εγώ μόνο μία μικρή αναφορά θα κάνω για τις σήραγγες στα Τέμπη, που είναι κάποια χιλιόμετρα, το οποίο δεν είναι μόνο επιφανειακό έργο και έργο επιδομής, αλλά είναι ένα γενικότερο έργο. Νομίζω ότι αυτό από μόνο του απαντά στο βασικό θέμα που έθιξε ο κ. Αγγελόπουλος. 
      Ελλείμματα, με την έννοια που το λέτε, υπάρχουν. Και σας εξήγησα γιατί υπάρχουν. Όσον αφορά την αξιοποίηση των σιδηροδρομικών δικτύων δεν υπάρχουν ελλείμματα μόνο στη χώρα μας. Υπάρχουν ελλείμματα σ’ όλη την Ευρώπη, όπου υπάρχουν σιδηρόδρομοι. Έχω έναν πλήρη κατάλογο που αναφέρει πόσα είναι τα ελλείμματα σε κάθε χώρα. Μπορώ να τον καταθέσω και στη Βουλή για να τα γνωρίζετε ακριβώς. 
      Εν πάση περιπτώσει, πέραν από αυτό, τα ελλείμματα που δημιουργούνται από τη λειτουργία των σιδηροδρομικών σταθμών –τα οποία υπάρχουν και στις άλλες χώρες- σε μας είναι αυξημένα, διότι μέχρι στιγμής η δομή που υπάρχει στον ΟΣΕ τον επιβαρύνουν με το κόστος που έχουν αυτά τα έργα. Επιβαρύνεται ο ίδιος ο ΟΣΕ και αυτό καταγράφεται στους λογαριασμούς του. Αυτό είναι το σημαντικό στοιχείο που δημιουργεί αυτό το μέγεθος των ελλειμμάτων, όπως τα παρουσιάζετε. 
      Εμείς, όμως, ευελπιστούμε ότι μέσα από τη νέα νομοθετική ρύθμιση και αυτό θα ξεκαθαριστεί και τότε πράγματι θα μπορούμε να συγκρίνουμε αν τα ελλείμματα που έχει ο ΟΣΕ στην πατρίδα μας είναι αυτά που ανταποκρίνονται στις υπόλοιπες χώρες, αν είναι ίσα ή μεγαλύτερα. Εμείς πιστεύουμε ότι είναι μέσα σε φυσιολογικά τα όρια. 
      Έχω την αίσθηση ότι ενοχλεί πιθανόν που η Κυβέρνηση τα τελευταία χρόνια πραγματοποιεί αυτό το τεράστιο έργο, με οποιοδήποτε τρόπο εκείνη κρίνει ότι είναι προσφορότερο προς το συμφέρον του ελληνικού λαού. Αν αυτό ενοχλεί, αγαπητέ κύριε Αγγελόπουλε, αυτό είναι ένα άλλο θέμα. Εμείς όμως ευελπιστούμε ότι μέσα από αυτές τις συγκεκριμένες προσπάθειες που είναι διαφανείς, δεν κρύβουμε τίποτα. 
      Εμείς εκείνο που έχουμε στο μυαλό μας είναι πως θα ολοκληρώσουμε το συντομότερο δυνατόν όλο αυτό το τεράστιο έργο, πώς θα υλοποιήσουμε το νέο έργο που προκύπτει μέσα από τις αποφάσεις της Ευρωπαϊκής Ένωσης και πώς θα κάνουμε την Ελλάδα πράγματι μια χώρα που θα έχει διευρωπαϊκά δίκτυα υψηλού επιπέδου για όλα τα μεταφορικά μέσα.
      ΠΡΟΕΔΡΕΥΩΝ (Παναγιώτης Σγουρίδης): Η υπ’ αριθμόν 112/7-10-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τη μονιμοποίηση των συμβασιούχων που υπηρετούν στο Αριστοτέλειο Πανεπιστήμιο Θεσσαλονίκης, διαγράφεται λόγω κωλύματος του ερωτώμενου Υπουργού.
      Εισερχόμαστε στην τέταρτη με αριθμό 102/7-10-2003 επίκαιρη ερώτηση του δευτέρου κύκλου της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη λήψη μέτρων προστασίας από τη ρύπανση του Ασωπού ποταμού. 
      Η επίκαιρη ερώτηση της κ. Ιωάννας Στεργίου είναι η ακόλουθη:
      «Επί τριάντα και πλέον χρόνια ο Ασωπός ποταμός γίνεται αποδέκτης ανεπεξέργαστων επικίνδυνων τοξικών βιομηχανικών αποβλήτων εκατοντάδων ρυπογόνων εργοστασίων της βιομηχανικής περιοχής Οινοφύτων-Σχηματαρίου, με συνέπεια το ποτάμι και η θάλασσα του νότιου Ευβοϊκού να δηλητηριάζονται και να μολύνεται ανεπανόρθωτα ο υδροφόρος ορίζοντας των γύρω περιοχών, με άμεσες επιπτώσεις στο περιβάλλον και στην υγεία των κατοίκων της περιοχής.
      Επανειλημμένα οι κάτοικοι της περιοχής, η Τοπική Αυτοδιοίκηση και οι μαζικοί φορείς (σύλλογοι, σωματεία κλπ.) έχουν επισημάνει τους κινδύνους που εγκυμονεί αυτή η κατάσταση και έχουν κινητοποιηθεί για να δοθεί λύση, πράγμα που θα ξανακάνουν πιο δυναμικά και θα φθάσουν μέχρι και το φραγμό του ποταμού.
      Παρ’ όλα αυτά εξακολουθεί να ισχύει η υπ’ αριθμόν Γ1/1806/7-3-1996 διυπουργική απόφαση που χαρακτηρίζει τον Ασωπό σαν αποδέκτη βιομηχανικών λυμάτων και να γίνονται και νέες συνδέσεις εργοστασίων στο ποτάμι.
      Επίσης, δεν εφαρμόζεται καμία από τις υποχρεώσεις που είχαν αναλάβει οι εργοστασιάρχες της βιομηχανικής περιοχής Οινοφύτων-Σχηματαρίου -το αντίθετο θα αποτελούσε είδηση!- σύμφωνα με τη διανομαρχιακή απόφαση που δημοσιεύθηκε στο ΦΕΚ 1136/27/12/1979 τεύχος Β΄.
      Ερωτάται η κυρία Υπουργός:
      1. Τι μέτρα θα λάβουν οι αρμόδιες υπηρεσίες για να σταματήσει επιτέλους η απαράδεκτη αυτή κατάσταση της ανεξέλεγκτης ρύπανσης του ποταμού, που έχει ξεπεράσει τους δείκτες συναγερμού και 
      2. Αν θα δοθεί και πάλι η αρμοδιότητα στο Σύνδεσμο Προστασίας Ασωπού ποταμού να ασκεί ελέγχους για τη ρύπανση, αρμοδιότητα που περιέργως του είχε αφαιρεθεί».
     Η Υφυπουργός Περιβάλλοντος, Χωροταξίας και Δημοσίων Έργων κ. Ροδούλα Ζήση έχει το λόγο για τρία λεπτά, προκειμένου να πρωτολογήσει.
     ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, είναι γνωστό ότι υπάρχει πλέον ο εθνικός κατάλογος για τις προστατευόμενες περιοχές στη χώρα μας, όπως είναι επίσης γνωστό ότι το ΥΠΕΧΩΔΕ θεσμοθέτησε με νόμο τους είκοσι πέντε φορείς διαχείρισης. Όμως υπάρχουν οι αρμοδιότητες κάθε αρχής, τοπικής αλλά και κεντρικής εξουσίας, έτσι ώστε να πρέπει να δούμε αν όλες αυτές οι αρμοδιότητες έχουν τηρηθεί σωστά.
      Θέλω να πω όμως για τον Ασωπό ότι οι εκβολές του περιελήφθησαν στον εθνικό κατάλογο, αλλά ως κατηγορία γ΄, σύμφωνα με την Οδηγία 43/1992 και με την ονομασία «Ωρωπός-εκβολές Ασωπού» με συγκεκριμένο κωδικό αριθμό. Στην κατηγορία γ΄ δεν υπάρχουν επαρκή δεδομένα που να τεκμηριώνουν την ένταξή του στο δίκτυο «NATURA 2000». Έτσι η περιοχή του Ασωπού ποταμού περιλαμβάνεται στον εθνικό κατάλογο, αλλά όχι στο δίκτυο «NATURA 2000», ώστε να εντάσεται σε κάποιο ιδιαίτερο καθεστώς προστασίας. Υπάρχει όμως κοινή υπουργική απόφαση των τότε υπουργών –του 1969- Συντονισμού, Εσωτερικών, Κοινωνικών Υπηρεσιών, Γεωργίας, Βιομηχανίας και Δημοσίων Έργων που καθορίζονται οι χρήσεις των υδάτων του ποταμού και βεβαίως το 1979 υπάρχει κοινή απόφαση των Νομαρχών Ανατολικής Αττικής, Βοιωτίας, Εύβοιας και Φθιώτιδας περί διαθέσεως των υγρών βιομηχανικών αποβλήτων και λυμάτων στο βόρειο και νότιο Ευβοϊκό και μ’ αυτές τις αποφάσεις καθορίζονται τα ανώτατα επιτρεπτά όρια εκπομπής των υγρών αποβλήτων στον Ασωπό.
     Υπάρχουν πολλές βιομηχανίες εκεί που διοχετεύουν τα απόβλητά τους στον ποταμό. Είναι αρκετές. Να μην τις ονομάσω τώρα, γιατί νομίζω ότι δεν αρκεί ο χρόνος. Η διάθεση των αποβλήτων γίνεται μετά από επεξεργασία, σύμφωνα με τις αποφάσεις έγκρισης περιβαλλοντικών όρων που έχουν εκδοθεί για τη λειτουργία τους. Αυτό είναι απαραίτητη προϋπόθεση. Σ’ αυτές τις αποφάσεις περιλαμβάνεται και ειδικό κεφάλαιο για το πώς αντιμετωπίζονται οι περιβαλλοντικές επιπτώσεις επιβάλλοντας τεχνικά έργα, υποδομές, μέτρα αντιρρύπανσης και γενικότερα μέτρα αντιμετώπισης της υποβάθμισης του περιβάλλοντος.
     Υπάρχει επίσης ικανός αριθμός βιομηχανιών που διαθέτουν τα υγρά απόβλητα στον Ασωπό ποταμό, αλλά αδειοδοτούνται περιβαλλοντικά από τη νομαρχία. 
      Έτσι, λοιπόν, το πρόβλημα του Ασωπού δημιουργείται από τη μη τήρηση των ορίων εκπομπής αποβλήτων στον ποταμό και γι’ αυτό το λόγο απαιτείται εντατικοποίηση των ελέγχων. Και εκεί βέβαια υπάρχει ένα σοβαρό ζήτημα που είναι η πιστή τήρηση των προβλεπομένων από τη νομοθεσία ορίων που θα βελτιώσει την ποιοτική κατάσταση του ποταμού. Το ΥΠΕΧΩΔΕ γι’ αυτό το λόγο θα παράσχει κάθε δυνατή βοήθεια στις νομαρχίες. 
      Οι μονάδες που ρίχνουν τα απόβλητά τους στον Ασωπό ελέγχονται εάν τηρούν περιβαλλοντικούς όρους από την αρμόδια Υπηρεσία Περιβάλλοντος και Χωροταξίας της Νομαρχιακής Αυτοδιοίκησης του Νομού Βοιωτίας. Οι όροι διάθεσης των απορριπτόμενων υγρών αποβλήτων, δηλαδή, τα ποιοτικά χαρακτηριστικά, καθώς και ο αποδέκτης αναφέρονται στην άδεια που υπάρχει για τη διάθεση των υγρών αποβλήτων που εκδίδεται πάλι από την αρμόδια Νομαρχιακή Αυτοδιοίκηση, την αρμόδια υπηρεσία της Νομαρχίας Βοιωτίας.  
      Τώρα σε περίπτωση μη συμμόρφωσης αυτών των βιομηχανιών με τους όρους διάθεσης που αναφέρονται στην άδεια διάθεσης των υγρών αποβλήτων επιβάλλονται πρόστιμα, χρηματικά ποσά από το νομάρχη με εισήγηση της αρμόδιας υπηρεσίας σύμφωνα με την κείμενη νομοθεσία. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
      ΠΡΟΕΔΡΕΥΩΝ (Παναγιώτης Σγουρίδης): Τα υπόλοιπα στη δευτερολογία σας.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ακόμα επιβάλλεται και η διακοπή της λειτουργίας των μονάδων.
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Στεργίου. Έχετε δύο λεπτά να αναπτύξετε την ερώτησή σας.
      ΙΩΑΝΝΑ ΣΤΕΡΓΙΟΥ: Ευχαριστώ, κύριε Πρόεδρε.
      Κυρία Υπουργέ, είναι γεγονός ότι ξέρετε το θέμα και το ξέρει και το Υπουργείο που δεν το μαθαίνει τώρα, αφού το ζήτημα είναι παλιό και υπάρχει εδώ και τριάντα χρόνια. 
      Στην προσπάθεια που έγινε πριν από περίπου τριάντα χρόνια να μετεγκατασταθούν οι βιομηχανίες από την Αττική και να πάνε στη Βοιωτία, ιδρύθηκε αυτή η βιομηχανική περιοχή των Οινοφύτων χωρίς προδιαγραφές και χωρίς στοιχειώδη υποδομή. Είναι βασικά ζητήματα αυτά.
      Από εκεί και πέρα υπάρχει διάταγμα που επιτρέπει στις βιομηχανίες –και εκεί είναι πάνω από τριακόσιες πενήντα βιομηχανίες- να συνδέουν την αποχέτευσή τους με το ποτάμι, κάτι που είναι απαράδεκτο. Παρά δε το γεγονός ότι θα πρέπει να έχουν βιολογικούς καθαρισμούς και δεν λειτουργούν οι βιολογικοί τους καθαρισμοί –όπου υπάρχουν- και δεν ελέγχονται. Και φυσικά υπάρχουν και άλλα εργοστάσια, όπου δεν υπάρχουν καν βιολογικοί καθαρισμοί.
      Η μόλυνση και η ρύπανση γενικότερα της περιοχής είναι σε κατάσταση συναγερμού. Μετρήσεις που έγιναν τελευταία –και θα καταθέσω στα Πρακτικά τις μετρήσεις των ρύπων της θάλασσας και του ποταμού- είναι πολύ πάνω από τα επιτρεπτά όρια. Πιο συγκεκριμένα, στις εκβολές του ποταμού έχουμε ιζήματα με συγκεντρώσεις καδμίου, χρωμίου, χαλκού, νικελίου σε πολύ μεγάλο βαθμό πάνω από τα επιτρεπόμενα όρια και φυσικά όλα αυτά προέρχονται από τη μη τήρηση των κανόνων βιολογικού καθαρισμού που πρέπει να έχουν τα εργοστάσια.
      Το ζήτημα δεν είναι να μας αναφέρετε ποιες αποφάσεις και ποιοι νόμοι ισχύουν. Υπάρχει συγκεκριμένο ζήτημα. Ο Σύνδεσμος Προστασίας του Ασωπού ποταμού ζητά να κάνει ελέγχους. Το Υπουργείο, η νομαρχία του πήρε αυτή την αρμοδιότητα να κάνει ελέγχους. 
      Ζητάμε, λοιπόν, να ανακαλέσετε αυτήν την απόφαση και να υπάρξει άλλο νομικό καθεστώς, να δίδεται η δυνατότητα στην Τοπική Αυτοδιοίκηση –γιατί εκεί υπάρχει και ένα ζήτημα συντονισμού των τριών νομαρχιών- και να βρεθεί κάποιος τρόπος να γίνει έλεγχος από το Σύνδεσμο της Προστασίας του Ασωπού ποταμού.
      Θα σας καταθέσω και μια φωτογραφία, η οποία δείχνει ακριβώς το χρώμα - ένα μαύρο χρώμα- που μονίμως έχει το ποτάμι. Εμείς μένουμε δίπλα στο ποτάμι και σας το λέμε αυτό από πρώτη ματιά. Επίσης πέρυσι τα νερά των πηγαδιών του Συκαμίνου και του Ωρωπού είχαν μολυνθεί και για ένα χρόνο δεν είχαν νερό οι κάτοικοι της περιοχής.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      ΙΩΑΝΝΑ ΣΤΕΡΓΙΟΥ: Πρέπει άμεσα να λάβετε μέτρα για το ζήτημα του Ασωπού. Είναι ζήτημα ζωής και θανάτου για την περιοχή του νοτίου Ευβοϊκού αλλά και ειδικότερα για τη συγκεκριμένη περιοχή.
      (Στο σημείο αυτό η Βουλευτής κ. Ιωάννα Στεργίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Ζήση. Έχετε δύο λεπτά για να δευτερολογήσετε. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Η ποιότητα των υδάτων του ποταμού πρέπει να σας πω ότι παρακολουθείται και από το Εθνικό Δίκτυο Παρακολούθησης της ποιότητας των νερών της χώρας –δίκτυο που έχει την οργάνωση και τη λειτουργία του στο ΥΠΕΧΩΔΕ- σε τρία σημεία της περιοχής, όπως αναφέρατε, Ανάντη Οινοφύτων-εκβολή και Ανάντη-γέφυρας Εθνικής Οδού. 
      Από τα στοιχεία που προέκυψαν –τουλάχιστον αυτά που έχουμε από τις υπηρεσίες, από το Εθνικό Δίκτυο Παρακολούθησης- υπάρχουν υπερβάσεις στα φωσφορικά, στα νιτρικά και στα COD, αλλά σε ό,τι αφορά τις εκατόν τριάντα δύο επικίνδυνες ουσίες των καταλόγων της οδηγίας δεν φαίνεται υπέρβαση τουλάχιστον από τα στοιχεία αυτού του ελέγχου –επαναλαμβάνω σε ό,τι αφορά την εθνική παρακολούθηση. 
      Επίσης με χρηματοδότηση του ΥΠΕΧΩΔΕ έχει γίνει εγκατάσταση καθαρισμού λυμάτων για τα βοθρολύματα της περιοχής Οινοφύτων-Σχηματαρίου και των γύρω περιοχών που εξυπηρετεί δεκαπέντε χιλιάδες κατοίκους –μιλώ για τις αρμοδιότητες αυτές που ανήκουν στο ΥΠΕΧΩΔΕ- και η οποία λειτουργεί κανονικά από το 2000.
      Επίσης, το ΥΠΕΧΩΔΕ έχει χρηματοδοτήσει μελέτες, που εκπόνησε και το Εθνικό Μετσόβιο Πολυτεχνείο για την κατασκευή μονάδας καθαρισμού των αποβλήτων των βιομηχανιών. Και αυτή την περίοδο που μιλάμε υπάρχουν μέτρα και λήγουν –στο Γ΄ Κοινοτικό Πλαίσιο Στήριξης υπάρχει η προκήρυξη- καθώς και προγράμματα για το περιβάλλον για τέτοιου είδους δράσεις. 
      Θα ήθελα να πω το εξής. Ο σύνδεσμος, κύριε Πρόεδρε, που αναφέρει η κυρία συνάδελφος ήταν ο αρχικός φορέας. Μετά έγινε Κοινοπραξία Δήμων και Κοινοτήτων προστασίας του Ασωπού. Αυτή η κοινοπραξία χρηματοδοτήθηκε από το ΥΠΕΧΩΔΕ με 80 εκατομμύρια για διάφορες παρεμβάσεις. Έχει δε παραχωρηθεί στη Νομαρχιακή Αυτοδιοίκηση. Όλες οι νομικές και άλλες παρεμβάσεις αλλαγής αυτού του πλαισίου δεν είναι αρμοδιότητας δικής μας. Αυτό θέλω να πω. 
      Συμφωνώ ότι μπορεί να υπάρχουν ζητήματα, αλλά υπάρχει και οριοθετημένη  αρμοδιότητα. Αν η αποτίμηση δείχνει ότι υπάρχουν ζητήματα μη καλής εφαρμογής των θεσμοθετημένων κανόνων και των ελεγκτικών μηχανισμών, εκεί βεβαίως χρειάζονται κάποιες αλλαγές. Η ανάκληση της υπουργικής απόφασης είναι ακριβώς άλλη υπόθεση, δεν αφορά εμάς. Πάντως οι ήδη υφιστάμενες μονάδες οφείλουν να έχουν όλες αυτές τις προϋποθέσεις που οι άδειές τους και οι περιβαλλοντικοί όροι επιβάλλουν. Πρέπει, λοιπόν, να γίνεται έλεγχος. Ο έλεγχος αυτός γίνεται από τη Νομαρχιακή Αυτοδιοίκηση, σύμφωνα με την άδεια που έχει η ίδια εκδώσει. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Υφυπουργέ. 
      Συμφωνείτε και οι δύο, άρα πρέπει να γίνει πιο επιστάμενος έλεγχος. 
      Πέμπτη και τελευταία του δευτέρου κύκλου είναι η με αριθμό 106/7-10-2003 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Δικαιοσύνης, σχετικώς με τις αμοιβές των μελών του Συμβουλίου της Επικρατείας εκτός των κυρίων καθηκόντων τους κλπ.  
      Η επίκαιρη ερώτηση του κ. Γεωργίου Καρατζαφέρη είναι η ακόλουθη.
      «Επειδή οι ψίθυροι εντός και εκτός δικαστικών κύκλων συνεχίζονται με αποτέλεσμα να θίγεται το κύρος της δικαιοσύνης σχετικά με τις αμοιβές των μελών του Συμβουλίου της Επικρατείας πέραν των κυρίων καθηκόντων τους, επειδή επί δύο χρόνια το Υπουργείο σας αδυνατεί να δώσει στη Βουλή τα σχετικά έγγραφα που να αποδεικνύεται τι και τις εισέπραξε, επειδή ουδείς είναι υπεράνω νόμου και ελέγχου όπως εξάλλου επιτάσσει το Σύνταγμα 
      Ερωτάται ο κύριος Υπουργός και καλείται να καταθέσει κάθε σχετικό έγγραφο:
      Τι ποσά έχουν καταβληθεί ως αμοιβές, αποζημιώσεις κλπ., σ’ όλα τα μέλη του Συμβουλίου της Επικρατείας κατά τα έτη 1998, 1999, 2000, 2001, 2002 και το Α΄ εξάμηνο 2003 εκ της ασκήσεως παρ’ αυτών –πλην των κυρίως καθηκόντων τους- παράλληλων καθηκόντων κατά το άρθρο 89 του Συντάγματος στο δημόσιο, ΟΤΑ, ΝΠΔΔ τις κρατικές ή δημόσιες ή κοινωφελείς επιχειρήσεις (ΔΕΗ, ΟΤΕ, ΕΥΔΑΠ κλπ.) τις επιτροπές κλπ.; 
      Παρακαλείται ο Υπουργός για την πλήρη αποσαφήνιση του θέματος όπως εξειδικεύσει τα καταβληθέντα ποσά συνολικώς κατά δικαιούχο ετησίως και να περιγράφει τις προσφερθείσες υπηρεσίες ενός εκάστου και έναντι ποίων εξ αυτών των υπηρεσιών κατεβλήθησαν τα ως άνω ποσά».
     Ο Υπουργός Δικαιοσύνης, κ. Πετσάλνικος, έχει το λόγο για τρία λεπτά να πρωτολογήσει.
     ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριε Πρόεδρε, σχετικά με το θέμα που θίγεται στην ερώτηση του κ. Καρατζαφέρη θα ήθελα να υπογραμμίσω ότι στοιχεία, ως προς τις αμοιβές των Συμβούλων Επικρατείας για την άσκηση παράλληλων, προς τα κύρια, καθηκόντων τους –αυτά βέβαια που επιτρέπει το Σύνταγμα- δεν τηρούνται στο Συμβούλιο της Επικρατείας, δεδομένου ότι οι αμοιβές αυτές καταβάλλονται από άλλες υπηρεσίες, σύμφωνα με τις διατάξεις που ρυθμίζουν τη λειτουργία τους. Δηλαδή, αν κάποιο Υπουργείο χρησιμοποίησε σε μια νομοπαρασκευαστική επιτροπή σύμβουλο επικρατείας ή γενικώς δικαστικό λειτουργό, τα στοιχεία υπάρχουν εκεί.
     Ακόμα θα ήθελα να υπογραμμίσω ότι υπάρχουν και πολλές περιπτώσεις όπου δεν προβλέπεται αμοιβή καν για συμμετοχή δικαστικών λειτουργών σε συμβούλια ή επιτροπές. Για παράδειγμα, στο διοικητικό συμβούλιο του Ινστιτούτου Διεθνούς Δικαίου και Αλλοδαπού Δικαίου, στα υπηρεσιακά συμβούλια του Υπουργείου Εξωτερικών κλπ., εκεί η συμμετοχή δεν αμείβεται  καθόλου.
     Σε ό,τι αφορά τώρα στοιχεία που έχουμε στο Υπουργείο Δικαιοσύνης για την αξιοποίηση των Συμβούλων Επικρατείας σε νομοπαρασκευαστικές επιτροπές του Υπουργείου Δικαιοσύνης από το 1998 έως σήμερα, ευχαρίστως θα σας αναφέρω τα στοιχεία. 
     Το 1998 είχε αξιοποιηθεί ένας Σύμβουλος Επικρατείας ως πρόεδρος στην ομάδα εργασίας για θέματα προστασίας προσωπικών δεδομένων σε εθνικό και διεθνές επίπεδο. Η αποζημίωσή του για τη συμμετοχή αυτή στην ομάδα εργασίας ανήλθε σε 240.000 δραχμές για διάρκεια εργασίας οκτώ μηνών, δηλαδή 30.000 δραχμές το μήνα.
      Το 2000 είχαμε συμμετοχή ενός Συμβούλου Επικρατείας ως μέλους σε ομάδα εργασίας για τη μελέτη και εισήγηση τροποποιήσεων επί θεμάτων Οργανισμού Δικαστηρίων και κατάσταση δικαστικών λειτουργών. Η αποζημίωσή του για νομοπαρασκευαστική εργασία στην ομάδα αυτή, για τρεις μήνες, ανήλθε συνολικά σε 200.000 δραχμές για ολόκληρο το τρίμηνο. 
      Το 2001 αξιοποιήσαμε συνολικά έντεκα Συμβούλους Επικρατείας σε διάφορες ομάδες εργασίας του Υπουργείου Δικαιοσύνης –έπρεπε να εκδοθούν, όπως ξέρετε, οι εκτελεστικοί του Συντάγματος νόμοι- και ήταν σημαντικότατη η συμβολή τους στη νομοτεχνική επεξεργασία των σχετικών νομοσχεδίων. Η αμοιβή και των έντεκα συνολικά για εργασία κατά μέσο όρο τριών μηνών για κάθε έναν απ’ αυτούς, ανήλθε σε 3.200.000 δραχμές, δηλαδή κάθε Σύμβουλος Επικρατείας εισέπραξε περίπου 300.000 δραχμές –επαναλαμβάνω –για τη συμμετοχή στην επεξεργασία των σχετικών νομοσχεδίων.
      Το 2003 έχουμε συμμετοχή τεσσάρων Συμβούλων Επικρατείας –ενός ως Προέδρου και τριών ως μέλη- στην Ειδική Νομοπαρασκευαστική Επιτροπή που είχε ως αντικείμενο τη μελέτη και εισήγηση νομοθετικών μέτρων, δηλαδή κατήρτισε νομοσχέδιο για την επιτάχυνση και τον εξορθολογισμό της δικονομίας, δηλαδή το νομοσχέδιο που διέπει την επίλυση διοικητικών διαφορών. Η εφάπαξ αποζημίωση για τη συμμετοχή και των τεσσάρων συνολικά που εργάστηκαν επί τέσσερις τουλάχιστον μήνες ανήλθε σε 3.720 ευρώ, δηλαδή 1.080 ευρώ για τον Πρόεδρο και 880 ευρώ για κάθε μέλος, για το σύνολο της παροχής αυτής της υπηρεσίας στην ομάδα εργασίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τελειώνω, κύριε Πρόεδρε.
      Πέραν, όμως, όλων των προαναφερθέντων, κύριε Πρόεδρε, πρέπει να σημειωθεί ότι στοιχεία για τις κάθε είδους αμοιβές όλων των δικαστικών λειτουργών με βάση τις ετήσιες φορολογικές δηλώσεις, υποβάλλονται κατ’ έτος στον αρμόδιο Αντιεισαγγελέα του Αρείου Πάγου, σύμφωνα με το άρθρο 25, παράγραφος 3 του ν. 2429/1996. 
      Τέλος, θυμίζω ότι μετά την πρόσφατη αναθεώρηση του 2001 του Συντάγματος, απαγορεύεται ως γνωστόν η συμμετοχή δικαστικών λειτουργών σε συμβούλια και επιτροπές, πλην των ρητώς προβλεπομένων εξαιρέσεων. Με τον εκτελεστικό δε ν. 2993/2002, όλοι οι δικαστικοί λειτουργοί που συμμετείχαν σε άλλα πλην κατά το Σύνταγμα επιτρεπομένων όργανα, έχουν αντικατασταθεί. Δηλαδή, δεν επιτρέπεται από το 2001 και μετά η συμμετοχή τους και σ’ άλλα όργανα. 
      Γι’ αυτό το λόγο, δεν αντιλαμβάνομαι γιατί κατατίθεται αυτή η ερώτηση. Σας λέω ότι αξιοποιούμε Συμβούλους Επικρατείας, όπως και άλλους ανώτατους δικαστές στις νομοπαρασκευαστικές επιτροπές, αξιοποιώντας την υψηλή τους κατάρτιση, τις γνώσεις τους, κλπ. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
      Ορίστε, κύριε Καρατζαφέρη, έχετε δύο λεπτά, για να αναπτύξετε την ερώτησή σας.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, η ερώτηση είναι συγκεκριμένη, η απάντηση είναι ψευδής. Και δεν είναι η απάντηση ψευδής, γιατί ο κύριος Υπουργός ψεύδεται, αλλά γιατί τα στοιχεία τα οποία πήγαν στον κύριο Υπουργό, είναι αναληθή. Μιλάμε για εκατομμύρια δραχμές. Μιλάμε για πολλά εκατομμύρια δραχμές. Είναι ελάχιστοι εκείνοι οι οποίοι με τον οποιονδήποτε τρόπο απ’ αυτές τις παράπλευρες δεν ενθυλακώνουν ποσό κάτω από 50.000.000 δραχμές. 
      Μας είπε, βεβαίως, στην αρχή ο κύριος Υπουργός ότι δεν μπορεί να έχει στοιχεία για υπηρεσίες οι οποίες προσφέρονται προς τρίτα πρόσωπα, δηλαδή νομικά πρόσωπα δημοσίου δικαίου, Οργανισμούς Τοπικής Αυτοδιοίκησης. Είναι σημαντικότατο το θέμα, κύριε Υπουργέ. Πρέπει να ξεκαθαρίσουμε τις πελατειακές σχέσεις της εκτελεστικής εξουσίας με τη δικαστική εξουσία. Είναι επικίνδυνο. Το θέμα αυτό το έφερα κατόπιν οχλήσεως ανθρώπων, οι οποίοι σου λένε «δεν μπορούμε, δεν πάμε με ίσα μέτρα απέναντι στην Κυβέρνηση να διεκδικήσουμε το δίκιο». Όταν αυτός ο δικαστής παίρνει από τον Υπουργό τόσα χρήματα για μια παράπλευρη εργασία, δεν μπορεί να αποδώσει δίκιο. Έχουν μια αγωνία. Αυτή την αγωνία μεταφέρω μέσα στην Αίθουσα. 
      Επιτέλους, είναι υπεράνω των νόμων, υπεράνω του Συντάγματος οι θεματοφύλακες των νόμων και του Συντάγματος, το Συμβούλιο της Επικρατείας; Δεν πρέπει να ξέρει η πολιτεία, ο Υπουργός, η Βουλή, ο ελληνικός λαός για πόσα χρήματα μιλάμε; Με παραπέμπετε στον Άρειο Πάγο κλπ. Πάρτε εσείς τα στοιχεία από τον Άρειο Πάγο και πείτε μου ότι το 1998 ο τάδε πήρε τόσα και το 1999 πήρε τόσα, για να ξέρουμε τι έβγαλε. Όλη η Ελλάδα, δηλαδή, ξέρει πόσα βγάζει ο Βουλευτής, ο Υπουργός, ο Πρωθυπουργός, ο Πρόεδρος της Δημοκρατίας, ο Πρόεδρος της Βουλής, αλλά δεν ξέρουμε για δύο κατηγορίες, για τους τραγουδιστές - τη Βανδή και το Ρέμο- και τα μέλη του Συμβουλίου της Επικρατείας. 
      Δε νομίζω ότι έτσι προάγεται η δημοκρατία. Δεν πρέπει να αφήνουμε πράγματα να είναι μετέωρα, έωλα. Πρέπει να δούμε αυτές τις δηλώσεις που έχουν κάνει, πόσα χρήματα και από πού έχουν πάρει. Εάν είναι μόνο ο μισθός τους, μπράβο τους, για να δει ο ελληνικός λαός ότι είναι έτσι. Όμως, είναι εντελώς διαφορετικά και γι’ αυτό αρνούνται να σας δώσουν στοιχεία, κύριε Υπουργέ. 
      Πρέπει, λοιπόν, να υπερασπίσουμε το δημόσιο συμφέρον και το δημόσιο συμφέρον είναι η διαφάνεια. Δεν μπορούμε να αφήνουμε κενά σ’ αυτό το θέμα. Πρέπει να ξέρει ο ελληνικός λαός πόσα παίρνει από οποιαδήποτε ιδιότητά του, από οποιαδήποτε συμμετοχή του σε οποιοδήποτε συμβούλιο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Τα λεφτά σας λέω ότι είναι πολλά. Σας καλώ και επιμένω να μας φέρετε αυτά, τα οποία έχουν καταθέσει στον Άρειο Πάγο, να μας φέρετε τα αντίγραφα για να ξέρει ο ελληνικός λαός. Ουδείς μπορεί να κρύβεται και ουδείς μπορεί να παραπλανά και εσάς, αλλά και δι’ υμών την ελληνική Βουλή.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κατ’ αρχάς, κύριε Πρόεδρε, επιστρέφω το χαρακτηρισμό «η απάντηση έχει ψευδή στοιχεία». 
      Κύριε Καρατζαφέρη, ήμουν πολύ συγκεκριμένος και πραγματικά διατυπώνω και εγώ ένα ερώτημα –γιατί είναι μια απορία δική μου- για ποιο λόγο προσπαθείτε να δημιουργήσετε εντυπώσεις. 
      ΓΕΩΡΓΙΟΣ ΚΑΡΑΤΖΑΦΕΡΗΣ: Δεν προσπαθώ …
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Σας παρακαλώ, δε σας διέκοψα. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Καρατζαφέρη, παρακαλώ.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ανώτατοι δικαστές στην ουσία προσφέρουν τις υπηρεσίες που ανέφερα στις Νομοπαρασκευαστικές Επιτροπές, γιατί αυτό ζητάμε όλοι μας διαχρονικά. Και ακούσατε για πόσο χρονικό διάστημα, επί πολλές ώρες την ημέρα. Και το βράδυ συμμετέχουν στις Νομοπαρασκευαστικές Επιτροπές. Αν έρθετε στο Υπουργείο Δικαιοσύνης, θα δείτε και τους ανώτατους δικαστικούς, τους οποίους καλούμε να συμμετέχουν στην εκπόνηση νομοσχεδίων. Και αυτό ακριβώς μόνο γίνεται, γιατί μετά το 2001, ακόμη και αν ήθελε κάποιος Υπουργός ή η Τοπική Αυτοδιοίκηση να χρησιμοποιεί σε κάποιο διοικητικό συμβούλιο κλπ., τον ανώτατο δικαστή για να υπάρχει κάλυψη και για το κύρος των διάφορων αποφάσεων, αυτό δεν είναι επιτρεπτό από το Σύνταγμα.
      Σας ανέφερα λοιπόν συγκεκριμένα στοιχεία: επί τέσσερις μήνες, επεξεργασία ολόκληρου νομοσχεδίου και αμείβονται με 300.000 δραχμές γι’ αυτούς τους τέσσερις μήνες. Γιατί λοιπόν προσπαθείτε να δημιουργήσετε εντυπώσεις σε βάρος όλων αυτών των ανωτάτων δικαστικών, οι οποίοι, αν μη τι άλλο, διακρίνονται πέρα από την επιστημονική γνώση και για το ήθος τους; 
      Αυτό είναι και ένα συγκεκριμένο παράπονο. Μου είπαν από το Συμβούλιο της Επικρατείας, «Μα, είναι γνωστά, εσείς ξέρετε». Και πράγματι εγώ ξέρω και δίνω αυτά τα στοιχεία. 
      Στην ΚΕΝΕ επίσης, στην Κεντρική Νομοπαρασκευαστική Επιτροπή όπου χρησιμοποιούνται, η οποία συνεδριάζει, όπως ξέρετε, κάθε βδομάδα και περισσότερες της μιας μέρας, τι αμοιβές έχουν; Ο πρόεδρός της έχει 1150 ευρώ μικτά το μήνα, για την επιπρόσθετη αυτή υψηλού επιπέδου και κύρους διαδικασία, στην οποία συμμετέχει, δηλαδή, στην επεξεργασία για να υπάρχει αρτιότητα των νομοσχεδίων. Τα μέλη έπαιρναν 250.000 δραχμές μικτά το μήνα. Αυτό είναι λοιπόν το μεγάλο πρόβλημα και είναι λάθος η δημιουργία εντυπώσεων ότι παίρνουν εκατομμύρια επί εκατομμυρίων και ότι δήθεν υπάρχει εξάρτηση; 
      ΓΕΩΡΓΙΟΣ ΚΑΡΑΤΖΑΦΕΡΗΣ: Καταθέστε τις δηλώσεις. 
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ, μη γράφετε καμία διακοπή στα Πρακτικά.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Είναι σαφέστατα τα στοιχεία, κύριε Καρατζαφέρη, γι’ αυτό εξακολουθεί και υπάρχει αυτή η απορία. Γιατί δημιουργείτε τέτοιου είδους εντυπώσεις; Για να πλήξετε το κύρος της δικαιοσύνης; 
      ΓΕΩΡΓΙΟΣ ΚΑΡΑΤΖΑΦΕΡΗΣ: Για να έλθει η διαφάνεια στη δικαιοσύνη.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη  των
ΕΠΕΡΩΤΗΣΕΩΝ
      Θα συζητηθεί η υπ’ αριθμόν 2/30-9-2003 επερώτηση των Βουλευτών της Νέας Δημοκρατίας κ. Μαρίας Καρά και των κυρίων Αθανάσιου Γιαννόπουλου, Κωνσταντίνου Κιλτίδη, Νικόλαου Κορτσάρη, Αναστάσιου Σπηλιόπουλου, Παναγιώτη Αδρακτά, Απόστολου Ανδρεουλάκου, Γεώργιου Κωνσταντόπουλου, Πέτρου Μαντούβαλου, Παναγιώτη Μελά, Βασίλειου Μιχαλολιάκου, Αθανάσιου Μπούρα, Ελευθέριου Παπανικολάου, Σπύρου Σπύρου, Πέτρου Τατούλη, Ιωάννη Χωματά και Νικήτα Κακλαμάνη προς τον Υπουργό Υγείας και Πρόνοιας, σχετικώς με τις ελλείψεις και καθυστερήσεις για την υγειονομική θωράκιση της Χώρας στο πρόγραμμα «Δημόσια Υγεία – Ολυμπιακοί Αγώνες». 
      Την επερώτηση θα αναπτύξουν εκ μέρους της Νέας Δημοκρατίας οι Βουλευτές κ. Μαρία Καρά και οι κύριοι Αθανάσιος Γιαννόπουλος, Κωνσταντίνος Κιλτίδης, Νικόλαος Κορτσάρης και Ιωάννης Χωματάς. 
      Εκ μέρους του Πανελλήνιου Σοσιαλιστικού Κινήματος ορίζεται ως Κοινοβουλευτικός Εκπρόσωπος ο Βουλευτής Λακωνίας κ. Λεωνίδας Γρηγοράκος. 
      Εκ μέρους της Νέας Δημοκρατίας ορίζεται ως Κοινοβουλευτικός Εκπρόσωπος ο Βουλευτής κ. Νικήτας Κακλαμάνης.
      Εκ μέρους του Συνασπισμού ορίζεται ως Κοινοβουλευτικός Εκπρόσωπος η Βουλευτής κ. Ιωάννα Στεργίου. 
      Επίσης, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», εξήντα μαθητές και έξι συνοδοί -καθηγητές από το Ενιαίο Λύκειο Αναβρύτων.
      Η Βουλή τούς καλωσορίζει.
      (Χειροκροτήματα απ’ όλες τις πτέρυγες της Βουλής)
      Η κ. Καρά έχει το λόγο για δεκαπέντε λεπτά.
      ΜΑΡΙΑ ΚΑΡΑ: Κύριε Πρόεδρε, κύριε Υπουργέ, κυρία Υφυπουργέ, κυρίες και κύριοι συνάδελφοι, η σημερινή επερώτηση έρχεται προς συζήτηση στη Βουλή με μεγάλη -είναι αλήθεια- καθυστέρηση. Κατετέθη τον περασμένο Μάιο, όταν μετά την ενημέρωση που είχαν οι Βουλευτές στην Επιτροπή Μορφωτικών Υποθέσεων από τον κύριο Υπουργό Υγείας, διαπιστώθησαν μεγάλες ελλείψεις και καθυστερήσεις στην πορεία των έργων για τη δημόσια υγεία, την περίοδο των Ολυμπιακών Αγώνων.
      Επανακατετέθη τον Αύγουστο ως επίκαιρη ερώτηση μετά το διεθνή διασυρμό της χώρας μας από τα κρούσματα σαλμονέλας στη γερμανική αθλητική αποστολή κατά το δοκιμαστικό αγώνισμα στη Νέα Μάκρη. Και δυστυχώς σήμερα, διατηρώντας τη διαχρονικότητά της, θα συζητηθεί με την ελπίδα, κύριοι συνάδελφοι, να προλάβουμε δυσάρεστα γεγονότα και να εκμεταλλευτούμε στο μέγιστο δυνατό τον ελάχιστο εναπομείναντα χρόνο έως τους Ολυμπιακούς Αγώνες, έτσι ώστε να μην επαναληφθούν φαινόμενα του παρελθόντος που δημιούργησαν μεγάλα ερωτηματικά για την ετοιμότητα της χώρας μας στην αντιμετώπιση αιφνίδιων υγιεινομικών κινδύνων.
      Κυρίες και κύριοι συνάδελφοι, στην έκθεση των εμπειρογνωμόνων για τις ελληνικές υπηρεσίες υγείας, οι οποίοι είχαν κληθεί από τον τότε Υπουργό Υγείας της κυβέρνησης του ΠΑΣΟΚ τον κ. Κρεμαστινό, το 1994 καταγράφονται επί λέξει –και σημειώστε ότι έκτοτε έχει περάσει μία περίπου δεκαετία- ότι «δε φαίνεται να προβληματίζουν καθόλου ούτε οι οργανωτικές αδυναμίες του τομέα της δημόσιας υγείας ούτε η αποσύνδεσή της από συγκεκριμένες πληθυσμιακές ομάδες ούτε οι ελλείψεις σε εργαστηριακά μέσα για τον έλεγχο των επιδημιών». 
      Σ’ άλλο σημείο αναφέρεται ότι «ο ρόλος της δημόσιας υγείας στην Ελλάδα βασίζεται σε μεγάλο βαθμό σε ξεπερασμένες αντιλήψεις και έχει έντονα γραφειοκρατικό χαρακτήρα». Ακόμη αναγράφεται ότι «η κοινωνική θέση, η αμοιβή και οι συνθήκες εργασίας των ιατρών δημόσιας υγείας βρίσκονται σε πολύ χαμηλό επίπεδο».
      Κύριοι συνάδελφοι, δεν νομίζω ότι κάποια από τις ανωτέρω διαπιστώσεις της προηγούμενης δεκαετίας μπορεί να θεωρηθεί ανεπίκαιρη σήμερα. Διότι και τώρα ακόμη, όταν αναφερόμαστε στη δημόσια υγεία και στη δημόσια υγιεινή, οι αυτόματοι συνειρμοί στη σκέψη όλων μας αφορούν σε διοικητικές δυσλειτουργίες, σε πολυδιάσπαση αρμοδιοτήτων, σε έλλειψη καλά καταρτισμένου στελεχιακού δυναμικού, σε έλλειψη εργαστηρίων, σε έλλειψη υποδομών.
      Αν, όμως, η μακαριότητα και η αδράνεια που έχει επιδείξει μέχρι σήμερα το Υπουργείο Υγείας, θα μπορούσε να θεωρηθεί «εσωτερική ελληνική υπόθεση», η ευθύνη της ανάληψης των Ολυμπιακών Αγώνων, κατά τη διάρκεια των οποίων το παγκόσμιο ενδιαφέρον θα είναι στραμμένο στη χώρα μας, επιβάλλει, έστω και την ύστατη αυτή στιγμή, να κερδίσουμε το χαμένο χρόνο και να προωθήσουμε όλες εκείνες τις διαδικασίες, ώστε να μην εκτεθεί για άλλη μια φορά η χώρα διεθνώς.
      Η Νέα Δημοκρατία είναι αποφασισμένη να εξαντλήσει όλες τις δυνατότητες που της παρέχει ο κοινοβουλευτικός έλεγχος, έτσι ώστε η εθνική υπόθεση των Ολυμπιακών Αγώνων να έχει θετική έκβαση.
      Κυρίες και κύριοι συνάδελφοι, η δημόσια υγεία ή η δημόσια υγιεινή είναι κοινά παραδεκτό ότι έχει πολυτομεακό χαρακτήρα που δημιουργεί πολλές δυσκολίες στην οργάνωση, με αποτέλεσμα ο συντονισμός των αρμοδίων υπηρεσιών να αποτελεί μία από τις μεγαλύτερες προκλήσεις σε θεσμικό επίπεδο. Οι δραστηριότητες της δημόσιας υγείας ασκούνται σε χώρους υγιεινομικής περίθαλψης, σε χώρους περιβαλλοντικούς, στη γεωργία, στην κτηνοτροφία, στις υπηρεσίες του εμπορίου κλπ., αλλά βέβαια επιβαρύνονται πολλές φορές και από την ανάγκη αντιμετώπισης εκτάκτων αιφνιδίων υγιεινομικών κινδύνων. 
      Σ’ αυτήν εδώ την Αίθουσα, πριν από τρεις μόλις μήνες, πολλά συζητήθηκαν για τη δημόσια υγεία με την ευκαιρία της κατάθεσης του σχετικού νομοσχεδίου.
      Έτσι, δε θα επεκταθώ σε θεωρητικές προσεγγίσεις. Άλλωστε, ο χρόνος είναι περιορισμένος. Θα αναφερθώ αμέσως στις υγιεινομικές ανάγκες, όπως αυτές διαμορφώνονται λόγω της ανάληψης των Ολυμπιακών Αγώνων από τη χώρα μας και που σχετίζονται με την επιδημιολογική επιτήρηση, την περιβαλλοντική υγιεινή και τη θωράκιση της χώρας για την αντιμετώπιση εκτάκτων αναγκών ή καταστροφών.
      Θα ξεκινήσω από τη διοικητική δυσλειτουργία και την έλλειψη συντονισμού. Έχει αναφερθεί σε έκθεση που σας έχει καταθέσει η Εθνική Σχολή Δημόσιας Υγείας, την οποία έκθεση πλήρωσε το Υπουργείο Υγείας, ότι υπολογίζεται πως θα διακινηθούν την περίοδο των Ολυμπιακών Αγώνων περίπου δέκα εκατομμύρια πεντακόσιες χιλιάδες γεύματα και δώδεκα εκατομμύρια πεντακόσιες χιλιάδες εμφιαλωμένα νερά.
      Αυτό και μόνο δημιουργεί την ανάγκη για μέγιστο βαθμό ετοιμότητας την περίοδο των Ολυμπιακών Αγώνων. Ενδεικτικά σας αναφέρω ότι οι φορείς που ασχολούνται σήμερα με τον έλεγχο ασφαλείας των ποσίμων υδάτων, είναι το Υπουργείο Υγείας, ο ΕΦΕΤ, οι Νομαρχίες, η ΕΥΔΑΠ, οι Δημοτικές Επιχειρήσεις Ύδρευσης και Αποχέτευσης.
      Πρόσφατα ήρθε στη δημοσιότητα ένα θέμα μεγάλο με την εμφάνιση τρωκτικών στο Νομό Ηρακλείου. Οι φορείς που ασχολούνται με τον έλεγχο των τρωκτικών, των κουνουπιών κλπ. και που έχουν ιδιαίτερη σημασία για τη δημόσια υγεία, λόγω πιθανής μετάδοσης ασθενειών μέσω αυτών, είναι το Υπουργείο Υγείας, το Υπουργείο Γεωργίας, οι Νομαρχίες, το Δημόσιο Απολυμαντήριο, η Εθνική Σχολή Δημόσιας Υγείας, το Ανώτατο Συμβούλιο Γεωργικών Φαρμάκων.
      Σας αναφέρω αυτά τα δύο χαρακτηριστικά παραδείγματα για να γίνει αντιληπτό πόσο σημαντική είναι η αντιμετώπιση της διοικητικής δυσλειτουργίας που υπάρχει μέχρι σήμερα και να ξεκαθαριστεί επιτέλους ποιος θα έχει την ευθύνη συντονισμού όλων των φορέων κατά τη διάρκεια των Ολυμπιακών Αγώνων.
      Σύμφωνα εξάλλου με την υπουργική απόφαση που δημοσιεύτηκε στο ΦΕΚ 386/2003, ο ΕΦΕΤ ανέλαβε πλήρως και εξ ολοκλήρου την ευθύνη για την οργάνωση του συστήματος ελέγχου τροφίμων, από τη μεταποίηση μέχρι τη διάθεση στον τελικό καταναλωτή. Αλλά και το Κεντρικό Εργαστήριο Δημόσιας Υγείας και η Εθνική Σχολή Δημόσιας Υγείας και οι Νομαρχίες έχουν ανάλογες αρμοδιότητες.
      Υπάρχει επομένως, κύριε Υπουργέ, μεγάλος κίνδυνος να επαναληφθούν τα γεγονότα του Αυγούστου και εννοώ τα κρούσματα σαλμονέλας στους αθλητές στη Νέα Μάκρη, εφόσον δεν υπάρχει ο κατάλληλος συντονισμός και η οργάνωση, δεδομένου ότι γνωρίζουμε ότι τα συντονιστικά όργανα που συστήσατε, το ΣΥΚΕΔΥ και το ΣΟΤΥ εξακολουθούν σε μεγάλο βαθμό να βρίσκονται στα χαρτιά.
      Πώς σκοπεύετε, λοιπόν, να συγκεκριμενοποιήσετε τα όρια των ευθυνών των συναρμόδιων φορέων και να αποφύγετε στο μέλλον φαινόμενα έλλειψης συντονισμού και επικοινωνίας μεταξύ όλων; Μήπως έχει έρθει η στιγμή να μεριμνήσετε για την υπαγωγή του ΕΦΕΤ στο Υπουργείο Υγείας, κάτι το οποίο δεν έγινε με την ψήφιση του τελευταίου νομοσχεδίου;
      Στην Αρμόδια Διαρκή Επιτροπή Μορφωτικών Υποθέσεων της Βουλής την περασμένη άνοιξη καταθέσατε έκθεση προόδου του επιχειρησιακού προγράμματος Ολυμπιακοί Αγώνες, Δημόσια Υγεία, η οποία αναφέρεται μόνο στους άξονες ένα και δύο, δηλαδή στα Ολυμπιακά Νοσοκομεία και στην πρωτοβάθμια φροντίδα υγείας. Για τους άξονες προτεραιότητας τρία, τέσσερα, και πέντε, οι οποίοι αφορούν στην επείγουσα ιατρική, τη δημόσια υγεία και υγιεινή και την οργάνωση και διοίκηση του συστήματος των διαφόρων υπηρεσιών, δόθηκαν μόνο προφορικές απαντήσεις στις ερωτήσεις των Βουλευτών, χωρίς έκθεση προόδου, που χαρακτηρίζονταν από ασάφεια και αοριστία.
      Έτσι, κύριε Υπουργέ, θα σας ζητήσουμε να μας απαντήσετε ποια είναι η εξέλιξη του επιχειρησιακού προγράμματος για τους άξονες αυτούς. Δεν έχουμε δει έκθεση προόδου μέχρι σήμερα. Γνωρίζουμε επί παραδείγματι ότι έχει εκπονηθεί μελέτη για την ίδρυση και τη λειτουργία του συντονιστικού οργάνου του τομέα υγείας του ΣΟΤΥ. Αυτό το όργανο, όμως, δεν έχει συσταθεί και λειτουργήσει ακόμα. Υπάρχει μόνο η κτηριακή εγκατάσταση και ουδέν έτερον. Από ποιους θα στελεχώνεται; Και το άλλο συντονιστικό όργανο το ΣΥΚΕΔΥ, αληθεύει ότι έχει συνεδριάσει ελάχιστες φορές μέχρι σήμερα; Ειλικρινά, κύριε Υπουργέ, αδυνατώ να αντιληφθώ τον εφησυχασμό που διαπιστώνει κανείς στον τομέα του συντονισμού των αρμοδίων φορέων.
      Σύμφωνα με τον αρχικό σχεδιασμό του Υπουργείου Υγείας ο συνολικός προϋπολογισμός των αξόνων τρία επείγουσα ιατρική, τέσσερα δημόσια υγεία και υγιεινή και πέντε οργάνωση και διοίκηση των φορέων, ήταν περίπου 1996 εκατομμύρια ευρώ. Εκατόν τριάντα πέντε εκατομμύρια ευρώ για τον άξονα τρία, αυτόν που αφορά τον ΕΚΑΒ και την επείγουσα ιατρική, 55,6 εκατομμύρια ευρώ για τον άξονα τέσσερα, δημόσια υγεία και υγιεινή και 9 εκατομμύρια ευρώ για τον άξονα πέντε. Και όλες αυτές οι δράσεις όφειλαν να είχαν ολοκληρωθεί μέχρι την 31η Δεκεμβρίου 2003.
      Σήμερα, τριάντα περίπου μήνες μετά την εκπόνηση του επιχειρησιακού σχεδίου ήμαστε σε θέση να γνωρίζουμε ότι η κατάσταση αποκλίνει σημαντικά από τον προγραμματισμό υλοποίησης αυτών των αξόνων.
      Θα θέλαμε λοιπόν σήμερα, κύριε Υπουργέ, να σας ακούσουμε να μας ενημερώσετε ποιες αποκλίσεις υπάρχουν από τον αρχικό προγραμματισμό και πόσα από τα αρχικά ενταγμένα έργα έχουν μέχρι σήμερα υλοποιηθεί.
      Επί παραδείγματι, είδε το φως της δημοσιότητας για τον άξονα της επείγουσας ιατρικής, ότι δύο από τα μεγαλύτερα προγραμματιζόμενα έργα που ήταν η προμήθεια των ελικοπτέρων και των αεροπλάνων, δεν πρόκειται να πραγματοποιηθεί, καθώς μεταφέρθηκαν οι αρμοδιότητες των αεροδιακομιδών στο Υπουργείο Εθνικής Αμύνης και βέβαια δεν πρόκειται, κατά τα φαινόμενα, να προμηθευτεί τα ελικόπτερα και τα αεροπλάνα.
      Το ερώτημα που προκύπτει, κύριε Υπουργέ, είναι τι αρμοδιότητες θα έχει το Υπουργείο Υγείας σε σχέση με τη λειτουργία των παραπάνω πτητικών μέσων, εφόσον, όπως είπα, η προμήθειά τους πραγματοποιηθεί, πράγμα που θεωρείται απίθανο. 
      Ενημερώστε μας ακόμη, αν έχουν συνταχθεί πρωτόκολλα για τις αεροδιακομιδές. Υπάρχουν ακόμη πολλά ερωτήματα που προκύπτουν για το ΕΚΑΒ. Θα άξιζε τον κόπο να μας ενημερώσετε ποια είναι η τελευταία ημέρα παράδοσης των ασθενοφόρων, ποιες ήταν οι προδιαγραφές για την προμήθειά τους και γιατί τελικά ο διαγωνισμός καθυστέρησε τόσο πολύ, όταν είναι γνωστές οι τεράστιες ελλείψεις που παρατηρούνται στη χώρα μας, σχετικά με το στόλο του ΕΚΑΒ.
      Ας έρθουμε τώρα στη δικτύωση των φορέων της δημόσιας υγείας. Έχουμε πληροφορίες ότι και αυτή προχωρά αποσπασματικά. Μπορεί η Εθνική Σχολή Δημόσιας Υγείας να βρίσκεται στην υλοποίηση της δεύτερης φάσης του προγράμματος της δικτύωσης, η οποία αφορά αποσπασματικά και αυτή τη μηχανογραφική σύνδεση και την επικοινωνία των νομαρχιών, της ΕΣΔΥ και εν μέρει του Υπουργείου, έχουμε όμως την πληροφόρηση ότι η αντίστοιχη δικτύωση και η λειτουργική διασύνδεση του ΚΕΕΛ δεν έχει προχωρήσει και ολοκληρωμένο πληροφοριακό δίκτυο δεν υπάρχει αυτή τη στιγμή. Παράλληλα η ολυμπιακή συνδρομική επιτήρηση εξαντλείται μέχρι στιγμής μόνο σε κάποια φυλλάδια και οδηγίες. Το βασικό επιδημιολογικό δίκτυο παρουσιάζει μεγάλη υστέρηση και αν δεν απατώμαι ούτε το προσωπικό που έχει ζητηθεί από το ΚΕΕΛ έχει προσληφθεί μέχρι σήμερα. 
      Ας έρθουμε τώρα στα προγράμματα κατάρτισης τα οποία επίσης υπολείπονται σημαντικά και από αδυναμία, μερικώς, των ίδιων των φορέων, του ΚΕΕΛ και της ΕΣΔΥ, για να τα υλοποιήσουν και από το γεγονός ότι πολλά απ’ αυτά θα απευθυνθούν σε άτομα τα οποία δεν έχουν καν προσληφθεί μέχρι σήμερα.
      Το ΚΕΕΛ κατέθεσε και εγκρίθηκαν τα προγράμματά του μόλις φέτος το καλοκαίρι, τα οποία θα ξεκινήσουν να υλοποιούνται στον ελάχιστο χρόνο που απομένει. Τα προγράμματα κατάρτισης της ΕΣΔΥ έπρεπε να έχουν ολοκληρωθεί τον Ιούνιο του 2003, αλλά κάτι τέτοιο δεν έχει γίνει ακόμη και βέβαια, δεν έχουν ενταχθεί καθόλου προγράμματα κατάρτισης για τα ολυμπιακά νοσοκομεία και τα κέντρα υγείας, έτσι ώστε όλοι οι εμπλεκόμενοι φορείς στους Ολυμπιακούς Αγώνες να έχουν την κατάλληλη εκπαίδευση και να μπορούν να ανταποκριθούν στις αυξημένες ανάγκες.
      Μία άλλη χρονίζουσα «αμαρτία» –ας μου επιτραπεί η έκφραση- κύριε Υπουργέ, αποτελούν τα εργαστήρια δημόσιας υγείας. Το κεντρικό εργαστήριο δημόσιας υγείας, που αποτελεί διεύθυνση στη δημόσια υγεία σήμερα, στεγάζεται σ’ έναν απαράδεκτο χώρο, στα υπόγεια της Εθνικής Σχολής Δημόσιας Υγείας, δεν μπορεί να ξεκινήσει ακόμη τις διαδικασίες διαπίστευσης, λειτουργεί χωρίς το απαραίτητο προσωπικό και βέβαια, κάτω απ’ αυτές τις συνθήκες δεν μπορεί να λειτουργήσει παραγωγικά. Η χρηματοδότησή του στα πλαίσια των Ολυμπιακών Αγώνων για ταυτοποίηση μικροβιακών στελεχών, αλλά και η ηλεκτρονική σύνδεσή του με τις νομαρχίες και τους άλλους φορείς κρίνεται ως ανεπαρκής.
Επιπλέον, δεν έχει βέβαια μεταστεγαστεί στο καινούργιο κτήριο στη Βάρη, το οποίο έπρεπε να είναι έτοιμο από το Μάρτιο του 2002.
      Σε αντίστοιχη ερώτησή μου προς εσάς τον περασμένο Απρίλιο μού απαντήσατε ότι θα παραδοθεί τον Ιούνιο του 2003. Ακόμη, όμως, μέχρι σήμερα δεν έχει παραδοθεί. Πείτε μας αν αληθεύει ακόμη ότι έχει αγοραστεί ο εξοπλισμός εν πολλοίς από το 1998, ο οποίος παραμένει στα κιβώτια, χαρακτηριζόμενος ίσως σε μεγάλο βαθμό ως «παλαιάς γενιάς» τόσα χρόνια μετά.
	Όσο για τα περιφερειακά εργαστήρια δημόσιας υγείας, το Υπουργείο μάς διαβεβαιώνει συνεχώς ότι είναι έτοιμα, αλλά οι δικές μας πληροφορίες διαφέρουν σημαντικά. Τα περισσότερα ακόμη και σήμερα δε λειτουργούν. Υπάρχει έλλειψη σε προσωπικό αλλά και αδιάθετο υπόλοιπο χρηματικό ποσό στο Υπουργείο. Θα θέλαμε να ξέρουμε ποιο είναι αυτό για την ανέγερση και την ολοκλήρωση της κτηριακής τους υποδομής.
	Κύριε Υπουργέ, θα μπορούσαμε να πούμε πολλά ακόμα για καθυστερήσεις και ελλείψεις. Επί παραδείγματι, θα σας ρωτήσω αν υπάρχει ήδη εκπονημένο σχέδιο για τη βιοτρομοκρατία, αν έχει υποπέσει κάτι στην αντίληψή σας, αν έχει προσληφθεί προσωπικό για τη λειτουργία του συστήματος. Σας επισημαίνω ότι το εργαστήριο βιασφάλειας τέσσερα δεν υπάρχει πουθενά στην Ελλάδα. 
      Θα επανέλθω στη δευτερολογία μου, αφού σας ακούσω με μεγάλη προσοχή, ελπίζοντας να απαντηθούν όλα τα ερωτήματα, για να εκλείψουν οι ανησυχίες μας.
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Παναγιώτης Σγουρίδης): Ο κ. Γιαννόπουλος έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Ευχαριστώ, κύριε Πρόεδρε.
      Κύριε Υπουργέ, όταν πήγατε εσείς στο Υπουργείο είχαν ήδη γίνει τα «βαφτίσια», δηλαδή βρήκατε όλα τα ολυμπιακά νοσοκομεία να τα έχουν «βαφτίσει» έτσι και βεβαίως ως παρατηρητής και μόνο ήσασταν στην όλη εξέλιξη αυτή. 
      Η εμπειρία των Ολυμπιακών Αγώνων στο Σίδνεϊ και στην Ατλάντα μάς δείχνει ότι γύρω στα εξήντα πέντε με εβδομήντα πέντε περιστατικά είχαν ανάγκη νοσηλευτικής φροντίδας. 
      Γιατί, λοιπόν, τόσα πολλά γενικά και ειδικά νοσοκομεία χαρακτηρίστηκαν ως ολυμπιακά; Θα έλεγα ότι είχαμε ανάγκη να κάνουμε εξωραϊσμό των νοσοκομείων αυτών λόγω της αθλιότητας των περισσότερων εξ αυτών. Μπήκατε στον πειρασμό του να τα «βαφτίσετε» ολυμπιακά για να αντλήσετε πόρους και κατ’ αυτόν τον τρόπο να εξωραϊστούν τα νοσοκομεία μας.
      Με τη λογική σας αυτή θα έλεγα κι εγώ «ναι» και θα συνηγορούσα. Όμως, εδώ το πνεύμα είναι διαφορετικό.
      Ποιο είναι, κύριε Υπουργέ; Όλα αυτά τα έργα «βαφτίστηκαν» ολυμπιακά γιατί υπάρχουν οι «αετονύχηδες» από πίσω. Γιατί αυτό; Διότι, για να χαρακτηριστούν ως ολυμπιακά, δόθηκε ο χαρακτηρισμός με υπογραφές των Υπουργών ότι είναι ειδικά έργα. Όμως, δεν είναι ειδικά έργα, με αποτέλεσμα τα ειδικά έργα να έχουν εντελώς διαφορετική αντιμετώπιση από τεχνικής πλευράς. 
      Κάποτε είχα κάνει μηνυτήρια αναφορά σε προκάτοχό σας για τον εξωραϊσμό των νοσοκομείων Σωτηρία, ΚΑΤ, Ερυθρός Σταυρός, Ασκληπιείο, Ευαγγελισμός. Βεβαίως, όταν έφθασε μπροστά στην ευθύνη Υπουργού, μοιραίως πήγε στον κάλαθο των αχρήστων και εδόθη απαλλακτικό βούλευμα.
      Κύριε Υπουργέ, το λέω αυτό διότι πρέπει να καταλάβετε το ρόλο της ΔΕΠΑΝΟΜ που ανέλαβε όλη αυτήν την ιστορία της παρακολουθήσεως των έργων. Η ΔΕΠΑΝΟΜ δεν επαρκεί, δεν την εποπτεύετε και δεν μπορείτε να παρακολουθήσετε τι κάνει. «Μοίρασαν την πίτα» με περιορισμένη πρόσκληση συγκεκριμένων εταιρειών, για να μην υπάρξουν ενστάσεις. Η «πίτα» αυτή είναι μεγάλη και όταν ψήνεται διογκούται. Οι εταιρείες έχουν παρατήσει πάρα πολλά έργα και πολλά απ’ αυτά πρόκειται να ολοκληρωθούν με τους Ολυμπιακούς Αγώνες. Γι’ αυτό σας είπα ότι οι τεχνικές εταιρείες που ανέλαβαν τα έργα αυτά «τρίβουν τα χέρια τους», διότι ήσαν και αυτές υπεύθυνες, με τα ελλιπή στοιχεία που έδωσε το ελληνικό δημόσιο, να διαμορφώσουν τα τεύχη εφαρμογής των έργων. Οι καθυστερήσεις αυτές πάνε όλα τα έργα πίσω.
      Γενικό Κρατικό Αθηνών: Πείτε μας ακριβώς ποιο ήταν το επιχειρησιακό πρόγραμμα για το Γενικό Κρατικό Αθηνών. Το κέντρο αιμοδοσίας σταμάτησε. Το συνδετήριο που είχατε, κόστους δύο δισεκατομμυρίων, «βάλτωσε» και ούτε πρόκειται να γίνει.
      Κύριε Υπουργέ, πηγαίνετε στα χειρουργεία του Κρατικού Αθηνών να δείτε τι γίνεται. Είναι ντροπή να υπάρχουν τέτοια χειρουργεία σ’ ένα νοσοκομείο που το έχετε βαφτίσει ολυμπιακό. Και αυτό είναι για τους θεατές που θα πάνε εκεί ενδεχομένως να χειρουργηθούν. Είναι ένας στάβλος. Και αυτό είναι καταγγελία. Δεν μπορείτε να κάνετε αυτή τη στιγμή έργα βιτρίνας και να είναι το Κρατικό Αθηνών έξω κούκλα και μέσα πανούκλα,όπως λέει ο λαός μας.
      Θα σας παρακαλούσα κύριε Υπουργέ να πάτε να το δείτε και να έρθετε και στο Λαϊκό Νοσοκομείο για να δείτε το Β΄ σκέλος των χειρουργείων που εκεί γίνονται λεπτές εγχειρήσεις, που θα έπρεπε κανονικά να έχουν κλείσει.
      Αυτή είναι ακριβώς η εικόνα η οποία επικρατεί σήμερα στο σκέλος των βαπτισμένων ολυμπιακών νοσοκομείων.  Εγώ δε θέλω να δημιουργήσω πανικό, αλλά τουλάχιστον μαζέψτε και ελέγξτε τη ΔΕΠΑΝΟΜ. Παρά τις προσπάθειες που καταβάλλει ο πρόεδρός της κ. Γαβαλάς, δεν επαρκεί. Κανείς δεν εποπτεύει τα έργα. Κανένας μηχανικός δεν υπάρχει εκ μέρους της ΔΕΠΑΝΟΜ σ’ όλο αυτό το φάσμα της αναπτύξεως των έργων για να τα παρακολουθεί. Γι’ αυτό σας λέω είναι «μπάτε σκύλοι αλέστε και αλεστικά μη δίνετε». Γι’ αυτό επίσης το κόστος όλων αυτών των έργων είναι τρομακτικό. 
      Στο Λαϊκό μια μονάδα που είπατε ότι θα την κατασκευάσετε μέσα σε έξι μήνες, έκλεισε για να φτιάξουμε τη νέα με δεκαεπτά κρεβάτια, λειτουργούν τρεις και δεν πρόκειται να γίνει ούτε μέσα σε ενάμιση χρόνο.
      Στη δευτερολογία μου θα σας πω για τις εντατικές μονάδες, όταν μάλιστα ακούσατε χθες και την κραυγή αγωνίας του κ. Ρούσσου για το τι γίνεται. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κιλτίδης έχει το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, κατ’ επέκταση των όσων είπαν η κ. Καρά και ο κ. Γιαννόπουλος, χωρίς πανικό πράγματι, με σύνεση πρέπει κανένας να δώσει περιεχόμενο στη συναινετική διαδικασία που πρέπει να υπάρξει και να κυριαρχήσει όσον αφορά την προετοιμασία της πατρίδας μας, εν όψει των Ολυμπιακών Αγώνων στα θέματα υγείας και ευρύτερα στα υγειονομικά ζητήματα. 
      Θα προσπαθήσω να αγγίξω τον πυρήνα του σχεδιασμού που έπρεπε να υπάρχει και που θα έχει την απαραίτητη χρησιμότητα εν όψει των Ολυμπιακών Αγώνων και με αφορμή των Ολυμπιακών Αγώνων να καλυτερέψουν και πολλά άλλα προβλήματα που είναι υπαρκτά, που είναι μέγιστα στα υγειονομικά θέματα της πατρίδος μας.
      Θα ήθελα να τονίσω με ιδιαίτερο τρόπο ότι δύο είναι τα κυρίαρχα ζητήματα που πρέπει να μας απασχολούν όσον αφορά τους Ολυμπιακούς Αγώνες. Είναι η επείγουσα ιατρική και η δημόσια υγεία, όσον αφορά δηλαδή την επιδημολογία και τις λοιμώξεις .
      Το ΕΚΑΒ κύριε Υπουργέ, έχει αναπτυχθεί σ’ ένα ικανοποιητικό βαθμό. Το ΕΚΑΒ θα παραστεί ανάγκη να χρησιμοποιηθεί στον τόπο διεξαγωγής των αθλημάτων όπου θα υπάρχει η συγκέντρωση των θεατών και βεβαίως κατά τη μακρά διάρκεια εισόδου και εξόδου  των ξένων επισκεπτών στην πατρίδα μας. Δηλαδή, στις πύλες εισόδου της χώρας μας. 
      Κατά σύμπτωση η μεγαλύτερη πύλη εισόδου από στεριάς  βρίσκεται στο Κιλκίς, στην ιδιαίτερή μου πατρίδα. Είναι οι Εύζωνοι και δευτερευόντως είναι η Δοϊράνη. 
      Σας πληροφορώ λοιπόν ότι δεν υπάρχει κανένα ιατρικό πλήρωμα στο Κέντρο Αμέσου Βοηθείας στο νομό μου. Δεν υπάρχει μονάδα εντατικής θεραπείας που ειρήσθω εν παρόδω να σας θυμίσω ότι από το 1992 σχεδιάστηκε οργανωτικά και έκτοτε επί μία δεκαετία δεν έγινε τίποτα γι’ αυτό το ζήτημα.
      Επομένως, η επείγουσα ιατρική στην κυρίαρχη πύλη εισόδου -που κακώς νομίζουν κάποιοι ότι είναι ο Έβρος, βρίσκεται στο Κιλκίς η κυρίαρχη πύλη εισόδου που θα δεχθεί τους Ευρωπαίους από την ενδοχώρα στην πατρίδα μας- βρίσκεται γυμνή όσον αφορά την υποφερτή διαδικασία επείγουσας ιατρικής και σε επίπεδο ΕΚΑΒ και σε επίπεδο Μονάδας Εντατικής Θεραπείας.
      Δεν θέλω δε να σας υπενθυμίσω ότι και σε πρωτοβάθμιο επίπεδο το Κέντρο Υγείας Πολυκάστρου, που βρίσκεται ακριβώς στην πύλη εισόδου των Ευζώνων, όπως και το Κέντρο Υγείας Δροσάτου, που βρίσκεται ακριβώς στην πύλη εισόδου της Δοϊράνης, δε λειτουργούν στοιχειωδώς με προσωπικό που έπρεπε να υπάρχει, κύριε Υπουργέ, επί δέκα χρόνια. 
      Επειδή αυτό είναι μια ντροπή του παρελθόντος, είναι ευκαιρία να συνετιστούμε όλοι και να μη ζητάτε μόνο από την Αξιωματική Αντιπολίτευση σύνεση και συναίνεση σε τέτοιου είδους ζητήματα που αγγίζουν την υγειονομική κατάσταση της πατρίδας μας, όταν πρόκειται για ένα μείζον εθνικό θέμα, όπως είναι η διεξαγωγή των Ολυμπιακών Αγώνων. Η κατάσταση είναι απερίγραπτη.
      Όσον αφορά τώρα τη δημόσια υγεία.
      Εξαγγείλατε το ΚΕΔΥ και το ΠΕΔΥ	και το Κεντρικό Εργαστήριο και τα Περιφερειακά Εργαστήρια. Στη Θεσσαλονίκη, για την οποία είμαι γνώστης, στην κυριολεξία δεν περπατάει, κατά το κοινώς λεγόμενο, τίποτε. Έχουν απλώς γίνει σχεδιασμοί. Σε πρόσφατες, αν το θέλετε, επιδημιολογικές έρευνες που ζητήθηκαν από το Υπουργείο για την άτυπη πνευμονία και με όλες όσες προέκυψαν, αδυνατούσαν να ανταποκριθούν. Πότε επιτέλους θα είναι έτοιμα τα περιφερειακά εργαστήρια; Πιστεύω ότι στον Έβρο στο καινούργιο πανεπιστημιακό κάτι μπορεί να γίνει. Αλλά νομίζω ότι χρειάζεται ιδιαίτερη προσοχή. Γρήγορα να τελειώσουμε με το κεντρικό και τα περιφερειακά εργαστήρια και προπάντων να εστιάσουμε την προσοχή στο μείζον θέμα της βιοτρομοκρατίας, βιολογικά, χημικά, πυρηνικά μέσα μαζικής καταστροφής. 
      Εννοείται, κύριε Υπουργέ, ότι εμείς οι πολιτικοί δε θα έχουμε πού να κρυφτούμε, εάν αυτό το θέμα που έχει ενσκήψει την τελευταία δεκαετία, δεν το έχουμε προτάξει. 
      Ξέρετε καλύτερα από εμένα ότι και το Κέντρο Λοιμώξεων τώρα ευτύχησε να έχει κάποιο σχετικό κωδικό, όταν επί σειρά ετών δεν είχε κωδικό, όπως είχαν άλλοι οργανισμοί. 
      Νομίατροι και επόπτες υγείας. Η κατάσταση, ασχέτως της φορτικής μας, πιεστικής μας παρουσίας, αν θέλετε, για να σας ξυπνήσουμε, δεν μπορεί να συνεχιστεί, διότι επιτέλους δεν είναι δυνατόν να λειτουργεί η Θεσσαλονίκη με δύο-τρεις επόπτες υγείας και ο Νομός Κιλκίς με έναν επόπτη υγείας. Τώρα βλέπω ότι έχετε ευήκοον ους και κάποια προσπάθεια γίνεται. Αλλά προσοχή προπάντων στα θέματα της βιοτρομοκρατίας που είναι μείζονα, που είναι επίκαιρα και δε θα έχουμε επιχειρήματα να αντικρούσουμε όσους ηθελημένα θέλουν να βλάψουν την πατρίδα μας. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Οφείλω να σας ενημερώσω, κύριοι συνάδελφοι, ότι όσοι εξ υμών θέλετε να πάρετε και τη δευτερολογία σας, μπορείτε να το κάνετε, αρκεί να το πείτε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Μας το είπατε καθυστερημένα, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κορτσάρης έχει το λόγο.
      ΝΙΚΟΛΑΟΣ ΚΟΡΤΣΑΡΗΣ: Εγώ τη θέλω τη δευτερολογία μου, κύριε Πρόεδρε.
      Κύριε Υπουργέ, προ τετραμήνου η ίδια επερώτηση είχε κατατεθεί από την ίδια ομάδα Βουλευτών της Νέας Δημοκρατίας και όπως σας είπε η εισηγήτριά μας πέρασαν τέσσερις μήνες για να συζητηθεί, χρόνος που ίσως ήταν για εσάς καλός και θα έφθανε να σκεφθείτε ότι κάποτε θα αντιμετωπίζατε αυτήν την επερώτηση και θα έπρεπε ίσως να πάρετε μέτρα σε σχέση με όσα περιγράφουμε στο κείμενο που είχαμε καταθέσει.
      Εγώ προσωπικά θα αισθανόμουν ότι ήταν και λίγο επικίνδυνο από μέρους μας και ίσως να καθίστατο ανεπίκαιρος αυτή η επερώτηση μετά πάροδο τεσσάρων μηνών. Σήμερα λυπούμαι που θα το πω και για εσάς και για εμάς και για τον ελληνικό λαό, η επερώτηση είναι ιδιαίτερα επίκαιρη και το μόνο που έχω να επισημάνω είναι ότι με τη σημερινή πολυμελή σας παρουσία στη Βουλή αποδεικνύετε ότι έστω και την τελευταία στιγμή καταλάβατε τη σοβαρότητα και εύχομαι και οι τοποθετήσεις σας, αλλά κυρίως οι ενέργειες στις οποίες θα προβείτε, να είναι αναλόγου σοβαρότητας στον ελάχιστο χρόνο που σας μένει.
      Προεισαγωγικά θα ήθελα να αναφέρω πέντε λόγους για τους οποίους σας κατηγορούμε και για τους οποίους ευθύνεστε και θα πρέπει σύντομα και σήμερα βεβαίως να μας απαντήσετε.
      Χθες, γνωστού κύρους καθηγητής, διευθυντής μονάδας εντατικής θεραπείας, μίλησε για χιλιάδες κλίνες που μας λείπουν και όλοι μας γνωρίζουμε τι σημαίνει σε μία χώρα σαν την Ελλάδα, αλλά και σε οποιαδήποτε χώρα να λείπουν δύο ή τρεις χιλιάδες κλίνες εντατικής θεραπείας. Τι κάνετε γι’ αυτό το πράγμα, δεδομένου ότι και τότε που αναλάβατε αλλά και σήμερα το πρόβλημα παραμένει το ίδιο;
      Μεταξύ όλων των απεργών είναι και οι νοσοκομειακοί γιατροί. Είναι θλιβερή η εικόνα γιατρών να απεργούν, γιατί δεν τους έχετε καλύψει ούτε τις υποδομές στα νοσοκομεία ούτε τις απολαβές τους. Σας διαβεβαιώνω ότι έτσι, όπως πάτε, οι κινητοποιήσεις αυτές, που είναι τώρα μικρές στάσεις εργασίας, θα γίνουν μεγάλες απεργιακές κινητοποιήσεις.
      Χθες ανακοινώθηκε ότι δεν υπάρχει ασφαλής αποτέφρωση των μολυσματικών αποβλήτων των κρατικών νοσοκομείων. Αν είναι δυνατόν, κύριε Υπουργέ! Επίσης χθες μάθαμε όλοι ότι διακομίσθηκε εκτάκτως στο 251 Στρατιωτικό Νοσοκομείο της Αεροπορίας κάποιος αλλοδαπός για τον οποίο υπήρχαν ή συνεχίζουν να υπάρχουν υποψίες ότι πάσχει από το σοβαρό οξύ αναπνευστικό σύνδρομο, το SARS. Ευτυχώς που υπάρχουν τα στρατιωτικά νοσοκομεία ακόμη, τα οποία έχουν και θαλάμους υποδοχής και κυρίως δεν απεργούν.
      Επί τη ευκαιρία, θα ήθελα να σας ρωτήσω, όσον αφορά τις εξαγγελίες όλων σας ότι υπάρχουν νοσοκομεία με υποδομές, ότι υπάρχουν θάλαμοι όπου θα υποδεχόμαστε τους ανθρώπους που ενδεχομένως θα πάσχουν ή θα πάσχουν από το οξύ αναπνευστικό σύνδρομο, σε ποια μέρη της Ελλάδας υπάρχουν, σε ποια νοσοκομεία και πόσοι τέτοιοι θάλαμοι έχουν οργανωθεί;
      Τέλος, είναι ευτελιστικές οι εικόνες που προέκυψαν χθες στην πλατεία Συντάγματος με τους ενστόλους αστυνομικούς, οι οποίοι ένθεν κακείθεν διεκπληκτίζοντο και χρησιμοποιώ τον ήπιο αυτόν όρο, για να μην πω τίποτα χειρότερο. Και αναρωτιέμαι αν τιμά την πατρίδα μας, αν τιμά την Κυβέρνηση  αυτή η εικόνα της χώρας, στην οποία σε δέκα μήνες θα γίνουν Ολυμπιακοί Αγώνες και θα προστρέξουν οι συγκεκριμένοι αστυνομικοί ομοθυμαδόν να στηρίξουν τους Ολυμπιακούς Αγώνες και το κύρος της πατρίδας μας.
      Και τώρα στο κυρίως θέμα. Σύμφωνα με το πόρισμα του Σώματος Επιθεωρητών Υγείας και Πρόνοιας και ύστερα από τριακόσιους περίπου ελέγχους σε όλη τη χώρα η υγεία βρέθηκε να νοσεί βαρύτατα και οι ανοιχτές πληγές από παραλείψεις, ανακολουθίες, αβελτηρίες, έλλειψη προγραμματισμού και σοβαρότητας, αιμορραγούν και προκαλούν δικαιολογημένες ανησυχίες στους πολίτες, αλλά όπως φαίνεται όχι σε σας και στην Κυβέρνησή σας. Εν όψει του πράγματι ιστορικού και ιδιαίτερα σημαντικού γεγονότος της τέλεσης των Ολυμπιακών Αγώνων στη χώρα μας η προβληματική υγεία και οι υπηρεσίες της μας βάζουν σε ανησυχίες μήπως, εκτός του διεθνούς διασυρμού που κινδυνεύουμε να υποστούμε, αισθανθούμε και ιδιαίτερα υπεύθυνοι και υπόλογοι για δυσάρεστες εξελίξεις σε σχέση με την υγεία των εκατοντάδων χιλιάδων επισκεπτών και χιλιάδων αθλητών που θα λάβουν μέρος στο διεθνές πανηγύρι των Ολυμπιακών Αγώνων του 2004. 
     Όλα όσα σας λέγω περιγράφονται με ζοφερά χρώματα σε εφημερίδες στις 6-9-2003, όπου και η απλή ανάγνωση των τραγικών ελλείψεων μπορεί να τρομοκρατήσει κάθε υποψήφιο ασθενή που πρόκειται να προστρέξει στις υπηρεσίες του Εθνικού Συστήματος Υγείας. Και σαν μην έφθανε αυτό το δημοσίευμα, στις 8-10-2003 στις δύο τοπικές εφημερίδες της Θεσσαλονίκης διεκτραγωδείται η φοβερή και ευτελιστική ταλαιπωρία των υπαλλήλων του Σώματος Επιθεωρητών Υγείας και Πρόνοιας Μακεδονίας-Θράκης. Εκεί, κύριε Υπουργέ, σε μία πολυκατοικία υπάρχει στον 7ο-8ο όροφο αυτή η υπηρεσία που σας περιέγραψα. Εκεί υπηρετούν τριάντα πέντε υπάλληλοι και δεν υπάρχει ούτε ασανσέρ ούτε τηλεφωνικό κέντρο, γιατί όπως δήλωσε και ο αρμόδιος λείπουν τα 1.400 ευρώ, για να πληρώσουν τα κοινόχρηστα και παρ’ ότι έχουν προστρέξει σε σας δεν έχετε κάνει τίποτα.
      Ας πάμε τώρα στη μακρινή Φλώρινα, όπου ήσασταν προ μηνός και τα είδατε, κύριε Υπουργέ. Στο μόνο θέμα που θα διαφωνήσω με τον κ. Κιλτίδη είναι πως εμείς διεκδικούμε ότι είμαστε πύλη εισόδου περισσότερο από ότι το Κιλκίς. Θα συμφωνήσω, όμως, με το ότι όλα όσα συμβαίνουν στο Κιλκίς, συμβαίνουν και στη Φλώρινα.
      Στις 22 Απριλίου υπέβαλα μία ερώτηση σε εσάς σχετικά με τα ΔΙΚΕΔΥ, τα Διασυνοριακά Κέντρα Δημόσιας Υγείας. Εκεί, λοιπόν, στα Γιάννενα, στη Φλώρινα, στις Σέρρες και στον Έβρο μάς λέτε ότι θα κάνετε τα πάντα για να προλάβουμε την προστασία από μεταδοτικά νοσήματα κλπ. Αυτό θα γινόταν ως το 2001. Μου απαντάτε, λοιπόν, ότι στη Φλώρινα έχετε εγκαταστήσει τρία ειδικά Κέντρα Υγείας στην πόλη της Φλώρινας, στην Κοινότητα της Κρυσταλοπηγής, στα σύνορα με την Αλβανία και στα σύνορα με τη FYROM. Ε, λοιπόν, σας διαβεβαιώνω ότι δεν υπάρχει στη Φλώρινα απολύτως τίποτα. Ούτε τραπέζια υπάρχουν ούτε γραφεία υπάρχουν. Μόνο μία τηλεφωνική συσκευή η οποία δε δουλεύει, κύριε Υπουργέ.
      Εάν, λοιπόν, έτσι απαντάτε σε επίσημα κείμενα που σας στέλνουν οι Βουλευτές και διαβεβαιώνετε για τρία Κέντρα Υγείας και τρία ΔΙΚΕΔΥ και αυτά είναι ανύπαρκτα στην κυριολεξία, λυπούμαι.
      Κλείνοντας σας λέω ότι πριν από τρεις μήνες είχαν μαζευτεί γύρω στους οκτακόσιους Κοσοβάρους, Ρομ, αθίγγανοι στα σύνορά μας. Οι άνθρωποι ήταν άπλυτοι, δεν είχαν φαγητό και είχαν δραπετεύσει ή είχαν αφεθεί ελεύθεροι από κέντρα συγκεντρώσεως της FYROM. Καμία υπηρεσία δική σας δεν τους επισκέφθηκε. Καμία πρόθεση για να τους περιθάλψουμε, εάν αρρώσταιναν ή αν έμπαιναν στην Ελλάδα, υπήρξε και υπήρξε πλήρης εφησυχασμός. 
      Για όλα αυτά μπορείτε να μου πείτε ότι η Φλώρινα είναι μακριά από τους Ολυμπιακούς Αγώνες. Κινδυνεύει, όμως, έτσι η αξιοπιστία της χώρας, κύριε Υπουργέ. Κινδυνεύει η δημόσια υγεία και κινδυνεύει και η Κυβέρνησή σας. Και μπορεί γι’ αυτό το πράγμα ούτε εσείς να ενδιαφέρεσθε, αλλά σας διαβεβαιώνω ότι ούτε ο ελληνικός λαός ενδιαφέρεται. Το μόνο που σας υπόσχομαι είναι να εξασφαλίσουμε γιατρούς που δε θα απεργούν, νοσοκομεία που θα δουλεύουν, στα οποία θα μπορέσετε να προστρέξετε, έτσι ώστε να ξεκουραστείτε σε μία ήρεμη και ήσυχη μονάδα εντατικής θεραπείας που θα σας εξασφαλίσουμε.
      ΠΡΟΕΔΡΕΥΩΝ (Παναγιώτης Σγουρίδης): Θεωρείτε ότι a priori θα είναι άρρωστος ο κύριος Υπουργός. A priori άρρωστος.
      ΝΙΚΟΛΑΟΣ ΚΟΡΤΣΑΡΗΣ: Όχι, θα είναι κουρασμένοι. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Χωματάς έχει το λόγο.
      Κύριε Χωματά, θα πάρετε και τη δευτερολογία σας;
      ΙΩΑΝΝΗΣ ΧΩΜΑΤΑΣ: Νομίζω, κύριε Πρόεδρε, μάλλον θα την πάρω με δεδομένο το γεγονός ότι το θέμα που συζητάμε σήμερα, η δημόσια υγεία και οι Ολυμπιακοί Αγώνες, είναι μία εθνική υπόθεση, είναι ένα στοίχημα της Ελλάδας το οποίο θέλουμε να κερδίσουμε. Με αυτές τις προϋποθέσεις δε νομίζω ότι υπάρχει πεδίο πολιτικής αντιπαράθεσης ή πεδίο κομματικής σκοπιμότητας. Κατά συνέπεια θα πάρω το χρόνο μου για να συμπληρώσω ορισμένα πράγματα τα οποία αφορούν και τη δική μου περιφέρεια, τη νησιωτική περιφέρεια.
      Κύριε Πρόεδρε, ακούσαμε από όλους τους προλαλήσαντες την κατάσταση, η οποία υπάρχει και επικρατεί στη δημόσια υγεία, στα νοσοκομεία μας τα οποία ακούσαμε πώς χαρακτηρίζονται από τους περισσότερους από εμάς. Όσοι έχουμε εμπειρία προσωπική και όσοι είχαμε την ατυχία για οποιοδήποτε λόγο να επισκεφθούμε τα νοσοκομεία και μάλιστα σε ημέρα εφημερίας, γνωρίσαμε πάρα πολύ καλά την αθλιότητα η οποία πραγματικά υπάρχει. Είναι αδύνατον να φανταστεί κανείς τι αισθήματα διακατέχουν έναν υπεύθυνο Έλληνα πολίτη -πολύ περισσότερο εάν συμβεί να είναι και γιατρός και ακόμη περισσότερο αν είναι πολιτικός- όταν μία ημέρα εφημερίας επισκεφθεί ένα νοσοκομείο. Προ ημερών ήμουν στο Γενικό Κρατικό Αθηνών τυχαία και πραγματικά ένιωσα τόσο άσχημα, που δεν έβρισκα τρόπο και διέξοδο να φύγω, να ακούω τους ασθενείς, οι οποίοι έξαλλοι περίμεναν έξω από τα εξωτερικά ιατρεία να εξυπηρετηθούν για ένα επείγον περιστατικό και την αδελφή να βγαίνει και να φωνάζει «το νούμερο 17», «το νούμερο 18». Ημέρα εφημερίας σε επείγοντα περιστατικά.
      Η κατάσταση, κύριε Υπουργέ, είναι πραγματικά απαράδεκτη.
      Ο λόγος για τον οποίο κάναμε, λοιπόν, την επερώτηση δεν είναι για να κρίνουμε αυτήν τη στιγμή την Κυβέρνηση για το τι δεν έχει κάνει, αλλά για να σας παρακαλέσουμε να συντονίσετε τις ενέργειες και τις προσπάθειές σας σε ό,τι αφορά τον τομέα αυτό που λέγεται δημόσια υγεία – Ολυμπιακοί Αγώνες διότι αυτή τη στιγμή η Ελλάδα πραγματικά κινδυνεύει να διασυρθεί για άλλη μια φορά.
      Η λεγόμενη πολυκλινική -για να σας δώσω ορισμένα παραδείγματα- στο Ολυμπιακό Χωριό, της οποίας ο προϋπολογισμός αυξήθηκε κατά 1,5 εκατομμύριο ευρώ, ακόμη δεν έχει τελειώσει, δεν ξέρει κανείς πού βρίσκεται. Κανείς δε γνωρίζει ακόμη πού βρίσκονται οι τρεις χιλιάδες εθελοντές δημόσιας υγείας ή υγείας που θα πρέπει να εκπαιδευθούν και αν έχει ξεκινήσει η εκπαίδευσή τους. Δημόσια νοσοκομεία, όπως είπε προηγουμένως και ο κ. Γιαννόπουλος, χωρίς τη στοιχειώδη υποδομή, έχουν χαρακτηριστεί ως ολυμπιακά νοσοκομεία.
     Προς Θεού, κύριε Υπουργέ. Η υπόθεση είναι πάρα πολύ σοβαρή και θα πρέπει να σας απασχολήσει. Και αν όλα αυτά συμβαίνουν στο κέντρο, στην Αθήνα δηλαδή, φανταστείτε τι γίνεται στην περιφέρεια.
     Εγώ, όπως ξέρετε, εκλέγομαι σε μία νησιωτική περιοχή, στις Κυκλάδες. Εκεί δυστυχώς, οι ελλείψεις είναι πολλαπλάσιες. Εδώ έχουμε την πολυτέλεια της ιδιωτικής πρωτοβουλίας. Σκέφτεστε τι γίνεται στις νησιωτικές περιοχές όπου δεν υπάρχει, δεν αναπτύσσεται για κερδοσκοπικούς λόγους η ιδιωτική πρωτοβουλία; Οι υγειονομικές μονάδες από τα νομαρχιακά νοσοκομεία, τα κέντρα υγείας, τα περιφερειακά πολυδύναμα ιατρεία, κλπ., είναι υποστελεχωμένες. Και όταν λέω υποστελεχωμένες, εννοώ ότι δεν μπορούν να επιτελέσουν το έργο τους. Υπάρχουν σοβαρότατες ελλείψεις.
     Εάν θέλετε να σας αναφέρω ορισμένα νούμερα, σχεδόν το 50% των οργανικών θέσεων καλύπτονται σε επίπεδο νομαρχιακών νοσοκομείων, κέντρων υγείας, περιφερειακών ιατρείων. Για παράδειγμα, στις Κυκλάδες: οργανικές θέσεις ιατρών υπάρχουν εκατόν ενενήντα τέσσερις, υπηρετούν ενενήντα τρεις, κενές θέσεις εκατόν μία. Νοσηλευτές: οργανικές θέσεις πεντακόσιες ενενήντα έξι, υπηρετούν τριακόσιοι πενήντα ένας, κενές θέσεις διακόσιες σαράντα πέντε. Επόπτες δημόσιας υγείας: οργανικές θέσεις εννέα, υπηρετούν πέντε, κενές θέσεις τέσσερις. Κάτι ανάλογο συμβαίνει και στο Νομό Δωδεκανήσου. Και για να μη σας απασχολώ με νούμερα, θα ήθελα να τονίσω, επειδή ο χρόνος κυλάει, ότι κάτι ανάλογο συμβαίνει και με την υλικοτεχνική υποδομή.
     Γνωρίζετε πάρα πολύ καλά, κύριε Υπουργέ, διότι είστε και γιατρός, ότι σε ό,τι αφορά το μηχανολογικό εξοπλισμό σε επίπεδο αξονικών τομογράφων, μαγνητικών τομογράφων, πυρηνικών εργαστηρίων, κλπ., το μεγαλύτερο ποσοστό ανήκει σε ιδιώτες. 
     Και αναφέρομαι συγκεκριμένα: 84% των ακτινολογικών εργαστηρίων, 74% των πυρηνικών εργαστηρίων και 80% των μαγνητικών τομογράφων ανήκουν σε ιδιώτες. Στο υπερσύγχρονο νοσοκομείο της Ρόδου δεν υπάρχει αξονικός τομογράφος. Υπάρχει όμως αξονικός τομογράφος στη Ρόδο. Και αυτός ανήκει σε ιδιώτη. Το νοσοκομείο της Ρόδου, που έχει αναπτυγμένες αρκετές κλινικές, δεν μπορεί να λειτουργήσει σωστά ιδιαίτερα η νευρολογική κλινική που, όπως μαθαίνω, έχει και πολύ καλό προσωπικό. Ο λόγος ξέρετε ποιος είναι, κύριε Υπουργέ; Φοβούνται να χειρουργήσουν, διότι δεν είναι δυνατόν να νοσηλευθούν οι άρρωστοί τους, εάν χρειαστούν μονάδα εντατικής θεραπείας, σε κάποιο κρεβάτι, το οποίο δεν υπάρχει στη Ρόδο. Αναγκάζονται, λοιπόν, τα περισσότερα περιστατικά να τα στέλνουν στην Αθήνα.
     Θα σας αναφέρω τούτο μόνο. Ότι ένα 60% με 70% των αρρώστων των νησιών μας που χρειάζονται δευτεροβάθμια περίθαλψη, ταξιδεύουν στα μεγάλα αστικά κέντρα: στην Αθήνα, στον Πειραιά, στο Ηράκλειο, οπουδήποτε αλλού. Δε μένουν στα νησιά μας και αυτό διότι ούτε η στελέχωση ούτε ο εργαστηριακός εξοπλισμός υπάρχει για να καλύψει τις ανάγκες αυτές. Επιπλέον βέβαια έχουμε και το θέμα των επειγουσών αερομεταφορών.
     Για όλα αυτά τα θέματα, κύριε Υπουργέ, θα πρέπει να πω χωρίς να παρεξηγηθώ ότι εδώ και δεκατρία χρόνια που βρίσκομαι στη Βουλή των Ελλήνων κάνω συγκεκριμένες προτάσεις για να λυθούν αυτά τα προβλήματα των νησιών και των κατοίκων των νησιών μας. Θα μου επιτρέψετε αυτές τις προτάσεις να τις καταθέσω ξανά στα Πρακτικά της Βουλής, μήπως κάποιος πραγματικά θέλει να τις ακούσει και θέλει να τις υλοποιήσει, εάν εμείς δεν προφθάσουμε να κάνουμε αυτά που πρέπει. Να αρχίσετε τουλάχιστον εσείς και να συμπληρώσουμε εμείς. 
     (Στο σημείο αυτό ο Βουλευτής κ. Ιωάννης Χωματάς καταθέτει για τα Πρακτικά τις προαναφερθείσες προτάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Αυτές είναι δοκιμασμένες προτάσεις, οι οποίες θα πρέπει να σας πω ότι είχαν υποδειχθεί με καθυστέρηση έξι, επτά χρόνων από την επιτροπή εμπειρογνωμόνων στον κ. Κρεμαστινό. Τις προτάσεις αυτές τις περιέλαβε ο κ. Παπαδέλλης, ο Υφυπουργός Υγείας, στο σχέδιο «ΙΠΠΟΚΡΑΤΗΣ», αλλά δεν υλοποιήθηκαν. Είναι καιρός επιτέλους να καταλάβετε ότι αυτές οι προτάσεις πρέπει να χρησιμοποιηθούν, πρέπει να αξιοποιηθούν, διότι έχουμε χρέος να εξυπηρετήσουμε τους νησιώτες.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
      Θα μου επιτρέψετε να επισημάνω την ανάγκη επ’ ευκαιρία των Ολυμπιακών Αγώνων, για κινητές μονάδες, οι οποίες πρέπει, κατάλληλα εξοπλισμένες με μηχανολογικό εξοπλισμό και με γιατρούς ειδικοτήτων, να επισκέπτονται τα νησιά. Δεν είναι τόσο δύσκολο και πολυέξοδο να γίνει αυτό.
      Επίσης, προτείνω τη δημιουργία ενός πλωτού νοσοκομείου, το οποίο θα έχει διασκευαστεί, έτσι ώστε να καλύπτει ανάγκες δευτεροβάθμιας περίθαλψης και υγείας και θα είναι ταχύπλοο για να μπορεί να καλύπτει τις ανάγκες τουλάχιστον των μικρών νησιών, εκεί που δεν υπάρχει νομαρχιακό νοσοκομείο.
      Εις ό,τι αφορά τις επείγουσες αεροδιακομιδές, ξέρετε πολύ καλά την ιστορία τους. Επί δέκα έτη έκανα επίκαιρες ερωτήσεις για να προμηθευτούμε τα ελικόπτερα. Είχαμε την ατυχία να χάσουμε τρία από τα πέντε και τώρα βεβαίως και οι κάτοικοι των νησιών φοβούνται να ταξιδέψουν, αλλά και οι ανάγκες των νησιών δεν ικανοποιούνται.
      Θα ήθελα, λοιπόν, τον ενιαίο φορέα των αεροδιακομιδών που έχει υποσχεθεί ο κ. Σημίτης να τον υλοποιήσετε και είναι ευκαιρία τώρα εν όψει των Ολυμπιακών Αγώνων.
      Η ετοιμότητα για την αντιμετώπιση επιδημιών, αλλεργιών, για φυσικές καταστροφές, για πρόληψη τροφικών δηλητηριάσεων κλπ., θα πρέπει να σας απασχολήσει, καθώς επίσης και το θέμα των αυτοκίνητων του ΕΚΑΒ, τα οποία έχουν συνήθως ένα μόνο οδηγό. Θα πρέπει απαραιτήτως να έχουν και εκπαιδευμένο βοηθητικό προσωπικό. Στα αστικά κέντρα δε, σε συνεργασία με τα αστυνομικά κέντρα να υπάρχει ένας συντονισμός, ώστε ανεξάρτητα της αυξημένης κυκλοφοριακής συμφόρησης, να διευκολύνεται η μετάβαση των ασθενών στα νοσοκομεία.
      Τέλος, δεν υπάρχουν στα νησιά ναυαγοσώστες, όπως δεν υπάρχουν και στα ξενοδοχεία. Είναι κάτι που θα πρέπει να λάβετε υπόψη σας. 
      Κύριε Υπουργέ, οι Ολυμπιακοί Αγώνες είναι η μοναδική ευκαιρία για να προβάλουμε τη χώρα μας και τα νησιά μας που έχουν ανάγκη την αύξηση του πληθυσμού, δεδομένου ότι το 60% με 70% των τουριστών μπορεί, κύριοι Κορτσάρη και Κιλτίδη, να εισέρχονται από τις δικές σας περιοχές, αλλά διαμένουν στα νησιά μας. Κατά συνέπεια εμείς είμαστε η μεγαλύτερη πύλη εισόδου.
      ΠΡΟΕΔΡΕΥΩΝ (Παναγιώτης Σγουρίδης): Και ο μεγαλύτερος χώρος φιλοξενίας.
      ΙΩΑΝΝΗΣ ΧΩΜΑΤΑΣ: Αυτή, λοιπόν, η ευκαιρία να μη γίνει αφορμή για δυσφήμιση της χώρας, αλλά ευκαιρία για διαφήμιση.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Κύριε Πρόεδρε, κυρίες και κύριοι Βουλευτές, η συζήτηση από ό,τι είδα δεν περιορίζεται αποκλειστικά και μόνο στα ερωτήματα, τα οποία έχετε θέσει, αλλά έχει επεκταθεί στο σύνολο της υγείας και των προβλημάτων της είτε πρόκειται για τη δημόσια υγεία είτε πρόκειται για τη πρωτοβάθμια περίθαλψη είτε για τη νοσοκομειακή περίθαλψη είτε για τη μετανοσοκομειακή φροντίδα και μάλιστα σε συνάρτηση με παράγοντες που δεν αναφέρονται αποκλειστικά και μόνο στον τομέα της υγείας.
      Όπως είναι πάρα πολύ φυσικό, είναι αδύνατον κάποιος να καλύψει αυτό το εύρος των θεμάτων μέσα στο συγκεκριμένο χρόνο και θα έπρεπε να επιλέξει σε τι από όλα αυτά θα απαντήσει. Για παράδειγμα, μόνο στις ερωτήσεις του κ. Κορτσάρη που τέθηκαν με τρόπο επιτακτικό –«απαντήστε αμέσως και πλήρως»- για να ανταποκριθεί κάποιος, θα έπρεπε να εξαντλήσει αυτό το χρόνο που έχει στη διάθεσή του. 
      Παρά ταύτα, θα φροντίσω να απαντήσω στα γραπτά σας ερωτήματα που συνδέονται εν πολλοίς, αλλά όχι πλήρως, με την εισήγηση της κ. Καρά και ενδεχομένως θα θίξω και τα άλλα θέματα, τα οποία τέθηκαν και αναφέρονται γενικά στην κατάσταση του συστήματος παροχής υπηρεσιών υγείας στη χώρα μας.
      Υποτίθεται ότι δημόσια υγεία δεν υπάρχει. Αυτή είναι μια μηδενιστική αντίληψη, την οποία προσωπικά δεν συμμερίζομαι.
      Για το ότι το σύστημα δημόσια υγείας έχει αδυναμίες, έχει ελλείμματα, έχει ανάγκη να προαχθεί περισσότερο δεν υπάρχει καμία αμφιβολία. Αλλά εν πάση περιπτώσει και σε κάποιο βαθμό υπήρχε και οπωσδήποτε και με την ψήφιση του δικού μας νόμου για τη δημόσια υγεία δημιουργούνται όλοι οι όροι και οι προϋποθέσεις, ούτως ώστε να αναπτυχθεί με ραγδαίους ρυθμούς πολύ περισσότερο και να ολοκληρωθεί.
      Η Νέα Δημοκρατία στο θέμα αυτό είχε ως γνωστόν καταθέσει μια πρόταση νόμου, η οποία περιελάμβανε βασικά υγειονομικές διατάξεις. Παρ’ ότι υποτίθεται ότι αφορούσε στη δημόσια υγεία, στην ουσία ήταν υιοθέτηση ορισμένων υγειονομικών διατάξεων. Εμείς θεωρούμε ότι η δημόσια υγεία πρέπει να αποτελεί ένα βασικό κορμό προάσπισης και προαγωγής της υγείας του πληθυσμού, του ελληνικού λαού και μέσα σε  αυτό το πλαίσιο έχει ακριβώς συνταχθεί ο νόμος για τη δημόσια υγεία, ο οποίος βαθμιαίως και σταδιακά εφαρμόζεται. 
      Πιστεύουμε ότι αυτός ο νόμος έχει όλες εκείνες τις προϋποθέσεις και τους όρους που επιτρέπουν και να υπάρχει ένας κεντρικός σχεδιασμός και αφ’ ετέρου μία αποκεντρωμένη διάρθρωση των υπηρεσιών, μια αποκεντρωμένη διάρθρωση στο επίπεδο της περιφέρειας, στην οποία συγκλίνουν όλοι οι φορείς που έχουν σχέση με τη δημόσια υγεία για μια αποτελεσματική εφαρμογή κάθε σχεδιαζόμενης κεντρικής πολιτικής σε αυτόν τον τομέα.
      Όσον αφορά στην κεντρική πολιτική, ξέρετε ότι υπάρχει ένας πλήρης συντονισμός με τα τρία βασικά όργανα, τα οποία έχουν θεσπιστεί και δεν θα ήθελα τώρα να κάνω πάλι ανάλυση του νόμου αυτού, διότι ήδη τον έχουμε συζητήσει. Πιστεύω ότι με την εφαρμογή του, αν επρόκειτο να συζητήσετε αυτόν τον νόμο ξανά, και κάναμε ένα είδος απολογισμού, είμαι βέβαιος ότι και εσείς θα τον ψηφίζατε.
      Έρχομαι στα συγκεκριμένα ζητήματα που αφορούν στους Ολυμπιακούς Αγώνες. Αναμφισβήτητα, το πώς είναι διαρθρωμένο το σύστημα δημόσιας υγείας έχει άμεση επίπτωση και στα μέτρα τα οποία παίρνει ή θα πάρει κανείς για την ασφαλή από υγειονομικής πλευράς διεξαγωγή των Ολυμπιακών Αγώνων. 
      Αρχίζουν οι ερωτήσεις με το χειρισμό του ύποπτου περιστατικού της άτυπης πνευμονίας. Δημιούργησε μεγάλα ερωτηματικά. Γενικά αναφερόμαστε σ’ ένα ιστορικό το οποίο αποτελεί και τη βάση μιας επιχειρηματολογίας για να αμφισβητηθεί η επάρκεια αυτού του συστήματος. Δηλαδή, το τι έγινε κατά τη διάρκεια της επιδημίας του SARS, το τι έλαβε χώρα στην Ελλάδα, το τι έκανε το Υπουργείο Υγείας και η χώρα μας γενικά για την αντιμετώπιση αυτού του προβλήματος αντιμετωπίζεται σαν να ήταν ένα γεγονός, το οποίο δικαιολογεί αυτές τις αιτιάσεις.
      Εγώ θα έλεγα ότι η χώρα μας πρέπει να είναι περήφανη. Εγώ προσωπικά έτσι αισθάνομαι για τον τρόπο με τον οποίο αντιμετωπίστηκε το SARS. Και αισθάνομαι έτσι όχι μόνο διότι έτσι νιώθω, αλλά και γιατί όλοι οι δείκτες που κατά κάποιο τρόπο εγκυροποιούν αυτόν τον ισχυρισμό είναι θετικοί. Δεν προέρχονται μόνο από το γεγονός ότι τίποτα το αρνητικό δεν προέκυψε, και ότι όλες οι περιπτώσεις αντιμετωπίστηκαν αποτελεσματικά, γρήγορα και με ασφάλεια, αλλά και από το γεγονός ότι σε επίπεδο Ευρωπαϊκής Ένωσης οι πρωτοβουλίες μας και η πολιτική μας επιδοκιμάστηκε πλήρως με την έκτακτη σύγκλιση του Συμβουλίου Υπουργών, με την σύνταξη του σχεδίου συμπερασμάτων που υιοθετήθηκε από όλους και είχε πάρα πολύ ευμενή υποδοχή και κατά τη διάρκεια των συζητήσεων μεταξύ των Υπουργών και τέλος με τις εκ των εν γένει θετικές αντιδράσεις ως προς τον τρόπο με τον οποίο αντιμετωπίσαμε το θέμα από όλους τους παράγοντες σε επίπεδο Ευρωπαϊκής Ένωσης. Όλα αυτά επικυρώνουν αυτό το συναίσθημα. Να αισθάνομαι δηλαδή πραγματικά υπερήφανος.
      Αναφέρεστε στο φιάσκο μιας περιπτώσεως. Για μας το θέμα του SARS ήταν ένα test event που έχει σχέση και με τους Ολυμπιακούς Αγώνες σ’ ένα μη αναμενόμενο γεγονός, χωρίς να είναι κανένας προϊδεασμένος ότι θα υπήρχε αυτό το φαινόμενο. Είμαστε από τους πρώτους που πήραμε άμεσα μέτρα τέτοια, ούτως ώστε να περιορίσουμε τη δυνατότητα εισόδου του ιού. Και λέω να την περιορίσουμε και όχι να την αποκλείσουμε, διότι αυτό δεν είναι δυνατόν. Και όπως απεδείχθη δεν ήταν δυνατόν για καμία χώρα. Και για να περιορίσουμε αυτήν τη δυνατότητα εισόδου του ιού πήραμε μέτρα στις πύλες εισόδου καθώς και με τις συνεννοήσεις που κάναμε με τις ενδιαφερόμενες χώρες και ειδικότερα με την Κίνα. Σε περίπτωση που προέκυπτε θέμα υπήρχε η έγκυρη κατά κάποιο τρόπο εντόπιση του ύποπτου περιστατικού και η ασφαλής αντιμετώπισή του. 
      Αυτό το λεγόμενο φιάσκο σε τι συνίσταται και το αναφέρετε συνεχώς; Παρακαλώ πολύ να μην αναπετάσεται αυτή η σημαία αυτού του «φιάσκου» του περιστατικού, το οποίο περιστατικό απλούστατα εντοπίστηκε σαν ύποπτο από το γιατρό του ξενοδοχείου και μεταφέρθηκε σ’ ένα νοσοκομείο του Ερυθρού Σταυρού. Εκεί πάρθηκαν όλα τα μέτρα, δεδομένου ότι δηλώθηκε ως ύποπτο, σε χώρο που ήταν απολύτως εξασφαλισμένος, με συνθήκες απόλυτης ασφάλειας. Και είπαμε ότι θα μεταφερθεί στη μονάδα που είχε και θάλαμο αρνητικής πίεσης στο Σισμανόγλειο Νοσοκομείο. Για να είμαστε ειλικρινείς, η μεταφορά αυτή καθυστέρησε κάποιες ώρες, από τις 21.45΄ μέχρι τις 2.00΄.
      ΑΘΑΝΑΣΙΟΣ ΓΙΑΝΟΠΟΥΛΟΣ: Για να φτιάξετε τη μονάδα. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Όχι, για να φτιάξουμε τη μονάδα. Είπαμε ότι εγώ είμαι ο «παρατηρητής», εγώ είμαι ο «αδρανής», εγώ είμαι ο «δήθεν». Αλλά σας παρακαλώ όταν μιλώ να μη με διακόπτετε. Δεν επρόκειτο να γίνει μονάδα. Η μονάδα υπήρχε. Απλώς δηλώθηκε ότι δεν είμαστε σίγουροι για την επάρκεια του μηχανήματος εξαερισμού και θα πρέπει να το δοκιμάσουμε. Και η δοκιμή έγινε την τελευταία στιγμή. Εν τω μεταξύ αυτές τις ώρες είχαν παρθεί όλα τα μέτρα από υπεύθυνο λοιμωξιολόγο του Ερυθρού Σταυρού σε πλήρως εξασφαλισμένο χώρο από κάθε περίπτωση μολυσματικής επέκτασης του περιστατικού αν υπήρχε το SARS, με όλα τα μέτρα ασφάλειας. Και μετά από λίγες ώρες μεταφέρθηκε σ’ αυτήν τη μονάδα.  Αυτό είναι το περιβόητο φιάσκο.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ )
      Για μας δεν ήταν φιάσκο. Ούτε και οι άλλες περιπτώσεις ήταν φιάσκο. Ούτε ήταν και εκείνη η αιτίαση ότι ανακοινώνονται περιστατικά που δεν είναι SARS και ανακοινώνονται μόνο και μόνο για να δημιουργήσουν εντυπώσεις τη μία μέρα και την άλλη μέρα να λέμε ότι ναι, ολιγωρούμε, δεν έχουμε κάνει τίποτα, ενδεχομένως δεν είμαστε ειλικρινείς, ενδεχομένως υπάρχουν και άλλες περιπτώσεις SARS. Νομίζω ότι κάνω λάθος που είπα την άλλη μέρα. Την ίδια μέρα και από διαφορετικούς ανθρώπους, αλλά και από τους ίδιους ανθρώπους ακούγαμε διαφορετικά πράγματα σε διαφορετικές ώρες.
      Δεν νομίζω ότι αυτή ήταν μια σωστή αντιμετώπιση μιας περιόδου κρίσης που τεστάρεται κατά κάποιον τρόπο και δοκιμάζεται όχι μόνο η επάρκεια ενός συστήματος, αλλά και η εικόνα μιας χώρας.
      Αναφέρεται στην ερώτηση ότι ρίχτηκε το μπαλάκι στα ξενοδοχεία. Καμία σύσταση δεν έγινε στα ξενοδοχεία, απλούστατα σε ερώτηση ενός δημοσιογράφου ειπώθηκε ότι όλοι οι Έλληνες και όλοι οι φορείς πρέπει να λάβουν υπόψη τους αυτό το γεγονός και  φυσικά οι ξενοδόχοι, τα πρακτορεία κλπ. πρέπει να πάρουν τα αντίστοιχα μέτρα, να έχουν επίγνωση του γεγονότος. Είμαστε από τις λίγες εκείνες χώρες που προσπαθήσαμε  να μη δημιουργήσουμε κλίμα πανικού, όπως στην Ιταλία, όπου πάρθηκαν υπερβολικά μέτρα με αποτέλεσμα τεράστια προβλήματα. Στη χώρα μας δημιουργήθηκαν τα ολιγότερα προβλήματα από οποιαδήποτε άλλη χώρα. Και συγχρόνως πετύχαμε να  εγκαταστήσουμε ένα αίσθημα ασφάλειας ότι τα πράγματα βαίνουν καλώς.
      Θα παραλείψω εκείνο το καταπληκτικό ότι γνωρίζαμε το αρνητικό αποτέλεσμα του δεύτερου τεστ που είχε γίνει στη Θεσσαλονίκη για τον Κινέζο και παρ’ όλα αυτά δεν το ανακοινώσαμε. Η εξέταση είχε γίνει στις 9.30΄ το βράδυ και η συνέντευξη Τύπου ήταν στις 6.30΄ το απόγευμα. Αλλά αυτά τα παραλείπω. Το αναφέρω όμως ως ένδειξη της κάποιας πρόθεσης που υπάρχει αντί να προφυλάσσεται η εικόνα της χώρας, να βρίσκεται οποιαδήποτε αφορμή και μερικές φορές να κατασκευάζουμε κιόλας καταστάσεις που είναι δυνατόν να μας εκθέσουν συνολικά ως  χώρα.
      Έρχομαι στο δεύτερο ερώτημα. Θα ήθελα να απαντήσω στον κ. Κορτσάρη. Το τελευταίο είναι με τον Κινέζο, που βρίσκεται στο στρατιωτικό νοσοκομείο. Βρίσκεται εκεί γιατί έχει μια λοβώδη πνευμονία και κάποιος γιατρός τον πήγε στο στρατιωτικό νοσοκομείο. Δεν τον πήγε εκεί γιατί δεν υπήρχαν δυνατότητες σε άλλα νοσοκομεία.
      ΝΙΚΟΛΑΟΣ ΚΟΡΤΣΑΡΗΣ: Τουλάχιστον αυτά δεν απεργούν.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Θα μπορούσε σε κάποιο άλλο. Δεύτερον είμαστε από τις χώρες που διατηρούμε μια ετοιμότητα και αυτήν τη στιγμή έχουμε ενεργές εξήντα μία κλίνες σε θαλάμους αρνητικής πίεσης. Είναι λίγες. Θεωρούμε ότι είναι όμως επαρκείς και μάλιστα σε περίοδο που δεν υπάρχει θέμα. Παρά ταύτα τις διατηρούμε για να είμαστε σε ετοιμότητα. Δεν χρησιμοποιούνται για τίποτε άλλο. Είναι διαθέσιμες μόνο γι’ αυτό το ενδεχόμενο. Μερικές από αυτές είναι έτοιμες να μετατραπούν και σε ΜΕΘ, για να αντιμετωπίζουν βαριά περιστατικά. 
      Αναφέρθηκε παρεμπιπτόντως το θέμα των ΜΕΘ. Γίνεται εκμετάλλευση με τις κλίνες των ΜΕΘ. Λέγεται ότι έχουμε εξακόσιες κλίνες και από αυτές δεν λειτουργούν περίπου εκατό παρά μόνο τόσο τοις εκατό, μια μικρή ποσοστιαία αναλογία σε σχέση με το σύνολο των κρεβατιών και συνεπώς δεν είναι επαρκής.  Και έτσι αναγκάστηκε άρρωστος αντί να νοσηλευτεί σε ΜΕΘ των Αθηνών, όπου τελικά νοσηλεύτηκε να πάει στα Γιάννενα. Ως εάν το αεροπλάνο που θα έκανε δέκα λεπτά παραπάνω να πάει στα Γιάννενα, ήταν το μεγάλο θέμα και να δημιουργηθεί το τεράστιο πρόβλημα.
      Στο θέμα των ΜΕΘ έχω να πω το εξής: Εκεί που στις αρχές του ΄90 υπήρχαν 100, τώρα έχουμε περίπου 600 και ελπίζουμε να έχουμε περισσότερες. Πόσες περισσότερες; Φυσικά όχι τις τρεις χιλιάδες, πέντε χιλιάδες, δέκα χιλιάδες ΜΕΘ γιατί αν σοβαρά το υποστηρίζετε αυτό, να δηλωθεί ότι πρέπει να έχουμε τόσες.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Στον κ. Ρούσσο να απαντήσετε. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας Πρόνοιας): Με τον κ. Ρούσσο θα κάνω μια επιστημονική συζήτηση σε άλλο χώρο. Εδώ κάνουμε μια πολιτική συζήτηση και θα ήθελα να μου πείτε αν η Νέα Δημοκρατία ισχυρίζεται ότι θα πρέπει να έχουμε πέντε χιλιάδες έως δέκα χιλιάδες κλίνες ΜΕΘ.
      ΝΙΚΟΛΑΟΣ ΚΟΡΤΣΑΡΗΣ: Εγώ είπα αυτό που είπε ο κ. Ρούσσος. Οι τετρακόσιες πενήντα κλίνες είναι ελάχιστες. Ελάτε ένα βράδυ στη Φλώρινα με μια κρανιοεγκεφαλική κάκωση. Παρακαλάμε νοσοκομεία της Θεσσαλονίκης να τη δεχθούν, αλλά δεν μας δέχονται.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας Πρόνοιας): Καλό θα είναι να αναπτυχθούν οι κλίνες ΜΕΘ. Αναπτύσσονται διαρκώς και περισσότερες και στην Αττική και στην περιφέρεια. Αναπτύχθηκαν έξι στη Λαμία και λειτουργούν. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Υπολειτουργούν. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας Πρόνοιας): Δεν ξέρω σε ποιο βαθμό λειτουργούν, πάντως λειτουργούν κλίνες ΜΕΘ. Επίσης, θα αρχίσουν να λειτουργούν κλίνες ΜΕΘ στο «Αττικό» νοσοκομείο το οποίο θα λειτουργήσει ικανοποιητικά και τότε όχι μόνο θα είναι το καλύτερο νοσοκομείο της χώρας, αλλά και το καλύτερο νοσοκομείο στην ευρύτερη περιοχή.
      Οι ρυθμοί ανάπτυξης κλινών ΜΕΘ περιορίζονται από ορισμένους παράγοντες. Κάθε προστιθέμενη κλίνη ΜΕΘ σημαίνει τρομακτική αναβάθμιση του νοσοκομείου. Δεν είναι δυνατόν να δημιουργούνται ΜΕΘ οπουδήποτε, διότι απαιτείται ένας υποστηρικτικός μηχανισμός, ο οποίος από πλευράς κόστους και από πλευράς ανθρώπινου δυναμικού εκτείνεται πέραν της μιας κλίνης, των δύο ανθρώπων, του ενός αναπνευστήρα κ.λπ.. Απαιτείται επέκταση της συνολικής υποδομής του νοσοκομείου για να προστεθεί μια κλίνη ΜΕΘ. 
      Βέβαια χρειάζονται ακόμα μερικές κλίνες ΜΕΘ για να φθάσουμε στο μέσο επίπεδο, το οποίο έχει η προηγμένη υγειονομικά και από πλευράς περίθαλψης Ευρώπη. 
      Όσον αφορά το θέμα της προνοσοκομειακής περίθαλψης και σε σχέση με τους Ολυμπιακούς Αγώνες γνωρίζετε την ιστορία του ΕΚΑΒ και από πλευράς ασθενοφόρων και από πλευράς ελικοπτέρων και προσωπικού. Βρίσκεται στο τελικό στάδιο η απόφαση που θα εκδοθεί από το Ελεγκτικό Συνέδριο μέσα σ’ αυτήν την εβδομάδα ή στις αρχές της επόμενης, ώστε να είμαστε ελεύθεροι για να προβούμε σ’ εκείνες τις διαδικασίες για την προμήθεια ασθενοφόρων και κινητών μονάδων. Ήδη έχει γίνει η προμήθεια των μοτοσικλετών. Και τα μισά απ’ όλα αυτά να πάρουμε –που θα τα πάρουμε όλα- θα είναι υπέρ επαρκή για τους Ολυμπιακούς Αγώνες.
      Όσον αφορά το προσωπικό ήδη έχουν προσληφθεί τριακόσιοι. Θα αναρτηθούν δε πίνακες από το ΑΣΕΠ για άλλους τριακόσιους. Τώρα στο πρόγραμμα που υπάρχει για τις προσλήψεις, υπάρχουν άλλοι τριακόσιοι.
      Δηλαδή υπάρχει προσωπικό και υλικοτεχνική υποδομή για το ΕΚΑΒ που είναι σημαντική. Το σημαντικότερο είναι ότι έχει επιτευχθεί σ’ ένα πάρα πολύ σύντομο χρονικό διάστημα, που δεν έχει προηγούμενο.
      Νομίζω ότι δεν πρέπει να ανησυχούμε για την προ νοσοκομειακή φροντίδα στους Ολυμπιακούς Αγώνες. 
      ΝΙΚΟΛΑΟΣ ΚΟΡΤΣΑΡΗΣ: Για τη Φλώρινα;
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Για τη Φλώρινα ξέρω ότι πρόκειται να είναι ένα. Όμως ειπώθηκε από τον κ. Κηλτίδη για τη Θεσσαλονίκη, για το ΠΕΔΥ. Το είδατε, κύριε Κιλτίδη, τώρα τελευταία; Τυχαίνει να το έχω δει και πριν από μερικούς μήνες, που ήταν πλήρως εξοπλισμένο. Το κτήριο είναι καταπληκτικό. Το ξαναείδα και τώρα και αυτές τις μέρες πρόκειται να λειτουργήσει. Υπήρξαν κάποιες γραφειοκρατικές δυσκολίες, αλλά είναι έτοιμο. Αναφέρομαι αυτήν τη στιγμή σε αυτά που γνωρίζω, μιλάω για το ΠΕΔΥ Θεσσαλονίκης. 
     Κυρία Καρά, επαναλαμβάνω το κτήριο του ΠΕΔΥ είναι έτοιμο, ο εξοπλισμός επίσης έτοιμος και όπως είπατε είναι τόσο έτοιμος, ώστε ήδη να θεωρείται ως απηρχαιωμένος ενδεχομένως. Ίσως σ’ αυτό να έχετε δίκιο, αλλά όταν πάρθηκε ήταν ο πιο σύγχρονος εξοπλισμός.
     Τώρα γιατί δεν λειτουργεί; Υπήρχαν κάποια προβλήματα, που εξακολουθούμε να έχουμε, και δεν έχουν σχέση με το κτήριο και τον εξοπλισμό, αλλά με τον περιβάλλοντα χώρο και συγκεκριμένα με την ηλεκτροδότηση. Υπήρχαν κάποιες ενστάσεις στο Συμβούλιο της Επικρατείας από την Αρχαιολογική Υπηρεσία για τα υπόγεια καλώδια. Έχουμε έρθει σε επαφή με τη ΔΕΗ και προς το παρόν ζητάμε  να προβεί σε εναέρια σύνδεση, ώστε να λειτουργήσει. Δεν υπάρχει άλλος λόγος, υπάρχει εκεί μια υστέρηση και ελπίζουμε να την καλύψουμε. 
     Όσο για τα εργαστήρια, υπάρχει ένα δίκτυο εργαστηρίων και ως εργαστηριακή το ξέρετε καλύτερα. Και στο Πανεπιστήμιο Αθήνας και Θεσσαλονίκης υπάρχει μια διασύνδεση αρκετά ικανοποιητική όπως επίσης ικανοποιητικό είναι το σύστημα μηχανοργάνωσης, ώστε η μετάδοση των αποτελεσμάτων να γίνει αυτομάτως. Όσον αφορά τον εξοπλισμό τους συνεχώς τροφοδοτούνται με όργανα, τα οποία χρειάζονται ώστε να είναι έτοιμα και σήμερα και οπωσδήποτε και κατά τη διάρκεια τέλεσης των Ολυμπιακών Αγώνων.
     Μιλάτε για το ΚΕΕΛ που έχει αναλάβει την επιδημιολογική επιτήρηση. Από τη θέση αυτήν μπορώ να το συγχαρώ για τη δουλειά που κάνει, το έχει αποδείξει μέχρι τώρα, και οπωσδήποτε θα το αποδείξει και κατά τη διάρκεια των Ολυμπιακών Αγώνων.
Αν θέλουμε να κάνουμε επιδημιολογική επιτήρηση και να αξιολογήσουμε εάν η άλφα ή η βήτα λοίμωξη αποτελεί επιδημία ή όχι, θα πρέπει να έχουμε επιδημιολογικά δεδομένα και αυτήν τη δουλειά το ΚΕΕΛ την κάνει με πολλούς τρόπους. Φυσικά για να κάνει αυτήν τη δουλειά, χρειάζεται χρήματα. 
      Λέτε ότι ενώ επρόκειτο να πάρει 1.800.000 ευρώ, δεν πήρε ούτε 1 ευρώ. 
      ΜΑΡΙΑ ΚΑΡΑ: Τον περασμένο Μάιο που πρωτοκατατέθηκε, κύριε Υπουργέ. 
      ΚΩΝΣΤΑΝΤΙΝΟΣ ΚΙΛΤΙΔΗΣ: Τον περασμένο Μάιο, κύριε Υπουργέ, δεν είχε ούτε κωδικό! 
      ΜΑΡΙΑ ΚΑΡΑ: Να μας απαντήσετε τώρα πόσα θα πάρει!
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Θα σας απαντήσω. 
      ΕΛΠΙΔΑ ΤΣΟΥΡΗ (Υφυπουργός Υγείας και Πρόνοιας): Αυτό που λέτε θα μπορούσε να είναι στο κείμενο της ερώτησής σας. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μην απαντάτε, δεν κάνει!
      ΠΡΟΕΔΡΕΥΩΝ (Κωνσταντίνος Βρεττός): Μην απαντάτε, κυρία Τσουρή. Σας παρακαλώ, πολύ. Ένας θα μιλάει.
      ΕΛΠΙΔΑ ΤΣΟΥΡΗ (Υφυπουργός Υγείας και Πρόνοιας): Απαντώ στον κ. Κιλτίδη. 
      ΠΡΟΕΔΡΕΥΩΝ (Κωνσταντίνος Βρεττός): Συνεχίστε, κύριε Υπουργέ. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Το ΚΕΕΛ έχει πάρει 750 χιλιάδες ευρώ συν 151 εκατομμύρια ευρώ για την εκπαίδευση. Τα υπόλοιπα από αυτό το ποσό έχουν εγκριθεί και μένουν ακριβώς για την πρόσληψη του προσωπικού που είναι απαραίτητο. Αυτά αθροίζουν το 1.800.000 ευρώ.
      Πέρα όμως από αυτά, το ΚΕΕΛ έχει πάρει άλλα 2.000.000 ευρώ εκτάκτως. Συνεπώς όχι μόνο καλύπτεται το 1.800.000 ευρώ, αλλά έχει πάρει και 2.000.000 παραπάνω. Ελπίζω να είναι ικανοποιητική η απάντηση. 
      ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, ο κύριος Υπουργός έχει πάρει χρόνο και από τη δευτερολογία του, γιατί βλέπω ότι του έχετε δώσει άλλα πέντε λεπτά. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Αν ο κύριος Πρόεδρος μού πει ότι πρέπει να ολοκληρώσω, θα ολοκληρώσω, κύριε συνάδελφε. 
      ΠΡΟΕΔΡΕΥΩΝ (Κωνσταντίνος Βρεττός): Ναι, κύριε Κακλαμάνη. Συνεχίστε, κύριε Υπουργέ. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Όσον αφορά το συντονισμό και συνολικά το θέμα της υγείας, όπως και τα περί παρατηρητή και περί αδρανούς Υπουργείου που ακούστηκαν από τον κ. Κακλαμάνη και τον κ. Γιαννόπουλο, τα ακούω καθημερινά. Είναι τόσο στερεότυπα, ούτως ώστε νομίζω ότι δεν χρειάζεται να απαντήσω. 
      Ωστόσο, επειδή αναφέρθηκε ειδικά στο θέμα του Γενικού Κρατικού και θρηνολόγησε, όσον αφορά την κατάσταση που επικρατεί στα χειρουργεία, εκείνο που θα ήθελα να πω είναι ότι φυσικά εκτός από το πρόγραμμα των Ολυμπιακών Εξωραϊστικών Παρεμβάσεων, όπως ονομάζονται, υπάρχει η προοπτική ανέγερσης καινούργιων χειρουργείων ύψους 4 δισεκατομμυρίων.   
      Ξέρετε πάρα πολύ καλά ότι εν τω μεταξύ έχουν γίνει καινούργια χειρουργεία σε μία σειρά από νοσοκομεία, όπως στο Ασκληπιείο Βούλας, στο Σωτηρία, στο Τζάνειο, στο Γενικό Κρατικό Νίκαιας, στο Σισμανόγλειο, στην Ελπίδα, στη Παμμακάριστο, στο Αττικό και φυσικά θα αναπτυχθούν και τα υπόλοιπα. 
      Συνεπώς δεν νομίζω ότι είναι σωστό να απομονώνετε αυτό το περιστατικό των χειρουργείων του Γενικού Κρατικού για να διεκτραγωδήσετε μια κατάσταση ελεεινή στο σύστημα των χειρουργείων των νοσοκομείων της Ελλάδας.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Υπουργέ, ελάτε να τα δείτε στο Λαϊκό. Μην επαίρεστε για το Αττικό! 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Θα τα δω. 
      Κύριε Γιαννόπουλε, δεν μπορείτε να μιλάτε με τρεις γλώσσες ούτε να κρατάτε τρία καρπούζια στην ίδια μασχάλη! Δεν μπορεί τη μια στιγμή να μας λέτε για τους καθηγητές, την άλλη στιγμή να μας λέτε ότι εσείς οι καθηγητές δεν έχετε τίποτα και ότι σας κοροϊδεύουν και την άλλη στιγμή έτσι το ΕΣΥ, έτσι οι καθηγητές, έτσι το πανεπιστήμιο, ανάλογα με το ακροατήριο στο οποίο απευθύνεστε. Πάρτε επιτέλους μία θέση! Θέλετε το Νοσοκομείο Αττικό, επειδή αυτό αναφέρετε συνέχεια, να λειτουργήσει ως πανεπιστημιακό; Αν το θέλετε, υποστηρίξτε το!
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Το θέλουμε, αλλά θα πρέπει να το χρηματοδοτήσετε, κύριε Υπουργέ! 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Υποστηρίξτε το αντί να το διαβάλλετε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Δεν το διαβάλλουμε, το υποστηρίζουμε. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Να το στηρίξετε και να είστε κατά κάποιον τρόπο σωστός, αντικειμενικός στο μέτρο που μπορείτε. Ένας αντιπολιτευτικός λόγος είναι δικαιολογημένος. Όμως, ένας διαστρεβλωτικός λόγος, ο οποίος καταλήγει σε μια μηδενιστική αντίληψη για τα πάντα, δεν νομίζω ότι σας ταιριάζει. Γι’ αυτόν το λόγο, λοιπόν, αφήστε το Αττικό. Δώστε συγκεκριμένες απαντήσεις.
      Μου μένει ελάχιστος χρόνος για το θέμα του συντονισμού. Θα μπορούσα να πω πολλά, αλλά απλώς λέω καταληκτικά ότι ο συντονισμός θεωρούμε ότι είναι επαρκής στο χρόνο που βρισκόμαστε. Βελτιώνεται συνεχώς και ελπίζουμε ότι δεν υπάρχει θέμα συντονισμού. Άλλωστε το SARS ή τη σαλμονέλα ή όλα αυτά τα περιστατικά τα αναφέρετε σαν να ήταν τρομακτικά και σαν να συνέβησαν μόνο στην Ελλάδα και πουθενά αλλού. Η σαλμονέλα –υποτίθεται- δημιούργησε κλίμα εθνικού διασυρμού. 
      ΠΡΟΕΔΡΕΥΩΝ (Κωνσταντίνος Βρεττός): Ολοκληρώστε, κύριε Υπουργέ.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Θα ήθελα να πω ότι ο συντονισμός θα είναι περισσότερο επαρκής συντομότερα απ’ ό,τι νομίζετε. Θα μου δώσετε τη δυνατότητα να επανέλθω, κύριε Πρόεδρε. Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Πριν δώσω το λόγο στον κ. Κακλαμάνη να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού  προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΥ ΒΕΝΙΖΕΛΟΥ» με θέμα: «Η Ελλάδα των Βαλκανικών Πολέμων 1912-1913» , πενήντα πέντε μαθητές και τρεις συνοδοί-καθηγητές από το Ενιαίο Λύκειο Αναβρύτων.
     Η Βουλή τους καλωσορίζει.
     (Χειροκροτήματα απ’ όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Νικήτας Κακλαμάνης.
     ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, κύριοι συνάδελφοι, ξεκινώντας θέλω να απευθυνθώ στους συναδέλφους μου της Νέας Δημοκρατίας και να τους πω να πάψουν να εκπλήσσονται για το ότι άλλα λέει ο Υπουργός από του Βήματος της Βουλής και άλλα τους απαντούν οι Υφυπουργοί στις γραπτές ερωτήσεις τους. Δεν έχετε αντιληφθεί, κύριε συνάδελφε, ότι σ’ αυτό το Υπουργείο δεν γνωρίζει η αριστερά τι ποιεί η δεξιά της; Δεν είναι  η πρώτη φορά. Πρόκειται περί χάους.
     Ξεκινώ -διότι αυτός είναι, δυστυχώς, ο ρόλος του Κοινοβουλευτικού Εκπροσώπου- από μερικές σύντομες απαντήσεις στην τριαντάλεπτη ομιλία του κυρίου Υπουργού. Μόνο για το «Υγεία 2004» δεν μας είπατε, κύριε Υπουργέ. Αφιερώσατε δεκαπέντε λεπτά για να μας πείσετε πόσο εξαιρετικά αντιμετωπίσατε το θέμα της επιδημίας SARS. Και μόνο ότι αφιερώσατε δεκαπέντε λεπτά και δεκατρία δευτερόλεπτα –τα χρονομέτρησα- δείχνει πόσο ικανοποιημένος είστε και εσείς. 
     Διερωτώμαι αν ήταν οι Ολυμπιακοί Αγώνες εκείνη την εποχή και έπαιρναν χαμπάρι κάποια κανάλια που πολύ μας συμπαθούν ως χώρα ότι δεν υπήρχε ούτε ένας θάλαμος αρνητικής πίεσης κατά τη στιγμή που διαπιστώθηκε –ευτυχώς- το μη κρούσμα, αν θα είχαμε διαπομπευθεί σε ολόκληρο τον κόσμο ή όχι. Αν αυτό εσάς σας ικανοποιεί ως Υπουργό Υγείας, με γεια σας με χαρά σας. 
     Ξεκινώ από το θέμα στο οποίο καταλήξατε, το ΕΚΑΒ. Δεν μου λέτε, κύριε Υπουργέ, το επιχειρησιακό πρόγραμμα, το οποίο έχει καταθέσει και στο 2004 και σε σας και στα άλλα συναρμόδια Υπουργεία ο μόλις μέχρι χθες Πρόεδρος του ΕΚΑΒ ο κ. Ρέσος το έχετε υπόψη σας; Αν το έχετε υπόψη σας, εμείς σήμερα θέλουμε στη δευτερολογία σας –και θα σας δώσουμε ανοχή χρόνου παρ’ όλο που αναλώσατε το χρόνο της δευτερολογίας- να μας πείτε τι έχει υλοποιηθεί. Θα πάρετε μια-μια σελίδα το επιχειρησιακό πρόγραμμα που έχει υποβάλει ο κ. Ρέσος με ημερομηνία 31/10/2002 και θα μας πείτε λέξη-λέξη τι έχει υλοποιηθεί.  
     Δεύτερον, μας είπατε για τα ασθενοφόρα. Είπατε ότι μέσα στην προσεχή εβδομάδα θα βγει απόφαση του Ελεγκτικού Συνεδρίου. Την περιμένουμε και θα την διαβάσουμε με πολύ μεγάλη προσοχή. Αντιλαμβάνεσθε τι εννοώ.
      Από εκεί και πέρα μας διαβεβαιώνετε ότι μέσα στην Άνοιξη θα έχετε τα τριακόσια ασθενοφόρα. Αυτό είπατε τώρα εδώ από του Βήματος της Βουλής. Έχουν γραφτεί στα Πρακτικά αυτά. Βεβαίως δεν μας διαβεβαιώσατε αν θα έχει συμπληρωθεί και ο εσωτερικός εξοπλισμός των ασθενοφόρων. Διότι γνωρίζετε ότι δεν θα τα πάρουμε πλήρως εξοπλισμένα. Κάποια εταιρεία, που έχει συμβληθεί με την προμηθεύτρια εταιρεία, θα κάνει τον εσωτερικό εξοπλισμό. Παρακαλώ σημειώστε το, να μας πείτε αν μας διαβεβαιώνετε ότι και αυτός ο εξοπλισμός των τριακοσίων  ασθενοφόρων θα είναι έτοιμος την Άνοιξη του 2004, όπως μας είπατε. Όσον αφορά το προσωπικό τους, θέλω να δω πότε θα τελειώσει η εκπαίδευση.
     Και μια και μιλούμε για προσωπικό, δεν μου λέτε, κύριε Υπουργέ: οι 3000 εθελοντές υγείας –που η παρακαθήμενή σας κ. Τσουρή μου είχε απαντήσει ορθώς ότι χρειάζονται- βρέθηκαν; Διότι εγώ έχω τώρα εδώ την απάντηση του «ΑΘΗΝΑ 2004», του κ. Σπανουδάκη, που είναι υπεύθυνος γενικότερα για τους εθελοντές, που μου λέει ότι δεν έχει βρεθεί ούτε το 10%. Και απευθυνθήκατε στις Ένοπλες Δυνάμεις και, ενώ στην αρχή είχατε ζητήσει συνολικό προσωπικό οκτακόσια πενήντα άτομα, μέχρι και που βάλατε διαφημίσεις μέσα στα ιατρικά περιοδικά και ζητάτε πλέον τρεις χιλιάδες άτομα.
     Για πείτε μου, λοιπόν, κύριε Υπουργέ, πώς την έχετε δει τώρα εσείς την ιστορία στο Υπουργείο Υγείας; Κατά τη διάρκεια των Ολυμπιακών Αγώνων θα αδειάσουν τα στρατιωτικά νοσοκομεία από το προσωπικό τους; Θα πάρουμε όλους τους γιατρούς από τις μονάδες; Γιατί, για να ζητάτε τρεις χιλιάδες άτομα από τις Ένοπλες Δυνάμεις –και αυτά είναι και στην ιστοσελίδα του Υπουργείου Εθνικής Άμυνας- πρέπει να τα αδειάσετε τα στρατιωτικά νοσοκομεία. 
     Για πείτε μου, λοιπόν, πού είναι αυτό το περίφημο πρόγραμμα με το οποίο θα προσελκύατε εθελοντές υγείας από το χώρο της υγείας; Θέλετε εκατόν πενήντα φυσιοθεραπευτές και μέχρι στιγμής έχουν εκδηλώσει ενδιαφέρον μόνο οκτώ , με βάση αυτά που λέει η ιστοσελίδα του «ΑΘΗΝΑ 2004». Αυτά όλα πότε θα τα κάνετε; Πότε θα μας απαντήσετε, κύριε Υπουργέ; 
     Θέλετε να πάμε παρακάτω; Έχετε μπει στην ιστοσελίδα του Υπουργείου Δημόσιας Τάξης και του Υπουργείου Εθνικής Άμυνας, για να δείτε τι γράφει για την αντιμετώπιση ενδεχόμενου βιοχημικού τρομοκρατικού κτυπήματος; Τα δύο αυτά Υπουργεία έχουν βγάλει πρόγραμμα αντιμετώπισης τέτοιων πραγμάτων. Το Υπουργείο Υγείας βέβαια δεν έχει βγάλει μέχρι αυτή τη στιγμή που μιλάμε. 
     Λέει, λοιπόν αυτό το πολυσέλιδο σχέδιο, στην αρχή του μάλιστα –και σας το διαβάζω επί λέξει- προβλέπει μεταξύ άλλων την προμήθεια συστημάτων μαζικής απολύμανσης σε δεκατρία  νοσοκομεία του Λεκανοπεδίου. Για πείτε μου, σε πόσα έχετε πάρει τέτοια συστήματα μέχρι στιγμής; Ούτε σ’ ένα! Προβλέπει συστήματα πολλαπλών ανιχνεύσεων και ελέγχου στεγανότητας, ειδικές προστατευτικές στολές και πτυσσόμενες δεξαμενές απολύμανσης προσωπικού, φορητές συσκευές παροχής οξυγόνου, αντιασφυξιογόνες μάσκες και ειδικές στολές για το προσωπικό ασφαλείας και άλλα. Πού βρίσκεται αυτή η ιστορία, κύριε Υπουργέ; Περιμένουμε να μας πείτε στη δευτερολογία σας. 
     Όλα αυτά δεν σας τα λέει η Νέα Δημοκρατία, η «κακόπιστη» Αντιπολίτευση. Αυτά σας τα λέει το σχέδιο του Υπουργείου Δημόσιας Τάξης και του Υπουργείου Εθνικής Άμυνας, κύριε Υπουργέ. Θέλουμε, λοιπόν, να μας πείτε πού βρίσκεται αυτή η ιστορία. Εγώ σας τα διαβάζω επί λέξει. 
     Συνεχίζει παρακάτω: Όσον αφορά το συνολικό κόστος του σχεδίου, αυτό υπολογίζεται σε 28 εκατομμύρια ευρώ για τον εξοπλισμό συν 3 εκατομμύρια ευρώ για την εκπαίδευση. Θέλουμε να μας πείτε εάν αυτά τα 31 εκατομμύρια ευρώ τα έχει η Κυβέρνηση. Θέλουμε να μας πείτε από πού θα βγουν αυτά τα 31 εκατομμύρια ευρώ. Μπορεί να μην είναι από το Υπουργείο Υγείας, δεν ξέρω. Και θέλουμε να μας διαβεβαιώσετε ότι από τον τάδε Υπουργό τα έχετε. 
     Και μια και μιλάμε για την Αθήνα –δεν είναι βέβαια μόνο η Αθήνα και το Λεκανοπέδιο, αλλά εδώ θα πέσει το κύριο βάρος- πώς έχετε δει τώρα την ιστορία; Γιατί θέλω να το συνδέσω με το τέλος, αν και γι’ αυτό θα συζητήσουμε εκτενώς σε άλλη επερώτηση που σας ετοιμάζουμε για το Αττικό Νοσοκομείο. Εσείς, για να λειτουργήσετε το Αττικό όπως-όπως, έχετε διαλύσει το Σισμανόγλειο, το οποίο είναι ολυμπιακό νοσοκομείο, ως εκ της θέσης του είναι δίπλα στο σημείο που θα γίνονται οι αγώνες. Του ξηλώσατε τον μαγνητικό τομογράφο και τον πήγατε κάτω.
      Ο κάτω δεν κάνει τώρα για το Σισμανόγλειο και λέτε ότι θα τον πάτε στην Πολυκλινική του ολυμπιακού χωριού. Έχετε διαλύσει τις κλινικές. Σας ήρθε το έγγραφο των εργαζομένων που έβγαλε χθες το Σισμανόγλειο; Και το έχετε χαρακτηρίσει ολυμπιακό νοσοκομείο. 
      Μια και μιλώ για την Πολυκλινική, πότε επιτέλους θα τελειώσει; Πρώτη απάντηση του κ. Νασιώκα, Ιούνιος του 2003. Πέρασε ο Ιούνιος του 2003. Δεύτερη απάντηση του κ. Νασιώκα –τις έχω εγγράφως τις απαντήσεις και δεν πιστεύω ότι τις αμφισβητεί- Δεκέμβριος του 2003. Ερωτώ, λοιπόν, σήμερα: Τα Χριστούγεννα θα μας παραδώσετε με το κλειδί στο χέρι την Πολυκλινική;  Και όταν σας ρωτώ πότε θα παραδοθεί η Πολυκλινική με το κλειδί στο χέρι, εννοώ τον εξοπλισμό και όχι μόνο το κατασκευαστικό μέρος. Κύριε Υπουργέ, στις 31.12.2003 –αυτό που με διαβεβαιώνει ο Υφυπουργός σας εγγράφως, παρά την εξάμηνη καθυστέρηση, που την δεχθήκαμε- θα είναι έτοιμη η Πολυκλινική; Δηλαδή την 1η Ιανουαρίου του 2004 θα αρχίσουν τα test events; Θέλω μια ξεκάθαρη απάντηση σήμερα, όπως θέλω να μου πείτε που βρισκόμαστε σήμερα σε σχέση με το αρχικό κόστος της Πολυκλινικής. Εγώ κατέθεσα χαρτί –το είδε ο κ. Νασιώκας στην ερώτηση που του είχα κάνει- ότι ήδη έχουμε υπερβεί κατά 500.000 ευρώ το αρχικό κόστος. Θέλω να μου πείτε σήμερα πού βρίσκεται αυτό το κόστος της Πολυκλινικής.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ ΨΑΡΟΥΔΑ) 
     Μια και μιλάμε για χρήματα, να μου πείτε και κάτι άλλο που έχει πάρα πολύ ενδιαφέρον, μια και βλέπω ότι αυτή η εταιρεία σαρώνει τα προγράμματα του Υπουργείου Υγείας. Προκηρύξατε διαγωνισμό για μονάδα διοικητικής υποστήριξης του επιχειρησιακού προγράμματος Ολυμπιακών Αγώνων «ΥΓΕΙΑ 2004». Αφού αυτός ο διαγωνισμός πέρασε από τα δέκα κύματα, τον Απρίλιο του 2003 τον κατοχυρώσατε σε μια πολύ συγκεκριμένη εταιρεία: Ένωση Εταιρειών Διαδικασία Α.Ε. - Ε.Ε.Ο. GROUP. Κατά σύμπτωση αυτή η εταιρεία –αν δεν το ξέρετε, σας ενημερώνω- πήρε και ένα πρόγραμμα προσφάτως «ΥΓΕΙΑ ΓΙΑ ΤΟΝ ΠΟΛΙΤΗ»-και υποτίθεται θα υποστήριζε τη μεταρρύθμιση του κ. Παπαδόπουλου, την οποία σεις ξηλώνετε- και μαθαίνω ότι μέσα στη συμφωνία υπάρχει και ένας κύριος που έχει δικηγορικό γραφείο στην Αθήνα, που πήρε 17%  για τις νομικές συμβουλές που θα δίνει γι’ αυτήν τη δουλειά: «ΥΓΕΙΑ ΓΙΑ ΤΟΝ ΠΟΛΙΤΗ». Οι κακές γλώσσες βέβαια μιλάνε περί διοδίων. Εγώ δεν θέλω να ακούω τις κακές γλώσσες. 
     Ας έρθω τώρα στην εταιρεία που πήρε τη μονάδα διοικητικής υποστήριξης στους Ολυμπιακούς Αγώνες «ΥΓΕΙΑ 2004».  Θέλω σήμερα να μας πείτε τι δουλειά θα κάνει αυτή η εταιρεία που δεν θα μπορούσε να την κάνει το Υπουργείο Υγείας και τις δώσατε πρόγραμμα πολλών εκατομμυρίων δραχμών. Και θέλω να μου πείτε: από τον Απρίλιο που τις ανατέθηκε η δουλειά αυτή μέχρι σήμερα, που έχουν περάσει έξι επτά μήνες, τι έκθεση προόδου σας έχει υποβάλει σε σχέση με τη δουλειά την οποία έχει αναλάβει να κάνει. Αν υπάρχει η έκθεση προόδου, παρακαλώ να μας την καταθέσετε σήμερα στα Πρακτικά της Βουλής, για να δούμε πώς πάνε τα λεφτά.   
     ΑΘΑΝΑΣΙΟΣ ΓΙΑΝΝΟΠΟΥΛΟΣ: Και ποιοι είναι πίσω από την εταιρεία.
     ΝΙΚΗΤΑΣ ΚΑΚΛΑΜΑΝΗΣ: Και δεν φθάνει μόνο αυτό, αλλά αυτήν την εταιρεία –είναι από αίτηση κατάθεσης εγγράφων που  μου έστειλε το Υπουργείο σας, κύριε Υπουργέ, δεν είναι δικά μας λόγια-  την πληρώνετε και για ενάμισι χρόνο μετά τη λήξη των Ολυμπιακών Αγώνων. Θέλω να μου πείτε για ποια δουλειά την πληρώνετε για μετά τους Ολυμπιακούς Αγώνες. Τέλος πάντων μέχρι τους Ολυμπιακούς αγώνες –περιμένω να ακούσω τι δουλειά θα κάνει- κάποια δουλειά θα κάνει. Όμως, γιατί συνεχίζετε να την πληρώνετε -και επειδή μπορεί να έχω χίλιες άλλες διαφωνίες μαζί σας, αλλά σε ό,τι αφορά την εντιμότητά σας, δεν έχω καμία αμφισβήτηση, περιμένω να μου δώσετε σήμερα μια απάντηση- ένα χρόνο μετά τη λήξη των Ολυμπιακών Αγώνων;  
     Ειλικρινά νιώθετε ήσυχος για τη δημόσια υγεία, κύριε Υπουργέ; Μα, μόλις χθες, με βάση όσα αναφέρονταν στο εσωτερικό έγγραφο της Κομισιόν προς την κ. Διαμαντοπούλου, ο τομέας υγείας της Νέας Δημοκρατίας κατέθεσε ερώτηση –και περίμενα σήμερα ότι τουλάχιστον έστω και ατύπως, γιατί είναι γραπτή η ερώτηση που κατατέθηκε θα μας δίνατε απάντηση- ότι στην κοιλάδα του Αξιού και στην περιοχή της Χαλκιδικής το νερό περιέχει αρσενικό δεκαπέντε φορές παραπάνω από το κανονικό.
      Πληροφορούμαι ότι χθες βγήκε ο αρμόδιος Κυβερνητικός Εκπρόσωπος στη Θεσσαλονίκη και είπε: «Μα, αυτό είναι γνωστό από το 1998». Είναι γνωστό από το 1998; Και τι έχετε κάνει, αφού είναι γνωστό από το 1998, για να προστατεύσετε αυτούς που πίνουν το νερό σε εκείνη την περιοχή; Έχετε κάνει καμία επιδημιολογική έρευνα για να δούμε πού βρίσκεται η υγεία αυτών των ανθρώπων; 
      Η ίδια περίπτωση υπήρχε όταν ήμουν Ευρωβουλευτής με τα νερά του Νέστου, όπου είχαν μολυνθεί από ραδιενεργά απόβλητα που έρχονταν από τη Βουλγαρία. Αυτά μας τα έλεγε η Κομισιόν «ως μη όφειλε», γιατί είναι και δική της αρμοδιότητα και η Ελλάδα δεν είχε πάρει χαμπάρι. 
      Χθες, διαβάσατε την κραυγή αγωνίας σε όλες τις εφημερίδες του Προέδρου του κ. Μαστοράκου για τους ΧΥΤΑ, ο οποίος είναι δικό σας στέλεχος; Είναι Δήμαρχος του Νέου Ηρακλείου, επίσημος υποψήφιος του ΠΑΣΟΚ, εξαίρετος μάλιστα δήμαρχος. Διαβάσατε την κραυγή αγωνίας του; Θα μας πείτε κάτι σήμερα γι’ αυτό; Σας ενημερώνω από σήμερα δε ότι την ερχόμενη Παρασκευή θα έχουμε επίκαιρη επερώτηση για το συγκεκριμένο θέμα. Δεν μας είπατε τίποτε επ’ αυτού. 
      Αφήστε και τη δηλητηρίαση από τη σαλμονέλα. Αλλά, μια και μιλάμε, θέλω να μου πείτε, κύριε Υπουργέ, αν την ίδια χρονική περίοδο έγινε έλεγχος από στελέχη του Υπουργείου -εκτός από τη σαλμονέλα, όπου εκεί είχαμε και συμπτώματα, ευτυχώς για το άλλο που θα σας πω σύμπτωμα δεν υπήρξε- και αν ανιχνεύτηκε και λεγιωνέλα στα ξενοδοχεία. Θέλω σήμερα να μου πείτε, ναι ή όχι, αν ανιχνεύτηκε και λεγιωνέλα, που αντιλαμβανόμεθα όλοι, όσοι είμαστε γιατροί, τι σημαίνει αυτό. Θέλω ακόμα να μου πείτε…
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εμείς που δεν είμαστε γιατροί δεν ξέρουμε τι είναι η λεγιωνέλα.
      ΝΙΚΗΤΑΣ ΚΑΚΛΑΜΑΝΗΣ: Είναι η νόσος των λεγεωναρίων που οφείλεται στα air condition, κύριε Πρόεδρε, κατά κύριο λόγο. 
      Θέλω να μου πείτε, αν έχει ξεκινήσει, σε συνδυασμό με το συναρμόδιο Υπουργείο Εμπορικής Ναυτιλίας, ο έλεγχος των κλιματιστικών των όποιων και όσων πλοίων θα παίξουν το ρόλο πλωτών ξενοδοχείων που θα φιλοξενήσουν τους εκατοντάδες χιλιάδες τουρίστες που θα έρθουν.
      Τουλάχιστον για τα μεγάλα ξενοδοχεία θέλω να πιστεύω ότι δεν υπάρχει πρόβλημα –και δεν υπάρχει- αλλά σας κτυπώ το καμπανάκι για τα πλοία που θα παίξουν το ρόλο πλωτών ξενοδοχείων. Πρέπει οπωσδήποτε να γίνει ο έλεγχος, ακόμα κι αν είναι στην καλύτερη κατάσταση. Επιφυλάσσομαι στη δευτερολογία μου να μιλήσω για δύο, τρία θέματα, τα οποία δεν πρόλαβα να θίξω.
      Κύριε Υπουργέ, πριν φύγω από το Βήμα πρέπει να σας ξεκαθαρίσουμε κάτι ως Νέα Δημοκρατία. Ανησυχούμε βαθύτατα για την ιατρική κάλυψη των Ολυμπιακών Αγώνων. Και να είστε απολύτως σίγουρος κι εσείς και οι συνεργάτες σας, παρ’ ότι δεν θα είναι καθόλου ευχάριστο, ότι εμείς θα παρουσιάσουμε πλήρως την κατάσταση που θα παραλάβουμε. Και οι πολιτικές ευθύνες θα καταλογιστούν σε επίπεδο πολιτικό, αλλά και οι ποινικές ευθύνες σε επίπεδο συνεργατών για το τι έκαναν. Δεν εννοώ στο Υπουργείο Υγείας. 
      Θέλουμε να είμαστε ξεκάθαροι από σήμερα γι’ αυτά τα θέματα. Σας παρακαλώ πάρα πολύ, στα πολύ συγκεκριμένα ερωτήματα που σας έθεσα, να έχουμε πολύ συγκεκριμένες απαντήσεις.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Γρηγοράκος.
      ΛΕΩΝΙΔΑΣ ΓΡΗΓΟΡΑΚΟΣ: Κυρία Πρόεδρε, κύριοι Υπουργοί, κυρίες και κύριοι συνάδελφοι, χαίρομαι ιδιαίτερα που μου δίνεται σήμερα η ευκαιρία να τοποθετηθώ εφ’ όλης της ύλης  για το Εθνικό Σύστημα Υγείας, διότι σήμερα κάναμε τελικά μία συζήτηση εφ’ όλης της ύλης.
Χαίρομαι βέβαια ιδιαίτερα που αντικαθιστώ στο Βήμα έναν πολύ καλό κοινοβουλευτικό άνδρα, γνώστη των θεμάτων της υγείας στην Ελλάδα. Έχω όμως την εντύπωση ότι η εξειδίκευση των θεμάτων που βάλατε σήμερα στον Υπουργό, κύριε Κακλαμάνη, σας αδικεί  σε σχέση με τη συνολική άποψη που έχετε για την υγεία. Και αυτό το λέω γιατί; Βάλατε σήμερα στον κύριο Υπουργό να σας απαντήσει σε φοβερά εξειδικευμένα θέματα, τα οποία δεν έχουν καμία σχέση με την επερώτηση που σήμερα αναπτύσσεται από τη Νέα Δημοκρατία. 
      ΝΙΚΗΤΑΣ ΚΑΚΛΑΜΑΝΗΣ: Ανταποκρίθηκα στην έκκλησή του να περιοριστώ στα θέματα του 2004.
      ΛΕΩΝΙΔΑΣ ΓΡΗΓΟΡΑΚΟΣ: Γι’ αυτό κι εγώ θα απαντήσω συνολικά για το σύστημα της υγείας και για το τι έχει γίνει στην Ελλάδα -με μια σύντομη αναδρομή- τα προηγούμενα χρόνια, και θα απαντήσω βέβαια και ειδικά στα θέματα που αναφέρονται στην επερώτηση.
      Ο κύριος Υπουργός ήταν πάρα πολύ κατατοπιστικός κι αυτό γιατί στο ΠΑΣΟΚ είμαστε πάρα πολύ υπερήφανοι για το σύστημα υγείας που υπηρετούμε όλοι τα τελευταία χρόνια. Πιστεύω ότι κι εσείς είστε υπερήφανος. Είστε γιατρός πανεπιστημιακός, γνωρίζετε καλά το σύστημα, γνωρίζετε πολύ καλά την ιστορία του συστήματος και από τη δική σας πλευρά πιστεύω ότι έχετε βάλει ένα θετικό λιθαράκι σ’ αυτό το εθνικό σύστημα υγείας,  που σήμερα εμείς όλοι είμαστε υπερήφανοι στην Ελλάδα.
      Κύριε Υπουργέ, δεν πρέπει να εφησυχάζουμε με τα καλά του συστήματος. Όταν βγαίνουμε έξω στην κοινωνία όλοι λαμβάνουμε αυτό το θετικό κλίμα…
      Κυρία Πρόεδρε, μου βάλατε οκτώ λεπτά χρόνο, ενώ στον κ. Κακλαμάνη δεκαπέντε.   
      ΝΙΚΗΤΑΣ ΚΑΚΛΑΜΑΝΗΣ: Είναι ο νέος Κανονισμός…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έτσι είναι ο Κανονισμός, κύριε Γρηγοράκο. Το επερωτών κόμμα έχει τα δεκαπέντε λεπτά και οι άλλοι τα οκτώ. Λυπάμαι!
      ΛΕΩΝΙΔΑΣ ΓΡΗΓΟΡΑΚΟΣ: Η ανισότητα των Κοινοβουλευτικών Εκπροσώπων, κύριε Γιαννόπουλε! Ο ένας δεκαπέντε λεπτά κι ο άλλος οκτώ! 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Είναι ο Υπουργός που καλύπτει.
      ΛΕΩΝΙΔΑΣ ΓΡΗΓΟΡΑΚΟΣ: Για άλλη μια φορά, λοιπόν. βλέπετε ότι έχετε προνομιακή μεταχείριση τελικά! Τέλος πάντων!
      ΝΙΚΗΤΑΣ ΚΑΚΛΑΜΑΝΗΣ: Θα έχετε την ευκαιρία μετά από λίγους μήνες που θα είστε Αντιπολίτευση να επερωτάτε εσείς.
      ΛΕΩΝΙΔΑΣ ΓΡΗΓΟΡΑΚΟΣ: Δεν θα δευτερολογήσω, δεν έχω το δικαίωμα. Θα απαντήσω, λοιπόν, εφ’ όλης της ύλης σε όλα αυτά τα θέματα που βάλατε.
      Ο κύριος Υπουργός ήταν πολύ κατατοπιστικός σε όλα τα προβλήματα που έθεσαν οι προηγούμενοι συνάδελφοι: η κ. Καρά, ο κ. Γιαννόπουλος, ο κ. Κορτσάρης, ο κ. Χωματάς, ο κ. Κιλτίδης που μίλησαν. Όλοι είπαν από κάτι. Ήταν μια καλόπιστη κριτική και είναι καλοδεχούμενη αυτή η καλόπιστη κριτική, έστω κι αν ήταν και κακή γιατί μας βοηθάει να διορθώνουμε τα λάθη μας. Κι εμείς έχουμε όλη τη διάθεση να διορθώνουμε τα λάθη μας, να ακούμε. Αυτό είναι το πολύ σημαντικό στο ΠΑΣΟΚ, ότι στο ΠΑΣΟΚ ακούν, ακούν πάρα πολύ. Και αυτά που είπατε σήμερα εδώ είμαι σίγουρος ότι τα σημείωσαν όλοι -και ο  Υπουργός και οι συνεργάτες του Υπουργού- και σε λίγο καιρό θα έχουμε και αποτελέσματα, αν κάτι δεν πάει καλά. Όσον αφορά αυτά που είπε ο κ. Κακλαμάνης, που ήταν κάποιες εξειδικευμένες  ερωτήσεις,  σε λίγες μέρες η Κυβέρνηση θα έχει δώσει την απάντηση. 
      Θέλω να πω, λοιπόν, ότι στο ελληνικό Εθνικό Σύστημα Υγείας έχουν γίνει τέσσερις μεγάλες παρεμβάσεις. Μια μεγάλη παρέμβαση έγινε μεταπολεμικά, το 1952. Είχαμε μεγάλα προβλήματα, ήμασταν μια χώρα κατεστραμμένη από τον πόλεμο, αλλά μέσα από αυτό, με το νόμο του1952 καταφέραμε να διαχωρίσουμε το κράτος, να πούμε στο κράτος: η υγεία σου πρέπει να προχωρήσει προς τα εκεί. Θα πούμε δηλαδή ότι φτιάχνουμε το ασφαλιστικό σύστημα του Έλληνα πολίτη και συγχρόνως φτιάχνουμε τις υπηρεσίες του πολίτη, οι οποίες βέβαια είναι οι ιατρικές του υπηρεσίες και οι διοικητικές υπηρεσίες υγείας. Ο διαχωρισμός, λοιπόν, του 1952 ήταν ανάμεσα στις υπηρεσίες των νοσοκομείων και στη δημόσια υγεία, που είναι σήμερα η επερώτηση της Νέας Δημοκρατίας. Αυτό, λοιπόν, το δημόσιο σύστημα υγείας και με τη δημόσια υγεία, αλλά και με τις κλινικές υπηρεσίες υγείας, είχε έναν κατακερματισμό ο οποίος διήρκεσε γύρω στα εικοσιπέντε χρόνια, εικοσιεπτά για την ακρίβεια, διότι το 1979 η Νέα Δημοκρατία με το Δοξιάδη ακουμπάει το σύστημα, βλέπει ότι το σύστημα δεν πάει άλλο και με την Επιτροπή Δοξιάδη αρχίζει να προσπαθεί να αναμορφώσει στο σύστημα.
      Ερχόμαστε στο 1983. Το ΠΑΣΟΚ στην Κυβέρνηση, Αυγερινός-Γεννηματάς και βλέπουμε, λοιπόν, ότι αυτό το σύστημα πρέπει να έχει μια ισοτιμία όσον αφορά τους πολίτες, να δίνει ίσες ευκαιρίες στους πολίτες για αντιμετώπιση, ποιότητα υπηρεσιών υγείας και βέβαια κάνει και τη μεγάλη τομή της πλήρους και αποκλειστικής απασχόλησης των γιατρών. 
      Θα πρέπει, όμως, να πούμε ότι τη δεκαετία του 1970 υπάρχει ανά τον κόσμο μια αναθεώρηση ως προς το πλησίασμα των υπηρεσιών της υγείας, γιατί όλα τα κράτη-μέλη της Παγκόσμιας Οργάνωσης Υγείας βλέπουν ότι ξοδεύονται πάρα πολλά χρήματα για την υγεία, αλλά αυτά τα χρήματα δεν πάνε στον άρρωστο. Δηλαδή παρουσιάζεται ένα μεγάλο χάσμα μεταξύ των χρημάτων που διαθέτουμε για τον ασθενή και των χρημάτων τα οποία φθάνουν στον ασθενή.
      Έτσι, λοιπόν, το 1970 πέφτει η πρόταση και η ιδέα των κέντρων υγείας για την πρωτοβάθμια φροντίδας υγείας. Όμως, τα τριτοβάθμια νοσοκομεία στον κόσμο και στην Ελλάδα θέλουν να έχουν το ρόλο τους και εξακολουθούν να τον έχουν και αποτελούν μια ομάδα πίεσης.
      Στόχος, λοιπόν, το 1983 για το Εθνικό Σύστημα Υγείας είναι η ισότητα, η ποιότητα των υπηρεσιών υγείας και η δωρεάν περίθαλψη. Δημιουργούνται όλα τα κέντρα υγείας, τα νοσοκομεία και προχωρούμε και κάνουμε την αποκλειστική απασχόληση. 
      Το 1991 έρχεται η Νέα Δημοκρατία και κάνει μια μεταρρύθμιση στο σύστημα με το γιατρό μερικής απασχόλησης. Τελικά δεν βγαίνει το σύστημα και το 1994 επαναφέρουμε το σύστημα πλήρους και αποκλειστικής απασχόλησης των γιατρών.
      Τη δεκαετία του 1990 το ΠΑΣΟΚ σαν Κυβέρνηση –μετά από το 1994- δεν αλλάζει τους νόμους, αλλά προσπαθεί όπως και όπως με μεγάλες προσπάθειες των δύο Υπουργών, του Δημήτρη Κρεμαστινού και του Κώστα Γείτονα, να αυξήσει την αποτελεσματικότητα του συστήματος, ενός συστήματος το οποίο άρχισε το 1983 –βέβαια το 1986 άρχισαν να φαίνονται τα πρώτα αποτελέσματα του ΕΣΥ- για να αυξήσει την αποτελεσματικότητα του συστήματος χωρίς να αλλάξει καθόλου τους νόμους.
      Το 2000 μεταξύ των εκατόν ενενήντα εννέα χωρών που γίνεται η αξιολόγηση των συστημάτων το ελληνικό Εθνικό Σύστημα Υγείας –κύριε Κακλαμάνη, το ξέρετε καλά ότι- βγαίνει δέκατο τέταρτο. Δεχόμαστε την κριτική που κάνετε, αλλά το σύστημά μας είναι από τα καλά αποδεκτά συστήματα στον κόσμο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε. Παρακαλώ λίγο την ανοχή σας.
      Όλα αυτά συμβαίνουν, διότι έχουμε μια καλύτερη παροχή υπηρεσιών υγείας, έχουμε ποιοτικές υπηρεσίες υγείας και συγχρόνως βέβαια έχουμε τη μεσογειακή δίαιτα. Επίσης έχουμε μειώσει την περιγενετική θνητότητα και τη μητρική θνητότητα. Βέβαια έχουμε και κάποια προβλήματα, αλλά πάντα υπάρχουν προβλήματα στα συστήματα υγείας. 
      Όμως σήμερα –και για το διάστημα μετά το 2000- θα πρέπει να δώσουμε και εύσημα σε αυτό το σύστημα υγείας. Κάποτε μιλάγαμε για Έλληνα ασθενή που πήγαινε στην Αγγλία για να θεραπευτεί και σήμερα μιλάμε για Άγγλο ασθενή που πιθανόν να έλθει στις υπηρεσίες υγείας της Ελλάδας για να θεραπευτεί. Αυτό το βλέπουμε σ’ ένα πίνακα, τον οποίο θα καταθέσω, σχετικά με τη μετάβαση των ασθενών στο εξωτερικό για θεραπεία το 1991 που ήταν τέσσερις χιλιάδες τριακόσιοι τριάντα οκτώ ασθενείς και το 2002 είναι χίλιοι εκατόν εξήντα επτά ασθενείς.
      Θα μπορούσα πολλά να πω, αλλά ο χρόνος είναι πάρα πολύ λίγος. Όμως, αυτό που έχω να πω είναι ότι το σύστημά μας σήμερα, κύριε Υπουργέ, κυρίες και κύριοι συνάδελφοι, βασικό του στόχο θα πρέπει να έχει όχι μόνο τη σταθεροποίηση της αποτελεσματικότητας, γιατί το σύστημα είναι αποτελεσματικό και έχει εξελιχθεί.
      Μπορώ να σας δείξω τι έχει γίνει τα τελευταία χρόνια όχι μόνο στη δημόσια δαπάνη για την υγεία –θα σας καταθέσω σχετικό πίνακα- αλλά και για τα μεγάλα νοσοκομεία που έχουν γίνει στην Ελλάδα, τα νέα νοσοκομεία και τις επεκτάσεις τους -που είναι τριάντα καινούρια νοσοκομεία με επεκτάσεις σε όλη την Ελλάδα- αλλά και τις Μονάδες Εντατικής Θεραπείας που έχει γίνει μεγάλος λόγος σε όλες τις ομιλίες σας, αγαπητοί συνάδελφοι. 
      Το 1993 είχαμε εκατόν ογδόντα δύο κρεβάτια και σήμερα στις Μονάδες Εντατικής Θεραπείας έχουμε γύρω στα εξακόσια κρεβάτια και είμαστε πολύ υπερήφανοι γι’ αυτήν την τριπλάσια αύξηση. Βέβαια θα προσπαθήσουμε πολύ περισσότερο να αυξήσουμε τα κρεβάτια στις μονάδες εντατικής θεραπείας. Σήμερα ο κ. Ρούσσος μίλησε για τρεις χιλιάδες κρεβάτια! Ε, εντάξει! Είπαμε ότι από τη μια μέρα στην άλλη δεν μπορούν να γίνουν αυτά τα πράγματα ούτε κανείς διαθέτει μαγικό ραβδί. Είμαστε πολύ υπερήφανοι για ό,τι έχουμε κάνει στις μονάδες εντατικής θεραπείας.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Είστε εντατικολόγος εσείς και ξέρετε!
      ΛΕΩΝΙΔΑΣ ΓΡΗΓΟΡΑΚΟΣ: Σας παρακαλώ, κύριε Γιαννόπουλε.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε συνάδελφε, όχι διάλογος! 
     ΛΕΩΝΙΔΑΣ ΓΡΗΓΟΡΑΚΟΣ: Νομίζω ότι είναι υπερβολή ο καθένας από τη δική του μεριά και υποκειμενικά να αναφέρει αυτά τα νούμερα. Πιστεύω ότι όντως αυτό το νούμερο είναι υπερβολή. Θα καταθέσω ακόμα έναν πίνακα που δείχνει τις μονάδες εντατικής θεραπείας στην Ελλάδα.
     (Στο σημείο αυτό ο Βουλευτής κ. Λεωνίδας Γρηγοράκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Τελειώνοντας θα ήθελα να πω, κύριε Υπουργέ, ότι είμαστε σε ένα πολύ καλό σύστημα. Θα πρέπει να αναφέρουμε όλους και αυτούς που μας κάνουν καλή κριτική και αυτούς που μας κάνουν κακή κριτική. Όμως εμείς είμαστε υποχρεωμένοι να προχωρούμε στο αύριο. Δεν πρέπει να έχουμε αναβλητικότητα. Έχουμε τους στόχους μας, έχουμε τα πλάνα μας για την υγεία σαν ΠΑΣΟΚ και πιστεύουμε ότι έχουμε δώσει τη δωρεάν περίθαλψη στους Έλληνες πολίτες.
     Με τη μεταρρύθμιση του 2001 προχωρούμε σταθερά στην εξέλιξη του συστήματος. Αυτό βέβαια το κάναμε αρκετά χρόνια, αλλά μέσα από τις οικονομικές συνθήκες που πέρασαν είμαστε ικανοποιημένοι. Οφείλουμε, λοιπόν, την υγεία του Έλληνα πολίτη να τη δώσουμε περιφερειακά. Ξέρω ότι αυτή είναι η μεγάλη προσπάθεια του Υπουργείου Υγείας και των επιτελών σας.
Έχουν φτιαχτεί τα ΠΕΣΥΠ. Τα περιφερειακά νοσοκομεία σήμερα στην πλειονότητά τους είναι πάρα πολύ καλά νοσοκομεία και όπου υπάρχουν ελλείψεις γίνεται προσπάθεια να καλυφθούν και εμείς είμαστε πολύ ευχαριστημένοι. Σαν ΠΑΣΟΚ πιστεύω ότι έχουμε επιτύχει σε αυτό το πεδίο, που λέγεται υγεία και ο ελληνικός λαός θα μας εμπιστευθεί ξανά την υγεία του τα επόμενα χρόνια. 
      Ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η Κοινοβουλευτική Εκπρόσωπος του Συνασπισμού κ. Στεργίου.
      ΙΩΑΝΝΑ ΣΤΕΡΓΙΟΥ: Κυρία Πρόεδρε, είναι γεγονός ότι η επερώτηση της Νέας Δημοκρατίας έρχεται σε μια χρονική στιγμή που ο χώρος της υγείας και της πρόνοιας κυριολεκτικά είναι ένα καζάνι που βράζει. 
      Σωστά ελέγχει βέβαια η Νέα Δημοκρατία την Κυβέρνηση για όλα όσα είμαστε υποχρεωμένοι να έχουμε ή και να είχαμε προηγουμένως έτοιμα για την Ολυμπιάδα, αλλά πιστεύουμε ότι στο πίσω μέρος του μυαλού της η Νέα Δημοκρατία ευελπιστεί, ότι θα είναι κυβέρνηση στους Ολυμπιακούς Αγώνες και άρα προσπαθεί να προετοιμάσει διάφορα πράγματα από πριν. 
      Βέβαια εμείς δεν γνωρίζουμε κατά πόσο έχει προχωρήσει το πρόγραμμα «Δημόσια Υγεία - Ολυμπιακοί Αγώνες» και έτσι δεν μπορούμε σήμερα να πούμε ότι μέχρι τότε θα έχουν βελτιωθεί αυτές οι αναχρονιστικές υπηρεσίες δημόσιας υγείας και υγιεινής, που σήμερα υπάρχουν στη χώρα μας.
      Εμείς βέβαια το θέμα του τομέα δημόσιας υγείας και πρόνοιας δεν το βάζουμε στη βάση μόνο της Ολυμπιάδας. Σαφώς θεωρούμε ότι είναι γενικότερο. Είναι προβλήματα που προέρχονται από τη γενικότερη λειτουργία του συστήματος αυτού. Φυσικά φοβόμαστε και εκφράζουμε μια επιφύλαξη ότι μέχρι τους Ολυμπιακούς Αγώνες με τη φόρα που έχουν πάρει τα πράγματα πιθανόν να τα έχουμε ξεπουλήσουμε όλα μέχρι τότε. 
      Μπορεί για την «Πολυκλινική» που περιλαμβάνεται στο πρόγραμμα, να μην έχει αποφασιστεί ακόμα αν θα είναι νοσοκομείο ή κέντρο υγείας, μάθαμε όμως ότι πρόσφατα διατέθηκαν οκτώ χιλιάδες ευρώ για να φτιάξετε εξομολογητήριο στην εν λόγω κλινική ή νοσοκομείο, δεν ξέρουμε τι θα γίνει τελικά. Εδώ να λάβετε υπόψη σας, κύριε Υπουργέ, ότι νοσοκομείο χρειάζεται η περιοχή αυτή γιατί αυτό το νοσοκομείο θα πρέπει να μείνει και μετά, να καλύψει τις ανάγκες της ευρύτερης περιοχής των Αχαρνών, η οποία είναι μια πολύ μεγάλη και υποβαθμισμένη περιοχή. Είναι η περιοχή Λιοσίων, Φυλής, Καματερού, είναι η βόρεια Αττική που δεν έχει νοσοκομείο και πρέπει να κατεβαίνει στο κέντρο. Ως εκ τούτου πρέπει να το δείτε με την προοπτική –αν, εν πάση περιπτώσει, γίνει ποτέ αυτό- να μείνει μετά στους κατοίκους της περιοχής. 
      Όσον αφορά τα ζητήματα της υγείας θεωρούμε ότι είναι άλλα πράγματα πιο σοβαρά. Πιστεύουμε ότι η νεοφιλελεύθερη πολιτική, την οποία εφαρμόζει η Κυβέρνηση, δεν επιθυμεί, δεν στηρίζει και δεν προωθεί το σύστημα για δωρεάν υγεία, για ίση και ποιοτική υγεία για όλο το λαό. 
      Δεν στηρίζει κατ’ αρχάς και δεν σέβεται ούτε τους λειτουργούς της υγείας. Να αναφέρουμε το απεργιακό δελτίο της εβδομάδας; Δευτέρα, Τρίτη, Τετάρτη οι νοσοκομειακοί γιατροί, χθες Πέμπτη οι εργαζόμενοι στα δημόσια νοσοκομεία, η ΠΟΕΔΥΝ, σήμερα Παρασκευή οι νοσοκομειακοί γιατροί Αθήνα-Πειραιά, η ΕΙΝΑΠ. Δεν είναι τυχαίο το ότι απεργούν όλοι αυτοί οι εργαζόμενοι. 
      Πιστεύουμε, όπως λέει και ο Πρόεδρος της ΠΟΕΔΥΝ, ότι η Κυβέρνηση είναι αμήχανη και χωρίς δυνατότητα να παρέμβει στις εξελίξεις του Υπουργείου Υγείας και αναδεικνύεται κατώτερη των περιστάσεων. Το 2002 υποτίθεται ότι προσλήφθηκαν δύο χιλιάδες τριακόσια άτομα στα νοσοκομεία. Κανείς όμως δεν έχει πάει ακόμα στα νοσοκομεία. Για τις  δύο χιλιάδες εννιακόσιες σαράντα θέσεις που θα καλύπτονταν μέσα στο 2003 δεν έχει γίνει ούτε καν ακόμα η προκήρυξη. Το συνολικό κενό που αντιμετωπίζουν σήμερα τα νοσοκομεία είναι είκοσι πέντε χιλιάδες με τριάντα χιλιάδες εργαζόμενοι. 
      Βέβαια είναι γεγονός ότι την τελευταία δεκαετία αυξήθηκαν κατά 70% οι υποδομές υγείας, η αύξηση όμως του προσωπικού αγγίζει μόνο τα χίλια άτομα. Υπάρχουν νοσοκομεία που έχουν κλειστά τμήματα, υπολειτουργούν και γι’ αυτό δεν έχετε απαντήσεις να μας δώσετε. Ένα νοσοκομείο δεν έχει μόνο τοίχους. Η δυναμική ενός νοσοκομείου δεν είναι τα κρεβάτια, είναι το προσωπικό το οποίο δουλεύει μέσα στο νοσοκομείο. Η ποιότητα των υπηρεσιών υγείας κρίνεται εκεί: από το πώς λειτουργούν και πως επανδρώνονται οι μονάδες υγείας. Μπορεί να υπάρχει ένας μεγάλος αριθμός κρεβατιών, μεγάλο τμήμα υποδομών, αλλά η έλλειψη προσωπικού ακυρώνει αυτήν την προσπάθεια. 
      Δεν αρκεί μόνο η ξενοδοχειακή υποδομή, για να λειτουργήσουν τα νοσοκομεία. Είναι γεγονός ότι νοσοκομεία, όπως το «Θριάσιο» ή το Νοσοκομείο της Αλεξανδρούπολης –για τα οποία έχω και προσωπική αντίληψη-  είναι πάρα πολύ ωραία νοσοκομεία, με πολύ ωραία ξενοδοχειακή υποδομή, αλλά δυστυχώς δεν μπορούν να λειτουργήσουν, γιατί όταν υπάρχουν χιλιάδες ελλείψεις από προσωπικό, καταλαβαίνετε ότι όλα αυτά μένουν κενά.
      Παρακάτω, έχουμε τη διάλυση της πρόνοιας, για την οποία θα ήθελα να σας πω δυο λόγια. Οι εργαζόμενοι στα προνοιακά ιδρύματα είναι τρεις μήνες απλήρωτοι. Την άλλη φορά που συζητούσαμε το νομοσχέδιο για την πρόνοια, δεν είχατε προβλέψει το ασφαλιστικό καθεστώς γι’ αυτούς που θα μεταφερθούν στην Τοπική Αυτοδιοίκηση, με αποτέλεσμα να υπάρχει αυτή η ανωμαλία που υπάρχει σήμερα.
      Στο Εθνικό Ίδρυμα Αποκατάστασης Αναπήρων, από φέτος το Φεβρουάριο μέχρι σήμερα υπάρχει χρέος στους προμηθευτές ύψους πεντακοσίων χιλιάδων ευρώ. Αδυνατεί να εξοφλήσει το ίδρυμα τις οφειλές που έχει από δικαστικές αποφάσεις, αδυνατεί να πληρώσει τους εργαζόμενους, με αποτέλεσμα βέβαια να μη λειτουργεί. Μικρά βέβαια, αλλά πλήρως αποκαλυπτικά είναι αυτά που αναφέραμε ως αποτελέσματα της χαμηλής χρηματοδότησης και των πλασματικών επιμέρους προϋπολογισμών που κάνετε και παρουσιάζετε.
     Όσον αφορά στο «Αττικό Νοσοκομείο», υποτίθεται ότι έχει φτιαχτεί για να καλύψει τις ανάγκες της δυτικής Αττικής. Ο κ. Σημίτης, όταν το επισκέφτηκε το Μάρτιο του 2000, υποσχέθηκε να το παραδώσει στο λαό στις 31 Δεκεμβρίου 2000. Ακόμα δεν έχει λειτουργήσει πλήρως το «Αττικό Νοσοκομείο». Αυτά εξάλλου είναι γνωστά.
     Θα ήθελα να σας πω ξανά για το «Θριάσιο». Το «Θριάσιο» υπολειτουργεί, κινδυνεύει να κλείσει, λείπουν εκατοντάδες εργαζόμενοι για να λειτουργήσει σωστά. Αν αυτά τα νοσοκομεία που είναι μέσα στην Αττική και που θα καλύψουν τις ανάγκες της Ολυμπιάδας, δεν λειτουργούν αποτελεσματικά, τότε για ποιο πρόγραμμα δημόσιας υγείας μιλάτε για το 2004;
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
     Βέβαια οι θέσεις μας γενικώς είναι ότι χωρίς πρωτοβάθμια φροντίδα υγείας ή σύστημα πρωτοβάθμιας φροντίδας υγείας, χωρίς δημόσια υγεία και υγιεινή, χωρίς πολιτική βούληση και χρηματοδότηση κυρίως, τι θα υπάρχει το 2004; Πιστεύουμε ότι θα μπορέσουμε να αντιμετωπίσουμε μία ενδεχόμενη επιδημία, ένα καύσωνα; Αυτό που έγινε, για παράδειγμα, στη Γαλλία το καλοκαίρι, φανταστείτε ότι μπορεί να συμβεί του χρόνου στην Ελλάδα. Έχουμε τη δυνατότητα, με τις υποδομές που έχουμε, με το προσωπικό που έχουμε, με τα χρήματα που διατίθενται για τη δημόσια υγεία, να καλύψουμε τέτοιες έκτακτες, αλλά και πάγιες ανάγκες;
     Δυστυχώς πριν κλείσει το 2003, οι απόψεις μας σχετικά με το πώς αντιμετωπίζεται το θέμα της υγείας, επιβεβαιώνονται τραγικά. Φυσικά, επιβεβαιώνονται από τα χαμηλά κονδύλια που προβλέπει ο φετινός προϋπολογισμός. Φυσικά θα το συζητήσουμε και αργότερα, αλλά βλέπουμε ότι μειώθηκαν στο ελάχιστο οι εφημερίες των γιατρών και, όπως καταλαβαίνετε, αυτό σημαίνει ότι δεν μπορεί σωστά να αντιμετωπιστεί κάποιο επείγον περιστατικό. 
     Όσον αφορά στα υπόλοιπα επαγγέλματα υγείας, πάλι δεν αντικαθιστάτε  αυτούς οι οποίοι φεύγουν με συνταξιοδότηση. Κάποιοι φεύγουν, αλλά δεν αντικαθίστανται. Σήμερα, τα νοσοκομεία, σε αρκετά τμήματα έχουν προσωπικό κάτω από το όριο ασφαλείας. Οι ασθενείς χωρίς συγγενή ή αποκλειστική αδελφή, δεν μπορούν να αντιμετωπίσουν το πρόβλημα της νοσηλείας. Φυσικά σε πολλά νοσοκομεία κλείνουν και τμήματα, τα οποία δεν μπορούν να λειτουργήσουν λόγω έλλειψης προσωπικού.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Δεν έχω άλλο χρόνο, κύριε Υπουργέ. Γι’ αυτό, επ’ ευκαιρία της επερωτήσεως που συζητάμε σήμερα, εμείς επιβεβαιώνουμε αυτό που λέμε, ότι δηλαδή με την πολιτική που ασκείτε, στρέφετε το λαό στο να δαπανά περισσότερα χρήματα στον ιδιωτικό τομέα της υγείας και δεν είναι τυχαίο το 45% που μας κατατάσσει πρώτους στην Ευρωπαϊκή Ένωση στις δαπάνες που έχουμε προς τον ιδιωτικό τομέα της υγείας.
     Ευχαριστώ.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμεθα στις δευτερολογίες και το λόγο έχει η κ. Καρά.
      ΜΑΡΙΑ ΚΑΡΑ: Θα ξεκινήσω, λέγοντας στην κ. Στεργίου ότι όντως θα είναι κυβέρνηση η Νέα Δημοκρατία του χρόνου το καλοκαίρι κατά τα φαινόμενα, αλλά το θέμα που μας απασχολεί σήμερα είναι να μην κινδυνεύσει η διενέργεια των Ολυμπιακών Αγώνων. Είναι ένα εθνικό θέμα και δεν πρέπει να κινδυνεύσει από ιστορίες, όπως αυτή της σαλμονέλας, τη στιγμή που τα φώτα της δημοσιότητας θα είναι στραμμένα στην Ελλάδα. Αυτή είναι η ανησυχία μας και γι’ αυτό ασκούμε με κάθε τρόπο τον κοινοβουλευτικό έλεγχο, έτσι ώστε να προλάβουμε γεγονότα, άσχετα του ποιος θα κυβερνά τη χώρα εκείνη την περίοδο.
      Δυστυχώς, κύριε Υπουργέ, δεν ευτύχησα να ακούσω εκείνες τις απαντήσεις που θα μπορούσαν να κατευνάσουν τις ανησυχίες μου, όπως αυτές εκφράστηκαν στην πρωτολογία και να μας δώσουν εκείνο το αίσθημα ασφάλειας που απαιτείται για τον ελάχιστο χρόνο που απομένει μέχρι τη διενέργεια των Ολυμπιακών Αγώνων. Φαίνεται ότι ή έχετε βάλει τον πήχη πολύ χαμηλά ή δεν έχει γίνει αντιληπτό πόσο σοβαρό είναι το εγχείρημα το οποίο επιχειρείτε για τους επόμενους μήνες.
      Κατ’ αρχάς θα μου επιτρέψετε να αναφερθώ στο «φιάσκο», επειδή καταναλώσατε πολύ από το χρόνο σας προηγουμένως. 
      Ήταν φιάσκο, κύριε Υπουργέ, και θα σας πω αμέσως γιατί. Διότι υπάρχουν διεθνείς επιστημονικές προδιαγραφές για το πώς αντιμετωπίζονται αυτά τα περιστατικά και δεν νοείται ο ασθενής να φεύγει από το ξενοδοχείο του, πηγαίνοντας σ΄ ένα νοσοκομείο που δεν είναι προετοιμασμένο, να μείνει κάποιο χρόνο εκεί και να πηγαίνει στη συνέχεια σε άλλο νοσοκομείο με θάλαμο αρνητικής πιέσεως. Δεν νοείται ο ξενοδόχος να μην είναι προετοιμασμένος για το πώς αποστέλλεται ο ασθενής και να υπάρχουν οι διαμαρτυρίες που υπήρξαν εκείνο τον καιρό.
      Όλα αυτά, λοιπόν, δείχνουν ότι ήταν φιάσκο. Φιάσκο ήταν και το δεύτερο, αν θέλετε, διότι ακόμα και σήμερα δεν μπορώ να αντιληφθώ, τι νόημα είχε εκείνη η συνέντευξη Τύπου που δώσατε, καταπατώντας εν πολλοίς την έννοια των προσωπικών δεδομένων του άμοιρου ασθενούς με την υποτιθέμενη άτυπη πνευμονία φωτογραφίζοντάς τον σχεδόν. Λίγες ώρες πριν καν εκδηλωθεί όλη αυτή η ιστορία δώσατε συνέντευξη Τύπου, λες και επρόκειτο δεν ξέρω γιατί. Πραγματικά έχω πολύ μεγάλη απορία για το πώς σκεφθήκατε εκείνη την περίοδο.
      Αν, λοιπόν, αυτά δεν ήταν, όπως μας είπατε, δοκιμαστικά tests και επρόκειτο για υπαρκτά περιστατικά, πολύ φοβάμαι ότι η χώρα για άλλη μια φορά και στις δύο περιπτώσεις θα είχε διασυρθεί διεθνώς, κύριε Υπουργέ.
      Ας έλθουμε, όμως, στο προκείμενο. Σας ανέφερα στην πρωτολογία μου ότι υπάρχουν σημαντικές αποκλίσεις από τον αρχικό προγραμματισμό. Οι δεσμεύσεις, έχουμε τις πληροφορίες ότι δεν φθάνουν ούτε στο 40% των πόρων, η απορροφητικότητα, όμως, για τους άξονες δημόσιας υγείας και υγιεινής είναι κάτω και του 20% μέχρι σήμερα, κύριε Υπουργέ. Από τα δεκαέξι έργα που προγραμματίσατε για τον άξονα της επείγουσας ιατρικής έχουμε την πληροφορία ότι μόνο τα έξι έχουν υλοποιηθεί μέχρι σήμερα, ενώ από τα είκοσι δύο που είχε προγραμματίσει το ΚΕΕΛ έχουν υλοποιηθεί μόνο τα έξι και απομένουν, επαναλαμβάνω, μόνο εννέα μήνες για την υλοποίηση των  υπολοίπων.
      Δεν μας απαντήσατε, πότε σκοπεύετε να αγοράσετε τα αυτοκίνητα για το ΚΕΕΛ για τη μεταφορά των βιολογικών υλικών σε περιπτώσεις βιοτρομοκρατίας. Πότε θα εγκρίνετε τη συνεργασία με εργαστήριο βιοασφάλειας επιπέδου 4 του εξωτερικού, αφού αντί να φτιάξετε τέτοιο εργαστήριο στην Ελλάδα προτιμήσατε να μεταφέρουμε με courier στο εξωτερικό τα δείγματα, αν ο μη γένοιτο υπάρξει ανάγκη για κάτι τέτοιο;
      Για τον τομέα της κατάρτισης δεν μου είπατε απολύτως τίποτα. Πόσα προγράμματα έχει μέχρι σήμερα υλοποιήσει το ΚΕΕΛ και η ΕΣΔΥ και ποιος ήταν ο προϋπολογισμός γι’ αυτά τα προγράμματα; Δεν είπατε τίποτα για τα προγράμματα κατάρτισης, σχετικά με την πυρηνική, βιολογική και χημική άμυνα της χώρας. Θα υλοποιηθούν;
      Ακόμα, κύριε Υπουργέ, κρίνετε ικανοποιητικό τον αριθμό και τη θεματολογία των προγραμμάτων κατάρτισης που έχετε εντάξει; Δεν ακούστηκε τίποτα μέχρι στιγμής μέσα σε αυτήν την Αίθουσα.
      Ως προς το συντονισμό και τη διοικητική οργάνωση διαφόρων φορέων. Αναφέρθηκα στην πρωτολογία μου σχετικά με την προστασία του πληθυσμού χρησιμοποιώντας το παράδειγμα των τρωκτικών που είχαμε φέτος το καλοκαίρι στο Ηράκλειο της Κρήτης. Και το έκανα σκοπίμως αυτό, κύριε Υπουργέ, για να μου δοθεί η ευκαιρία να καταθέσω σήμερα στα Πρακτικά και την επιστολή του νομιάτρου Ηρακλείου, αλλά και την απάντηση της Εθνικής Σχολής Δημόσιας Υγείας που έχουν ημερομηνία και τα δύο έγγραφα τον Αύγουστο του 2003, ένα μόνο χρόνο πριν από τους Ολυμπιακούς Αγώνες, για να γίνει αντιληπτό στο Σώμα, αλλά και στο Υπουργείο Υγείας, πρώτον, η αλληλοεπικάλυψη των αρμοδιοτήτων που υπάρχει –και αυτό φαίνεται από τα καταγραφόμενα και στα δύο έγγραφα- αλλά και η αγωνία των λειτουργών δημόσιας υγείας για ενημέρωση και κατάρτιση, όπως αυτή εκφράζεται από το νομίατρο Ηρακλείου, κύριε Υπουργέ, ο οποίος ζητάει ενισχύσεις εκπαίδευσης, ενισχύσεις κατάρτισης και δεν ξέρω πότε πρόκειται να τους τις δώσετε.
      Καταθέτω για τα Πρακτικά και τα δύο αυτά έγγραφα.
      (Στο σημείο αυτό η Βουλευτής κ. Καρρά καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Είναι πολύ μεγάλο, κύριε Υπουργέ, το θέμα του συντονισμού των διαφόρων φορέων του Υπουργείου Υγείας, αλλά και των συναρμόδιων Υπουργείων.
      Ανάλογα προβλήματα καταφαίνονται και από μία άλλη αλληλογραφία αυτή μεταξύ της κ. Κρεμαστινού από την Εθνική Σχολή Δημόσιας Υγείας και της κ. Παπανικολάου από τον ΕΦΕΤ πάλι με ημερομηνία 29.7.2003, όπου από τη Σχολή Δημόσιας Υγείας εκφράζεται η ανησυχία ότι ο συντονισμός δεν έχει ακόμη επιτευχθεί για τους Ολυμπιακούς Αγώνες, πάντα ένα χρόνο πριν από τη διενέργεια των αγώνων κύριε Υπουργέ.
      Καταθέτω στα Πρακτικά και αυτά τα έγγραφα αλλά και την έκθεση-πόρισμα του ΚΕΕΛ για την περίπτωση των κρουσμάτων σαλμονέλας στην οποία επίσης δεν αναφερθήκατε.
      (Στο σημείο αυτό η Βουλευτής κ. Μ. Καρρά καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Από την έκθεση αυτή γίνεται αντιληπτό ότι ενώ είχαν γίνει προηγουμένως έλεγχοι και είχαν δοθεί γραπτές συστάσεις προς το ξενοδοχείο και τους ανθρώπους που εργάζονταν εκεί, παρ’ όλα αυτά το κρούσμα υπήρξε λίγες μέρες μετά.
      Όλα αυτά τα λέγω διότι, κύριε Υπουργέ, είναι πολύ σύνθετο το πρόβλημα της δημόσιας υγείας. Θα προτιμούσαμε σήμερα να σας ακούμε να ανησυχείτε παρά να εφησυχάζετε, παρά να προσπαθείτε να καθησυχάσετε εμάς ότι όλα βαίνουν καλώς. Πραγματικά σας λέγω ότι θα προτιμούσα να ακούσω να εκφράζεται η απόλυτη ανησυχία σας λόγω των δυσκολιών του εγχειρήματος αντί να μας λέτε εδώ απ’ αυτό το Βήμα ότι όλα είναι μια χαρά, ότι όλα προχωρούν όπως εσείς τα περιμένετε. 
      Για τα Αερογειονομεία. Έχετε επιλέξει να φτιάξετε ένα μόνο στο «Ελευθέριος Βενιζέλος». Εξακολουθώ και αναρωτιέμαι τι θα γίνουν όλα τα υπόλοιπα αεροδρόμια με τα τσάρτερς που θα τα επισκεφθούν εκείνη την περίοδο που θα πηγαίνουν κατευθείαν εκεί και δεν θα περνούν οι επισκέπτες μέσα από το «Ελευθέριος Βενιζέλος».
      Για τους γιατρούς δημόσιας υγείας, τις επισκέπτριες υγείας, τους επόπτες υγείας. Υπάρχουν πεντακόσιες εξήντα μία κενές οργανικές θέσεις. Πόσες απ’ αυτές θα καλύψετε για όλη την Ελλάδα;
      Άλλο θέμα, ακριβώς για να καταλάβετε το μέγεθος του προβλήματος διότι πολύ φοβούμαι ότι δεν έχει γίνει αντιληπτό.
      Το δίκτυο της ΕΥΔΑΠ. Δύο χρόνια πριν από τους Ολυμπιακούς Αγώνες έπρεπε να γίνονται έλεγχοι στους αποταμιευτήρες και στο δίκτυο της ΕΥΔΑΠ για παράσιτα. Γίνονται, κύριε Υπουργέ; Είσθε ενήμερος εσείς ως καθ΄ ύλην αρμόδιος Υπουργός για τη δημόσια υγεία, να μας απαντήσετε;
      Δεν θα επεκταθώ περισσότερο, δεν μου το επιτρέπει ο χρόνος, αλλά θα σας πω μόνο, κλείνοντας, την δευτερολογία μου, κύριε Υπουργέ, ότι η άγνοια και η αμέλεια μπορεί να χαρακτηρίζονται σαν επικίνδυνες, και βέβαια εσάς δεν σας χαρακτηρίζουν τέτοιες ιδιότητες. Θεωρώ όμως ότι αυτή τη στιγμή είναι πολύ πιο επικίνδυνος ο εφησυχασμός, όταν όλοι διαπιστώνουμε σ’ αυτήν την Αίθουσα, ότι υπάρχουν κενά και ελλείψεις για ένα τόσο σοβαρό ζήτημα, όπως είναι αυτό της υγειονομικής θωράκισης των Ολυμπιακών Αγώνων.
      Σας ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Αθανάσιος Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κυρία Πρόεδρε, κύριοι συνάδελφοι, δεν καταλαβαίνω πραγματικά το πνεύμα του κυρίου Υπουργού που είναι τόσο επιθετικός απέναντί μου, χρησιμοποιώντας μάλιστα και το λόγο ότι είμαι και τρίγλωσσος. 
      Κύριε Υπουργέ, δεν είμαι τρίγλωσσος. Σας σέβομαι, σας αγαπώ και το έχω πει αυτό πλειστάκις, αλλά θα πρέπει να καταλάβετε και εσείς ότι εργολαβικά δεν μπορείτε να υποστηρίζετε την πολιτική του ΠΑΣΟΚ, διότι μπορεί να είστε αθάνατος, αλλά έχετε ανθρώπινες δυνατότητες. 
      Βεβαίως, πρέπει να πω ότι δεν ευθύνεστε εσείς για πολλά πράγματα. Εμείς καλόπιστα κάνουμε κάποια κριτική, την οποία πρέπει να δέχεστε, διότι θέλουμε και πολλαπλασιαστικά να λειτουργήσουμε για το καλό των Ολυμπιακών Αγώνων. Αυτό είναι που μας φλέγει ιδιαίτερα.
      Όσον αφορά την κριτική μας πάνω στα διάφορα κομμάτια τα οποία απαρτίζουν το πλέγμα υγεία-Ολυμπιάδα 2004, πρέπει να δεχθείτε αυτά που σας λέμε σε πάρα πολύ μεγάλο βαθμό. Για παράδειγμα, το Νοσοκομείο Βόλου, που είναι και αυτό ολυμπιακό έργο, αποκλείεται να τελειώσει το 2004. 
      Η «Πολυκλινική» του Ολυμπιακού Χωριού θα τελειώσει με τις καθυστερήσεις και με το μεγάλο κόστος, όπως είπε και ο κ. Κακλαμάνης. Θα βρείτε και γιατρούς, διότι είμαστε εθελοντές και είμαστε, ευτυχώς ή δυστυχώς, πάρα πολλοί και όλοι θα συνδράμουμε για αυτήν τη μεγάλη υπόθεση.
      Όμως, σε νοσηλεύτριες και νοσηλευτές έχετε μεγάλο πρόβλημα. Καλό είναι από το μεγάλο στελεχιακό δυναμικό που έχετε, ήδη να μπείτε στον πειρασμό και να δώσει η Ολυμπιάδα 2004 κάποιο μικρό ποσό από αυτά τα υπερκέρδη που δίνει στους εργολάβους. Ας το χορηγήσει, για να έχουν μία οικονομική αποζημίωση οι εμπλεκόμενοι στο νοσηλευτικό χώρο.
      Ο Ευαγγελισμός εκσυγχρονίζει τον ένατο και στο δέκατο όροφο και τα έργα θα τελειώσουν.
      Στην Αγία Σοφία, όμως, τα έργα δεν πρόκειται να τελειώσουν. Το ίδιο θα γίνει και στο «Λαϊκό», ενώ με το Κέντρο Υγείας Καλυβίων δεν πρόκειται καν να ασχοληθείτε. 
      Θα σας πάω σ΄ ένα μεγάλο σκάνδαλο που έγινε και είναι απαρατήρητο μεν, αλλά δυστυχώς ο ελληνικός λαός θα το πληρώσει. Μιλάω για το Κέντρο Υγείας αστικού τύπου Θεσσαλονίκης που δεν είναι ολυμπιακό έργο. 
      Στο Νοσοκομείο Κατερίνης Κέρκυρας, λόγω του ότι ήταν φίλα προσκείμενος σε εσάς ο μεγαλοεργολάβος, λύθηκαν οι εργολαβίες κοινή συναινέσει, ενώ έπρεπε να είναι έκπτωτος από χρόνια. Άφησε ζημία στο ελληνικό δημόσιο κάπου 12 δισεκατομμύρια.
      Αυτά δεν πρέπει να σας τα πούμε; Νομίζω, κύριε Υπουργέ, ότι σε πάρα πολλά πράγματα είστε ανενημέρωτος. Σας ενημερώνουν μόνο για κάποια μικρά θέματα και αναλαμβάνετε εσείς να στηρίξετε μία τέτοια μεγάλη υπόθεση και μοιραίως εκτίθεστε. Γι’ αυτό πάρτε πρωτοβουλίες δράσης, έστω και τώρα.
      Θα σας έλεγα, επειδή όλοι φλεγόμεθα από το κορυφαίο αυτό θέμα των Ολυμπιακών Αγώνων, ότι πρέπει να γίνουν οι Ολυμπιακοί Αγώνες και θα γίνουν πάρα πολύ καλοί. Εγώ δεν είμαι ούτε καταστροφολόγος ούτε μπορώ να πιστέψω ότι εκείνη την εποχή, ακόμη και αν συμβεί κάποια μικρολοίμωξη, θα φταίει το σύστημα. Προς Θεού!
      Θα κάνω και μία πρόταση. Ας γίνει μία διακομματική επιτροπή, η οποία θα μπορέσει να συντονίσει το έργο των κάποιων ασυντόνιστων υπηρεσιών που υπάρχουν στο Υπουργείο Υγείας. 
      Νομίζω ότι είμαστε αρκετοί. Έχουμε γνώση, εμπειρία και θέληση, για να προσπαθήσουμε όλοι μαζί να καλύψουμε αυτό το μεγάλο κενό που υπάρχει στην προετοιμασία από πλευράς υγείας και θωράκισης των Ολυμπιακών Αγώνων του 2004. Εδώ είμαστε και περιμένουμε την απάντησή σας πάνω σ’ αυτό το θέμα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο κ. Κιλτίδης. 
      ΚΩΝΣΤΑΝΤΙΝΟΣ ΚΙΛΤΙΔΗΣ: Κυρία Πρόεδρε, κύριε Υπουργέ, σε ό,τι με αφορά προσωπικά θέλω να σας δηλώσω ότι στη σημερινή συζήτηση ήμασταν αρκούντως επιεικείς, έχοντας πάντοτε ποτισμένο το νου μας με το συναινετικό συναίσθημα που πρέπει να μας διακρίνει για τη διεξαγωγή των Ολυμπιακών Αγώνων. Ασχέτως του όποιου σεβασμού έχουμε περί της ακαδημαϊκής σας ιδιότητας και της προσωπικής σας παρουσίας–και άλλη φορά είχα την τύχη να σας το πω, αλλά δυστυχώς ενοχλείστε- θα ήμασταν αυστηρότατοι κριτές έως και ανατρεπτικοί όχι μόνο σ’ αυτήν την Αίθουσα, αλλά γενικώς προς την οδό Αριστοτέλους, αν πράγματι θέλαμε να τιμήσουμε αυτούς που μας επέλεξαν, για να τους αντιπροσωπεύουμε στα όποια προβλήματα και συμφέροντά τους.
      Για πρώτη φορά σε επερώτηση στη μικρή μου κοινοβουλευτική θητεία έκανα χρήση του νομού μου. Έτυχε κατά μία ατυχή συγκυρία και σήμερα να ακουστεί ο νομός μου, ο Νομός Κιλκίς ως και ουσία κυρίαρχη πύλη εισόδου, ασχέτως των φληναφημάτων που ακούστηκαν χαριτολογώντας από κάποιους συναδέλφους του δικού μου κόμματος όσον αφορά το ποια είναι η κυρίαρχη πύλη. Κυρίαρχη πύλη από την ευρωπαϊκή ενδοχώρα είναι οι Εύζωνοι και παραπλεύρως είναι η Νίκη και η Δοϊράνη. 
      Επομένως, θέλω να σας πω ότι είναι ατυχής συγκυρία που ο νομός μου σήμερα για μένα είναι το κακό δείγμα όσον αφορά αυτό το κομμάτι τουλάχιστον μιας κυρίαρχης πύλης εισόδου της πατρίδος. Αυτό το κακό δείγμα λέει: Πρώτον, νομίατρος ουσία με ειδικότητα δεν υπάρχει. Ένας διοικητικός υπάλληλος ασκεί καθήκοντα. Υπάρχει ένας επόπτης υγείας. Μονάδα εντατικής θεραπείας στο νοσοκομείο δεν υπάρχει. Το κέντρο υγείας Πολυκάστρου μπροστά στην πύλη εισόδου των Ευζώνων υπολειτουργεί έως δε λειτουργεί. Το Κέντρο Υγείας Δροσάτου στην παράπλευρη πύλη ακριβώς μπροστά στη Λίμνη Δοϊράνη –πύλη εισόδου που θα φορτωθεί περισσότερο με τους Ολυμπιακούς Αγώνες- είναι ανύπαρκτο. Υπάρχει στα χαρτιά εδώ και δέκα χρόνια που είχα την τύχη να δράσω ως πρόεδρος του Νοσοκομείου του Κιλκίς. 
      Αν εσείς είχατε μπροστά σας όλα αυτά και είχατε και ένα Κέντρο Αμέσου Βοηθείας στο νομό σας, που δεν έχει ούτε ένα ιατρικό πλήρωμα, θα ήσασταν ήσυχος για το ένα περιστατικό, για το οποίο μπορεί να κληθούμε και να παλέψουμε, έχοντας τη γνώση και της ιατρικής μας ιδιότητος και ειδικότητος; 
      Έκλεισα την πρωτολογία μου με τη βιοτρομοκρατία. Χθες έγινα μάρτυρας και κοινωνός κάποιων στοιχείων που παρατέθηκαν σε μία ημερίδα που συμμετείχα. Ανησύχησα σφόδρα από το ότι δεν έχει προχωρήσει σχεδόν τίποτα μέχρι σήμερα από όλα αυτά που είναι γνωστά και δε χρειαζόταν καμία ημερίδα για να το μάθω. Είδα τι συμβαίνει και πόσο επίκαιρο είναι και ίσως άκριτα καμιά φορά προβάλλεται περισσότερο, γιατί πράγματι ζούμε τα γεγονότα που ζούμε αυτήν την εποχή με τη διεθνή τρομοκρατία.
      Πάντως, οφείλετε να ομολογήσετε κι εσείς ότι είμαστε συναινετικοί, γι’ αυτό οραματιζόμαστε όλοι για τους Ολυμπιακούς Αγώνες της πατρίδας μας, ειδάλλως να είστε βέβαιοι ότι οφείλαμε να είμαστε αυστηρότεροι.
      Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο για να δευτερολογήσει.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Ευχαριστώ, κυρία Πρόεδρε.
      Κύριε Κιλτίδη, ήθελα να σας πω ότι, όπως ακριβώς λέτε ότι ομολογείτε, θα ομολογήσω κι εγώ. Ομολόγησα από την αρχή. Αν το θέλετε τόσο επιτακτικά να ομολογήσω ότι υπάρχουν ελλείψεις και ότι πολύ περισσότερα πράγματα πρέπει να γίνουν απ’ αυτά που έχουν γίνει, θα το ομολογήσω.
      Δεύτερον, δε δέχομαι τα λεχθέντα από τον κ. Κακλαμάνη, ότι δηλαδή δε γνωρίζει η δεξιά τι ποιεί η αριστερά στο Υπουργείο. Το Υπουργείο εργάζεται αποδοτικά και υπάρχει μεταξύ μας μία πολύ καλή συνεργασία. Όποιες αποφάσεις λαμβάνονται, λαμβάνονται συλλογικά, μόνο που αυτές δεν ακολουθούνται από μία κουστωδία δημοσιογράφων και από κάποια κανάλια, ούτε ο καθένας από εμάς αισθάνεται ως πολιτικό του χρέος να βγαίνει κάθε μέρα στην τηλεόραση και να τις διατυμπανίζει. Σας διαβεβαιώνω ότι γνωρίζει η δεξιά μας τι ποιεί η αριστερά μας. Ίσως μερικοί άλλοι να λειτουργούν με τη μία χείρα τη μία μέρα και με την άλλη χείρα την άλλη μέρα.
      Επίσης δε δέχομαι χαρακτηρισμούς του τύπου «παρατηρητής». Οφείλω κατά κάποιο τρόπο να αντιδράσω και ως Υπουργός και ως προσωπικότητα. Είναι απαράδεκτοι χαρακτηρισμοί και οποιοσδήποτε τους εκτοξεύει θα πρέπει να είναι βέβαιος ότι μέχρις ενός ορισμένου σημείου μπορούν να γίνουν ανεκτοί. Υπάρχει και το χρέος και η δυνατότητα να τις αντιστρέψει ποικιλοτρόπως.
      Θα ήθελα τώρα να απαντήσω στις ερωτήσεις. 
      Εσείς  κ. Καρά βάλατε τον δικό μου πήχη υψηλά εκ των προτέρων, γιατί όσα είπατε τα είχατε γράψει από πριν. Εγώ δεν βάζω τον πήχη ούτε ψηλά ούτε χαμηλά. Μπροστά μας υπάρχει ένα έργο και το έργο αυτό είναι να προετοιμαστούμε όσο γίνεται καλύτερα για να θωρακίσουμε υγειονομικά τη χώρα και κατά τη διάρκεια των ολυμπιακών αγώνων αλλά όπως είπε και η κ. Στεργίου η δημόσια υγεία έχει μια διαχρονική ισχύ και θα πρέπει οπωσδήποτε να παίρνονται και ειδικά μέτρα κατά τη διάρκεια των Ολυμπιακών Αγώνων λόγω των διαφόρων συντελεστών που ειπώθηκαν, αλλά εν πάση περιπτώσει είναι ένα μέρος ενός γενικότερου προβλήματος που αφορά στη δημόσια υγεία.
      Ο κ. Κακλαμάνης βάζει εξειδικευμένα θέματα που είναι εκτός του πλαισίου των ερωτήσεων που περιλαμβάνονται στην επερώτηση. Και φυσικά βασίζεται στον αιφνιδιασμό. Μεταξύ των πολλών άλλων που άκουσα είναι αυτό περί διοδίων 17%. Αν κάποιος δίνει ένα λογικό περιεχόμενο σε αυτό και αν το συνδέσει με τις απειλές ποινικών ευθυνών κλπ. ίσως θα πρέπει να εξηγήσει σε όλους μας τι ακριβώς εννοεί. 
      Εκείνο που θα ήθελα εγώ να πω είναι ότι σχετικά με τα έργα αυτά που έχουν δοθεί, το ένα που έχει σχέση με τους Ολυμπιακούς Αγώνες είναι για προσφορά συμπληρωματικών υπηρεσιών. Αυτό είχε αποφασιστεί πριν από αρκετό καιρό. Είναι ένας μηχανισμός διοικητικής υποστήριξης και έχει οργανώσει το σύστημα διοίκηση των έργων του επιχειρησιακού σχεδίου, μηχανογραφικά και άλλα. Επίσης συντάσσει και υποβάλλει τα τεχνικά δελτία συνεχώς σχετικά με την παρακολούθηση των έργων και τον εντοπισμό προβλημάτων. Η σύμβαση τελειώνει το Δεκέμβριο του 2004 και ξεκίνησε τον Απρίλιο του 2003.
      Όσον αφορά το άλλο πρόγραμμα αυτό βρίσκεται στο ελεγκτικό συνέδριο. Είναι ένα υποχρεωτικό πρόγραμμα επιβαλλόμενο από το Γ΄ Κοινοτικό Πλαίσιο Στήριξης. Δεν ξέρουμε ποιος είναι ο ανάδοχος, εκτός αν εσείς, κύριε Κακλαμάνη, τον ξέρετε.
      ΝΙΚΗΤΑΣ ΚΑΚΛΑΜΑΝΗΣ: Ανακοινώθηκε επισήμως από το Υπουργείο.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας):  Εγώ δεν το γνωρίζω. Ξέρω ότι βρίσκεται στο Ελεγκτικό Συνέδριο. Εν πάση περιπτώσει δεν το γνωρίζω διότι απόφαση του Ελεγκτικού Συνεδρίου δεν υπάρχει.
      Όσον αφορά το ΚΕΕΛ και τα αυτοκίνητα για την ασφαλή μεταφορά, σας πληροφορώ ότι έχουν ήδη παρθεί δύο αυτοκίνητα και εντός σύντομου χρονικού διαστήματος θα παρθούν τα άλλα δύο. 
      Όσον αφορά το θέμα της Πολυκλινικής του ολυμπιακού χωριού, τα περί εξομολογητηρίου οφείλω να ομολογήσω ότι δεν γνωρίζω τίποτα. Ίσως να πρέπει μερικοί να εξομολογηθούν κάποια μέρα στο ολυμπιακό χωριό. Ίσως η εκεί τοποθεσία να υποβάλει σε διάθεση εξομολογητική. Εν πάση περιπτώσει το θέμα της πολυκλινικής του ολυμπιακού χωριού από ό,τι γνωρίζω πορεύεται αρκετά καλά. Γιατί στο τέλος του 2003 θα έχει παραδοθεί το κτίριο και ο εξοπλισμός και ελπίζουμε μαζί με τις απαραίτητες προετοιμασίες που πρέπει να γίνουν για τη λειτουργία του εξοπλισμού και φυσικά της εξοικείωσής των στελεχών με τη λειτουργία της «πολυκλινικής» να είναι εν πλήρη λειτουργία το Μάρτιο του 2004.
      Μάλιστα θα ήταν και πιο γρήγορα έτοιμο, αν δεν υπήρχαν και ορισμένα προβλήματα με το καλώδιο της ΔΕΗ κλπ. Πάντως μην ανησυχείτε. Θα έχει μια σημαντική μεταολυμπιακή χρήση για την περιοχή και θα εξυπηρετεί αυτόν το σκοπό. Τώρα αν θα λέγεται κέντρο υγείας ή νοσοκομείο δεν ξέρω. Θα είναι πάντως μια μονάδα άρτια εξοπλισμένη και στελεχωμένη και θα είναι χρήσιμη για την περιοχή, κυρία Στεργίου.
      Κύριε Γιαννόπουλε, έρχομαι στη δυσάρεστη θέση να ανταποδίδω χαρακτηρισμούς. Εγώ τους ανταποδίδω μ΄ έναν ήπιο και εξειδικευμένο τρόπο. Αναφέρθηκα για τριγλωσσία ειδικά στο θέμα του «Αττικού Νοσοκομείου». Δεν είπα τον κ. Γιαννόπουλο τρίγλωσσο. Είπα ότι χρησιμοποιεί τρεις γλώσσες στο συγκεκριμένο αυτό θέμα και θα ήθελα να το σημειώσω. Ξέρετε ότι έχουμε αμοιβαία εκτίμηση, αλλά δεν θα ήθελα να εκφράζεται με τρόπο απαξιωτικό η «συμπάθεια» και η «ανοχή». Θέλω να κρίνομαι αντικειμενικά και όχι απαξιωτικά. Δε δέχομαι κανένα χαρακτηρισμό. Δεν δέχομαι τους συνήθεις χαρακτηρισμούς των συναδέλφων σας επ’ ουδενί λόγω. Τα περί δήθεν σεβασμού στον καθηγητή μας κ.λπ. και τα περί ελλιπούς ενημέρωσης και η δικαιολογία της δήθεν ανοχής μου είναι εντελώς απαράδεκτα. Θα πρέπει να κάνετε κριτική σωστά και αντάξια του μείζονος ρόλου που έχετε προσωπικά εσείς και το κόμμα της Αξιωματικής Αντιπολίτευσης. 
      Θα ήθελα να καταλήξω λέγοντας ότι εγώ δεν είπα πως όλα είναι μια χαρά. Γιατί το λέτε, κυρία Καρά; Είπατε πως είπα ότι είναι όλα θαυμάσια. Ακούσατε να το λέω;
      ΜΑΡΙΑ ΚΑΡΑ: Στην πρωτολογία σας.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Κάνετε λάθος. Αυτά τα είχατε γραμμένα εκ των προτέρων, διότι θεωρείτε αντιπολιτευτικό καθήκον να το λέτε. Πρώτα, να απαντάτε συγκεκριμένα σ’ αυτά που ακούτε. Δεν είπα ότι όλα είναι μια χαρά. Είπα ότι έχουμε εξασφαλίσει τους καλύτερους δυνατούς όρους αυτήν τη στιγμή, ώστε τα πράγματα να πάνε καλά και να έχουμε ασφαλείς από υγειονομικής πλευράς Ολυμπιακούς Αγώνες. Και είπα επίσης ότι οι Ολυμπιακοί Αγώνες και ό,τι δράσεις έχουμε στο πλαίσιό τους είναι άμεσα συναρτημένες με ένα γενικότερο πρόγραμμα για τη δημόσια υγεία, που θεωρούμε ότι έχει και αυτό τις ατέλειές του μερικές από τις οποίες τις επισημάνατε. Τις δεχόμαστε. Ελπίζουμε να τις καλύψουμε και όσες δεν καλύψουμε, ελπίζουμε να τις καλύψετε εσείς στο μέλλον, αν έχετε την ευκαιρία. Εν πάση περιπτώσει, η κατάσταση δεν είναι, όπως την περιγράφετε. Η κατάσταση κάθε άλλο είναι αυτή που περιγράφετε και όμως την αντιμετωπίζετε με απαξιωτικό και μηδενιστικό τρόπο.
      Τελειώνω με μια απάντηση που οφείλω στον κ. Κακλαμάνη, διότι μου την επέβαλε ως υποχρέωση. Με ρώτησε αν υπήρχε ή όχι θέμα σαλμονέλας και θέμα λεγιονέλας.
      Κύριε Κακλαμάνη, κάποτε στη Ζάκυνθο είχε εντοπιστεί σε κάποιο από τα κλιματιστικά σ΄ ένα ξενοδοχείο –δεν θυμάμαι αν ήταν στη Ζάκυνθο, σε ένα από τα νησιά της Επτανήσου τέλος πάντων- και χάλασε ο κόσμος. 
      Εγώ έχω να σας πω το εξής, με πλήρη επίγνωση του εθνικού μου χρέους, του χρέους που έχω σε αυτήν την πατρίδα και στην προσπάθεια αποφυγής προκαταρκτικού διασυρμού της χώρας και προφύλαξης ακριβώς της χώρας αυτής από ενδεχόμενο τέτοιο διασυρμό. Μπορεί να έχετε την πληροφόρηση ιδιωτικά, αλλά από αυτό το Βήμα δεν θα σας πω τίποτε παραπάνω. Να σας πω μόνο ότι έχουν γίνει ενδελεχείς έλεγχοι για το θέμα αυτό και υπάρχουν αποτελέσματα κρούσμα νόσησης δεν υπάρχει και ελπίζουμε ότι δεν θα υπάρχει πρόβλημα κατά τη διάρκεια των Ολυμπιακών Αγώνων –και πριν φυσικά- διότι έχουν ληφθεί όλα τα απαραίτητα μέτρα. Αν ή όχι έχει εντοπισθεί κάπου η ίδια η λεγιονέλα, από αυτό το Βήμα δεν θα το πω. Μπορείτε να υποθέσετε ότι έχει. Απλώς θεωρώ ότι σε τέτοιες περιπτώσεις και σε τέτοιες χρονικές στιγμές δεν είναι καθόλου εποικοδομητικό για την όλη εικόνα της χώρας να ψάχνουμε να βρούμε ό,τι είναι αρνητικό, να το μεγεθύνουμε και να το διασπείρουμε σε όλο τον κόσμο. 
      Πάντως, ευχαριστώ πάρα πολύ για τις υποδείξεις που κάνατε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Και εμείς ευχαριστούμε, κύριε Υπουργέ, για το λόγο σας. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Ελπίζω ότι θα ανταποκριθούμε στο μεγάλο αυτό έργο που είναι ένα έργο εθνικό. Αφορά όλους μας και δεν αφορά μόνο το Υπουργείο Υγείας. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Κακλαμάνης. 
      ΝΙΚΗΤΑΣ ΚΑΚΛΑΜΑΝΗΣ: Σε ό,τι αφορά το κλείσιμο της τοποθέτησής σας δεν κάνω κανένα περαιτέρω σχόλιο. Θα σας πω όμως κάτι, κύριε Υπουργέ και κύριε καθηγητά. Υπάρχει από κάθε κόμμα εκπρόσωπος για τα επιμέρους θέματα. Καλό θα είναι να τους καλείτε στο Υπουργείο για πράγματα που δεν πρέπει να λέγονται από το Βήμα της Βουλής και να τα συζητάτε. Τελειώνω το σχόλιο μου γι’ αυτό. 
      Το δεύτερο που έχω να σας πω είναι ότι το εξής: Δύσκολη η δουλειά του πολιτικού, κύριε Υπουργέ και του καθηγητή. Σαφώς, όμως, του πολιτικού και ιδιαίτερα του Υπουργού είναι πιο δύσκολη. Και εσείς πρέπει να καταλάβετε ότι στο Υπουργείο Υγείας δύο χρόνια τώρα δεν είστε ως καθηγητής. Εκφράζετε την πολιτική του Κόμματός σας. Άρα θα υφίστασθε σκληρή πολιτική κριτική. Και απαντάτε και εσείς όπως νομίζετε πολιτικά. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Μόνο πολιτικά. 
      ΝΙΚΗΤΑΣ ΚΑΚΛΑΜΑΝΗΣ: Είμαι σαφής. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Μόνο πολιτικά, κύριε Κακλαμάνη. 
      ΝΙΚΗΤΑΣ ΚΑΚΛΑΜΑΝΗΣ: Είμαι σαφής. Εάν κάποιος έχει μάθει μόνο στα μπράβο, ξέρω ότι είναι δύσκολο να υφίσταται και κριτική. 
      Έρχομαι σε δύο-τρία θέματα. Βεβαίως, δεν απαντήσατε σε σωρεία από τα ερωτήματα που έβαλα. 
      Από εκεί και πέρα, για το θέμα του προγράμματος «Υγειά για τον πολίτη» θα αναφερθούμε όταν θα έρθει η ευκαιρία να συζητήσουμε την επερώτηση για τις προμήθειες που έχουμε υποβάλει από τον Απρίλιο. Και παράκληση είναι, επειδή το Προεδρείο της Βουλής για να προτάξει μία επερώτηση πρέπει να έχει τη συμφωνία του αρμόδιου Υπουργού, να επικοινωνήσετε με τον κύριο Πρόεδρο της Βουλής και να του πείτε, ότι είστε έτοιμος να τη βάλουμε την ερχόμενη ή τη μεθερχόμενη εβδομάδα. Έχουν περάσει έξι μήνες και αυτή η επερώτηση δεν έρχεται να συζητηθεί. 
      Αθήνα –επανέρχομαι- ολυμπιακά νοσοκομεία. Και επειδή είναι επίκαιρο, όπως ξέρετε, με τα γκρεμίσματα των αυθαιρέτων, γνωρίζετε ότι τα έργα που ξεκίνησαν στο «ΚΑΤ» και που δεν θα έχουν τελειώσει στο χρονοδιάγραμμα που υπήρχε σε εκείνον τον ωραίο τόμο που μας είχε δώσει ο κ. Σοφιανός για το «Υγείας 2004», ότι είναι αυθαίρετο, ότι δεν έχει πάρει άδεια από την Πολεοδομία, τουλάχιστον όταν ξεκίνησε; 
      ΛΕΩΝΙΔΑΣ ΓΡΗΓΟΡΑΚΟΣ: Ποιο λέτε; Για τα επείγοντα;
      ΝΙΚΗΤΑΣ ΚΑΚΛΑΜΑΝΗΣ: Θα τα πούμε.
      Απήντησε, λοιπόν, τότε ο διοικητής του νοσοκομείου σε όσους κατήγγειλαν τις παρανομίες –και δεν το φέρνω για καταγγελία, διότι δεν το κίνησα καθόλου το θέμα- ότι κάνουμε όλοι μας κάποιες θυσίες για την ολυμπιακή προετοιμασία. Καλό είναι πάντως να ελέγξουμε ότι έχει τελειώσει το θέμα της νομιμότητός του. 
      Δεύτερον, δικαίωμά σας να κάνετε τις όποιες αλλαγές θέλετε στα Πε.Σ.Υ. Εδώ, όμως, και τρεις μήνες έχουν παραλύσει τα Πε.Σ.Υ. της Αττικής…
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας):  Κατά την αντίληψή σας. 
      ΝΙΚΗΤΑΣ ΚΑΚΛΑΜΑΝΗΣ: Τι κατά την αντίληψή μου; Τους δύο μήνες ήταν εν ομηρία οι πρόεδροι, δεκαπέντε ημέρες τώρα δεν υπάρχουν πρόεδροι και μέχρι να τελειώσει η διαδικασία από τη Βουλή και να ορκιστούν θα φάμε και τον Οκτώβριο. Αν πιστεύετε εσείς ότι υπάρχει η πολυτέλεια οι άνθρωποι που είναι καθ’ ύλην αρμόδιοι -σε συνεργασία βέβαια με το Υπουργείο- να υλοποιούν την πολιτική να έχουμε τρεις μήνες κενό και μου λέτε «κατά την αντίληψή μου», τότε εντάξει, είναι μια προσέγγιση, την οποίαν εμείς δεν αποδεχόμεθα. Και σας λέμε να τελειώνετε το συντομότερο δυνατόν με αυτήν την ιστορία. Φέρτε τους στη Βουλή, να τους εγκρίνετε –γιατί εσείς μόνο θα τους εγκρίνετε- και να αναλάβουν δουλειά. Και όχι μόνο στην Αθήνα, αλλά και στη Θεσσαλονίκη.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Βέβαια. 
      ΝΙΚΗΤΑΣ ΚΑΚΛΑΜΑΝΗΣ: Ωραία. Τελειώνετέ το, λοιπόν, το θέμα αυτό. 
      Για την κάλυψη σε ό,τι αφορά την οδοντιατρική περίθαλψη 2004,  αρκούμαι σ’ αυτό που μου είπε κατ’ ιδίαν ο κ. Σοφιανός και κρίνω, ότι εφόσον είναι έτσι, είναι στη σωστή κατεύθυνση. Έχετε δώσει στο Πανεπιστήμιο της Πάτρας να σας κάνει ένα  business plan και σ’ αυτό θα ενταχθεί και η Οδοντιατρική Σχολή Αθηνών, η οποία και την υποδομή έχει και το ανθρώπινο δυναμικό έχει κι εν πάση περιπτώσει, τα χρήματα που θα δοθούν γι’ αυτήν την ιστορία καλό είναι να τα πάρουν οι οδοντιατρικές σχολές. Και δεν αποκλείω εάν πρέπει να το πάρουν και κάποιοι ιδιώτες που έχουν τον κατάλληλο εξοπλισμό και τις προϋποθέσεις. Τελειώνετε όμως και  μ’ αυτήν την ιστορία, γιατί μέχρι αυτήν τη στιγμή που μιλάμε βρισκόμαστε στο business plan. Πάντως, εάν αυτή είναι η πολιτική, είναι προς τη σωστή κατεύθυνση.
      Ευαγγελισμός: Η ναυαρχίδα των Ολυμπιακών Νοσοκομείων. Πριν πέντε ημέρες μου απάντησε ο κ. Νασιώκας, γιατί ρώτησα τι γίνεται με το ακτινολογικό του Ευαγγελισμού, το οποίο είναι πεπαλαιωμένο, της δεκαετίας του 1950. Επίσης, ο κύριος διοικητής του «Ευαγγελισμού» –δεν ξέρω αυτός ο άνθρωπος πώς την έχει δει την ιστορία εκεί με τη συμπεριφορά του και τη δραστηριότητά του γενικότερα- αρνείται να προχωρήσει. Και μου λέει ο κ. Νασιώκας; «Μας απασχολεί το θέμα, συντόμως θα δώσουμε λύση». Επειγόντως πρέπει να αλλάξετε τα μηχανήματα τα ακτινολογικά και του αξονικού τομογράφου στον «Ευαγγελισμό» που, επαναλαμβάνω, είναι η ναυαρχίδα του 2004.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Του μαγνητικού.
      ΝΙΚΗΤΑΣ ΚΑΚΛΑΜΑΝΗΣ: Δεν ξέρω, ίσως κάνω λάθος και είναι μαγνητικός και όχι αξονικός. Το λέω υπό την έννοια του χρόνου. Δεν έχουμε χρόνο, κύριε Υπουργέ. Υπήρξαν τα λεφτά και πήγαν αλλού, δεν υπήρξαν, εγώ δεν το ξέρω. Εκείνο που ξέρω είναι ότι ο «Ευαγγελισμός» σε ό,τι αφορά το απεικονιστικό του κομμάτι χρειάζεται επειγόντως καινούριο εξοπλισμό και όχι μόνο για το 2004, όπως ορθώς είπε η συνάδελφος από το Συνασπισμό. Εν πάση περιπτώσει όμως, αυτό έχουμε μπροστά μας αυτήν τη στιγμή. Δεν έχουμε τα υπόλοιπα. 
      Άκουσα με πολλή προσοχή αυτά που μου είπατε για την «Πολυκλινική». Σας παρακαλώ, πηγαίνετε να δείτε πού βρίσκεται -εμείς πήγαμε- και με πολύ χαρά εγώ θα βγω και θα σας πω; «Μπράβο, πάμε να κάνουμε και τα εγκαίνια την 1η Ιανουαρίου του 2004 με το κλειδί στο χέρι». Αυτό μας είπατε. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Δεν είναι διαμέρισμα, για να είναι με το κλειδί στο χέρι. 
      ΝΙΚΗΤΑΣ ΚΑΚΛΑΜΑΝΗΣ: Αυτό μας είπατε, ότι την 1η Ιανουαρίου 2004 θα έχει τελειώσει και το κτιριακό και ο εξοπλισμός. 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Θα έχει εγκατασταθεί ο εξοπλισμός. 
      ΝΙΚΗΤΑΣ ΚΑΚΛΑΜΑΝΗΣ: Αυτό εννοούσα, δεν είπα και το προσωπικό. 
      Και μια που είπατε ότι αυτό θα μείνει μετά, για να εξυπηρετήσει την περιοχή, χαιρόμεθα, αλλά επειδή το μετά είναι ο Σεπτέμβριος ή ο Οκτώβριος του 2004, αυτό μετά δεν θα μπορεί να λειτουργεί εσαεί με τους άνδρες των Ενόπλων Δυνάμεων, γιατρούς και νοσηλευτικό προσωπικό. Γιατί μ’ αυτούς θα λειτουργήσει τώρα. Τουλάχιστον έτσι γράφει το site του Υπουργείου Εθνικής Αμύνης. Θα πρέπει να λειτουργήσει με άλλο προσωπικό. 
      Και να σας ρωτήσω, επειδή δεν τον έχω κοιτάξει ακόμα με προσοχή: Στον προϋπολογισμό του 2004, που μόλις χθες κατετέθη, υπάρχει η πρόβλεψη; Και αν υπάρχει να μου πείτε πόσα χρήματα, για πόσο προσωπικό που θα προσληφθεί το 2004 θα ξεκινήσει η διαδικασία για να λειτουργήσει; Διαφορετικά, πώς θα λειτουργήσει; Χωρίς προσωπικό; Εκτός εάν έχετε πάλι την εντύπωση ότι θα πάρουμε αποσπασμένους από τα νοσοκομεία, θα τα γδύσουμε για να λειτουργήσουμε αυτό. Θέλω να μου πείτε, λοιπόν, εάν στον καινούριο προϋπολογισμό έχει προβλεφθεί η αρχική τουλάχιστον δαπάνη για να λειτουργήσει η «Πολυκλινική» ως κέντρο υγείας. Δεν έχει σημασία πώς θα λέγεται. Το πρακτικό αποτέλεσμα έχει σημασία. 
      Εγώ δεν αναφέρθηκα καθόλου στην πρωτοβάθμια, ελπίζω να το ξέρετε. Εάν δεν το ξέρετε, θα σας προσφέρουμε και υπηρεσία. Αλλά εάν το ξέρετε, πείτε μας δυο κουβέντες στην τριτολογία σας.
    Εσείς, απ΄ ό,τι γνωρίζω, ετοιμάζετε ένα σχέδιο νόμου-σκούπα –αλλάξτε και το όνομα, δεν είναι ωραίο- που αφορά στην πρωτοβάθμια περίθαλψη.
    ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Εσείς το λέτε.
    ΝΙΚΗΤΑΣ ΚΑΚΛΑΜΑΝΗΣ: Όχι, δεν το λέω εγώ, το λένε οι δημοσιογράφοι. 
    Σας ενημερώνω –σήμερα το πρωί το πληροφορήθηκα- ότι ετοιμάζει και ο κ. Νεκτάριος στο όνομα του δικού του Υπουργείου ένα νομοσχέδιο για την πρωτοβάθμια φροντίδα υγείας, που δεν είναι, εάν οι πληροφορίες μου είναι σωστές, καθόλου αντίστοιχο με αυτό που φτιάχνετε εσείς.
    Θέλω να μου πείτε αν είναι αλήθεια ότι η επιτροπή που φτιάχνει το δικό σας νομοσχέδιο δεν θεώρησε σκόπιμο να φωνάξει έναν εκπρόσωπο του ΙΚΑ, για να συμμετέχει, όπως και αυτοί δεν θεώρησαν σκόπιμο να φωνάξουν έναν από εσάς να συμμετέχει, εκτός εάν η πληροφόρησή μου είναι λάθος. Τότε γιατί φτιάχνετε δύο ως Κυβέρνηση;
    ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Είμαστε πληθωρικοί. 
    ΝΙΚΗΤΑΣ ΚΑΚΛΑΜΑΝΗΣ: Έλαβα την απάντηση, δεν χρειάζεται και η τριτολογία, κύριε Υπουργέ, αλλά κοιτάξτε να μην προχωρήσει αυτή η διγλωσσία, γιατί μιλήσατε για τριγλωσσία.
    Παρεμπιπτόντως, επειδή δεν υπάρχει τριγλωσσία για το ΑΤΤΙΚΟ, σας παρακαλώ να φωνάξετε τον κ. Πολύζο, ο οποίος ήταν παρών στην τρίωρη επίσκεψη που έκανα μετά του κ. Γιαννόπουλου ενώπιον των συναδέλφων σας καθηγητών στο ΑΤΤΙΚΟ, για να μάθετε ποια είναι η άποψή μας για το ΑΤΤΙΚΟ, η οποία είναι μία και μόνη. Φωνάξτε τον κ. Πολύζο, για να σας ενημερώσει.
    ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο.
    ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Πολλά από τα ερωτήματα που τέθηκαν δεν απαντήθηκαν και θα ήθελα να ζητήσω συγγνώμη γι΄ αυτό, αλλά ο χρόνος δεν το επέτρεπε και όχι η αδυναμία μου να τα απαντήσω.
    Πολλά ειπώθηκαν για το θέμα των εθελοντών, το οποίο δεν είναι ούτε δική μας αρμοδιότητα ούτε της Κυβέρνησης, αλλά θέμα του «ΑΘΗΝΑ 2004». Εμείς βεβαίως θα συμβάλουμε με κάθε τρόπο, ούτως ώστε να μην υπάρξει κενό, όταν θα έρθει η στιγμή εκείνη.
    Όσον αφορά στο θέμα που ειπώθηκε για τα ποντίκια, ήδη υπογράφτηκε μία μελέτη 200.000 ευρώ στον καθηγητή κ. Κόντο, προκειμένου να δει το θέμα, κυρία Καρά. 
    ΑΘΑΝΑΣΙΟΣ ΓΙΑΝΝΟΠΟΥΛΟΣ: Ποιος Κόντος; Ο ΠΕΣΥάρχης;
    ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Όχι, υπάρχουν και άλλοι καθηγητές με το όνομα Κόντος. 
    ΑΘΑΝΑΣΙΟΣ ΓΙΑΝΝΟΠΟΥΛΟΣ: Επειδή είναι και ο Κόντος καθηγητής. 
    ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Όχι, είναι καθηγητής Κτηνιατρικής.
    Όσον αφορά στην πρωτοβάθμια φροντίδα, έχουμε πολύ ανοίξει τη συζήτηση και δεν έχουμε αφήσει τίποτα.
    ΝΙΚΗΤΑΣ ΚΑΚΛΑΜΑΝΗΣ: Αυτό το είπα εκ του περισσού. Είμαστε κι εμείς πληθωρικοί. Εάν θέλετε το απαντάτε, εάν δεν θέλετε όχι. 
    ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Εκείνο το οποίο έχω να σας πω είναι ότι ό,τι γίνεται στον τομέα της πρωτοβάθμιας φροντίδας θα παρουσιαστεί ως ένα σχέδιο της Κυβέρνησης και όχι ως ένα επιμέρους σχέδιο του άλφα ή του βήτα, ανεξάρτητα αν υπάρχουν πολλά σχέδια.
    Όσον αφορά στο θέμα του αν έχει εγγραφεί στον προϋπολογισμό το κόστος του προσωπικού της Πολυκλινικής ξέρετε ότι έχουμε προσχέδιο για τον προϋπολογισμό και εν πάση περιπτώσει οι πιστώσεις αναγράφονται στις νέες μονάδες. Εκεί φυσικά θα δούμε πώς θα κατανείμουμε τους διάφορους πόρους και για το θέμα του προσωπικού της Πολυκλινικής.
    Θα τελειώσω το λόγο μου με μία επίκληση. Ειπώθηκε πολλές φορές  ότι το θέμα της προετοιμασίας των Ολυμπιακών Αγώνων και της υγειονομικής θωράκισής τους είναι θέμα εθνικό. 
    Συμφωνώντας πάνω σ΄ αυτήν τη βάση, θα ήθελα η οποιαδήποτε κριτική να είναι εποικοδομητική. Σε ό,τι με αφορά εγώ μια τέτοια κριτική τη δέχομαι. Χαρακτηρισμούς, κύριε Κακλαμάνη, δεν δέχομαι που έχουν έναν προσωπικό χαρακτήρα.
    ΝΙΚΗΤΑΣ ΚΑΚΛΑΜΑΝΗΣ: Δεν σας έκανα ποτέ χαρακτηρισμούς.
    ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Αυτό δεν το δέχομαι! Πολιτικός λόγος δεν είναι ο προσωπικός χαρακτηρισμός.
      Εγώ έτσι τουλάχιστον αντιλαμβάνομαι τον πολιτικό λόγο. Ελπίζω ότι το κλίμα θα είναι τέτοιο που θα επιτρέψει μία συνεργασία όλου του φάσματος του πολιτικού κόσμου που και με κριτική θα συγκλίνει στην επίγνωση ενός κοινού στόχου και στην ανάγκη να εκπληρωθεί αυτός ο στόχος. Με αυτήν την ευχή θα ήθελα να τελειώσω.
      Ευχαριστώ.
    ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Βουλευτής κ. Δημήτριος Κρεμαστινός ζητεί άδεια ολιγοήμερης απουσίας στο εξωτερικό. 
Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η Βουλή ενέκρινε τη ζητηθείσα άδεια.
    Κηρύσσεται περαιωμένη η συζήτηση επί της υπ’ αριθμόν 2/30-9-2003 επερώτησης Βουλευτών της Νέας Δημοκρατίας προς τον Υπουργό Υγείας και Πρόνοιας, σχετικώς με τις ελλείψεις και καθυστερήσεις για την υγειονομική θωράκιση της χώρας στο πρόγραμμα «Δημόσια Υγεία – Ολυμπιακοί Αγώνες». 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.55’, λύεται η συνεδρίαση για τις 14 Οκτωβρίου 2003, ημέρα Τρίτη και ώρα 18.00’, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα σας διανεμηθεί.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 10-10-03	ΣΕΛ. -4-

