     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ΄
     ΣΥΝΟΔΟΣ Β΄
     ΣΥΝΕΔΡΙΑΣΗ ΡΜ΄
     
     Τρίτη 23 Μαΐου 2006
     
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     1. Επικύρωση Πρακτικών, σελ.
     2. Άδεια απουσίας της Βουλευτή κ. Μπερνιδάκη-Αλντούς Ε., σελ.
     
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Βουλευτών, σελ.
     3. Συζήτηση αναφορών και ερωτήσεων:
     α) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με το μέλλον των εργαζομένων στο Ταμείο Εθνικής Οδοποιΐας, σελ.
     
     Γ. ΝΟΜΟΘΕΤΙΚΗ ΕΡΓΑΣΙΑ
     1. Ψήφιση επί της αρχής, των άρθρων και του συνόλου των σχεδίων νόμων του Υπουργείου Οικονομίας και Οικονομικών:
     α) «Κύρωση του Πρωτοκόλλου που τροποποιεί τη Σύμβασης μεταξύ της Ελληνικής Δημοκρατίας και του Βασιλείου των Κάτω Χωρών για την αποφυγή της διπλής φορολογίας και την αποτροπή της φοροδιαφυγής σε σχέση με τους φόρους εισοδήματος και κεφαλαίου με το προσαρτημένο σε αυτήν Πρωτόκολλο που υπογράφηκε στην Αθήνα στις 16 Ιουλίου 1981», σελ.
     β) «Κύρωση τροποποίησης του Χάρτη του Οργανισμού Οικονομικής Συνεργασίας Ευξείνου Πόντου», σελ.
     2. Συζήτηση επί της αρχής του σχεδίου νόμου του Υπουργείου Εθνικής Παιδείας και Θρησκευμάτων: «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις», σελ.
     3. Κατάθεση σχεδίου νόμου:
     Οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Αγροτικής Ανάπτυξης και Τροφίμων, Δικαιοσύνης, Πολιτισμού, Τουριστικής Ανάπτυξης και Εμπορικής Ναυτιλίας, κατέθεσαν σχέδιο νόμου: «Παραγωγή Ηλεκτρικής Ενέργειας και Ανανεώσιμες Πηγές Ενέργειας (Α.Π.Ε.) και Συμπαραγωγή Ηλεκτρισμού και Θερμότητας Υψηλής Απόδοσης (Σ.Η.Θ.Υ.Α.) και λοιπές διατάξεις», σελ.
     
     ΟΜΙΛΗΤΕΣ
     Α. Επί των Αναφορών και Ερωτήσεων:
     ΞΑΝΘΟΠΟΥΛΟΣ Θ., σελ.
     ΣΠΗΛΙΟΠΟΥΛΟΣ Κ., σελ.
     
     Β. Επί των σχεδίου νόμου του Υπ. Εθνικής Παιδείας και Θρησκευμάτων:
     ΒΑΡΒΑΡΙΓΟΣ Δ., σελ.
     ΒΑΣΙΛΕΙΟΥ Γ., σελ.
     ΒΕΡΓΙΝΗΣ Ξ., σελ.
     ΕΞΑΡΧΟΣ Β., σελ.
     ΙΩΑΝΝΙΔΗΣ Ι., σελ.
     ΚΑΛΟΣ Γ., σελ.
     ΚΩΝΣΤΑΝΤΑΡΑΣ Δ., σελ.
     ΛΟΒΕΡΔΟΣ Α., σελ.
     ΜΕΡΕΝΤΙΤΗ Α., σελ.
     ΠΑΝΤΟΥΛΑΣ Μ., σελ.
     ΣΧΟΙΝΑΡΑΚΗ-ΗΛΙΑΚΗ Ε., σελ.
     ΧΑΛΚΙΔΗΣ Μ., σελ.
     ΧΟΥΡΜΟΥΖΙΑΔΗΣ Γ., σελ.
     ΧΡΥΣΗΣ Β., σελ.
     
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΡΜ΄
     Τρίτη 23 Μαΐου 2006
     Αθήνα, σήμερα στις 23 Μαΐου 2006, ημέρα Τρίτη και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Κωνσταντίνο Σπηλιόπουλο, Βουλευτή Αχαΐας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Νομού Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Σύλλογος Γονέων και Κηδεμόνων 3ου Δημοτικού Σχολείου Καλυβίων Αττικής ζητεί τον εξοπλισμό και τη δημιουργία υποδομών στο εν λόγω Σχολείο.
     2) Η Βουλευτής Πέλλας κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία ο Δήμαρχος Έδεσσας ζητεί την άμεση καταγραφή των ζημιών από την ακαρπία στις καλλιέργειες κερασιάς, ροδακινιάς και του ακτινιδίου του Νομού Έδεσσας.
     3) Η Βουλευτής Πέλλας κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία ο Δήμαρχος Εξαπλατάνου Πέλλας ζητεί την αποζημίωση των κερασοπαραγωγών της περιοχής του για τη μειωμένη παραγωγή τους, λόγω των όψιμων παγετών κατά την περίοδο της ανθοφορίας των δένδρων.
     4) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία οι κ.κ. Τσιτουρίδης Γεώργιος και Σδούκας Γεώργιος, ζητούν την ανανέωση μισθωτικών συμβάσεων για τη στέγαση των επιχειρήσεών τους σε ακίνητο ιδιοκτησίας του Οργανισμού Σχολικών Κτηρίων, στο Κέντρο της Θεσσαλονίκης.
     5) Ο Βουλευτής Νομού Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Συνεταιρισμός Πτηνοτρόφων Μεγάρων ζητεί τη λήψη μέτρων ενίσχυσης των πτηνοτρόφων.
     6) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία κάτοικοι της Οκτωνίας του Δήμου Αυλώνος Εύβοιας ζητούν την ανάκληση της άδειας ερευνητικών εργασιών εξόρυξης μαρμάρου στην περιοχή τους.
     7) Οι Βουλευτές Λασιθίου και Ηρακλείου κύριοι ΜΙΧΑΗΛ ΚΑΡΧΙΜΑΚΗΣ και ΕΜΜΑΝΟΥΗΛ ΣΤΡΑΤΑΚΗΣ αντίστοιχα, κατέθεσε αναφορά με την οποία η Κεντρική Ένωση Δημοτικών και Νομαρχιακών Συμβουλίων Νεολαίας Ελλάδας εκφράζει τις απόψεις της για τη θεσμοθέτηση  και το μέλλον των Τοπικών Συμβουλίων Νεολαίας.
     8) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Π.Α.Σ.Κ./ΕΚΕΦΕ «ΔΗΜΟΚΡΙΤΟΣ» καταγγέλλει ενέργειες του Διευθυντή του Διοικητικού Προσωπικού του εν λόγω Κέντρου.
     9) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Δήμαρχος Κορινού Πιερίας ζητεί την υλοποίηση έργων αντιπλημμυρικής προστασίας στην Π.Ε.Ο. Θεσσαλονίκης – Κατερίνης στο ύψος της αερογέφυρας Κορινού.
     10) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία εργαζόμενοι στην Ξενοδοχειακή Επιχείρηση «APOLLO BEACH ΒΕΝΤΑΛΙΟ ΕΛΛΑΣ» διαμαρτύρονται για την απόλυσή τους.
     11) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κ. Μαργαρίτα Παπαδοπούλου ζητεί την κατάθεση εγγράφων σχετικά με την ίδρυση και λειτουργία σχολείων.
     12) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία η Διεθνής Ναυτική Ένωσις ζητεί την αντιμετώπιση των δυσλειτουργιών των υπηρεσιών εξυπηρέτησης τουριστών στο Λιμάνι του Πειραιά.
     13) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα εφημερίδας στο οποίο ζητείτε η συνέχιση των αρχαιολογικών ανασκαφών στο Δήμο Πελλάνας Λακωνίας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 10137/20-4-06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 916/12-5-06 έγγραφο από την Υπουργό Τουριστικής Ανάπτυξης η ακόλουθη απάντηση:
     «Απαντώντας στην ανωτέρω ερώτηση, σας διαβιβάζουμε ως απάντηση το υπ. αριθ. πρωτ.5746/11-5-2006 έγγραφο της Δ/νσης Τουριστικής Πολιτικής και Συντονισμού του Υπουργείου Τουριστικής Ανάπτυξης.
     Η Υπουργός
     ΦΑΝΗ ΠΑΛΛΗ ΠΕΤΡΑΛΙΑ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 10074/18-4-06 ερώτηση του Βουλευτή κ. Ιωάννου Δριβελέγκα δόθηκε με το υπ’ αριθμ. 913/12-5-06 έγγραφο από την Υπουργό Τουριστικής Ανάπτυξης η ακόλουθη απάντηση:
     «Απαντώντας στην ανωτέρω ερώτηση, σας διαβιβάζουμε ως απάντηση το υπ. αριθ. πρωτ.514413/11-5-2006 έγγραφο της Γενικής Δ/σης Προβολής – Δ/νση Οικονομικών - Τμήμα Λογιστηρίου και Περιουσίας του Ελληνικού Οργανισμού Τουρισμού (Φορέας που εποπτεύεται από το Υπουργείο Τουριστικής Ανάπτυξης).
     Η Υπουργός
     ΦΑΝΗ ΠΑΛΛΗ ΠΕΤΡΑΛΙΑ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 9421/31-3-06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 34072/ΙΗ/18-4-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 9421/31-3-06, που κατέθεσε ο Βουλευτής κ. Θαν. Λεβέντης, και αφορά στην προσθήκη-επέκταση έξι αιθουσών στο Ενιαίο Λύκειο Θήρας, σας γνωρίζουμε τα΄ ακόλουθα:
     Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/19994, Ν.2240/1994 και Π.Δ. 301/996).
     Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτηρίων στα αντίστοιχα Π.Ε.Π. (Γ΄ Κ.Π.Σ.).
     Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
     Η ετήσια επιχορήγηση στο Νομό Κυκλάδων για το έτος 2005 ανήλθε στο ποσό των 800.000,00 ευρώ.
     Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
     Σε ότι αφορά την Προσθήκη-Επέκταση έξι αιθουσών στο κτήριο που στεγάζει το Ενιαίο Λύκειο και το ΙΕΚ Θήρας σας γνωρίζουμε ότι, όπως μας πληροφόρησε η Νομαρχιακή Αυτοδιοίκηση Κυκλάδων, ο Δήμος Θήρας έχει στείλει όλα τα απαραίτητα δικαιολογητικά στο ΣΧΟΠ Αιγαίου, προκειμένου να χορηγηθούν κατ’ εξαίρεση όροι δόμησης και κάλυψης του οικοπέδου λόγω υπερκάλυψης των κτηριολογικών εγκαταστάσεων του Λυκείου Θήρας.
     Το ΥΠ.Ε.Π.Θ. θα φροντίσει στο πλαίσιο των χρηματοοικονομικών δυνατοτήτων του Π.Δ.Ε. για το 2006, για επαρκή χρηματοδότηση της Ν.Α. Κυκλάδων προκειμένου να εξελιχθεί ομαλά η πορεία εκτέλεσης του έργου σχολικής στέγης.
     Ο Υφυπουργός
     ΓΕΩΡΓΙΟΣ ΚΑΛΟΣ»
     4. Στην με αριθμό 10098/19-4-06 ερώτηση του  Βουλευτή κ. Βασιλείου Οικονόμου δόθηκε με το υπ’ αριθμ. 22790/10-5-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Επί της ανωτέρω (α) σχετικής ερώτησης που κατέθεσε ο Βουλευτής κ. Β. Οικονόμου και σε ότι μας αφορά, σας πληροφορούμε ότι, ο κρατικός προϋπολογισμός αποδίδει στους ΟΤΑ α΄ βαθμού σημαντικούς πόρους (ΚΑΠ), οι οποίοι στη συνέχεια κατανέμονται με ευθύνη του ΥΠΕΣΔΔΑ για την κάλυψη των πάσης φύσεως δραστηριοτήτων τους.
     Πέραν των ανωτέρω θεσμοθετημένων πόρων, δεν υπάρχει δυνατότητα ενίσχυσής τους με επιπλέον ποσά από τον κρατικό προϋπολογισμό.
     Ο Υφυπουργός
     ΠΕΤΡΟΣ ΔΟΥΚΑΣ»
     5. Στην με αριθμό 9162/24-3-06 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 1488/10-5-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε ο Βουλευτής κ. Μ. Όθωνας, σας διαβιβάζουμε συνημμένα το με αριθ. πρωτ. 1434/9-5-06 έγγραφο του Ειδικού Γραμματέα του Γ΄ ΚΠΣ για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 10097/19-4-06 ερώτηση του Προέδρου του Συνασπισμού Ριζοσπαστικής Αριστεράς και Βουλευτή κ. Αλέξανδρου Αλαβάνου και του  Βουλευτή κ. Αθανασίου Λεβέντη δόθηκε με το υπ’ αριθμ. 41834/ΙΗ/11-5-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 10097/19-4-06 των Βουλευτών κυρίων Αλ. Αλαβάνου και Αθ. Λεβέντη, σχετικά με τη λειτουργία του Κέντρου Εκπαίδευσης και Αποκατάστασης Τυφλών (ΚΕΑΤ) και στα θέματα της αρμοδιότητάς μας, σας γνωρίζουμε τα ακόλουθα:
     Στο πλαίσιο του Μέτρου 1.1 του Επιχειρησιακού Προγράμματος (Ε.Π.) της Κοινωνίας της Πληροφορίας, «Εξοπλισμός και δικτύωση σε όλες τις βαθμίδες της εκπαίδευσης», το ΥΠΕΠΘ υλοποίησε την προμήθεια και εγκατάσταση υπολογιστικού, δικτυακού και ειδικού εξοπλισμού για την κάλυψη των αναγκών των μονάδων ειδικής αγωγής στην Ελλάδα. Στόχος του έργου είναι η δημιουργία εργαστηρίων υποστηρικτικού εξοπλισμού στις μονάδες ειδικής αγωγής που να εξυπηρετούν την διδασκαλία και τη μάθηση στις εξειδικευμένες κατηγορίες ειδικών ατόμων. Έχει ήδη γίνει η παραλαβή του, εργαστηρίου του ΚΕΑΤ με δίκτυο υπολογιστών και ειδικό εξοπλισμό (εκτυπωτές Braille, Braille monitors [οθόνες], CCTVs [σύστημα μεγέθυνσης οθόνης]).
     Επίσης, στη νέα πρόσκληση του Μέτρου 1.1 του Ε. Π. της Κοινωνίας της Πληροφορίας (πρόσκληση 141) Προμήθεια υπολογιστικού και ειδικού εξοπλισμού καθώς και του απαραίτητου λογισμικού για την ενίσχυση μαθητών με προβλήματα όρασης, όλοι οι μαθητές που φοιτούν στο ΚΕΑΤ θα ενισχυθούν στο τρέχον έτος, με φορητό υπολογιστή ειδικό λογισμικό και Braille display [οθόνη].
     Ο Υφυπουργός
     ΓΕΩΡΓΙΟΣ ΚΑΛΟΣ»
     7. Στην με αριθμό 9822/11.4.06 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 37794/ΙΗ/8-5-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 9822/11-4-06 του Βουλευτή κ. Δημ. Πιπεργιά, σχετικά με τη λειτουργία αθλητικών Γυμνασίων στο Νομό Εύβοιας, σας γνωρίζουμε τα ακόλουθα:
     Σύμφωνα με την Υπουργική Απόφαση 891/Γ4/2000 κεφ. Β' παρ. 4 Προϋποθέσεις ίδρυσης-λόγοι κατάργησης και όροι λειτουργίας Τ.Α.Δ. Γυμνασίου:
     Σε κάθε τάξη Τ.Α.Δ. καλλιεργούνται δύο (2) τουλάχιστον αθλήματα. Σε εξαιρετικές περιπτώσεις απομακρυσμένων περιοχών, δύναται να καλλιεργείται και ένα (1) άθλημα, ύστερα από έγκριση της Κεντρικής Επιτροπής Αθλητικών Τάξεων (Κ.Ε.Α.Τ.), με αριθμό μαθητών όχι μικρότερο των δεκαπέντε (15). Ο ελάχιστος αριθμός των μαθητών - αθλητών σε κάθε τάξη για κάθε ομαδικό άθλημα δεν πρέπει να είναι μικρότερος των δέκα (10) ανεξαρτήτως φύλου. Σε κάθε ατομικό άθλημα ο ελάχιστος αριθμός μαθητών δεν πρέπει να είναι μικρότερος των έξι (6) ανεξαρτήτως φύλου. Είναι δυνατή η μείωση του αριθμού των μαθητών/ μαθητριών σε ποσοστό 50% στην Β' τάξη και 25% στην Γ τάξη σε σχέση με τον αριθμό των μαθητών/ μαθητριών της Α' τάξης με την προϋπόθεση ότι παραμένουν τα ίδια άτομα.
     Σε ό,τι αφορά τα Τμήματα Αθλητικής Διευκόλυνσης (Τ.Α.Δ.) που ήδη λειτουργούν στο Νομό της Εύβοιας μετά από τον τελικό έλεγχο ώστε να προσδιοριστούν οι θέσεις για το σχολικό έτος 2006-2007, η Κ.Ε.Α.Τ. κατά την συνεδρίασή της στις 14-4-2006 πράξη 28η εισηγήθηκε τα παρακάτω:
     Αναστέλλεται η Β΄ τάξη του 3ου Γυμνασίου Χαλκίδας στο άθλημα της πάλης λόγω μικρού αριθμού μαθητών (σύμφωνα με τις παραπάνω προϋποθέσεις).
     Αναστέλλεται η Β' & Γ' τάξη του 6ου Γυμνασίου Χαλκίδας στο άθλημα της Ιστιοπλοΐας λόγω μικρού αριθμού μαθητών (σύμφωνα με τις παραπάνω προϋποθέσεις) .
     Αναστέλλεται η Β΄ τάξη του 6ου Γυμνασίου Χαλκίδας στο άθλημα της Πετοσφαίρισης λόγω μικρού αριθμού μαθητών (σύμφωνα με τις παραπάνω προϋποθέσεις).
     Αναστέλλεται η Β΄ & Γ΄ τάξη του 6ου Γυμνασίου Χαλκίδας στο άθλημα της υδατοσφαίρισης λόγω μικρού αριθμού μαθητών (σύμφωνα με τις παραπάνω προϋποθέσεις) .
     Αναστέλλεται η Γ΄ τάξη του Γυμνασίου Ψαχνών στο άθλημα της Πετοσφαίρισης λόγω μικρού αριθμού μαθητών (σύμφωνα με τις παραπάνω προϋποθέσεις).
     Ο Υφυπουργός
     ΓΕΩΡΓΙΟΣ ΚΑΛΟΣ»
     8. Στην με αριθμό 9838/12.4.2006 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 1042695/935/Α0012/4.5.2006 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Aπαντώντας στη με αριθμό 9838/12.4.2006 ερώτηση που κατέθεσε στη Βουλή, ο Βουλευτής κ. Απόστoλoς Φωτιάδης, σχετικά με το πιο πάνω θέμα, σας γνωρίζουμε τα εξής:
     1. Με τις διατάξεις του νέου φορολογικού νόμου ν.3427/2005 «Φόρος προστιθέμενης αξίας στις νέες οικοδομές, μεταβολές στη φορολογία κεφαλαίου και άλλες διατάξεις» που δημοσιεύτηκε στο ΦΕΚ 312 Α΄/27.12.2005, περιλαμβάνονται, μεταξύ άλλων, φορολογικές ρυθμίσεις που ισχύουν για εισοδήματα που κτώνται από 1.1.2006 και μετά και αποβλέπουν στη δικαιότερη κατανομή των φορολογικών βαρών και ενισχύουν το εισόδημα ευαίσθητων κοινωνικών ομάδων, μεταξύ των οποίων περιλαμβάνονται και τα άτομα με αναπηρία 67% και άνω (χαμηλοσυνταξιούχοι κτλ) τα οποία βαρύνουν τους φορολογουμένους.
     2. Ειδικότερα, από τις διατάξεις του άρθρου 26 του ανωτέρω νόμου προβλέπεται αύξηση από 1.200 και 2.500 ευρώ σε 2.900 και 6.000 ευρώ, αντίστοιxα, των ορίων εισοδήματος που δεν πρέπει να υπερβαίνουν ετησίως τα πρόσωπα της παρ.1 του άρθρου 7 του Κ.Φ.Ε (ν.2238/94), για να βαρύνουν το φορολογούμενο και που αναφέρονται στο πρώτο εδάφιο της παρ.2 του άρθρου 7 του Κ.Φ.Ε.
     3. Συνεπώς, με το νέο νόμο v. 3427/2005 τα όρια του εισοδήματος που θέτουν οι διατάξεις του άρθρου 7 του Κ.Φ.Ε. προκειμένου να θεωρηθεί ότι κάποιο πρόσωπο βαρύνει το φορολογούμενο αυξήθηκαν κατά 142% και 140% αντίστοιχα.
     Ο Υφυπουργός
     ΑΝΤ. ΜΠΕΖΑΣ»
     9. Στην με αριθμό 9758/10.4.2006 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. 22289/4.5.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας ενημερώνουμε ότι το ΥΠΕΣΔΔΑ επεξεργάζεται την τροποποίηση του ισχύοντος θεσμικού πλαισίου για τον καθορισμό των όρων χορήγησης στεγαστικών δανείων σε Έλληνες τσιγγάνους. Σύμφωνα με την Κοινή Υπουργική Απόφαση (Κ.Υ.Α) των Υπουργών Εσωτερικών Δημόσιας Διοίκησης και Αποκέντρωσης και Οικονομίας και Οικονομικών που προωθείται, θα δοθεί εκ νέου η δυνατότητα στους ενδιαφερόμενους να υποβάλουν αιτήσεις με νέα δικαιολογητικά.
     Σχετικά με το δεύτερο ερώτημα σας ενημερώνουμε ότι με χρηματοδότηση του ΥΠΕΣΔΔΑ αγοράσθηκε, το 2001, από τη Ν.Α. Μεσσηνίας, σε συνεργασία με τους Δήμους Καλαμάτας και Μεσσήνης, έκταση 122 περίπου στρ. για τη στέγαση των τσιγγάνων στις περιοχές Μπιρμπίτα και Μακαρία και το 2002 χρηματοδοτήθηκαν οι δύο Δήμοι με το ποσό των 146.735 € (ισόποσα κατανεμημένο) για μελέτες και έργα υποδομής στην παραπάνω έκταση.
     Η Νομαρχιακή Αυτοδιοίκηση Μεσσηνίας, για να εξευρεθεί άμεση λύση στο θέμα της μετεγκατάστασης, ανέλαβε την πρωτοβουλία να υλοποιήσει τα έργα υποδομής στην παραπάνω έκταση.
     Σύμφωνα με το Δ.Υ.13-4-06 έγγραφο του Νομάρχη Μεσσηνίας, ήδη δημοπρατήθηκαν έργα για την ασφαλτόστρωση του κεντρικού δρόμου πρόσβασης, την κατασκευή αγωγών για τα απόβλητα, την ύδρευση, τον καθαρισμό ρεμάτων και την κατασκευή γεφυρών. Έχει ολοκληρωθεί και υποβληθεί μελέτη περιβαλλοντικών επιπτώσεων. Επίσης έχουν γίνει αυτοψίες από το ΙΓΜΕ και έχει υποβληθεί αίτηση στη ΔΕΗ για ηλεκτροδότηση. Τα έργα αναμένεται να ολοκληρωθούν το φθινόπωρο του 2006.
     Το ΥΠΕΣΔΔΑ, προκειμένου να ολοκληρωθούν τα έργα υποδομής εντός των οικοπέδων εξετάζει τη δυνατότητα πρόσθετης χρηματοδότησης της Νομαρχιακής Αυτοδιοίκησης Μεσσηνίας.
     Ταυτόχρονα, υποβλήθηκαν στο ΥΠΕΣΔΔΑ από το Δήμο Καλαμάτας 44 αιτήσεις στεγαστικών δανείων τσιγγάνων, από τις οποίες εξετάσθηκαν και εγκρίθηκαν έως σήμερα 15 δάνεια και από το Δήμο Μεσσήνης 248 αιτήσεις από τις οποίες εξετάσθηκαν και εγκρίθηκαν 60 δάνεια.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     10. Στην με αριθμό 9997/14.4.06 ερώτηση της Βουλευτού κ. Αικατερίνης Περλεπέ-Σηφουνάκη δόθηκε με το υπ’ αριθμ. 1492/9.5.06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε η Βουλευτής κ. Αικ. Περλεπέ - Σηφουνάκη, σας διαβιβάζουμε συνημμένα το με αριθ. πρωτ. 1382/2-5-06 έγγραφο του Ειδικού Γραμματέα του Γ΄ Κ.Π.Σ. για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υπουργός
     Ε. ΜΠΑΣΙΑΚΟΣ»
     11. Στην με αριθμό 9995/14.4.06 ερώτηση της Βουλευτού κ. Αικατερίνης Περλεπέ- Σηφουνάκη δόθηκε με το υπ’ αριθμ. 1491/8.5.06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 1411/ 8-5-06 έγγραφο του Ειδικού Γραμματέα του Γ΄ Κ.Π.Σ. σε απάντηση της ανωτέρω ερώτησης της Βουλευτού κ. Αικ. Περλεπέ -Σηφουνάκη.
     Ο Υπουργός
     Ε. ΜΠΑΣΙΑΚΟΣ»
     12. Στην με αριθμό 4510/14-11-05 ερώτηση του Βουλευτή κ. Βασίλειου Έξαρχου δόθηκε με το υπ’ αριθμ. 639/18-12-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 13267/ 8-12-05 έγγραφο του Προέδρου του ΕΘΙΑΓΕ, σε απάντηση της ανωτέρω ερώτησης του Βουλευτή κ. Β. Έξαρχου, για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υπουργός
     ΕΥΑΓΓΕΛΟΣ ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     13. Στην με αριθμό 4608/16-11-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 5111/183/9-12-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της ερώτησης με αριθ.4608/16-11-05 του βουλευτή κ.Μανόλη Στρατάκη αναφορικά με το αντικείμενο του θέματος, σας γνωρίζουμε τα ακόλουθα:
     Η νεοσυσταθείσα Υπηρεσία Ειδικών Ελέγχων (ΥΠ.Ε.Ε) σύμφωνα με το άρθρο 30 του Ν.3296/04 έχει ως κύριο έργο την καταπολέμηση φαινομένων φοροδιαφυγής και λαθρεμπορίας.
     Επίσης έχει την αρμοδιότητα να ερευνά παράνομες συναλλαγές, απάτες και δραστηριότητες ιδιάζουσας φύσης ή ιδιαίτερου οικονομικού ενδιαφέροντος για το Ελληνικό Δημόσιο την Εθνική Οικονομία και την Ευρωπαϊκή Ένωση που αφορούν κυρίως προμήθειες, χρηματοδοτήσεις, δάνεια τυχερά παιγνίδια οι οποίες ερευνώνται κατά περίπτωση .
     Προς την κατεύθυνση αυτή δίδεται ιδιαίτερη έμφαση από τις δύο νέες Επιχειρησιακές Διευθύνσεις Ειδικών Υποθέσεων Αθηνών και Θεσ/νίκης.
     Πάντως το θέμα της αδειοδότησης των παιχνιδιων δεν εμπίπτει στην αρμοδιότητά μας.
     Ο Υφυπουργός
     ΑΝΤΩΝΗΣ ΜΠΕΖΑΣ»
     14. Στην με αριθμό 4707/18-11-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 784/6-12-05 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης, παρακαλώ να ενημερώσετε τον κ. Βουλευτή ότι με την υπ’ αριθμ. 82922/16-7-2004 Απόφασή μου, ως Υπουργού Δικαιοσύνης, έχει συσταθεί Νομοπαρασκευαστική Επιτροπή για την εκπόνηση Πανελλαδικού Σχεδίου Χωροταξικής Κατανομής των Δικαστηρίων Παντός Βαθμού και Δικαιοδοσίας. Το αντικείμενο της εν λόγω Επιτροπής διευρύνθηκε, ώστε επιπροσθέτως να εκπονήσει σχέδιο ανακατανομής των οργανικών θέσεων των δικαστικών λειτουργών οι οποίοι θα υπηρετούν στα ανωτέρω Δικαστήρια. Για τον λόγο αυτό παρατάθηκε το έργο της, με την υπ' αριθμ. 86339/21-9-2005 Απόφασή μου ως Υπουργού Δικαιοσύνης, έως την 31-3-2006.
     Υπενθυμίζεται ότι το έργο της Επιτροπής είναι ιδιαίτερα ευρύ και σημαντικό. Εξετάζει τον κύκλο εργασιών όλων των Δικαστηρίων της Χώρας, δηλαδή όλων των βαθμίδων των Δικαστηρίων ουσίας και μάλιστα όλων των δικαιοδοσιών, Πολιτικών, Ποινικών και Διοικητικών Δικαστηρίων. Συγκεντρώνει στατιστικά στοιχεία δικαστηριακής κίνησης, τα οποία συσχετίζει με τα πληθυσμιακά δεδομένα και τις πληθυσμιακές τάσεις των περιοχών της Επικράτειας, καθώς και με τις αντικειμενικές γεωγραφικές συνθήκες, την δυσκολία πρόσβασης κ.λπ.
     Η εν λόγω Επιτροπή δεν έχει ακόμη παραδώσει το σχετικό πόρισμα. Έως τότε, πρόθεση του Υπουργείου Δικαιοσύνης είναι να μην ιδρυθεί κανένα νέο Δικαστήριο.
     Ο Υπουργός
     ΑΝΑΣΤΑΣΗΣ ΠΑΠΑΛΗΓΟΥΡΑΣ»
     15. Στην με αριθμό 4722/18-11-05 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. 131158/ΙΗ/13-12-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 4722/18-11-05, την οποία κατέθεσε ο Βουλευτής κ. Ιωάννης Mπούγας και αφορά στη λειτουργία του Τμήματος Τουριστικών Επιχειρήσεων του ΤΕΙ Λαμίας (Άμφισσα), σας γνωρίζουμε τα ακόλουθα:
     Η αναστολή λειτουργίας Τμημάτων ΤΕΙ προβλέπεται από το Νόμο μόνο στην περίπτωση που ο αριθμός των σπουδαστών είναι μη επαρκής ή έχουν προκύψει άλλοι αντικειμενικοί λόγοι λειτουργίας των Τμημάτων.
     Το ΥΠΕΠΘ μεριμνά και ήδη μελετά σειρά μέτρων σε συνεργασία με τα Ιδρύματα, ώστε να μην προκύψει πρόβλημα μη επαρκούς αριθμού εισακτέων στα Τμήματα, κυρίως των περιφερειακών Ιδρυμάτων.
     Σε ό,ΤΙ αφορά το περιεχόμενο σπουδών και το πρόγραμμα σπουδών των Τμημάτων ΤΕΙ, το ΥΠΕΠΘ, στον πρόσφατα ψηφισθέντα από τη Βουλή των Ελλήνων Νόμο 3404/2005 (“Ρύθμιση θεμάτων του Πανεπιστημιακού και Τεχνολογικού Τομέα της Ανώτατης Εκπαίδευσης”), συμπεριέλαβε σημαντικές ρυθμίσεις (άρθρα 1 και 2) ούτως ώστε, αφενός μεν να καθορισθεί το περιεχόμενο σπουδών όλων των Τμημάτων ΤΕΙ (δεν είχε καθορισθεί για το μεγαλύτερο αριθμό των Τμημάτων), αφετέρου δε, τα ίδια τα Τμήματα ΤΕΙ να έχουν τη δυνατότητα και την ευελιξία, με βάση το περιεχόμενο σπουδών τους, να καταρτίζουν το πρόγραμμα σπουδών τους με απόφαση της Γενικής τους Συνέλευσης και να το προσαρμόζουν στις νέες συνθήκες και εξελίξεις της αγοράς εργασίας και της κοινωνίας γενικότερα, καθώς και στις εκάστοτε προκύπτουσες εκπαιδευτικές ανάγκες.
     Τέλος, σας επισυνάπτουμε πίνακα, στον οποίο αναφέρονται οι θέσεις, οι εισαχθέντες, η βαθμολογία του τελευταίου επιτυχόντα και ο τρόπος επιλογής (Γενικό Λύκειο, Ενιαίο Λύκειο, ΤΕΛ κ.λπ.) στο Τμήμα Τουριστικών Επιχειρήσεων του ΤΕΙ Λαμίας (Άμφισσα) από το πρώτο έτος λειτουργίας του (1998) μέχρι και σήμερα.
     Ο Υφυπουργός
     ΣΠΥΡΙΔΩΝ ΤΑΛΙΑΔΟΥΡΟΣ»)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο συνάδελφο.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     Αναφορές και ερωτήσεις πρώτου κύκλου:
     Πρώτη θα συζητηθεί η με αριθμό 8704/14-3-2006 ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με το μέλλον των εργαζομένων στο Ταμείο Εθνικής Οδοποιίας (Τ.Ε.Ο. Α.Ε.).
     Αναλυτικότερα, η ερώτηση του κ. Σπηλιόπουλου έχει ως εξής: 
     «Είναι γνωστό ότι οι μεγάλοι οδικοί άξονες (Ιόνια Οδός, Ε65, Κόρινθος –Πάτρα –Πύργος –Τσακώνα, Κόρινθος –Τρίπολη –Καλαμάτα και Λεύκτρο –Σπάρτη, Μαλιακός–Κλειδί) θα κατασκευαστούν με τη μέθοδο των συμβάσεων παραχώρησης. Για το λόγο αυτό θα δοθούν στους παραχωρησιούχους προς εκμετάλλευση και τα διόδια των κυριοτέρων οδικών αξόνων της χώρας, που αυτή τη στιγμή ανήκουν στο Δημόσιο μέσω της Τ.Ε.Ο. Α.Ε.
     Επειδή μετά από μεγάλη καθυστέρηση, ελπίζουμε ότι σύντομα θα αρχίσει η κατασκευή αυτών των αξόνων και επομένως η Τ.Ε.Ο. Α.Ε. θα στερηθεί μεγάλο μέρος των δραστηριοτήτων της που είναι η είσπραξη των διοδίων, κατά  συνέπεια οι εργαζόμενοι στην Τ.Ε.Ο. Α.Ε. χάνουν το αντικείμενο της εργασίας τους και βρίσκονται στον αέρα. 
     Στο πρόσφατο συνέδριο τους μάλιστα, εξέφρασαν με έντονο τρόπο την αγωνία τους για την τύχη της εταιρείας Τ.Ε.Ο. Α.Ε. και για το εργασιακό τους μέλλον. Παρά δε τα επανειλημμένα ερωτήματα προς την πολιτική ηγεσία του Υ.ΠΕ.ΧΩ.Δ.Ε. οι απαντήσεις είναι ασαφείς και αόριστες. 
     Κατόπιν αυτών, ερωτάται ο κύριος Υπουργός: 
     1. Ποιο προβλέπεται να είναι το μέλλον της Τ.Ε.Ο. Α.Ε και ποιες θα είναι οι αρμοδιότητες της κατά την κατασκευή και την λειτουργία των οδικών αξόνων;
     2. Τι θα γίνει με τους υπαλλήλους της Τ.Ε.Ο. Α.Ε μονίμους και με σύμβαση αορίστου χρόνου;
     3. Ποιο είναι το χρονοδιάγραμμα εγκατάστασης του παραχωρησιούχου σε κάθε ένα έργο;
     4. Ποια θα είναι η τύχη της περιουσίας της Τ.Ε.Ο. Α.Ε.;»
     Στην ερώτηση του κ. Σπηλιόπουλου θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
     Κύριε Υπουργέ, έχετε το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
     Κατ΄ αρχάς χαίρομαι που ο κ. Σπηλιόπουλος αναγνωρίζει ότι τα έργα παραχώρησης οδεύουν προς ολοκλήρωση από πλευράς διαδικασιών και ανάθεσης. Φυσικά σε μία ανάλογη ερώτηση είχε θέσει το θέμα –ίσως όχι από καλή πληροφόρηση- ότι καθυστερούν και ότι δεν ξέρουμε πότε θα μπορέσουν επιτέλους να υλοποιηθούν. 
     Πράγματι όσον αφορά στα έργα αυτά τα οποία παραλάβαμε τον Μάρτιο του 2004 σε νηπιακή μορφή –ουσιαστικά είχε γίνει μόνο η προεπιλογή και κάποιες αόριστες αναγνωρίσεις- υπάρχει σήμερα για το καθένα ένα «δωμάτιο» γεμάτο μελέτες και ολοκληρώθηκαν οι διαδικασίες δημοπράτησης. Και στα τέσσερα εξ αυτών έχουμε και προσωρινό μειοδότη. Στα άλλα δύο δε, έπεται αυτή η ανάδειξη του προσωρινού μειοδότη τους επόμενους μήνες. Άρα, πράγματι συντόμως θα αλλάξει και το εργασιακό καθεστώς όσον αφορά κυρίως το χώρο απασχόλησης των υπαλλήλων του Τ.Ε.Ο. Α.Ε. 
     Το Υπουργείο μας επέδειξε ιδιαίτερη ευαισθησία για το μέλλον αυτών των εργαζομένων και, όπως αποδεικνύεται από όλη τη σχετική αλληλογραφία με τους ίδιους και όχι με τρίτους, τους έχει βεβαιώσει πλήρως -και ο κ. Σουφλιάς και εγώ προσωπικά, αλλά και η υπόλοιπη πολιτική ηγεσία- πως ούτε ασάφεια ούτε αβεβαιότητα υπάρχει για το μέλλον τους. 
     Συγκεκριμένα, στην από 28 Φεβρουαρίου επιστολή του ο κύριος Υπουργός, ευχόμενος «καλή επιτυχία» στις εργασίες του συνεδρίου τους, λέει ρητά: «Θέλω να σας διαβεβαιώσω  -να είστε απόλυτα σίγουροι- πως θα υπάρχει απόλυτη διασφάλιση των δικαιωμάτων και των αποδοχών των εργαζομένων της Τ.Ε.Ο. Α.Ε.», καθώς και μερικά ανάλογα σαφή και ξεκάθαρα θέματα θέσεως για το μέλλον τους. 
     Επειδή πράγματι έπρεπε να είμαστε και επί της ουσίας στο διάλογο μαζί τους σαφείς, τους διαβεβαιώνει παρακάτω ο Υπουργός –και το επαναλαμβάνω και εγώ σε μια άλλη επιστολή μου στις 28 Μαρτίου- ότι προ της οποιασδήποτε επιμέρους ρύθμισης ανά οδικό άξονα –διότι ανά οδικό άξονα θα αρχίσει η ενδεχόμενη αλλαγή εργασιακού αντικειμένου των υπαλλήλων- θα υπάρχει μαζί τους συζήτηση επί του μέλλοντός τους, με βάση τη μετεξέλιξή τους σε άλλο όργανο, το οποίο θα έχει άλλες αρμοδιότητες και το οποίο γενικότερα είναι και χρήσιμο σε μια εποχή όπου πρέπει να υπάρχουν και κεντρικές υπηρεσίες ελέγχου των όποιων συμβάσεων παραχώρησης. 
     Οι ίδιοι υπάλληλοι της Τ.Ε.Ο. Α.Ε. στις 28 Μαρτίου, όπως είπα και προηγουμένως, αναφέρουν αναλυτικά προς τους ιδίους ότι συναντήθηκαν μαζί μου, πως διευκρίνισα ορισμένες σαφείς θέσεις του Υπουργείου και πως ευελπιστούν στο τέλος ότι οι παραπάνω διευκρινίσεις αποτελούν και δεσμεύσεις της πολιτικής ηγεσίας που αφορούν  τη μετεξέλιξή τους. 
     Συνεπώς, ουδείς χάνει εργασιακά δικαιώματα. Ουδείς θα πάει κάπου προς ταλαιπωρία του ιδίου και της οικογένειάς του και το κυριότερο, πριν από κάθε επιμέρους τακτοποίηση, θα υπάρξει διάλογος μαζί τους, για να βρεθεί η βέλτιστη λύση. 
     Σας ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Σπηλιόπουλος έχει το λόγο.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε.
     Κατ’ αρχάς, διαδικαστικά θέλω να πω πως δεν θα συζητούσαμε σήμερα αυτήν την επίκαιρη ερώτηση, εάν εγκαίρως είχε απαντήσει στη γραπτή ερώτηση το Υπουργείο ΠΕ.ΧΩ.Δ.Ε.. Δεν είχε απαντήσει εγκαίρως, λοιπόν  και κάνοντας χρήση του δικαιώματος που έχω από τον Κανονισμό, έκανα την αίτηση για να κληρωθεί και να γίνει η επίκαιρη ερώτηση. Και έτσι έγινε. 
     Αυτό γιατί το λέω; Πάρα πολλές ερωτήσεις τις οποίες καταθέτουμε -κυρίως προς το Υπουργείο ΠΕ.ΧΩ.Δ.Ε.- δεν απαντώνται ή απαντώνται με πολύ μεγάλη καθυστέρηση. Κυρίως, όμως, κύριε Υφυπουργέ -και θέλω να το τονίσω- για πάρα πολλά θέματα που σας έχουμε ρωτήσει δεν έχουμε πάρει απαντήσεις. 
     Όσον αφορά το συγκεκριμένο ζήτημα, στο συνέδριο των εργαζομένων στο Τ.Ε.Ο. Α.Ε. πράγματι διαβάστηκε η επιστολή του Υπουργού. Στο συνέδριο αυτό ήμουν και εγώ ως εκπρόσωπος του κόμματός μου. Εκεί ακούσαμε αυτές τις υποσχέσεις του Υπουργού, αλλά αυτές οι υποσχέσεις δεν καταλάγιασαν την αγωνία των εργαζομένων. Και εδώ είπατε κάτι που το θεωρώ πολύ σημαντικό: Ότι ουδείς εργαζόμενος πρέπει να ανησυχεί. Κανένας δεν πρέπει να ανησυχεί. Ούτε θα μετακινηθεί ούτε θα γίνει οτιδήποτε άλλο. Απλώς όλοι θα πάνε στην εταιρεία στην οποία θα μετεξελιχθεί η Τ.Ε.Ο. Α.Ε.. 
     Εγώ, λοιπόν, θέλω να ρωτήσω συγκεκριμένα τα εξής. Υπάρχουν δυο ειδών εργαζόμενοι στην Τ.Ε.Ο. Α.Ε.: οι εργαζόμενοι με συμβάσεις αορίστου χρόνου και οι μόνιμοι. Αυτό ισχύει για όλους; Θα έχουν όλοι την εξασφάλιση; Αυτό είναι ένα ζήτημα, γιατί απασχολεί τους εργαζόμενους.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Βεβαίως.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Το δεύτερο είναι το εξής: Δεν σας ρώτησα για την πορεία των μεγάλων έργων. Γι’ αυτό το θέμα είχαμε κάνει άλλη ερώτηση και δεν μας απαντήσατε. Έτσι έγινε επίκαιρη ερώτηση και γι’ αυτό. 
     Θέλω να σας πω μόνο κάτι, γιατί ο σκοπός της ερώτησης δεν ήταν αυτός. Υπάρχουν χρονοδιαγράμματα που πολλές φορές έχετε εξαγγείλει. Θα σας πω ένα μόνο. Έχει πει ο Υπουργός κ. Σουφλιάς πολλές φορές –και είναι καταγεγραμμένο- πως για το δρόμο «Κορίνθου - Πάτρας – Πύργου – Τσακώνας» θα είχαμε το Μάιο του 2006 ανάδοχο. 
     Μπορείτε να μας πείτε αν θα έχουμε το Μάιο του 2006 ή πότε θα έχουμε τον ανάδοχο, για να δούμε αν υπάρχουν καθυστερήσεις ή όχι; Γιατί υπάρχουν καθυστερήσεις. Βεβαίως γνωρίζουμε ότι ξεκίνησαν αυτά τα έργα από το 2001 με τις προκηρύξεις και τις προεπιλογές που έγιναν από το ΠΑ.ΣΟ.Κ. Και βεβαίως χρειαζόταν να γίνει η εξέλιξη, να κάνετε κάποια πράγματα κι εσείς στην πορεία, να βγάλετε τους προσωρινούς αναδόχους και να φέρετε τις συμβάσεις στη Βουλή. Αλλά γι’ αυτό σας κατηγορούμε ότι καθυστερείτε. Αυτό είναι το θέμα.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
     Το λόγο έχει ο κύριος Υπουργός για να δευτερολογήσει.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κατ’ αρχάς ξεκαθάρισα ότι όταν λέμε «εργαζόμενοι», εννοούμε όλοι οι εργαζόμενοι, όπως είπα και προηγουμένως, όχι μόνο οι μόνιμοι, αλλά και οι αορίστου χρόνου.
     Και δεύτερον, επειδή τίθεται πάλι το θέμα των καθυστερήσεων, πρέπει να πούμε ότι πρώτον –και αυτό έχει μεγάλη σημασία να είναι ξεκάθαρο παντού, σε όσους μας ακούνε- οι συμβάσεις παραχώρησης είναι μια εξαιρετικά πολύπλοκη διαδικασία, που στηρίζεται σε πάρα πολλές μελέτες, τεχνικές, περιβαλλοντικές και οικονομικές, που για να γίνουν θέλουν έναν ελάχιστο χρόνο. Σε κανένα μέρος του κόσμου δεν γίνονται αυτά σε δύο χρόνια μόνο.
     Εμείς τα κάναμε σε δύο χρόνια, γιατί το Μάρτιο του 2004, δυστυχώς –και μάλιστα δίνω και ένα άλλοθι στην προηγούμενη κυβέρνηση και το δικό της έργο το αναγνωρίζω εγώ- λόγω Ολυμπιακών Αγώνων είχαν εγκαταλειφθεί τελείως, δεν είχε γίνει απολύτως τίποτα, πλην κάποιας αρχικής επιλογής, που δεν έλεγε και τίποτα και ήταν και ανορθόδοξη, για τον απλό λόγο ότι δεν επιτρέπεται να προεπιλέγεις, χωρίς να έχεις καθορίσει το φυσικό αντικείμενο.
     Έγινε, εν πάση περιπτώσει και το σεβαστήκαμε, για να μην πει κάποιος ότι αλλάξαμε τα δεδομένα για άλλους λόγους, όπως θα μπορούσε να ακουστεί. Τουλάχιστον, όμως, ας αναγνωριστεί ότι η δουλειά ουσιαστικά έγινε τα τελευταία δύο χρόνια. Δεν χάλασε ο κόσμος. Έγινε πράγματι.
     Πάμε τώρα στο θέμα που θίγετε επί της ουσίας της ερώτησης, γιατί έχει σημασία κατ’ αρχήν να καταλάβετε το εξής: πράγματι υπάρχουν κάποιες καθυστερήσεις, οφειλόμενες σε δύο λόγους. Ο ένας είναι καθαρά εξωγενής. Βγάζουμε προσωρινό ανάδοχο πέρσι στον οδικό άξονα Μαλλιακός – Κλειδί και αρχίζει μια μάχη προσφυγών και ενστάσεων, η οποία δεν είναι δική μας αρμοδιότητα να τη λύσουμε. Προσφεύγουν μαχόμενοι αλλήλους οι παραχωρησιούχοι στα δικαστήρια, στην Ευρωπαϊκή Επιτροπή κ.λπ. Από κει και πέρα εκφεύγει της δικής μας δυνατότητας η παρέμβαση. Δεν παρεμβαίνουμε στη Δικαιοσύνη.
     Και υπάρχουν από κει και πέρα καθυστερήσεις, επαναλαμβάνω, ανεξέλεγκτες. Γι’ αυτό πολλές φορές ο κ. Σουφλιάς έχει τονίσει ότι η κάθε καθυστέρηση που οφείλεται σε μας είναι προσδιορισμένη χρονικά. Δεν υπάρχουν καθυστερήσεις. Από κει και πέρα το θέμα, επαναλαμβάνω, εκφεύγει τη δικής μας αρμοδιότητας.
     Επίσης, για τον οδικό άξονα Κορίνθου – Πάτρας – Πύργου – Τσακώνας έχετε δίκιο, είναι σημαντικό έργο, μεγάλο έργο και σε αυτό υπήρξε και λόγω παραπληροφόρησης –όχι δικής σας, αλλά γενικότερης- μια εμπλοκή κάποια στιγμή. Διότι και ενώ υλοποιήσαμε όλο αυτό τον πραγματικά τεχνικό άθλο αυτά τα δύο χρόνια, ενώ σεβαστήκατε πλήρως τις ανάγκες αυτού του μεγάλου άξονα, δηλαδή είκοσι έξι μέτρα πλάτος, έξι λωρίδες κυκλοφορίας, ασφαλείς ταχύτητες κ.λπ., ακούστηκε κάποια στιγμή ότι κάναμε απλώς μια διεύρυνση του υπάρχοντος δρόμου. Και κάποιος αφελώς πρότεινε να πάμε απ’ τα βουνά μέσα, δηλαδή να μη γίνει το έργο ποτέ. Και ότι είναι ένα έργο, το οποίο θα στοιχίσει…
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ουδείς το είπε αυτό, κύριε Υπουργέ.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όχι εσείς, κύριε Σπηλιόπουλε.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ουδείς το είπε.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κάνετε λάθος. Έχουμε γράμματα από τις νομαρχίες.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τουλάχιστον στην Αχαΐα δεν το είπε κανείς.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όχι, όχι, κύριε Σπηλιόπουλε, έχουμε τα γράμματα των νομαρχιών. Ορθώς ζητάνε κάτι τέτοιο, αλλά δεν ξέρουν ότι δεν γίνεται. Γιατί αν το πηγαίναμε από κει, δεν θα γινόταν το έργο. Θα ήταν σαν να το ακυρώνουμε στην πράξη, με προϋπολογισμούς διπλάσιους κ.λπ..
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Βελτιώσεις ζητήσαμε, κύριε Υπουργέ, σε ορισμένα κρίσιμα σημεία. Δεν θέλετε να μας ακούσετε;
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Οι βελτιώσεις είναι στο πρόγραμμα και οι βασικές έχουν γίνει όλες. Αλλά η βασική ένσταση –το λέω γιατί έχω διαβάσει και προσωπικά ο ίδιος τα κείμενα- είναι να φύγουμε από τον άξονα τελείως και να πάμε μέσα, πράγμα το οποίο ακούγεται ωραίο, αλλά είναι ανεφάρμοστο.
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Εν πάση περιπτώσει, για να τελειώσω, οι εργαζόμενοι μπορούν πράγματι να είναι σίγουροι ότι δεν θα θιγούν τα δικαιώματά τους και κυρίως ότι εγκαίρως θα γίνει ο διάλογος, για να μπορέσουν πράγματι να λάβουν μέρος και αυτοί στον καθορισμό του μέλλοντός τους, το οποίο θα είναι καλύτερο.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Η συνάδελφος κ. Ελευθερία Μπερνιδάκη-Αλντούς ζητά ολιγοήμερη άδεια απουσίας στο εξωτερικό. Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς, η Βουλή ενέκρινε τη ζητηθείσα άδεια.
     Αναφορές και ερωτήσεις δευτέρου κύκλου:
     Η με αριθμό 100013/14-4-2006 ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων στο Πανεπιστημιακό Γενικό Νοσοκομείο και στο Βενιζέλειο Νοσοκομείο στο Ηράκλειο, διαγράφεται λόγω κωλύματος του κυρίου Υπουργού.
     Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
     Υπουργείου Εθνικής Παιδείας και Θρησκευμάτων.
     Μόνη συζήτηση επί της αρχής, των άρθρων και του συνόλου του σχεδίου νόμου: «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις».
     Το νομοσχέδιο θα συζητηθεί κατά τη σημερινή συνεδρίαση.
     Υπουργείου Εσωτερικών, Δημόσιας Διοίκησης και Αποκέντρωσης.
     Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Εθνικό Τυπογραφείο, «Εφημερίς της Κυβερνήσεως» και λοιπές διατάξεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
     Ερωτάται το Σώμα: Γίνεται δεκτό το νομοσχέδιο.
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργείου Οικονομίας και Οικονομικών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Εθνικό Συμβούλιο Εξαγωγών, φορολογικές ρυθμίσεις και άλλες διατάξεις». 
     Ερωτάται το Σώμα: Γίνεται δεκτό το νομοσχέδιο.
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργείου Εθνικής ‘Αμυνας.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding –MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
     Ερωτάται το Σώμα: Γίνεται δεκτό το νομοσχέδιο.
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργείου Οικονομίας και Οικονομικών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου που τροποποιεί τη Σύμβαση, μεταξύ της Ελληνικής Δημοκρατίας και του Βασιλείου των Κάτω Χωρών για την αποφυγή της διπλής φορολογίας και την αποτροπή της φοροδιαφυγής σε σχέση με τους φόρους εισοδήματος και κεφαλαίου, με το προσαρτημένο σε αυτή Πρωτόκολλο, που υπογράφηκε στην Αθήνα στις 16 Ιουλίου 1981».
     Η Σύμβαση αυτή ψηφίστηκε στη Διαρκή Επιτροπή ομόφωνα.
     Ερωτάται το Σώμα: Γίνεται δεκτό το νομοσχέδιο;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών «Κύρωση του Πρωτοκόλλου που τροποποιεί τη Σύμβαση, μεταξύ της Ελληνικής Δημοκρατίας και του Βασιλείου των Κάτω Χωρών για την αποφυγή της διπλής φορολογίας και την αποτροπή της φοροδιαφυγής σε σχέση προς τους φόρους εισοδήματος και κεφαλαίου, με το προσαρτημένο σε αυτή Πρωτόκολλο, που υπογράφηκε στην Αθήνα στις 16 Ιουλίου 1981» έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
     (Να μπει το κείμενο του νομοσχεδίου σελ. 17α)
     Του ιδίου Υπουργείου.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση τροποποίησης του Χάρτη του Οργανισμού Οικονομικής Συνεργασίας Ευξείνου Πόντου».
     Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία και εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής.
     Θέλει κανείς από τους εισηγητές να λάβει το λόγο; Ουδείς.
     Επομένως κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών:
«Κύρωση τροποποίησης του Χάρτη του Οργανισμού Οικονομικής Συνεργασίας Ευξείνου Πόντου».
     Ερωτάται το Σώμα: Γίνεται δεκτό το νομοσχέδιο επί της αρχής, των άρθρων  και στο σύνολο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Κύρωση τροποποίησης του Χάρτη του Οργανισμού Οικονομικής Συνεργασίας Ευξείνου Πόντου» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και στο σύνολο και έχει ως εξής:
     (Να καταχωριστεί το κείμενο του νομοσχεδίου σελ. 19α)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
     Εισερχόμαστε στο πρώτο νομοσχέδιο της ημερήσιας διάταξης.
     Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις». 
     Για την ενημέρωση του Σώματος θέλω να πω ότι η Διάσκεψη των Προέδρων αποφάσισε στη συνεδρίασή της στις 11 Μαΐου 2006 τη συζήτηση του νομοσχεδίου αυτού σε δύο έως τρεις συνεδριάσεις.
     Ο κύριος Υπουργός έχει το λόγο.
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, πριν ξεκινήσει η συζήτηση επί της αρχής, θα ήθελα να καταθέσω στα Πρακτικά προς ενημέρωση των συναδέλφων και να διαβάσω σύμφωνα με τον Κανονισμό τις νομοτεχνικές βελτιώσεις στο σχέδιο νόμου. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, για οικονομία χρόνου, είναι πολλές; 
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Είναι περίπου οκτώ. Εγώ τις καταθέτω για οικονομία του χρόνου, όπως λέτε και ταυτοχρόνως μπορούμε να τις διανείμουμε. 
     ΠΡΟΕΔΡΕΥΩΝ (Γεώργιος Σούρλας): Βεβαίως, θα διανεμηθούν στους συναδέλφους.
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Τις καταθέτω για τα Πρακτικά. 
     (Στο σημείο αυτό ο Υφυπουργός Εθνικής Παιδείας και Θρησκευμάτων  κ. Γεώργιος Καλός καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
     (να φωτογραφηθούν οι σελίδες 22-23)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, θέλω να ενημερώσω το Σώμα ότι ο Γραμματέας της Κοινοβουλευτικής Ομάδας της Νέας Δημοκρατίας ορίζει ως Κοινοβουλευτικό της Εκπρόσωπο τον κ. Κωνσταντίνο Τασούλα και ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κολοζώφ ορίζει ως ειδικό αγορητή το Βουλευτή κ. Γεώργιο Χουρμουζιάδη.
     Ο εισηγητής της Νέας Δημοκρατίας κ. Μιχαήλ Χαλκίδης έχει το λόγο.
     ΜΙΧΑΛΗΣ ΧΑΛΚΙΔΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, ένας από τους βασικούς σκοπούς της κυβερνητικής μας πολιτικής, όπως ξεκάθαρα έχει διατυπωθεί τόσο από τον Πρωθυπουργό όσο και από την καθ’ ύλην αρμόδια ηγεσία του Υπουργείου Παιδείας, είναι να διαμορφώσουμε στον κρίσιμο χώρο της παιδείας μία πραγματικά εθνική πολιτική, μία πολιτική που να εκτείνεται σε βάθος χρόνου, να χαρακτηρίζεται από συνέχεια και συνέπεια, να ενώνει, να συνθέτει και να οδηγεί στο αύριο που οραματιζόμαστε. 
     Στο πλαίσιο αυτό στόχος μας είναι να θωρακίσουμε και να εξοπλίσουμε το εκπαιδευτικό σύστημα με όλα εκείνα τα στοιχεία που απαιτούνται, για να έχει διάρκεια, σταθερότητα, αλλά και ευελιξία προσαρμογής στην ταχύτατα αναπτυσσόμενη γνώση.
     Στόχος μας είναι να εξασφαλίσουμε υψηλού επιπέδου παιδεία για όλες τις νέες και για όλους τους νέους. Στόχος μας είναι να επενδύσουμε στον Έλληνα εκπαιδευτικό.
     Η Κυβέρνηση της Νέας Δημοκρατίας έρχεται πλέον ως αρωγός και συμπαραστάτης στον αγώνα των Ελλήνων εκπαιδευτικών, στέκεται δίπλα τους, στο πλευρό τους, κάνει μαζί τους διάλογο και ρυθμίζει κατά τον καλύτερο τρόπο τα θέματα που τους αφορούν και τους απασχολούν. 
     Συμφωνούμε, πιστεύω, κυρίες και κύριοι συνάδελφοι, πως η παιδεία αποτελεί αναφαίρετο δικαίωμα του κάθε πολίτη και η παροχή της στο υψηλότερο επίπεδο αποτελεί καθήκον της πολιτείας. Συμφωνούμε πως αυτή η υψηλής ποιότητας παρεχόμενη κρατική παιδεία πρέπει να παρέχεται προς όλους τους νέους της πατρίδας μας, ανεξάρτητα από την οικονομική τους κατάσταση.
     Σήμερα, όμως, αγαπητοί συνάδελφοι, θα πρέπει να συμφωνήσουμε στο ότι  για την ανύψωση του επιπέδου της εκπαίδευσης στη χώρα μας βασικός και πρωταρχικός παράγοντας είναι η στελέχωσή της με έμπειρους εκπαιδευτικούς που, πέρα από την πλήρη επίγνωση της αποστολής τους θα έχουν άρτια μόρφωση και σύγχρονη παιδαγωγική κατάρτιση, θα έχουν διδακτική εμπειρία στη σχολική τάξη και γενικά θα μπορούν να ανταποκριθούν επάξια στις ανάγκες της σύγχρονης εκπαίδευσης.
     Είναι αντιληπτό από όλους μας ότι όσο άξιος και αν είναι ο εκπαιδευτικός, δεν μπορεί να κάνει τίποτα, αν το εκπαιδευτικό σύστημα καταπιέζει και δεν αναδεικνύει αυτήν την αξιοσύνη. 
     Το εκπαιδευτικό σύστημα, για να μπορεί να ανταποκρίνεται στον προορισμό του, εκτός από τη βελτίωση των ποιοτικών στοιχείων, πρέπει να είναι οργανωμένο διοικητικά με τέτοιον τρόπο, ώστε να ενθαρρύνει και να καθοδηγεί τους εκπαιδευτικούς στο έργο τους, να δημιουργεί κλίμα συνεργασίας και αμοιβαίας εμπιστοσύνης μεταξύ των λειτουργών της εκπαίδευσης και να συμβάλλει στη συνεχή βελτίωση του εκπαιδευτικού έργου. 
     Ένα άρτια οργανωμένο σύστημα πρέπει να παρέχει ουσιαστικές αρμοδιότητες σε όλες τις βαθμίδες της διοίκησης και να μην ακυρώνει οποιοδήποτε σύστημα αξιολόγησης. 
     Η εκπαιδευτική διαδικασία πρέπει να χαρακτηρίζεται κυρίως από την προσπάθεια, την άμιλλα και την αξιοκρατία. Γι’ αυτό η πολιτεία έχει καθήκον με τη δική της στάση να εμπνεύσει σε όλους τους παράγοντες της εκπαίδευσης -διδάσκοντες, διδασκομένους, γονείς, κοινωνικούς και παραγωγικούς φορείς-  να συμμετέχουν στην εκπαιδευτική διαδικασία με βαθύ αίσθημα ευθύνης. Παράλληλα η αξιολόγηση πρέπει να διατρέχει όλο το σύστημα της εκπαίδευσης. Πρέπει να αξιολογούνται όλοι οι φορείς και όλα τα μέλη της εκπαιδευτικής κοινότητας, ώστε η αξιολόγηση να λειτουργεί ως αναγκαίος ανατροφοδοτικός μηχανισμός για τη βελτίωση του εκπαιδευτικού μας συστήματος. Η αξιολόγηση όλων των στελεχών της εκπαίδευσης, που είναι μία από τις βασικότερες παραμέτρους σε οποιοδήποτε εκπαιδευτικό σύστημα, λείπει σχεδόν παντελώς από την εκπαιδευτική διαδικασία.
     Κυρίες και κύριοι συνάδελφοι, το παρόν σχέδιο νόμου καινοτομεί και προβλέπει ότι όλα τα στελέχη επιλέγονται για τέσσερα χρόνια. Απαραίτητη προϋπόθεση για τη συμμετοχή στη διαδικασία επιλογής είναι η επαρκής υπηρεσιακή και διδακτική εμπειρία. 
     Καθιερώνεται η αρχή της σταδιακής εξέλιξης των στελεχών. 
     Εισάγεται ως προϋπόθεση για την επιλογή σε ανώτερη θέση διοίκησης, διευθυντή εκπαίδευσης, προϊσταμένου γραφείου εκπαίδευσης, η προηγούμενη θητεία σε θέση διευθυντή σχολικής μονάδας. 
     Θεσμοθετείται αδιάβλητη γραπτή διαδικασία για την επιλογή ανώτερων στελεχών διοίκησης εκπαίδευσης.
     Η επιτυχής συμμετοχή στη γραπτή διαδικασία είναι προϋπόθεση και η επίδοση σ΄ αυτήν είναι κριτήριο επιλογής. Οι επιλεγόμενοι ως ανώτερα στελέχη εκπαίδευσης επανακρίνονται για ανανέωση της θητείας τους με κριτήριο το έργο τους. 
     Στόχος του παρόντος σχεδίου νόμου είναι η εφαρμογή ενός συστήματος επιλογής των στελεχών της εκπαίδευσης, που να διασφαλίζει κύρος και συνέχεια στην εκπαίδευση και καθοδήγηση της εκπαίδευσης, που είναι απαραίτητος όρος για την αποτελεσματικότητά της. 
     Στην Επιτροπή Μορφωτικών Υποθέσεων άκουσα με μεγάλη προσοχή τους συναδέλφους του ΠΑ.ΣΟ.Κ.. Πρέπει όλοι να αναρωτηθούμε τι παιδεία θέλουμε. Μπορεί ένας διευθυντής, κύριοι συνάδελφοι, να είναι απλός διεκπεραιωτής και έτσι να συμβάλλει στη δημιουργία πολιτών που θα ανταποκριθούν στις ανάγκες της σύγχρονης εποχής; Νομίζω πως όλοι συμφωνούμε ότι δεν μπορεί. 
     Στόχος του Υπουργείου Παιδείας, που πραγματώνεται μ΄ αυτό το νομοσχέδιο, είναι η δημιουργία στελεχών με άρτια παιδαγωγική κατάρτιση και αποδεδειγμένη διδακτική ικανότητα, που θα μπορούν όχι μόνο να αξιολογούν τους υφιστάμενους εκπαιδευτικούς, αλλά θα τους καθοδηγούν και θα τους εμπνέουν. 
     Με αυτό, λοιπόν, το σχέδιο νόμου επανακαθορίζεται το νομικό πλαίσιο που ρυθμίζει τη διαδικασία, τα κριτήρια, τα προσόντα, καθώς και θέματα που σχετίζονται με την επιλογή και τοποθέτηση των στελεχών της πρωτοβάθμιας και δευτεροβάθμιας εκπαίδευσης. Συγκροτούνται τα συμβούλια επιλογής σχολικών συμβούλων, διευθυντών εκπαίδευσης και προϊσταμένων εκπαίδευσης από εκπροσώπους των Πανεπιστημίων και του Παιδαγωγικού Ινστιτούτου, με τη συμμετοχή αιρετών μελών που κατά τεκμήριο διαθέτουν κύρος και αξιοπιστία και ορίζονται από τα αρμόδια υπηρεσιακά συμβούλια. 
     Επανακαθορίζονται τα κριτήρια -κριτήρια μετρήσιμα και συνεκτιμώμενα, που εφαρμόζονται γι΄ αυτήν την επιλογή των στελεχών της εκπαίδευσης- διακρίνονται σε τέσσερις κατηγορίες και παρέχουν τα αναγκαία εχέγγυα για την αδιάβλητη κρίση των υποψηφίων. Μέχρι την εφαρμογή του συστήματος αξιολόγησης όλων των εκπαιδευτικών, καθιερώνεται γραπτή δοκιμασία των υποψηφίων.
     Μία από της καινοτομίες του παρόντος νομοσχεδίου είναι η τροποποίηση της διαδικασίας τοποθέτησης και ανάληψης υπηρεσίας από τους υποψηφίους, που επιλέγονται από τα οικεία συμβούλια. Για να γίνω πιο συγκεκριμένος, παρέχεται η δυνατότητα στους υποψηφίους για την πλήρωση των θέσεων σχολικών συμβούλων -που δεν τοποθετούνται στη θέση της προτίμησής τους- να τοποθετηθούν στις υπόλοιπες κενές θέσεις σχολικών συμβούλων, τις οποίες καλούνται να επιλέξουν κατά ορισμένη σειρά. 
     Οι διευθυντές των πειραματικών σχολείων των πανεπιστημίων, καθώς και οι υποδιευθυντές σχολικών μονάδων, οι υπεύθυνοι τομέων Σ.Ε.Κ. και οι προϊστάμενοι εκπαιδευτικών θεμάτων τοποθετούνται στο εξής με υπουργική απόφαση και απόφαση του περιφερειακού διευθυντή εκπαίδευσης. Καταργείται το υποχρεωτικό της ανάληψης υπηρεσίας για τους τοποθετημένους από τους αξιολογικούς πίνακες επιλογής στελεχών. Τα τοποθετημένα στελέχη παραμένουν στη θέση τους και εξακολουθούν να ασκούν τα καθήκοντά τους μέχρι την ανάληψη υπηρεσίας από τα νέα στελέχη. 
     Καθίσταται δυνατή η συμμετοχή όσων διετέλεσαν σε θέσεις στελεχών της εκπαίδευσης και δεν απαιτείται η υπηρεσία σε θέσεις διευθυντών σχολικών μονάδων των υποψηφίων διευθυντών εκπαίδευσης και των προϊσταμένων γραφείων εκπαίδευσης, με την πρόβλεψη των παρεκκλίσεων που προβλέπονται κατά την εφαρμογή του προς ψήφιση νόμου. 
     Κυρίες και κύριοι συνάδελφοι, μέχρι την ολοκλήρωση των διαδικασιών αξιολόγησης του εκπαιδευτικού έργου των υποψηφίων για την πλήρωση των προβλεπόμενων θέσεων, διενεργείται γραπτή διαδικασία, στην οποία παίρνουν μέρος οι υποψήφιοι για τις θέσεις των σχολικών συμβούλων, των διευθυντών και των προϊσταμένων γραφείων. Για την επιλογή των ερωτήσεων και για τη διασφάλιση της αδιάβλητης διεξαγωγής των εξετάσεων και της βαθμολόγησης των γραπτών δοκιμίων συγκροτούνται δύο επιτροπές υψηλού κύρους.
     Με το παρόν σχέδιο νόμου παρέχεται η δυνατότητα στους τοποθετούμενους -βάσει των προτεινόμενων διαδικασιών- σχολικούς συμβούλους, διευθυντές εκπαίδευσης και προϊσταμένους γραφείων εκπαίδευσης να επανακριθούν και να τοποθετηθούν εκ νέου για τετραετή θητεία. Ο διευθυντής σχολικής μονάδας που καταργείται, τοποθετείται για το υπόλοιπο της θητείας του σε κενή θέση διευθυντή μονάδας της ίδιας διεύθυνσης εκπαίδευσης. 
     Επίσης, πρέπει να σημειώσουμε ότι η προϋπηρεσία ως προσωρινού αναπληρωτή ή ωρομίσθιου εκπαιδευτικού προσμετράται στη συνολική εκπαιδευτική υπηρεσία και η υπηρεσία σε θέση σχολικού συμβούλου λογίζεται ως διδακτική υπηρεσία. 
     Με το παρόν σχέδιο νόμου περιέρχονται στον οικείο περιφερειακό διευθυντή εκπαίδευσης οι αρμοδιότητες για την περαιτέρω κατανομή, ανακατανομή και για την τοποθέτηση του προσωπικού των περιφερειακών υπηρεσιών πρωτοβάθμιας και δευτεροβάθμιας εκπαίδευσης του Υπουργείου Εθνικής Παιδείας και Θρησκευμάτων. Παράλληλα, καταργείται η αντίστοιχη αρμοδιότητα του νομάρχη, που προβλεπόταν με το ν.1824/1988. 
     Επανακαθορίζεται επίσης η διάρθρωση των περιφερειακών διευθύνσεων εκπαίδευσης. Στις περιφερειακές διευθύνσεις εκπαίδευσης συνιστώνται μονάδες πληροφορικής και νέων τεχνολογιών για την υποστήριξη του έργου μισθοδοσίας μέσω του διατραπεζικού συστήματος «ΔΙΑΣ» και του όλου έργου των περιφερειακών διευθύνσεων. 
     Επανακαθορίζεται ο σκοπός λειτουργίας των Κέντρων Πληροφορικής και Νέων Τεχνολογιών (ΠΛΗ.ΝΕ.Τ.), που αναφέρεται στην τεχνική υποστήριξη του εξοπλισμού των εργαστηρίων πληροφορικής στα σχολεία της πρωτοβάθμιας και δευτεροβάθμιας εκπαίδευσης και συνιστάται Κέντρο Πληροφορικής και Νέων Τεχνολογιών. 
     Οι θέσεις προσωπικού των κλάδων Π.Ε. Βιβλιοθηκονόμων και Τ.Ε. Βιβλιοθηκονομίας, που έχουν συσταθεί με τις διατάξεις του άρθρου 11 του ν. 2986/2002, για τη λειτουργία των σχολικών βιβλιοθηκών, κατανέμονται στους νομούς και τα νομαρχιακά διαμερίσματα με απόφαση του Υπουργού Εθνικής Παιδείας και Θρησκευμάτων. 
     Σε ό,τι αφορά στα θέματα του προσωπικού των Γενικών Αρχείων του Κράτους, μειώνονται από επτά σε πέντε τα μέλη της επιτροπής που επιλέγει τον υποψήφιο διευθυντή, ο οποίος διορίζεται στη συνέχεια στη θέση του Προϊσταμένου Διευθυντή της Κεντρικής Υπηρεσίας Γενικών Αρχείων του Κράτους. Επανακαθορίζονται τα απαιτούμενα τυπικά προσόντα των υποψηφίων για την πλήρωση της θέσης του Διευθυντή της Κεντρικής Υπηρεσίας, καθώς και η διαδικασία που ακολουθείται για την επιλογή του.
     Ορίζονται ευθέως και όχι κατ’ εξουσιοδότηση οι αποδοχές του Διευθυντή της Κεντρικής Υπηρεσίας των Γ.Α.Κ., που εξομοιώνονται μ΄ αυτές του Γενικού Διευθυντή των Κεντρικών Υπηρεσιών των Υπουργείων.
     Ρυθμίζονται επίσης θέματα του Οργανισμού Σχολικών Κτηρίων. Παρέχεται στην Ο.Σ.Κ. Α.Ε. η δυνατότητα να αναλαμβάνει, μετά από απόφαση του Υπουργού, τη μελέτη, επίβλεψη και κατασκευή έργων και την προμήθεια του εξοπλισμού που είναι αναγκαίος για τη λειτουργία των περιφερειακών υπηρεσιών της πρωτοβάθμιας και δευτεροβάθμιας εκπαίδευσης, καθώς και των γραφείων εκπαίδευσης του εξωτερικού.
     Επιτρέπεται στην Ο.Σ.Κ. Α.Ε. να συνάπτει, μετά από απόφαση του Υπουργού, προγραμματικές συμβάσεις με τα καθ’ ύλην αρμόδια πανεπιστημιακά ιδρύματα μέχρι του ποσού των 200.000 ευρώ, στο πλαίσιο της σύνταξης και υλοποίησης του προγράμματος προσεισμικού ελέγχου των σχολικών κτηρίων της χώρας. 
     	Παρέχεται στον οικείο περιφερειακό διευθυντή εκπαίδευσης η αρμοδιότητα για τη συγκρότηση επιτροπής που εκτιμά την καταλληλότητα και την αξία των οικοπέδων για την ανέγερση διδακτηρίων και επιλέγει εν τέλει τα ακίνητα αυτά. Παράλληλα, καταργείται η αντίστοιχη αρμοδιότητα του οικείου νομάρχη. 
     Παρέχεται η δυνατότητα για τη διατήρηση, κατά παρέκκλιση των ισχυουσών διατάξεων, των κτηριακών εγκαταστάσεων και κατασκευών που ανεγέρθηκαν ή τοποθετήθηκαν μέχρι τις 31 Δεκεμβρίου του 2004 σε συγκεκριμένες κατασκηνώσεις και παιδικές εξοχές, που χρησιμοποιήθηκαν για τις ανάγκες φιλοξενίας των εκπροσώπων των Μέσων Μαζικής Ενημέρωσης και του προσωπικού ασφαλείας κατά τη διεξαγωγή των Ολυμπιακών Αγώνων του 2004. Παράλληλα, επιτρέπεται η δημιουργία αθλητικών εγκαταστάσεων εντός δημοσίων δασών και δασικών εκτάσεων, που παραχωρούνται σύμφωνα με το ν. 3208/2003, για την εγκατάσταση και λειτουργία κατασκηνώσεων και παιδικών εξοχών. 
     Με το παρόν σχέδιο νόμου αποσαφηνίζεται ότι ο Δ.Ο.Α.Τ.Α.Π. αποτελεί τον καθολικό διάδοχο του ΔΙ.Κ.Α.Τ.Σ.Α. και του Ι.Τ.Ε. και παρέχεται η δυνατότητα στο διοικητικό συμβούλιο του Δ.Ο.Α.Τ.Α.Π. να αναθέτει το χειρισμό συγκεκριμένων δικαστικών υποθέσεων του οργανισμού σε δικηγόρους.
     Η χρηματοδότηση-δανειοδότηση που έγινε προς τα πανεπιστήμια και τα Τ.Ε.Ι. ως τελικούς δικαιούχους του Επιχειρησιακού Προγράμματος «Εκπαίδευση και Αρχική Επαγγελματική Κατάρτιση» με συγκεκριμένες αποφάσεις του Υπουργού Εθνικής Παιδείας και Θρησκευμάτων, λογίζεται ως προκαταβολή για την εκτέλεση από τους ανωτέρω φορείς έργων που εντάσσονται στο Πρόγραμμα Δημοσίων Επενδύσεων. 
     Παρέχεται η δυνατότητα για την επιχορήγηση του ειδικού Λογαριασμού Ιδιωτικής Γενικής Εκπαίδευσης, που έχει συσταθεί με τις διατάξεις του ν. 682/1977 και από άλλους φορείς οι οποίοι καθορίζονται με κοινή υπουργική απόφαση. 
     Διπλασιάζεται και ορίζεται στα 30.000 ευρώ το μέγιστο ύψος του προστίμου, που μπορεί να επιβληθεί στους ιδιοκτήτες σχολείων ιδιωτικής εκπαίδευσης που υποκύπτουν σε πειθαρχικά αδικήματα, από 14.000 ευρώ περίπου που είναι σήμερα. 
     Θεωρείται νόμιμη η λειτουργία δημοτικών σχολείων που λειτουργούν στα ξένα σχολεία «Ελληνογαλλική Σχολή ΙΩΑΝΝΑ ΝΤ’ ΑΡΚ» και «Λεόντειο Λύκειο Πατησίων» από την ίδρυσή τους, παρ΄ ότι σ΄ αυτά φοίτησαν ή φοιτούν μαθητές ελληνικής ιθαγένειας.
     Παρατείνεται μέχρι τις 31 Δεκεμβρίου του 2007 η λειτουργία του αυτοτελούς Γραφείου Ολυμπιακής Εκπαίδευσης, που έχει συσταθεί στο Υπουργείο Εθνικής Παιδείας και Θρησκευμάτων. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θέλω μόνο ένα λεπτό.
     Επίσης, οι εκπαιδευτικοί του κλάδου ΠΕ 19 Πληροφορικής, οι οποίοι διορίστηκαν με υπουργικές αποφάσεις σε εκτέλεση ακυρωτικών αποφάσεων του Διοικητικού Εφετείου Αθηνών και απολύονται ή απολύθηκαν εν συνεχεία σε εκτέλεση των αποφάσεων του Συμβουλίου της Επικρατείας, επειδή δεν διέθεταν το απαιτούμενο από το νόμο τυπικό προσόν της παιδαγωγικής κατάρτισης, θεωρείται ότι έχουν διοριστεί πριν τις 7/7/2000. Τυχόν πραγματική υπηρεσία αυτών πριν από την ανωτέρω ημερομηνία λογίζεται ως προϋπηρεσία σε θέση αναπληρωτή εκπαιδευτικού.
     Παράλληλα, αποσαφηνίζεται ότι στην έννοια των Ι.Ε.Κ., όσον αφορά την επιδότηση θέσεων για την πρακτική άσκηση καταρτισμένων αποφοίτων ή τη χορήγηση υποτροφιών, περιλαμβάνονται και τα δημόσια ή ιδιωτικά Ι.Ε.Κ..
     Κυρίες και κύριοι συνάδελφοι, το νομοσχέδιο που καταθέσαμε, αφορά ένα σύστημα επιλογής στελεχών της εκπαίδευσης που είναι δίκαιο, αδιάβλητο και ισορροπημένο. Έγκαιρα το παρουσιάσαμε και δώσαμε τη δυνατότητα σε όλους να το δουν και να το συγκρίνουν. Όλες οι συγκρίσεις το ευνοούν. Απομένει η δική μας έγκριση, για να δώσουμε στο χώρο της εκπαίδευσης μια νέα πνοή. Γι’ αυτό και εισηγούμαι την υπερψήφιση του συγκεκριμένου νομοσχεδίου.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χαλκίδη.
     Εδώ και μία ώρα έχει τεθεί σε δοκιμασία η φυσική αντοχή των Βουλευτών λόγω βλάβης του κλιματιστικού και φαίνεται ότι, τουλάχιστον προς το παρόν, οι Βουλευτές αντέχουν και δεν χρειάζονται τόσο ευνοϊκές συνθήκες –όπως νομίζουν μερικοί- για να αποδώσουν στο έργο τους. Θα προσπαθήσουμε και στο βαθμό που μπορούμε, θα συνεχίσουμε τη συνεδρίαση.
     Το λόγο έχει ο εισηγητής του ΠΑ.ΣΟ.Κ. κ. Βαρβαρίγος. 
     ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, χθες άρχισαν οι πανελλαδικές εξετάσεις για την είσοδο των μαθητών στα Α.Ε.Ι. και τα Τ.Ε.Ι. της χώρας. Σήμερα συνέχισε η επόμενη βάρδια. Εύχομαι «καλή επιτυχία» σε όλα τα παιδιά που συμμετέχουν. 
     Φέτος το σύστημα είναι πιο σκληρό, αφού τα παιδιά, μετά την κατάργηση των εξετάσεων στη Β΄ λυκείου, έρχονται για πρώτη φορά σε επαφή με το σύστημα και αξιολογούνται για μία και μοναδική φορά. Έχασαν τη δυνατότητα προσαρμογής που τους έδινε ο προηγούμενος νόμος –δηλαδή να συμμετάσχουν οι μαθητές της Β΄ λυκείου χωρίς συνέπειες στη διαδικασία- και βέβαια όλα αυτά δημιουργούν περισσότερο άγχος και περισσότερη αγωνία στα παιδιά που διαγωνίζονται. Επίσης, φέτος έχουμε ουσιαστική μείωση του αριθμού των εισαγομένων, κάτι που δίνει μία πιο αρνητική χροιά στο όλο περιβάλλον.
     Η Κυβέρνηση, χωρίς διάλογο με την εκπαιδευτική κοινότητα, προχώρησε σε αποσπασματικές ρυθμίσεις, χωρίς να αντιμετωπίσει κανένα πρόβλημα της εκπαίδευσης. Οι δαπάνες για την παιδεία είναι μειωμένες και η υπόσχεση για αύξηση του Α.Ε.Π. στο 5%, ξεχάστηκε. 
     Σήμερα, περισσότερο από ποτέ, είναι αναγκαία προτεραιότητα για όλους μας η διαμόρφωση ενός εκπαιδευτικού συστήματος με υψηλή ποιότητα, που θα δίνει στους νέους μας τα αναγκαία εφόδια που θα τους επιτρέψουν να επιβιώσουν μέσα στην παγκόσμια πλέον και ανοικτή ανταγωνιστική κοινωνία. Για να πετύχουμε αυτόν το στόχο, θα πρέπει να τους διαθέσουμε όλα τα απαραίτητα μέσα, είτε είναι αυτά οικονομικά μέσα είτε είναι θεσμικά. 
     Εδώ δεν συμβαίνει ούτε το ένα ούτε το άλλο. Η χρηματοδότηση είναι μειωμένη σε σχέση με το παρελθόν. Το 3,61% του 2004 έχει γίνει ακόμα λιγότερο και η εξαγγελία του 5% του Α.Ε.Π. για την παιδεία παραμένει πια άπιαστο όνειρο.
     Σε θεσμικό επίπεδο, οι παρεμβάσεις από την πλευρά της Κυβέρνησης, όπως το συζητούμενο σήμερα νομοσχέδιο, φέρνουν τα πράγματα πίσω και οδηγούν το εκπαιδευτικό σύστημα σε αδιέξοδο, αφού κύριος στόχος του σημερινού νομοσχεδίου που συζητάμε, είναι η επανεπιλογή και η μονιμοποίηση ουσιαστικά των στελεχών της εκπαίδευσης που επελέγησαν τον Αύγουστο του 2004 με μία διαδικασία-παρωδία. 
     Θυμάστε ότι τότε, μέσα σε λίγες ώρες, περίπου επτά, αξιολογήθηκαν περίπου επτακόσιοι φάκελοι. Στην ουσία, επικυρώθηκαν προειλημμένες αποφάσεις επιλογής των κομματικών στελεχών της Νέας Δημοκρατίας στο χώρο της εκπαίδευσης.
     Στην ουσία, μ’ αυτές τις μεθοδεύσεις, μ’ αυτές τις ενέργειες και με το νομοσχέδιο τούτο, που πλέον ενδύεται με ισχυρό νομικό μανδύα, απαξιώνεται το εκπαιδευτικό σύστημα και φοράτε σ’ αυτό κομματικό μανδύα.
     Η κ. Γιαννάκου τότε, σ’ αυτήν την πραξικοπηματική επιλογή που έγινε, για να δικαιολογήσει αυτήν την κατάσταση, βγήκε αμέσως να πει ότι ήταν μια προσωρινή επιλογή, για ένα χρόνο περίπου. Στο διάστημα αυτό, σε συνεργασία, σε συνεννόηση, σε διάλογο με τους φορείς της εκπαίδευσης, θα κατήρτιζε ένα νομοσχέδιο, μέσω του οποίου θα πετύχαινε αξιοκρατία με διαφάνεια, με αντικειμενικότητα, με μη αμφισβήτηση, ούτως ώστε να λήξει άπαξ διά παντός το πρόβλημα αυτό της επιλογής και αξιολόγησης των στελεχών της εκπαίδευσης.
     Βέβαια, κάτι τέτοιο δεν έγινε και είδαμε ότι πριν ακόμα ολοκληρωθεί η θητεία αυτών των ανθρώπων με νέα τροπολογία παρατάθηκε η θητεία τους επ’ αόριστον. Τους μετέτρεψε η κ. Γιαννάκου σε αορίστου χρόνου και τώρα τους μονιμοποιεί. Αυτό που δεν έκανε με τους συμβασιούχους γενικά η Κυβέρνηση, το κάνει με τα δικά της τα παιδιά, τα κομματικά στο χώρο της εκπαίδευσης.
     Ο στόχος, λοιπόν, της μονιμοποίησης και της επιλογής επιτυγχάνεται με αλλαγή όλων των παραμέτρων που προσδιορίζονταν από το προεδρικό διάταγμα 25/2002. Συγκεκριμένα, αλλάζουν και τα κριτήρια επιλογής και ο τρόπος μοριοδότησης, αλλά και η συγκρότηση των συμβουλίων που κάνουν την αξιολόγηση και επιλέγουν.
     Σε ό,τι αφορά τώρα τα κριτήρια επιλογής, εισάγεται για πρώτη φορά ο διαγωνισμός από επιτροπές που διορίζει η Υπουργός Παιδείας. Αυτός ο διαγωνισμός διαφημίστηκε πριν από λίγο καιρό από το ΥΠ.Ε.Π.Θ. ως «διαδικασία Α.Σ.Ε.Π.». Βέβαια, καμία σχέση δεν έχει. Το μόνο που έχει σχέση με το Α.Σ.Ε.Π., είναι ότι σ’ αυτές τις πενταμελείς επιτροπές υπάρχει ένα μόνο μέλος του Α.Σ.Ε.Π.. 
     Η κυρία Υπουργός επιλέγει όποιους θέλει, τους διορίζει και ύστερα με μια υπουργική απόφαση καθορίζει τις λεπτομέρειες του διαγωνισμού. Όταν έγινε η συζήτηση στην Επιτροπή Μορφωτικών Υποθέσεων, τελικώς παραδέχθηκε ότι δεν πρόκειται για διαδικασία Α.Σ.Ε.Π.. Βεβαίως, δεν ήταν δυνατόν να ισχυριστεί κάτι τέτοιο. Είπε ότι θα είναι κάτι σαν τις πανελλήνιες εξετάσεις. 
     Όμως, αν ήταν κάτι τέτοιο, θα έπρεπε να το πει στο νομοσχέδιο. Γιατί δεν αναγράφεται στο νομοσχέδιο; Γιατί δεν υπάρχει καμιά δέσμευση; Γιατί το νομοσχέδιο δίνει απόλυτη εξουσία στην κυρία Υπουργό να πάρει μια απόφαση που θα προσδιορίσει ό,τι θέλει, όπως θέλει, με όποιον τρόπο θέλει όσον αφορά τις λεπτομέρειες αυτού του διαγωνισμού και θέλει αυτόν το διαγωνισμό να τον πούμε αντικειμενικό;
     Βεβαίως, δεν μπορούμε να τον πούμε. Είναι ένας διαβλητός διαγωνισμός με ισχυρή σκοπιμότητα, γιατί κατ’ αρχήν αποτελεί το προοίμιο για τη συνέχιση της αξιολόγησης όσων στελεχών θελήσουν να καταλάβουν θέσεις στο σύστημα εκπαίδευσης. Προϋπόθεση για να αξιολογηθεί κάποιος, αποτελεί η επιτυχής δοκιμασία σ’ αυτόν το διαγωνισμό. Και βέβαια είναι το πρώτο φίλτρο, ούτως ώστε όσοι δεν είναι αρεστοί, όσοι δεν ταυτίζονται με την πολιτική ιδεολογία της Νέας Δημοκρατίας να κοπούν και να συνεχίσουν μετά τα υπόλοιπα στελέχη, τα οποία πρόσκεινται στο χώρο της Νέας Δημοκρατίας.
     Αξιοσημείωτο είναι ότι η συμμετοχή σε έναν τέτοιο διαβλητό διαγωνισμό μοριοδοτείται όσο και ένα διδακτορικό, με τέσσερα μόρια. Για να αποκτήσει κάποιος ένα διδακτορικό, θέλει κόπο, θέλει χρόνο ζωής, θέλει προσπάθεια –πάνω από τρία χρόνια- και μοριοδοτείται με τεσσεράμισι μόρια. Η συμμετοχή σ’ αυτόν το διαγωνισμό παίρνει τέσσερα μόρια.
     Καταλαβαίνετε ότι είναι μέσα στη φιλοσοφία και τη λογική του νομοσχεδίου, που ανάγλυφα θα δούμε παρακάτω ότι αναδύεται, η υποβάθμιση όλων των αξιοκρατικών προσόντων που μπορεί να έχει ένας υποψήφιος για να επιλεγεί και να διοικήσει στα επίπεδα εκπαίδευσης που θα επιλέξει.
     Σημαντικότερο στοιχείο στη διαδικασία αξιολόγησης είναι η συνέντευξη. Με τρόπο εντελώς αυθαίρετο και υποκειμενικό αξιολογούνται οι υποψήφιοι από τα συμβούλια επιλογής. Θα πει κανείς: Είναι νεοτερισμός; Δεν υπήρχε συνέντευξη στο προηγούμενο σύστημα με το π.δ. 25/2002; Δεν προβλεπόταν συνέντευξη;
     Βεβαίως, ναι. Έχουμε όμως εντελώς διαφορετικά πράγματα. Η συνέντευξη που προέβλεπε το προηγούμενο σύστημα αξιολόγησης κατεύθυνε τη διαδικασία με δώδεκα σημεία –περιέχονται στο προεδρικό διάταγμα- και υπήρχε μια προσπάθεια αντικειμενικοποίησης, προσανατολισμού των κριτών ούτως ώστε να μην υπάρξουν αυθαιρεσίες. Βεβαίως και εκεί το σύστημα ήταν ατελές. Θα έπρεπε να γίνει περισσότερο αντικειμενικό. Πώς; Να πιστοποιηθεί. Να γίνουν πιο σαφή τα κριτήρια, να ποσοτικοποιηθούν και να υπάρξουν και πρακτικά στη διαδικασία για να είναι δυνατή η προσφυγή όποιου, εν πάση περιπτώσει, θεωρεί ότι αδικήθηκε σ’ ένα δεύτερο όργανο, σ’ ένα δικαστήριο και να κριθεί με βάση τα αντικειμενικά δεδομένα. Το νέο σύστημα που εισάγεται δεν βελτιώνει το προηγούμενο, απλώς το γυρίζει ακόμα περισσότερο πίσω. 
     Από τα δώδεκα σημεία που προέβλεπε το π.δ. 25/2002 κρατάει μόνο το ένα και μ’ αυτό κάνει την αξιολόγηση. Προσέξτε όμως γιατί εδώ είναι ο κόλαφος για την κυβερνητική Πλειοψηφία. 
     Έρχεται το Επιστημονικό Συμβούλιο της Βουλής και λέει τα εξής: «Σημειώνεται ότι πρόσφατα το Συμβούλιο της Επικρατείας διέγραψε με αφορμή την εισαγωγή της προφορικής συνέντευξης ως κριτηρίου αξιολόγησης των υποψηφίων προς κατάταξη στο Πυροσβεστικό Σώμα, ένα πλαίσιο αρχών που πρέπει να διέπουν την προφορική συνέντευξη ως σύστημα αξιολόγησης και επιλογής υποψηφίων. Ειδικότερα επεσήμανε ότι η συνταγματική αρχή της ισότητας (άρθρο 4 παράγραφος 1 του Συντάγματος) και το δικαίωμα συμμετοχής στην κοινωνική, οικονομική και πολιτική ζωή (άρθρο 5 παράγραφος 1 του Συντάγματος), σε συνδυασμό με την, επίσης, κατοχυρωμένη αρχή του κράτους- δικαίου, υπαγορεύουν την αξιολόγηση των υποψηφίων «με μεθόδους και διαδικασίες τέτοιες, ώστε να εξασφαλίζονται οι προϋποθέσεις αμερόληπτης κρίσης και η δυνατότητα δικαστικού ελέγχου των σχετικών πράξεων των διοικητικών οργάνων»». 
     Αυτό τι θα το κάνετε, κύριε Υπουργέ; Θα το λάβετε υπόψη σας; 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα σας απαντήσω.
     ΔΗΜΗΤΡΙΟΣ ΒΑΡΒΑΡΙΓΟΣ: Βέβαια η Νέα Δημοκρατία έχει ερωτευθεί τις συνεντεύξεις. Αφού κατάργησε ουσιαστικά το ν. 2190, σ’ αυτό το μοναδικό αξιοκρατικό σύστημα επιλογής προσλήψεων εργαζομένων στο δημόσιο τομέα έβαλε για πρώτη φορά εκεί τη συνέντευξη και την επεξέτεινε όπου μπορούσε. Ευτυχώς υπάρχουν φωνές, οι οποίες ανθίστανται και οι οποίες δηλώνουν ακριβώς τη σωστή πορεία που θα πρέπει να έχει μια πολιτεία που σέβεται τον εαυτό της, που θεσμοθετεί, που είναι δίκαιη, που είναι αντικειμενική, που θέλει να πάει τη χώρα μπροστά και που θέλει μια κοινωνία που θα μπορεί να την κοιτάζει στα μάτια. 
     Όμως, και η ίδια η Νέα Δημοκρατία φαίνεται ότι αλληλοαντιφάσκει. Σε ό,τι αφορά πάλι τις επιλογές στο άρθρο 17 που επιλέγει το διευθυντή των Γενικών Αρχείων του Κράτους με μια διαδικασία παρόμοιας επιλογής, με συνέντευξη, προβλέπεται στο νομοσχέδιο ότι θα υπάρχουν πρακτικά και θα υπάρχει αιτιολογική έκθεση που ειδικά θα αιτιολογεί τη σειρά κατάταξης. Γιατί στη μια περίπτωση ακολουθούμε το ένα σύστημα και στην άλλη ακολουθούμε το άλλο σύστημα; Αυτό οφείλετε να μας το εξηγήσετε. 
     Για τη Νέα Δημοκρατία βεβαίως όλα αυτά είναι δευτερεύοντα. Κύριος στόχος είναι η επανίδρυση του κράτους, όπως το εξήγγειλε προεκλογικά. Αλλά βέβαια δεν μας είπε ποιου κράτους. Τώρα το καταλαβαίνει όλος ο ελληνικός λαός ότι είναι το κράτος της Δεξιάς που επανιδρύεται και το οποίο φαίνεται ότι θα ολοκληρωθεί με την επανίδρυση της Αγροφυλακής και την πρόσληψη των αγροφυλάκων.
     Ένα άλλο στοιχείο στο όλο σύστημα επιλογής-αξιολόγησης είναι ότι αλλάζει ο τρόπος μοριοδότησης. Η αρχαιότητα πλέον παίζει κυρίαρχο ρόλο και μοριοδοτείται διπλά σε σχέση με το προηγούμενο σύστημα, και ως προϋπηρεσία και ως διδακτική εμπειρία. Με το π.δ. 25/2002 και με το προηγούμενο σύστημα δίνονταν μόνο οκτώ μόρια σε μια διάρκεια χρόνου μεγάλη, σε δεκαέξι χρόνια. Τώρα δίνονται υπερδιπλάσια. Δίνονται είκοσι μόρια σε διάστημα έξι χρόνων. 
     Η επιστημονική παιδαγωγική συγκρότηση εδώ δέχεται το μεγαλύτερο χτύπημα. Από τα είκοσι εννέα μόρια που θα μπορούσε κάποιος να πάρει αθροίζοντας τα επιστημονικά του προσόντα –διδακτορικά, μεταπτυχιακά, γλώσσες και ό,τι άλλο είχε καταφέρει να κατακτήσει σαν εφόδιο- τώρα αυτό πηγαίνει στο μισό και κάτω, στα δεκατέσσερα μόνο για τους διευθυντές και τους προϊσταμένους γραφείων. Και για τους σχολικούς συμβούλους παρόμοια είναι η κατάσταση.
     Ένα διδακτορικό που απαιτεί τουλάχιστον τριετή προσπάθεια για να αποκτηθεί, αξιολογείται με τεσσεράμισι μόρια ενώ η παραμονή ενός άλλου τον ίδιο χρόνο στην αίθουσα διδασκαλίας αξιολογείται με έξι μόρια. Δηλαδή τρία χρόνια χρειάζεσαι κατ’ ελάχιστον για να πάρεις ένα διδακτορικό και παίρνεις τεσσεράμισι μόρια απ’ αυτό το διδακτορικό. Μένεις τρία χρόνια στην τάξη και παίρνεις έξι μόρια. 
     Καταλαβαίνετε ποια είναι η φιλοσοφία και η προσέγγιση. Επομένως εδώ βάζετε και ένα αντικίνητρο στην προσπάθεια των ανθρώπων που λειτουργούν μέσα στο εκπαιδευτικό σύστημα να γίνουν καλύτεροι, να βελτιωθούν, να αποκτήσουν περισσότερες δυνατότητες και εφόδια, για να μπορέσουν να ασκήσουν διοίκηση.
     Θέλω να επαναλάβω και κάτι άλλο. Η συμμετοχή στο διαβλητό διαγωνισμό ισοδυναμεί με ένα διδακτορικό. Η άσκηση διοικητικών καθηκόντων καθοδηγητικού έργου πρώτα έπαιρνε έξι μόρια, τώρα παίρνει κατ’ ανώτατο δύο. Δηλαδή τι κάνετε; Κυβερνάτε δύο χρόνια και είναι σαν να λέτε ότι πριν δεν υπήρχε κράτος, δεν υπήρχε τίποτα,  «μετράνε όλα και αξιολογούνται από την ώρα που γίνατε εσείς Κυβέρνηση». Έτσι, λοιπόν, ένας διευθυντής εκπαίδευσης παίρνει μισό μόριο για κάθε χρόνο. Αφού, λοιπόν, τους διορίσατε τον Αύγουστο του 2004, σε δύο χρόνια θα πάρουν και ένα μόριο από εκεί, όπως και οι διευθυντές σχολικών μονάδων κ.λπ..
     Διπλασιάζετε τα χρόνια υπηρεσίας, βγάζετε τους νέους απ’ έξω. Πρώτα για ένα διευθυντή εκπαίδευσης το τυπικό προσόν ήταν τα δέκα χρόνια. Τώρα, το πάτε στα δεκαοκτώ χρόνια. Προϊστάμενος γραφείου: Ήταν δέκα χρόνια και το πάτε στα δεκαέξι. Σχολικοί σύμβουλοι: Ήταν δέκα και το πάτε στα δεκαέξι. Διευθυντές σχολείων: Από οκτώ χρόνια το πάτε στα δώδεκα. 
     Σημαντικότερη παρέμβαση είναι η μοριοδότηση της συνέντευξης. Γίνεται που γίνεται, όπως την περιέγραψα, αλλά της δίνετε και ένα ειδικό βάρος, σημαντικότατο στο σύνολο των ανώτατων μορίων που μπορεί να αποκομίσει κάποιος. Το ανώτατο όριο είναι πενήντα έξι μόρια, συν τέσσερα από τη γραπτή δοκιμασία. Αν από τα πενήντα έξι, αφαιρέσει κάποιος τα είκοσι δύο της υπηρεσιακής κατάστασης, που λίγο-πολύ τα έχουν όλοι, πάμε στα τριάντα τέσσερα. Από αυτά τα τριάντα τέσσερα, τα δεκατέσσερα είναι επιστημονική συγκρότηση, διδακτορικά κ.λπ. και μένουμε στα είκοσι. Βέβαια, δεν τα παίρνει ποτέ κανείς όλα τα μόρια, δηλαδή, τον ανώτατο αριθμό μορίων των επιστημονικών κριτηρίων και προσόντων. Άρα, η συνέντευξη έχει ένα ειδικό βάρος που ξεκινάει από το 60% και φθάνει το 80% με 90%. 
     Λέγατε προεκλογικά -και υποστήριζε και όλος ο εκπαιδευτικός κόσμος και οι φορείς- η συνέντευξη να συμμετέχει με μικρό ποσοστό. Δεν είναι, όμως, μικρό ποσοστό. Είναι το κυρίαρχο κριτήριο μοριοδότησης για να επιλέξετε τους ανθρώπους που θέλετε, γιατί δεν μπορούσατε βέβαια να το πετύχετε με άλλον τρόπο.
     Και κάτι ακόμα. Οι υποδιευθυντές σχολικών μονάδων είναι πάνω από δέκα χιλιάδες. Τους επιλέγετε με συνέντευξη. Πρώτα, ουσιαστικά, αποφάσιζε ο σύλλογος διδασκόντων. Τώρα και αυτοί επιλέγονται με συνέντευξη και με κανένα άλλο κριτήριο, ούτε προϋπηρεσία ούτε επιστημονικά προσόντα ούτε κανένα άλλο προσόν. Το μόνο κριτήριο είναι η κομματική επιλογή. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα παρακαλούσα να μου δώσετε λίγο χρόνο, έστω από τη δευτερολογία μου, για να ολοκληρώσω την ομιλία μου.
     ΠΡΟΕΔΡΕΥΩΝ (Γεώργιος Σούρλας): Βλέπετε ότι οι συνθήκες είναι πολύ δυσμενείς και θα χρειαστεί μάλλον άδεια του Σώματος απ’ ό,τι κατάλαβα, γιατί οι 33 βαθμοί Κελσίου δεν είναι ευνοϊκή θερμοκρασία. Εν πάση περιπτώσει, προσπαθήστε να είστε σύντομος.
     ΔΗΜΗΤΡΙΟΣ ΒΑΡΒΑΡΙΓΟΣ: Θα προσπαθήσω.
     Η Νέα Δημοκρατία  με όλες αυτές τις αλλαγές που κάνει, αλλάζοντας όλες τις παραμέτρους του συστήματος, έχει στόχο να επιλέξει τα δικά της παιδιά. Αλλά το κυριότερο απ’ όλα είναι ότι θέλει και να τα μονιμοποιήσει κιόλας. 
     Στο άρθρο 13 του νομοσχεδίου προβλέπεται ότι όσοι επιλεγούν τώρα θα επαναξιολογηθούν, αφού λήξει η θητεία τους, με ξεχωριστή διαδικασία. Όχι με τις προϋποθέσεις που προβλέπει το νομοθέτημα που σε λίγο θα ψηφίσετε και θα είναι νόμος, αλλά με ξεχωριστή διαδικασία, την οποία θα προβλέψει με προεδρικό διάταγμα η κυρία Υπουργός Παιδείας.
     Τι κάνετε εδώ; Λέτε στα στελέχη σας «εμείς, σας παίρνουμε τώρα που είμαστε Κυβέρνηση, σας τοποθετούμε και από εκεί και πέρα δουλέψτε και εσείς να ξαναγίνουμε κυβέρνηση, για να σας μονιμοποιήσουμε». Αλλιώς δεν προλαβαίνετε να το κάνετε τώρα. Πρέπει να περάσουν τέσσερα χρόνια. Τόσο είναι η θητεία. Βεβαίως πιστεύουμε ότι δεν θα είστε τότε εσείς κυβέρνηση, γιατί όταν θα έρθουμε εμείς, θα κάνουμε ένα άλλο σύστημα σε διάλογο με τους εκπαιδευτικούς φορείς που θα είναι αντικειμενικό, που θα είναι αξιοκρατικό, που θα προάγει την ποιότητα μέσα στο εκπαιδευτικό σύστημα και που βεβαίως, θα στρέφει το βλέμμα στο μέλλον και όχι στο παρελθόν, όπως κάνετε εσείς. 
     Τα υπόλοιπα σημεία του νομοσχεδίου, το πρώτο μέρος, τα πρώτα δεκαπέντε άρθρα που αφορούν την αξιολόγηση, έχουν σαν διαφανή και ορατό στόχο την επιλογή, επανεπιλογή και μονιμοποίηση των στελεχών της εκπαίδευσης στο χώρο της Νέας Δημοκρατίας. 
     Τώρα, τα επόμενα άρθρα, που αφορούν το υπόλοιπο μέρος του νομοσχεδίου, είναι ρυθμίσεις παρόμοιας φιλοσοφίας. Μειώνει παντού τα προσόντα σε ό,τι αφορά ζητήματα που έχουν σχέση με το προσωπικό και βέβαια, αφού μειώνει τα προσόντα για να έχει ευρύτητα επιλογής και να επιλέγει τους κατάλληλους και αρεστούς, ταυτόχρονα κάνει και διαβλητές τις διαδικασίες τοποθέτησης αυτών των ανθρώπων. Τελικός στόχος είναι να βάλουμε όλους τους ανθρώπους όπου μπορούμε στο κράτος και να ελέγξουμε την κατάσταση. 
     Κυρίες και κύριοι συνάδελφοι, εμείς, όπως και οι φορείς της εκπαίδευσης οι οποίοι ήρθαν στην επιτροπή και είπαν την άποψή τους, απέρριψαν κατηγορηματικά το νομοσχέδιο και δεν το δέχονται ούτε ως βάση συζήτησης, καταψηφίζουμε το νομοσχέδιο και δηλώνουμε ότι, όταν γίνουμε κυβέρνηση, θα κάνουμε ένα άλλο νομοθέτημα με διάλογο, με συνεργασία, με συνεννόηση με όλους τους φορείς, ένα νομοσχέδιο που θα υπηρετεί την αξιοκρατία, με διαφάνεια, με αντικειμενικότητα μέσα στο εκπαιδευτικό σύστημα, με ποιοτική αναβάθμισή του, ένα εκπαιδευτικό σύστημα προσανατολισμένο στο μέλλον για τη νεολαία μας και για τη χώρα μας.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβαρίγο.
     Το λόγο έχει ο ειδικός αγορητής του Κομμουνιστικού Κόμματος Ελλάδας, ο κ. Χουρμουζιάδης. 
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, κύριε Υφυπουργέ, κυρίες και κύριοι συνάδελφοι, ασφαλώς όλοι θα έχουμε παρατηρήσει ότι, όταν συζητούμε σ’ αυτήν την Αίθουσα ένα νομοσχέδιο που αφορά την εκπαίδευση, θεωρείται σχεδόν απαραίτητο να αρχίζουμε τις ομιλίες μας με μια σύντομη περιγραφή της σπουδαιότητας αυτού του κοινωνικού συστήματος -της εκπαίδευσης δηλαδή- πάνω στο οποίο θεμελιώνεται το μέλλον μιας χώρας. Φυσικά, δεν σκοπεύω να αμφισβητήσω την ειλικρίνεια μιας τέτοιας περιγραφής. Είμαι βέβαιος ότι θεμελιώνεται στην πίστη αυτών που τις κάνουν το ότι πραγματικά η εκπαίδευση είναι ένα σημαντικό κεφάλαιο για μια χώρα. 
     Θα ήθελα, όμως, να παρατηρήσω πως, μιλώντας για τη σπουδαιότητα αυτής καθαυτής της εκπαίδευσης, λησμονούμε τις πιο πολλές φορές να αναφερθούμε στην ιστορική σπουδαιότητα των νόμων που την αφορούν και στην ανάγκη της αντικειμενικότητας, με την οποία πρέπει να τους αντιμετωπίσουμε, ανεξάρτητα από την πτέρυγα αυτής της Αίθουσας που καθόμαστε, ώστε η τελική κρίση μας να ανταποκρίνεται στην ιστορική αλήθεια και, ακόμα, πάνω στην τελική μας κρίση να αντανακλάται η υπεύθυνη στάση μας απέναντι σ’ αυτήν την αλήθεια, γιατί αυτή η αλήθεια και μόνο αυτή νομιμοποιεί την αντικειμενικότητα και την ειλικρίνεια των τοποθετήσεών μας.
     Γι' αυτό επιτρέψτε μου, κύριε Πρόεδρε, στην αρχή αυτής της σύντομης αγόρευσής μου να αναφερθώ στην ιστορία και φυσικά όχι στην ιστορία των γεγονότων, αυτήν που συνήθως γεμίζει τις σελίδες των σχολικών μας βιβλίων, αλλά στην ιστορία των ιδεών της εκπαίδευσης, εκείνων δηλαδή των ιδεών που, αν και ξεκίνησαν από την απλή καθημερινότητα, από τις φτωχές αίθουσες των σχολείων, από τα φτωχά βιβλία των μικρών μαθητών, στο τέλος συνέστησαν το πολύτιμο σώμα μιας εκπαιδευτικής θεωρίας, που ο μόνος και υπέρτατος στόχος της είναι η αναζήτηση των δρόμων που θα οδηγούσε τη νεολαία της Ελλάδας στην κατάκτηση της πραγματικής γνώσης, μιας γνώσης απαλλαγμένης από τους άγονους ιστορικισμούς και τις προγονολατρικές υπερβολές, όπως αυτές τις υπαγόρευαν και τις συντηρούσαν -και δυστυχώς τις υπαγορεύουν και τις συντηρούν- μικροπολιτικές σκοπιμότητες.
     Ο Δημήτρης Γληνός, λοιπόν, κύριε Πρόεδρε, πριν από ογδόντα και παραπάνω ίσως χρόνια, διαφώνησε με τους συνεργάτες του στον εκπαιδευτικό όμιλο -με τον Αλέξανδρο Δελμούζο, το Μανώλη Τριανταφυλλίδη και άλλους- γιατί υποστήριζε, αντίθετα μ’ αυτούς, πως δεν είναι δυνατόν να υπάρξει υπερταξική εκπαίδευση, στο πλαίσιο μιας καπιταλιστικής, ταξικής κοινωνίας.
      Και αυτό σημαίνει πως ο μεγάλος εκείνος εκπαιδευτικός, παιδαγωγός και αξεπέραστος αγωνιστής, στο πεδίο αναζήτησης της υπέρτατης παιδευτικής αλήθειας πίστευε πως δεν είναι δυνατό να οργανωθεί και να στελεχωθεί, άρα να λειτουργήσει το δημόσιο σχολειό, ενάντια στην πολιτική βούληση της κεντρικής εξουσίας, δηλαδή, της κυβέρνησης. 
     Μιας βούλησης με άλλα λόγια, που αντιλαμβάνεται την εκπαίδευση, ως ένα ιδεολογικό μηχανισμό, το προϊόν του οποίου πρέπει να είναι ένας πολίτης υποκείμενο της γνώσης που τον αναγκάζει ή απλώς του δίνει τη δυνατότητα να συμπεριφέρεται και να δρα, να αγωνίζεται, αν αγωνίζεται και να διεκδικεί, μόνο προς την κατεύθυνση που αποκλειστικά ορίζουν οι δικές της πολιτικές υποδείξεις, δηλαδή, οι πολιτικές υποδείξεις της κυβέρνησης.
     Ένας πολίτης που αν δεν αντιδράσει εγκαίρως, είναι βέβαιο ότι τελικά θα καταστεί το άβουλο υποκείμενο μιας αρνητικής κοινωνικής συγκυρίας, που δεν αναζητά τις αιτίες των προβλημάτων του και ούτε προσπαθεί να βρει τη σχέση του με τις πολιτικές που ασκούνται από την κεντρική εξουσία, την κυβέρνηση.
      Και αυτό σημαίνει πως δεν σκέπτεται πολιτικά. Δηλαδή δεν διαμορφώνει με το δικό του αγώνα τις αντικειμενικές συνθήκες της ύπαρξής του, θα έλεγε ο Μαρξ. 
     Και για να το πω πιο απλά, δεν είναι δυνατόν να οργανωθεί και να στελεχωθεί το δημόσιο σχολείο, ενάντια στην ιδεολογική και πολιτική βούληση της κυβέρνησης που ρυθμίζει τη δημόσια ζωή μιας χώρας, όποια και αν είναι αυτή η κυβέρνηση, είτε είναι η κυβέρνηση της Νέας Δημοκρατίας είτε η κυβέρνηση του ΠΑ.ΣΟ.Κ..
       Και όταν μάλιστα η Κυβέρνηση αυτή, για να μιλήσουμε για το σήμερα, κάτω από την πίεση των νεοφιλελεύθερων θέσεών της, για την κοινωνία, για την εκπαίδευση ιδιαίτερα, αντιμετωπίζει αυτή την κοινωνία και ιδιαίτερα αυτή την εκπαίδευση, που μέσα στο πλαίσιό της οικοδομείται με βάση τη δική της πολιτική λογική και όχι με βάση τη θέληση του λαού που συνηθίσαμε να τον αποκαλούμε κυρίαρχο και στο όνομα του οποίου διαμορφώνεται η λειτουργία των εκπαιδευτικών μας πραγμάτων.
      Και είναι ιστορική διαπίστωση ένας τέτοιος ισχυρισμός, κυρίες και κύριοι συνάδελφοι,  που επιμένει πως μία κυβέρνηση -επαναλαμβάνω μάλιστα, όποια και αν είναι αυτή- δεν μπορεί να επιτρέψει την εκπαιδευτική πράξη, να διαμορφώνεται χωρίς τη δική της έγκριση. Είτε αυτή η πράξη αναπτύσσεται στο επίπεδο των παιδευτικών και παιδαγωγικών προγραμμάτων είτε σε εκείνο των διοικητικών της επιλογών. Γι’ αυτό ακριβώς και θέλει να ελέγχει. Θέλει να ελέγχει και να επιβάλλει τα στελέχη της, προσδιορίζοντας τις διαδικασίες της επιλογής αυτής.
     Θέλει ακόμη να ελέγχει τα προγράμματα της εκπαίδευσης, τις λεπτομέρειες των εξετάσεων, το περιεχόμενο των βιβλίων, τον αριθμό των μαθημάτων, τον τρόπο που γίνονται οι εξετάσεις, τον τρόπο που βαθμολογούνται τα δοκίμια των εξετάσεων, γιατί πιστεύει ότι αν πάψει να το κάνει αυτό, αν, δηλαδή, νομοθετεί τα πράγματα της εκπαίδευσης χωρίς να καθορίζει με απόλυτο τρόπο το ιδεολογικό και πολιτικό περιεχόμενο μιας τέτοιας νομοθεσίας, είναι σαν να παραιτείται από τις ίδιες τις πολιτικές της αρχές, από το πολιτικό πρόγραμμά της, το πρόγραμμα των μεταρρυθμίσεων, θα λέγαμε σήμερα, σύμφωνα με την αγοραία πολιτική ορολογία. 
     Δεν θα ήταν υπερβολικό επομένως, αν υποστηρίξουμε πως οι εκπαιδευτικές και παιδαγωγικές αντιλήψεις του Δημήτριου Γληνού επαληθεύονται στην εποχή μας, όπου παρακολουθούμε να διαμορφώνονται με πολλή προσοχή και με ιδεολογική συνέπεια τα ταξικά χαρακτηριστικά της εκπαίδευσης και να επαληθεύονται όχι τόσο με το νομοσχέδιο που συζητούμε σήμερα, όσο και με όλα εκείνα τα νομοσχέδια που συζητούσαμε και ψήφιζε στο παρελθόν η πλειοψηφία του ΠΑ.ΣΟ.Κ.. Γιατί και εκείνο το ΠΑ.ΣΟ.Κ., με βάση το πολιτικό του συμφέρον νομοθετούσε, με βάση, δηλαδή, τις δικές του τακτικές και κινήσεις και όχι με τη διαφορετική ουσία των δικών του πολιτικών αρχών καθόριζε τη λειτουργία όλων των βαθμίδων της εκπαίδευσης, γι’ αυτό και δεν θεωρούμε λάθος να υποστηρίξουμε πως η κριτική που ασκεί σήμερα το ΠΑ.ΣΟ.Κ. στο νομοσχέδιο απλώς εκφράζει τη διαφορά των μεθοδολογικών του απόψεων. 
     ΑΠΟΣΤΟΛΟΣ ΚΑΚΛΑΜΑΝΗΣ: Σε ποια νομοθετήματα αναφέρεστε, κύριε Χουρμουζιάδη;
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Στα νομοθετήματα της εκπαίδευσης. 
     ΑΠΟΣΤΟΛΟΣ ΚΑΚΛΑΜΑΝΗΣ: Είναι κάμποσα. Όλα; 
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Αν πω όλα, θα σας στεναχωρήσω. 
     ΑΠΟΣΤΟΛΟΣ ΚΑΚΛΑΜΑΝΗΣ: Και στον 1268 και στον 1304 και στον 1566;
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Ο 1268, από την ιστορία, κύριε Πρόεδρε, θυμάστε και ξέρετε πολύ καλά, δημιούργησε…
     ΑΠΟΣΤΟΛΟΣ ΚΑΚΛΑΜΑΝΗΣ: Αφού θυμάστε μέχρι τον Γληνό, τουλάχιστον στα ογδόντα χρόνια υπάρχουν και οι νεώτεροι. 
     ΓΕΩΡΓΙΟΣ ΧΟΥΡΜΟΥΖΙΑΔΗΣ:  Δεν θα ήταν, λοιπόν, υπερβολικό αν έλεγα ότι θα υποβαθμίζαμε τη συζήτησή μας, κυρίες και κύριοι συνάδελφοι, αν μιλούσαμε, όπως, δυστυχώς, συνηθίσαμε, για «γαλάζια» και «πράσινα» παιδιά. Είναι καιρός να εγκαταλείψουμε αυτόν τον χρωματικό συμβολισμό, τουλάχιστον, όταν μιλάμε για την εκπαίδευση και τα στελέχη της. Είναι ένας συμβολισμός ξεπερασμένος και γραφικός με τον τρόπο που θέλει να χαρακτηρίσει τις νομοθετικές παρεμβάσεις της Κυβέρνησης στη διαμόρφωση των εκπαιδευτικών μας πραγμάτων. Και είναι γραφικός γιατί απλώς περιγράφει χωρίς να αναλύει και να αιτιολογεί. Και είναι ξεπερασμένος γιατί χαρακτηρίζεται από μία επικίνδυνη δυσχρωματοψία.
     Εμείς πιστεύουμε –και επιμένουμε σ’ αυτό- πως πρέπει να αρχίσουμε να μιλάμε για «γαλάζια» και «πράσινα» εκπαιδευτικά προγράμματα, αν αυτό, βέβαια, το επιτρέπουν οι πολιτικές μας αρχές. Να αρχίσουμε με άλλα λόγια, να αποκαλύπτουμε, αγαπητοί συνάδελφοι του ΠΑ.ΣΟ.Κ. και της Νέας Δημοκρατίας, με επιχειρήματα και όχι με επικοινωνιακά σχήματα λόγου, ότι το λάθος που κάνει η Κυβέρνηση της Νέας Δημοκρατίας στήνοντας τον εκπαιδευτικό μηχανισμό, σύμφωνα με τη δική της νεοφιλελεύθερη πολιτική θέση, δεν είναι γιατί θα ευνοήσει εκείνους τους εκπαιδευτικούς που ενστερνίζονται μία τέτοια πολιτική λογική.
     Το ίδιο εξάλλου θα έκανε -επαναλαμβάνω, κύριε Πρόεδρε,- πολιτικά νόμιμα το ΠΑ.ΣΟ.Κ.. Το λάθος για μας είναι ότι μέσα από ένα τέτοιο εκπαιδευτικό πάρε δώσε θα προκύψει μια γνώση που δεν θα τελειώνει στον εαυτό της, δεν θα είναι «αυτόνομη» δηλαδή, αλλά θα μετατρέπεται όλο και πιο πολύ σε αξία χρήσης, σε παραγωγική δύναμη όπως θα γράψει ο περίφημος γάλλος φιλόσοφος Francois Lyotard πριν από τριάντα χρόνια περίπου. Μια γνώση στην υπηρεσία του κεφαλαίου προσθέτουμε εμείς. Μια γνώση που δεν θα περιέχει μέσα στο επώδυνο σώμα της την προσπάθεια της επιστήμης και της έρευνας να καταλάβει και να αλλάξει αυτόν τον κόσμο. Μια γνώση που δεν θα υπηρετεί τις ανάγκες του λαού και, ασφαλώς, θα έχει μια ημερομηνία λήξης γιατί θα μετατρέπεται όλο και πιο πολύ σε μια συγκυριακή κατάρτιση. 
     Με βάση αυτούς τους συλλογισμούς φοβάμαι πως δεν γίνεται αλλιώς παρά να καταλήξω στο συμπέρασμα πως είναι μάταιο να ζητήσει κανείς την αλλαγή αυτού του νομοσχεδίου. Η Κυβέρνηση εξάλλου δεν το έφερε στην Αίθουσα αυτή για να συζητήσει τις ενδεχόμενες αλλαγές του αλλά για να εξασφαλίσει την νομιμότητα ενός διαλόγου που δεν γίνεται. Μπορεί ωστόσο να ζητήσει κανείς απαντήσεις στα ερωτήματα που δεν επιδιώκουν απλώς μια θεαματική σύγκρουση αλλά προκαλούν προβληματισμούς γεμάτους καχυποψία για τα στοιχεία εκείνα που υλοποιούν, τελικά, την πολιτική πρόθεση της Κυβέρνησης να ελέγξει τη διαδικασία επιλογής των στελεχών της, της πρωτοβάθμιας και δευτεροβάθμιας εκπαίδευσης. Και για να το πω πιο απλά ή πιο σωστά, την πολιτική πρόθεση της Κυβέρνησης να στήσει ένα μηχανισμό πρότυπο στην ιστορία ενός τέτοιου ελέγχου. 
     Γι’ αυτό, επιτρέψτε μου να τονίσω, κύριε Υπουργέ, πως με το νομοσχέδιό σας αυτό δεν ρυθμίζετε απλώς κάποια τρέχοντα και εκκρεμή θέματα της εκπαίδευσης. Παράγετε μια άκρως σημαντική, εκπαιδευτική και επικίνδυνη πολιτική μόνο που η μεθοδολογία αυτής της παραγωγής δεν συμφωνεί με εκείνη του ΠΑ.ΣΟ.Κ. Εξ’ ου και η σύγκρουση. Όσο για τις ερωτήσεις, όταν θα συζητήσουμε τα άρθρα. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Εισερχόμαστε στον κατάλογο των ομιλητών Βουλευτών. Θα δούμε ανάλογα με τις κλιματολογικές συνθήκες και την φυσική αντοχή των Βουλευτών αν θα συνεχίσουμε και πέρα από τους έξι πρώτους εγγεγραμμένους συναδέλφους ή θα σταματήσουμε στους έξι. 
     Το λόγο έχει ο κ. Ιωαννίδης.
     ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, κυρίες και κύριοι συνάδελφοι, η παιδεία αποτελεί αναφαίρετο και πολύτιμο δικαίωμα κάθε Έλληνα πολίτη, θεμέλιο και προϋπόθεση για την προαγωγή της κοινωνίας μας εν γένει. Αυτό σημαίνει ότι ως μέλημα και βασική μας προτεραιότητα θα πρέπει να είναι η συνεχής βελτίωση, η συνεχής ανύψωση του εκπαιδευτικού συστήματος και άρα η στελέχωσή του με εκπαιδευτικούς άρτιας μόρφωσης, εκπαιδευτικούς με παιδαγωγική κατάρτιση και διδακτική σχολική εμπειρία. 
     Δεν νομίζω πως υπάρχει γονιός και όχι μόνο, που να μην επιθυμεί την στελέχωση του εκπαιδευτικού συστήματος από ανθρώπους ικανούς και με επίγνωση της αποστολής τους. Είναι αυτονόητο ότι στα σχολεία θα πρέπει να υπηρετούν οι ικανότεροι εκπαιδευτικοί που να έχουν επιλεγεί με σαφή και διαφανή κριτήρια να πληρούν τους όρους για την διεκδίκηση μιας θέσης και να υπόκεινται σε διαδικασίες αξιολόγησης για το έργο τους.
     Πρέπει κάποια στιγμή να εκλείψουν οι μικροκομματικές προσεγγίσεις και οι συντεχνιακές αντιλήψεις και να σκεφθούμε και να πράξουμε με όρους διαφάνειας και αξιοκρατίας προς όφελος των παιδιών μας και της κοινωνίας. 
     Το νομοσχέδιο αυτό που συζητάμε, σήμερα, αποσκοπεί στο να εφαρμόσει ακριβώς ένα σύστημα επιλογής των στελεχών της πρωτοβάθμιας και της δευτεροβάθμιας εκπαίδευσης που να είναι σαφές και διαφανές, ρυθμίζοντας τη διαδικασία, τα κριτήρια, τα προσόντα και τα επιμέρους θέματα που έχουν να κάνουν με την επιλογή και τοποθέτηση των εκπαιδευτικών στις θέσεις διοίκησης. 
     Θεωρώ πως στην επιτροπή είχαμε την ευκαιρία, παρά τις κάποιες φωνές που ακούστηκαν, να κάνουμε, τουλάχιστον, ένα πλήρη και διεξοδικό διάλογο μεταξύ μας και με τους φορείς. Δόθηκε από την Κυβέρνηση η ευκαιρία να ακουστούν όλες οι απόψεις. 
     Η Κυβέρνηση, λοιπόν, μέσω ειλικρινούς και διεξοδικού διαλόγου, παρουσιάζει ένα ολοκληρωμένο σύστημα επιλογής του διοικητικού εκπαιδευτικού προσωπικού. Βασική καινοτομία του παρόντος σχεδίου νόμου είναι η πρόβλεψη ότι όλα τα στελέχη επιλέγονται για τετραετία. Εφόσον δε κριθούν ικανά στο πέρας της τετραετούς θητείας τους και το έργο που επετέλεσαν αποτιμηθεί θετικά, μπορούν να τοποθετηθούν για νέα τετραετή θητεία. 
     Με τον τρόπο αυτόν  διασφαλίζουμε και τη συνέχεια στο έργο τους, αλλά δίνουμε παράλληλα και την ευκαιρία να μείνουν και να συνεχίσουν οι ικανότεροι εφόσον το επιθυμούν. Δεν συνιστά αυτή η πρόβλεψη μονιμότητα. Επιτρέπει όμως να συνεχίσουν οι καλύτεροι. 
     Επίσης επανακαθορίζονται τα κριτήρια επιλογής των στελεχών  της εκπαίδευσης μέσω ενός ολοκληρωμένου συστήματος αξιολόγησης λαμβάνοντας υπ' όψιν την υπηρεσιακή  κατάσταση και τη διδακτική εμπειρία των υποψηφίων, την επιστημονική και παιδαγωγική τους κατάρτιση, την προσωπικότητα και την αξιολόγηση του εκπαιδευτικού τους έργου. 
     Για παράδειγμα και σε ό,τι αφορά τη διδακτική εμπειρία, για τη θέση διευθυντή εκπαίδευσης και προϊστάμενου γραφείου εκπαίδευσης, απαιτείται προηγούμενη θητεία σε θέση διευθυντή σχολικής μονάδος.
     Έγινε θόρυβος και για τη διαδικασία της συνέντευξης που αποσκοπεί στην αξιολόγηση και τη γενικότερη συγκρότηση του υποψηφίου. Να πω γρήγορα δύο πράγματα. Θυμίζω –γιατί μάλλον ξεχνάτε ή επιλέγετε να ξεχνάτε- πως βάση του π.δ 25/2002, (ΦΕΚ 20/7-2-2002), η συνέντευξη είναι ένα από τα κριτήρια επιλογής των υποψηφίων στελεχών της εκπαίδευσης. Ανεξάρτητα όμως από αυτό ρωτώ: Είναι δυνατόν να μη θέλουμε να κρίνουμε τη προσωπικότητα εκπαιδευτικών που θα συμβάλουν στη διαμόρφωση και διάπλαση της προσωπικότητας των παιδιών μας; 
     Η συνέντευξη είναι αναγκαία, κυρίες και κύριοι συνάδελφοι, για να εκτιμηθεί κατά πόσον ένας υποψήφιος που θέλει να προσφέρει σε ένα τόσο κρίσιμο τομέα, όπως είναι η εκπαιδευτική διοίκηση, διαθέτει και την ανάλογη συγκροτημένη προσωπικότητα, αρκεί να  τηρούνται οι αρχές εκείνες οι οποίες πρέπει να διέπουν την προφορική συνέντευξη ως σύστημα αξιολόγησης και επιλογής των υποψηφίων. Και σ’ αυτά σας είπε στην επιτροπή η κυρία Υπουργός, ότι θα είναι τελείως με αξιοκρατία. Και επιπλέον το σύστημα που προκρίνουμε είναι μικτό, δηλαδή ότι πιο δίκαιο και λογικό .
     Κυρίες και κύριοι συνάδελφοι, είναι πολλές οι καινοτομίες του παρόντος νόμου και ο λίγος χρόνος δεν επιτρέπει, δυστυχώς, την αναφορά σε αυτές. Θέλω μόνο να πω κλείνοντας, πως ένα εκπαιδευτικό σύστημα για να πάει καλά πρέπει να απαρτίζεται από ανθρώπους κύρους, εκπαιδευτικούς καταρτισμένους με επίγνωση της υψηλής και κρίσιμης αποστολής τους. Και αυτό το σχέδιο νόμου υπακούει στην αρχή αυτή.
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει η συνάδελφος κ. Μερεντίτη.
     ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε. 
     Το νομοσχέδιο που συζητάμε σήμερα αποδεικνύει ότι η πρακτική, η σφραγίδα της παρούσας Κυβέρνησης είναι η απόλυτη χειραγώγηση, ο απόλυτος έλεγχος του κράτους από το κόμμα. 
     Προσπαθείτε να καταπολεμήσετε την αδιαφορία των πολιτών για τα κόμματα και την πολιτική, μέσω της απόλυτης κομματικοποίησης κάθε λειτουργίας του κράτους. Και στέλνετε, αγαπητοί συνάδελφοι της Νέας Δημοκρατίας, ένα σαφές  μήνυμα σε όλους τους πολίτες και, κυρίως, στους νέους, ότι δεν αναγνωρίζονται τα προσόντα, οι ικανότητες παρά μόνο η κομματική δράση. 
     Οι κομματικοί διορισμοί σε όλο το φάσμα του δημόσιου τομέα, έχουν ξεπεράσει κάθε όριο με πρωτοπόρο τον κ. Παυλόπουλο. Όλοι οι Υπουργοί τώρα ακολουθούν το παράδειγμα της εγκαθίδρυσης ενός «γαλάζιου» κράτους και μάλιστα στο όνομα της αξιοκρατίας. Το κράτος που δημιουργείται –που δημιουργεί η Νέα Δημοκρατία  με τις πράξεις, τις αποφάσεις και τους νόμους- είναι απόλυτα ένα κράτος όπου καταστρατηγείται πέρα για πέρα η αξιοκρατία. 
     Η πολιτική της Κυβέρνησης κάθε μέρα απομακρύνει τη χώρα όλο και περισσότερο από τις πρακτικές και από τον πραγματικό πολιτικό πολιτισμό τον οποίο πρέπει να έχει μία χώρα σύγχρονη, μία χώρα ευρωπαϊκή. Οι πολίτες έχουν αγανακτήσει από τη διγλωσσία και από την υποκρισία. Σεμνά και ταπεινά και από την άλλη τα σκάνδαλα. Πρόοδος και από την άλλη μείωση του βιοτικού επιπέδου, Κατάργηση των διαχωριστικών γραμμών και παράλληλα βόλεμα της κομματικής βάσης. 
     Ασχολείστε, κύριοι της Κυβέρνησης, με την παιδεία, όποτε και μόνον προσφέρει ευκαιρίες για κομματική χειραγώγηση. Και έχετε εγκαταλείψει όλα τα άλλα σοβαρά προβλήματα της παιδείας. 
     Παλαιότερα, οι μαθητές παρακολουθούσαν φροντιστήρια μόνο στις τελευταίες τάξεις του λυκείου. Παράλληλα, τελευταία, υπήρχε ενισχυτική διδασκαλία, διδακτική στήριξη. Σήμερα ακόμα και η πρωτοβάθμια εκπαίδευση σχεδόν εξ ολοκλήρου έχει υποκατασταθεί από τα φροντιστήρια. Τα μαθήματα κινδυνεύουν να γίνουν τυπικά. Δάσκαλοι, μαθητές και καθηγητές, προσέρχονται στα σχολεία τυπικά. Και το εκπαιδευτικό έργο αρχίζει, υποτίθεται, το απόγευμα σε φροντιστήρια και ιδιαίτερα. Και γι’ αυτό το τεράστιο θέμα κανείς δεν συγκινείται και κανείς δεν ασχολείται με την απαξίωση της δημόσιας εκπαίδευσης. Δεν παίρνει πρωτοβουλίες για αλλαγές. Και βλέπουμε, παράλληλα, τα ιδιωτικά σχολεία να σημειώνουν πρωτοφανείς ρυθμούς ανάπτυξης και εξάπλωσης σε όλη τη χώρα. 
     Αναρωτιέμαι, η ηγεσία του Υπουργείου,  η κυρία Υπουργός, είναι υπερήφανη για όλα αυτά; Αυτήν την παιδεία θέλατε και πιστεύατε και οραματιζόσαστε; 
     Άκουσα τον εισηγητή της  Νέας Δημοκρατίας να λέει «σήμερα ψηφίζουμε ένα νομοσχέδιο για την παιδεία που οραματιστήκαμε και οραματιζόμαστε». 
     Ανησυχούμε πραγματικά αν το εννοείτε. Αν αυτήν την παιδεία οραματιστήκατε, τότε είναι επιτακτική ανάγκη να απομακρυνθείτε για το καλό όλης της χώρας. 
     Το συγκεκριμένο  νομοσχέδιο αποτελεί πρόκληση απέναντι σε όλους τους ανθρώπους, όλων των παρατάξεων, ανεξαρτήτως κομματικών προτιμήσεων, που εργάζονται συνειδητά, που έχουν αποκτήσει γνώσεις και εμπειρίες που σέβονται το λειτούργημά τους.  Οι Ελληνίδες και οι Έλληνες εκπαιδευτικοί δεν φοβούνται την αξιοκρατία, τη θέλουν και τη διεκδικούν, γιατί έχουν αφιερώσει χρόνο, έχουν προσπαθήσει σκληρά και συνειδητά για να αποκτήσουν πραγματικά εφόδια τα οποία βλέπουν ότι δεν χρειάζονται, γιατί βλέπουν ότι κάθε έννοια αξιοκρατίας γελοιοποιείται και απαξιώνεται. Εκατοντάδες χιλιάδες νέοι άνθρωποι τα τελευταία χρόνια με τις πρωτοβουλίες των κυβερνήσεών μας, πίστεψαν ότι η Ελλάδα έγινε ευρωπαϊκή χώρα, ότι οι πρακτικές του παρελθόντος έμειναν οριστικά στο παρελθόν. 
     Σήμερα, τι μήνυμα στέλνετε στους νέους ανθρώπους; Ότι τα πράγματα δεν αλλάζουν, ότι δεν αξίζει να προσπαθεί κανείς για τίποτα, πέρα από κομματικές γνωριμίες. Η δημιουργία, η καινοτομία, η γνώση, η σκληρή δουλειά υποβαθμίζονται και σπρώχνονται στο περιθώριο. Το μήνυμα αυτό, δυστυχώς, περνάει και στους νέους, οι οποίοι μεγαλώνουν σε μία χώρα, σε μια κοινωνία υποκρισίας, που στην πράξη τους μαθαίνει ότι όλα εξαρτώνται από το μέσον και ότι ο μόνος τρόπος προσέγγισης και ανάλυσης της πραγματικότητας είναι η απόλυτη δυσπιστία, η αδιαφορία και πιθανόν ο κυνισμός. Μετά, ποιες αρχές και ποιες αξίες να πιστέψουν, να υιοθετήσουν και να υπηρετήσουν; 
     Σας είχαμε επισημάνει και πριν από δύο χρόνια ότι με πραξικοπηματικό τρόπο διορίσατε με κομματικά κριτήρια διευθυντικά στελέχη στην εκπαίδευση τα οποία ήταν προσωρινά. Μετά από ένα χρόνο, με τροπολογία, έγιναν αορίστου χρόνου και τώρα γίνονται μόνιμοι. Η συγκρότηση του Συμβουλίου Επιλογής Προϊσταμένων και Σχολικών Συμβουλίων ελέγχεται απολύτως από την πολιτική ηγεσία. 
     Η λέξη «Α.Σ.Ε.Π.» χρησιμοποιείται ως πρόσχημα σε ό,τι αφορά τις κρίσεις των στελεχών. Η συγκρότηση, η λειτουργία και ο έλεγχος της κεντρικής επιτροπής είναι απολύτως στα χέρια της Υπουργού. Άρα, επί της ουσίας η ηγεσία του Υπουργείου θα είναι αυτή που θα κρίνει ποιος θα λέει καλά και ποιος όχι σ’ αυτή την περιβόητη προσωπική συνέντευξη. 
     Η κυρία Γιαννάκου κυρίως έχει ευρωπαϊκή εμπειρία, ευρωπαϊκές απόψεις και ευρωπαϊκό προφίλ και με όλα αυτά μας φέρνει αυτό το νομοσχέδιο. Αναρωτιέμαι, αν δεν είχε όλες αυτές τις γνώσεις και τις περγαμηνές, τι θα βλέπαμε εδώ μέσα. 
     Το Υπουργείο Παιδείας, όπως άλλωστε επεσήμανε και η ΟΛΜΕ, πέτυχε ένα τέχνασμα μ’ αυτό το νομοσχέδιο. Ρύθμισε με τέτοιο τρόπο τα μόρια, ώστε όλοι να έχουν περίπου είκοσι δύο έως είκοσι πέντε ανεξάρτητα από τη διοικητική προϋπηρεσία, από την εκπαιδευτική προϋπηρεσία και από τους επιστημονικούς τους τίτλους. Μ’ αυτό το απλό τέχνασμα, όσα χρόνια και αν υπηρετεί κανείς στην εκπαίδευση, όσα πτυχία και αν διαθέτει, τα πάντα γι’ αυτόν θα κρίνονται από τη συνέντευξη, δηλαδή από το τηλεφώνημα που θα πέσει, από το σημείωμα που θα σταλεί στο γραφείο της Υπουργού. 
     Το νομοσχέδιο είναι ένα μνημείο υποκρισίας, κομματισμού και αναξιοκρατίας. Σπρώχνει την εκπαίδευση στο χθες και στέκεται, θα έλεγα, επάξια δίπλα στα ανάλογα νομοσχέδια του κυρίου Παυλόπουλου για τους άλλους τομείς της δημόσιας διοίκησης. Όλο αυτό το σκηνικό δείχνει παρακμή και προκαλεί μελαγχολία και απογοήτευση. Να θεωρείτε δεδομένο, αγαπητοί κύριοι της Κυβέρνησης, ότι η απάντηση του ελληνικού λαού που θα είναι σύντομη θα είναι και αναλόγως σκληρή. 
     Για όλους αυτούς τους λόγους καταψηφίζουμε το νομοσχέδιο.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μερεντίτη.
     Το λόγο έχει ο συνάδελφος κ. Ξενοφών Βεργίνης.
     ΞΕΝΟΦΩΝ ΒΕΡΓΙΝΗΣ: Ευχαριστώ, κύριε Πρόεδρε.
     Κύριε Υπουργέ, κυρίες και κύριοι συνάδελφοι, συζητούμε κάτι πολύ σημαντικό που αφορά πραγματικά τη διοίκηση και εποπτεία της εκπαίδευσης. Δηλαδή, συζητούμε κάτι που αφορά όχι μονάχα το παρόν –πόσο μάλλον το παρελθόν- αλλά κυρίως το μέλλον, το μέλλον της εκπαιδευτικής κοινωνίας και επομένως το μέλλον αυτού του τόπου. 
     Τι λέει αυτό το νομοσχέδιο; Το νομοσχέδιο αναφέρεται στο πώς μπορεί να διοικηθεί το εκπαιδευτικό μας σύστημα, με ποια κριτήρια θα μπορούμε να επιλέξουμε τους άξιους που θα διοικούν το εκπαιδευτικό σύστημα και θα δίνουν τη δυνατότητα της ορθότερης λειτουργίας του εκπαιδευτικού συστήματος. Για να γίνει αυτό, τι χρειαζόμαστε; Η εκπαίδευση είναι ένα σύστημα. Θα έλεγε κανείς ότι είναι ένα σύστημα που πρέπει να έχει συγκεκριμένα κριτήρια διαχείρισης, οργάνωσης και διοίκησης. Απαιτείται -ναι ή όχι;- η διοίκηση και η διαχείριση στην εκπαίδευση; Αυτό είναι το ερώτημα. Μπορούν, δηλαδή, οι εκπαιδευτικοί ως σχήμα να διδάσκουν απλά τα παιδιά και να προωθούν τους εκπαιδευτικούς στόχους χωρίς κάποιο εκπαιδευτικό σύστημα με συγκεκριμένα κριτήρια διοίκησης, οργάνωσης και διαχείρισης; Η απάντηση είναι όχι. Πώς θα γίνει, λοιπόν, αυτή η διοίκηση και η διαχείριση; Αναγκαίο στοιχείο, λοιπόν, αποτελεσματικότητας του εκπαιδευτικού συστήματος αποτελεί η ορθότητα επιλογής των ανθρώπων που θα διοικούν και θα διαχειρίζονται το εκπαιδευτικό σύστημα. Αυτό δεν μπορεί κανείς να το αρνηθεί. 
     Επομένως, το επικοινωνιακό, το συντονιστικό, το ελεγκτικό αλλά και το διορθωτικό σε παρεμβάσεις στη λειτουργία του εκπαιδευτικού συστήματος είναι αναγκαίο. Αυτά τα στοιχεία, όμως, πρέπει να τα επωμιστούν άνθρωποι με ειδικά προσόντα και το λέω αυτό ως εκπαιδευτικός επί σαράντα χρόνια. Κάποτε πιστεύαμε ότι η εκπαίδευση είναι απλώς ο δάσκαλος με τη γενική του έννοια, ο μαθητής και οι γονείς. Δεν είναι όμως έτσι. Σήμερα απαιτείται οργανωμένο εκπαιδευτικό σύστημα. Στο σύστημα αυτό πρέπει να συντείνουν ως προς την αποτελεσματικότητά του όλοι οι παράγοντες εκείνοι οι οποίοι επιβάλλονται από τις σημερινές συνθήκες.
     Και επιβάλλονται, γιατί οι συνθήκες συνεχώς αλλάζουν. Κυρίως, όμως, οι ανάγκες μιας σύγχρονης κοινωνίας απαιτούν συγκροτημένο άτομο. Και το συγκροτημένο άτομο δεν χρειάζεται μόνο γνώσεις. Οι γνώσεις πολλές φορές είναι το λιγότερο που απαιτείται. Χρειάζεται οργανωμένη, συγκροτημένη προσωπικότητα, αίσθηση χρέους και καθήκοντος. Αυτά, όμως, πρέπει να διδαχθούν μέσα στο σύστημα.
     Αν, λοιπόν, το σύστημα αυτό δεν είναι ορθολογικό, αν το σύστημα δεν είναι αξιοκρατικό, αν το σύστημα αυτό δεν είναι στη βάση αρχών συνέχειας και συνέπειας, τότε λοιπόν περί ποίας εκπαίδευσης και περί ποίου εκπαιδευτικού συστήματος μιλάμε; 
     Συνεπώς, υπ’ αυτή την έννοια πρέπει να δούμε πώς θα τοποθετηθούν τα στελέχη της εκπαίδευσης από πλευράς διοίκησης και εποπτείας. Πρέπει να γίνει μία σοβαρή επιλογή. 
     Έρχεται, λοιπόν, το νομοσχέδιο και δίνει ακριβώς αυτό το στίγμα: Πώς να επιλέξουμε αυτά τα στελέχη, τα οποία καλούνται να διοικήσουν, να διαχειριστούν και να οργανώσουν ώστε να αποδώσει το εκπαιδευτικό σύστημα. 
     Υπ’ αυτήν την έννοια πρέπει να βάλουμε κάποια κριτήρια επιλογής. Βεβαίως, μπορεί να βάλει κανείς όποια θέλει. Δεν μπορεί, όμως, να αμφισβητήσει ότι υπάρχουν και ορισμένα αντικειμενικά κριτήρια. 
     Το ερώτημα, λοιπόν, είναι το εξής: Βάζει αυτά τα αντικειμενικά κριτήρια αυτό το νομοσχέδιο ή δεν τα βάζει; Παραλείπει αντικειμενικά κριτήρια; Αν ναι, κακώς. Αν, όμως, βάζει αντικειμενικά κριτήρια, τότε πρέπει να το χειροκροτήσουμε. Αν βάζει πρόσθετα κριτήρια, εκείνο που μπορεί να κρίνουμε είναι αν είναι σε επιλογή καθαρά κομματικού προσανατολισμού ή αν είναι απλά επιλογή με βάση την ιδεολογική τοποθέτηση, τη βάση του αξιοκρατικού ελέγχου του συστήματος, που εμείς πιστεύουμε ότι είτε έτσι είτε αλλιώς θα είναι καλύτερα.
     Εκείνο, που δεν μπορεί να αμφισβητήσει κανείς, είναι ότι αυτό το νομοσχέδιο βάζει αξιοκρατικά κριτήρια με βάση την αντικειμενικότητα και βασικές αρχές παραδεκτές.
     Άρα, λοιπόν, πολλά από τα σημεία αυτά είναι αποδεκτά.
     Σε ποια, λοιπόν, σημεία διαφωνούν οι συνάδελφοι της Αξιωματικής αλλά και της άλλης Αντιπολίτευσης; Θα πρέπει να είμαστε συγκεκριμένοι και εκεί να διορθώσουμε τα κακώς ίσως λεγμένα ή αυτά που ακριβώς εισηγείται το νομοσχέδιο. 
     Αν, όμως, δεν έχουμε κάτι τέτοιο να πούμε, τότε θα πρέπει να πάψουμε τις γενικότητες και να σκύψουμε πραγματικά με πολύ πάθος -θα έλεγα- και με πολλή αγάπη πάνω σε αυτό το νομοσχέδιο, διότι παραδίδουμε το εκπαιδευτικό σύστημα σε ανθρώπους από τους οποίους εξαρτάται όχι μόνο η αποτελεσματικότητα, αλλά η λειτουργία του και ο βασικός στόχος. Και ποιος είναι ο βασικός στόχος; Η μόρφωση, η γνώση, η διαμόρφωση του χαρακτήρα και βεβαίως η συγκρότηση του ανθρώπου που μπορεί να διαχειριστεί πρώτα τον εαυτό του, να διαχειριστεί την κοινωνία, να διαχειριστεί τη δουλειά του μεθαύριο. Διότι το εκπαιδευτικό σύστημα δεν είναι μόνο γνώσεις. Κυρίως είναι διαχείριση. Διαχείριση του εαυτού του –του εκπαιδευόμενου εννοώ- και διαχείριση βεβαίως του κοινωνικού ρόλου, που καλείται το άτομο να παίξει στη συνέχεια στον επαγγελματικό του βίο.
     Άρα, λοιπόν, η εκπαίδευση, που είναι ένας διαρκής εξελισσόμενος τομέας, πρέπει να προσαρμόζεται συνεχώς σε νέες συνθήκες. Τι σημαίνει αυτό; Σημαίνει ότι και η επιλογή που θα κάνουμε στα στελέχη, πρέπει να εμφορείται από αυτή την πραγματικά εξελισσόμενη κατάσταση νοοτροπίας, αλλά κυρίως να εμφορείται από την αντίληψη των νέων τεχνολογιών, την αντίληψη της νέας κατεύθυνσης παιδείας, σύμφωνα με τα δεδομένα της εποχής του, κοιτάζοντας το μέλλον. Διότι αυτό που δίνει η εκπαίδευση, δεν είναι κάτι στάσιμο. Η εκπαίδευση δυστυχώς ή ευτυχώς δίνει στοιχεία εξελισσόμενα. Και πρόκειται να εφαρμοστούν όχι κατά την ημέρα της διδασκαλίας και της παροχής των γνώσεων, αλλά αργότερα, κατά τη χρήση των γνώσεων. Και αυτό έχει σημασία.
     Πρέπει, λοιπόν, να έχουμε την προοπτική στην εκπαίδευση. Και αυτή την προοπτική θα τη δώσει το οργανωμένο, συγκροτημένο και αποτελεσματικό εκπαιδευτικό σύστημα.
     Αν, λοιπόν, δούμε το σύστημα, που επικρατεί σήμερα, έχει ή δεν έχει έλλειψη αξιολόγησης εκπαιδευτικών; Η απάντηση είναι «ναι». Το δεχόμαστε όλοι. Παρουσιάζει αυτός ο θεσμός συνεχή εναλλαγή στελεχών εποπτείας και διοίκησης της εκπαίδευσης; Η απάντηση είναι «ναι», διότι αυτό δυστυχώς έχει συμβεί κατ’ επανάληψη από όλες τις κυβερνήσεις και ειδικότερα από τις κυβερνήσεις της Αξιωματικής Αντιπολίτευσης που επί δεκαοκτώ-είκοσι χρόνια δεν κατάφερε να βάλει ορισμένες σταθερές. Τις σταθερές ζητούμε.
     Αυτά, κύριοι, πρέπει να δούμε, διότι είμαστε εκπαιδευτικοί, είμαστε άνθρωποι που έχουμε δώσει τον εαυτό μας. Εγώ από την Α΄ δημοτικού μέχρι και τις τελευταίες τάξεις πανεπιστημιακού επιπέδου. Και αυτά τα έχουμε κτήμα μας, τα ζούμε.
     Άρα, λοιπόν, η έλλειψη ουσιαστικών προσόντων από πλευράς των ανθρώπων που διοικούν, οργανώνουν και κατευθύνουν την εκπαίδευση και το εκπαιδευτικό σύστημα, είναι βασικό στοιχείο έλλειψης του εκπαιδευτικού συστήματος. Επομένως, θα πρέπει να δώσουμε αρμοδιότητες σε αυτούς τους ανθρώπους; Ναι. Πρέπει να δώσουμε αρμοδιότητες όχι απλά προσωρινές και στη βάση προσανατολισμού κομματικών σκοπιμοτήτων, αλλά να τους δώσουμε αρμοδιότητες καθορισμένες σύμφωνα με τις βαθμίδες εκπαίδευσης, έτσι ώστε να μπορούν να διοικούν αποτελεσματικά. Οι παράγοντες οι οποίοι συμβάλλουν στη συγκρότηση αυτού του εκπαιδευτικού συστήματος, είναι κυρίως τα στελέχη που καλούνται να εφαρμόσουν αυτό το εκπαιδευτικό σύστημα. 
     Το υπό ψήφιση νομοσχέδιο διακρίνει πράγματι τέσσερις βασικές κατηγορίες και στέκει στην αξιολόγησή τους, που νομίζω ότι όλοι πρέπει να παραδεχθούμε. Ποιες είναι αυτές; Είναι η συγκρότηση της προσωπικότητας. Είναι η εκπαιδευτική εμπειρία, η επιστημονική και παιδαγωγική συγκρότηση. Και τέλος, είναι η αξιολόγηση του εκπαιδευτικού έργου. Είναι η αξιολόγηση αυτή που καλείται να κάνει η επιτροπή που πρέπει να οριστεί. 
     Αυτή, κύριε Υπουργέ, η επιτροπή, που θα κληθεί να εξετάσει τα αποτελέσματα από τις αξιολογικές εκθέσεις, οι οποίες δίνονται στη συνέχεια του εκπαιδευτικού έργου, θα πρέπει να είναι υψηλού κύρους. 
     Εάν αυτό, λοιπόν, γίνει, τότε νομίζω ότι θα πρέπει να δώσουμε συγχαρητήρια στην πολιτική ηγεσία του Υπουργείου Παιδείας και όλοι να δεχθούμε ότι μπορούμε να συμβάλουμε σ’ ένα καλύτερο νομοσχέδιο.
     Ευχαριστώ πολύ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε και εμείς, κύριε Βεργίνη.
     Ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης έχει το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα ήθελα να διατυπώσω μια πρόταση προς εσάς και τους συναδέλφους. Οι συνθήκες δεν είναι οι καταλληλότερες για τη διεξαγωγή της συζήτησης. Εξάλλου, η ημέρα είναι ιδιαιτέρως βεβαρημένη, εξαιτίας του δραματικού συμβάντος στον εναέριο χώρο του Αιγαίου. Πρόκειται για δραματικό συμβάν, που πρέπει να μας οδηγήσει σε εθνική περίσκεψη.
     Θα πρότεινα γι’ αυτό το λόγο, κύριε Πρόεδρε, ο χρόνος της συνεδρίασής μας να είναι μικρός. Ένα μικρό μέρος των εγγεγραμμένων συναδέλφων να μιλήσει –πιστεύω έξι, επτά το πολύ- και να επανέλθουμε στα καθήκοντά μας κατά τη συζήτηση αύριο. 
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Ήδη πριν από λίγο, κύριε Καστανίδη, είχαμε πει ότι μετά τους έξι πρώτους ομιλητές περίπου θα διακοπεί η συνεδρίαση γι’ αυτούς τους λόγους που αναφέρατε. Εάν, όμως, πέρα από αυτούς μπορούμε να δώσουμε το λόγο και σε ακόμα δύο-τρεις συναδέλφους, όπως ο κ. Έξαρχος και ο κ. Παντούλας, καλό θα ήταν. 
     Το Σώμα συμφωνεί;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Το Σώμα συνεφώνησε ομοφώνως.
     Έχω  την τιμή να ανακοινώσω στο Σώμα ότι οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Αγροτικής Ανάπτυξης και Τροφίμων, Δικαιοσύνης, Πολιτισμού, Τουριστικής Ανάπτυξης και Εμπορικής Ναυτιλίας, κατέθεσαν σχέδιο νόμου: «Παραγωγή Ηλεκτρικής Ενέργειας από Ανανεώσιμες Πηγές Ενέργειας (Α.Π.Ε.) και Συμπαραγωγή Ηλεκτρισμού και Θερμότητας Υψηλής Απόδοσης (Σ.Η.Θ.Υ.Α.) και λοιπές διατάξεις».
     Παραπέμπεται στην αρμόδια διαρκή επιτροπή.
     Το λόγο έχει ο συνάδελφος κ. Ανδρέας Λοβέρδος.
     ΑΝΔΡΕΑΣ ΛΟΒΕΡΔΟΣ: Κυρίες και κύριοι Βουλευτές, μακάρι τα πράγματα σε σχέση με αυτό το σχέδιο νόμου να ήταν όπως τα είπε ο αγαπητός εκ Λευκάδος ορμώμενος συνάδελφος, που μόλις κατέβηκε από το Βήμα. Δυστυχώς, όμως, δεν έχουν έτσι τα πράγματα. 
     Σας προτείνω, κυρίες και κύριοι Βουλευτές, να διαβάσετε τις διατάξεις του σχεδίου νόμου ως εξής: Να διαβάσετε τον κορμό του σχεδίου νόμου, το άρθρο 9 και το άρθρο 13, να μορφώσετε γνώμη για το τι ακριβώς ρυθμίζουν τα άρθρα αυτά και αν μετά έχετε χρόνο, διαβάστε και όλα τα υπόλοιπα. Δεν έχει σημασία η μελέτη των υπολοίπων άρθρων του πρώτου κεφαλαίου, διότι ουδέποτε θα εφαρμοστούν, ενώ το άρθρο 9 και το άρθρο 13 έχουν μπροστά τους πεδίο εφαρμογής. 
     Τι λένε αυτά τα δύο άρθρα; Λένε ότι κατά παρέκκλιση των όσων υπολοίπων ρυθμίζει το σχέδιο νόμου, θα κριθούν οι ενεστώτες και τα προϊόντα του «πραξικοπήματος» του καλοκαιριού του 2004.
     Στη συνέχεια, αφού ολοκληρώσουν τη θητεία τους, θα επανακληθούν για μια ακόμα τετραετία, δίχως συναγωνισμό. Είναι πάρα πολύ σοβαρά πράγματα αυτά για την Ελλάδα του 21ου αιώνα; Είναι ένα νομοθετικό πραξικόπημα σε συνέχεια των όσων κάνατε το καλοκαίρι του 2004. Είναι απίστευτο, μα είναι αληθινό. Καταργείτε το παρελθόν, διαγράφετε με μία μονοκονδυλιά όσες αγωνιώδεις προσπάθειες έγιναν, ατελέσφορες και μη, με τα σχετικά τους αποτελέσματα και, αντί να βελτιώνετε, γυρίζετε πίσω. Ο μύθος του Σισύφου. Πάλι τα ίδια. 
     Κυρίες και κύριοι Βουλευτές, δεν έχει νόημα να δείτε τις υπόλοιπες διατάξεις. Οι υπόλοιπες διατάξεις αφορούν το απώτερο, το απώτατο μέλλον. Δεν θα είστε κυβέρνηση. Θα έχουν καταργηθεί με τη σειρά τους και αυτά. Να, ο μύθος του Σισύφου. Όλο το σχέδιο νόμου στηρίζεται στο άρθρο 9 και στο άρθρο 13 και μάλιστα έχει μία και μόνη λογική, την παγίωση των προσωρινών του καλοκαιριού του 2004, των στελεχών της εκπαίδευσης που με συνοπτικές διαδικασίες εγκαθιδρύσατε το καλοκαίρι του 2004. Δεν είναι σοβαρά πράγματα αυτά. Δεν είναι σωστή η πολιτική αυτή. Είναι μια πολιτική που η εκπαιδευτική κοινότητα την ξέρει, την έχει καταλάβει. Πρέπει να απομακρυνθούμε από αυτές τις πρακτικές. Είναι απολύτως απαραίτητο. 
     Στον όσο χρόνο μου μένει θα στηριχθώ στην κριτική επί της αρχής που ο εισηγητής του ΠΑ.ΣΟ.Κ. έχει ήδη ασκήσει και στη Διαρκή Επιτροπή και εδώ και θα επικαλεστώ τα επιχειρήματά του, τα επιχειρήματα του κ. Βαρβαρίγου. Για μένα κρατώ τις εναλλακτικές, κύριε Υφυπουργέ: τι θα μπορούσατε να έχετε κάνει αντί αυτών, αντί του άρθρου 9 και του άρθρου 13, που είναι όνειδος για την ηγεσία του Υπουργείου Παιδείας με τη συγκεκριμένη νομοθετική πρωτοβουλία που ασκεί. Αντί για αυτά, κύριε Υφυπουργέ, θα μπορούσατε να έχετε δει τα εξής: Είναι έξι σημεία πολιτικής, που τα αναπτύξαμε και στη Διαρκή Επιτροπή οι περισσότεροι από τους συναδέλφους του ΠΑ.ΣΟ.Κ. που πήραν το λόγο και που συγκροτούν τις δικές μας προτάσεις. 
     Πρώτον, υπάρχει θέμα με την καταλληλότητα των ανθρώπων που τίθενται κατά καιρούς προϊστάμενοι της εκπαίδευσης, διότι ο καιρός περνά και οι εξελίξεις στην εκπαίδευση είναι ταχύτατες. Πρέπει για κάποιους από αυτούς να δούμε ως αναγκαία φάση την επιμόρφωσή τους στην Εθνική Σχολή Δημόσιας Διοίκησης. Έχουμε το Εθνικό Κέντρο Δημόσιας Διοίκησης που λειτουργεί αρκετά καλά. Θα μπορούσαμε να έχουμε συγκροτήσει –μπορείτε να το κάνετε- ένα ειδικό τμήμα, τουλάχιστον για τους διευθυντές εκπαίδευσης -πενήντα οκτώ συν πενήντα οκτώ, πρωτοβάθμια και δευτεροβάθμια- και στα θρανία του Εθνικού Κέντρου και της Εθνικής Σχολής μπορούν να αναδεικνύονται στελέχη της εκπαιδεύσεως με δυνατότητες και αυτοί οι άνθρωποι, οι άνθρωποι οι οποίοι βασάνισαν τα θέματα εκεί, οι εισαχθέντες με αντικειμενικές διαδικασίες, να είναι μία πρώτη πολύ ζωντανή και καλή μαγιά. Οι Υπουργοί Εσωτερικών και Παιδείας θα μπορούσαν να έχουν ρυθμίσει όλες τις λεπτομέρειες μετά από μια εξουσιοδότηση που θα τους έδινε ο νόμος. 
     Δεύτερον, για τους διευθυντές και τους υποδιευθυντές των σχολικών μονάδων αυτή η διαδικασία δεν είναι απαραίτητη. Η διαδικασία της επιμόρφωσης κυρίως πάνω σε θέματα παιδαγωγικά θα ήταν η alternativa, η εναλλακτική. Δεν σας απασχολεί. Και πάνω από όλα, αυτό είναι μια υπογράμμιση που γίνεται με συναίσθηση και της δικής μας ευθύνης ως κυβερνήσεων του ΠΑ.ΣΟ.Κ., που δεν το έκαναν στα σχολειά, στις σχολικές μονάδες, αυτό που θα σας πει κάθε άνθρωπος του μόχθου εκεί, πως λείπει η διοικητική δομή. Τους λείπουν οι άνθρωποι που θα έστεργαν στο έργο τους. Παραπονούνται οι διευθυντές, οι υποδιευθυντές, όπου έχουμε πάνω από εννέα τμήματα και έχουμε και υποδιευθυντές, παραπονούνται ότι κάνουν την επιμελητεία του σχολείου, λειτουργούν ως φύλακες, λειτουργούν ως τηλεφωνητές και ως οτιδήποτε η μέρα παράγει ως ανάγκη. Αυτό θα ήταν μια πραγματική αρωγή. Δεν σας απασχολεί.
     Τρίτον, τα συμβούλια επιλογής τα χειροτερεύετε. Εμείς δεν λέμε ότι ήταν τα καλύτερα δυνατά, αλλά τα κάνατε πιο κομματικά. Οι εκ πανεπιστημίων προερχόμενοι δεν είναι πια υποχρεωτικοί για σας, διατηρείτε τη διακριτική ευχέρεια μεταξύ πλειόνων να επιλέξετε τους «καταλληλοτέρους», κατά τις απόψεις σας. Όμως, κυρίες και κύριοι, το μονότονο αποτέλεσμα κατά καιρούς, έξι-ένα, με μειοψηφούντα τον αιρετό της μιας ή της άλλης πλευράς, έπρεπε να σας έχει προβληματίσει και να περνάγατε σε μία καλύτερη συγκρότηση των συμβουλίων επιλογής. Ούτε αυτό το κάνατε.
     Στο προεδρικό διάταγμα 25/2002 για το οποίο είμαστε υπερήφανοι, βλέπει κανείς προσόντα πολύ συγκεκριμένα, επιστημονικούς τίτλους, συγγραφικό έργο, μετεκπαίδευση. Τα παραμερίζετε αυτά. Θα έπρεπε να τα κρατήσετε και να προσθέσετε ως ιδιαίτερο προσόν την αξιολόγηση. Δεν σας απασχολεί. Αντ’ αυτών σας απασχολεί να κάνετε τη συνέντευξη το κυρίως εργαλείο. 
     Δεν έχω χρόνο να αποδείξω -το έχουμε κάνει όμως  στη Διαρκή Επιτροπή- πως ψευδώς, μάλλον αναληθώς και με επιχειρήματα εκ του πλαγίου λέτε ότι η συνέντευξη είναι κατάλληλο μέσο και απαραίτητο για να μορφώσει κανείς γνώμη για τον άνθρωπο που έχει απέναντί του. Όμως, η συνέντευξη αυτή αναληθώς λέτε πως έχει μία οριοθετημένη συμβολή στην τελική επιλογή. Σας αποδείξαμε ότι είναι τουλάχιστον το 50% των σχετικών προσόντων. Γιατί; Διότι τα σαράντα μόρια που απαιτούνται σε τυπικό επίπεδο για κάθε υποψήφιο είναι το άριστα. Σπανίως έχεις ανθρώπους που μπορούν να έχουν σαράντα μόρια με όλα τα προηγούμενα ουσιαστικά προσόντα. Ένας μέσος άνθρωπος σαν και εμάς, ένας άνθρωπος που κάποια πράγματα έχει και τα πιο πολλά δεν έχει –γιατί έτσι είμαστε οι άνθρωποι, σημασία έχει στους ανθρώπους να βλέπεις τι έχουν και όχι τι δεν έχουν, τα πιο πολλά δεν τα έχουμε οι καθημερινοί άνθρωποι- άντε να συγκεντρώνει είκοσι, είκοσι ένα, είκοσι δύο μόρια. Όμως μία συνέντευξη έτσι όπως την έχετε οργανώσει, μπορεί να δώσει είκοσι στον «ημέτερο» και συνεπώς όλη η άλλη φιλολογία περί αξιοκρατίας των προσώπων να πηγαίνει στην άκρη. 
     Κύριε Υφυπουργέ, με συγχωρείτε πάρα πολύ, υπάρχει κανένας λόγος να αγνοείτε μία σύγχρονη νομολογιακή εξέλιξη σε σχέση με το πώς πρέπει να οργανώνεται η συνέντευξη και να μην δίνετε στον εαυτό σας καν την εξουσιοδότηση να κάνετε τη συνέντευξη πιο συγκεκριμένη, κατά τις απαιτήσεις του Συμβουλίου της Επικρατείας; Μπλέκετε και το κάνετε χωρίς κανένα λόγο.
     Κλείνω με το εξής τελευταίο επιχείρημα: Εξακόσιοι προϊστάμενοι γραφείων και περίπου οκτακόσιοι τρεις σχολικοί σύμβουλοι, γιατί όλοι αυτοί πρέπει να επιλέγονται στην Αθήνα; Να ένα πεδίο στο οποίο θα μπορούσατε να είχατε συμβάλλει για να πάτε τα πράγματα λίγο πιο μπροστά. Γιατί δεν αποκεντρώνετε τις συγκεκριμένες διαδικασίες; Αν είχατε κάνει αυτά ή κάποια από αυτά, πραγματικά θα  μπορούσε να υπογραμμίσει η Αντιπολίτευση τη συμβολή σας, αλλά δεν καταφύγατε σε μεθόδους που θα έφερναν πρόοδο στο συγκεκριμένο τομέα και μαγειρεύετε τα γνωστά της ελληνικής Δημόσιας Διοίκησης, σε σχέση με τα οποία ο κόσμος έχει απηυδήσει.
     Στο πρόσφατο παρελθόν υπήρξε το π.δ. 25/2002 που είναι ένα καλό προεδρικό διάταγμα και για τη συνέντευξη και μόνο έδινε σ’ αυτόν που την οργανώνει δώδεκα κριτήρια πολύ συγκεκριμένα και θα μπορούσατε να τα έχετε  μοριοδοτήσει, και έτσι να έχετε κάνει ακόμα ένα βήμα πιο μπροστά. Τίποτα από όλα αυτά. Κομματικό κράτος είναι η βασική σας επιλογή.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κατεβαίνω, κύριε Πρόεδρε, λέγοντας το εξής: Σας απαντήσαμε με θέσεις από τις 5 Νοεμβρίου 2005 όταν είχατε καταθέσει το σχέδιό σας. Σας απαντάμε με θέσεις υπεύθυνα πέραν της κριτικής μας και στην Εθνική Αντιπροσωπεία. Είναι κακό για τον τόπο εσείς να βλέπετε μόνο την παράταξή σας και όχι τις ανάγκες της εκπαίδευσης. Είναι λυπηρό αυτό.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Σταματάω το κουδούνι, διότι φοβάμαι μην προκαλέσει εθισμό και τελικά δεν θα αποδίδει από εδώ και πέρα.
     Ο κ. Χρύσης έχει το λόγο.
     ΒΑΣΙΛΕΙΟΣ ΧΡΥΣΗΣ: Κυρίες και κύριοι συνάδελφοι, το υπό ψήφιση νομοσχέδιο είναι ιδιαίτερης σημασίας, καθώς συγκεκριμενοποιεί τις διαδικασίες επιλογής και τοποθέτησης των στελεχών της δημόσιας εκπαίδευσης. Η επιλογή τους στις κενές θέσεις είναι διάρκειας τεσσάρων ετών και στις κενούμενες για το υπόλοιπο αυτής της θητείας. Για το σκοπό αυτό συντάσσονται αξιολογικοί πίνακες επιλογής ισχύος τεσσάρων ετών για τις θέσεις σχολικών συμβούλων πρωτοβάθμιας και δευτεροβάθμιας εκπαίδευσης κατά κλάδο και ειδικότητα, διευθυντών, προϊσταμένων γραφείων, διευθυντών σχολείων, γυμνασίων, λυκείων, ενιαίων λυκείων, τεχνικών επαγγελματικών εκπαιδευτηρίων, διευθυντών πειραματικών σχολείων κ.λπ. που αναφέρονται στο πρώτο άρθρο του νομοσχεδίου.
     Για την κατάρτιση των πινάκων επιλογής και για την επιλογή των στελεχών της εκπαίδευσης συγκροτούνται στην κεντρική υπηρεσία του Υπουργείου Εθνικής Παιδείας και Θρησκευμάτων τέσσερα συμβούλια επιλογής. Το πρώτο συμβούλιο είναι επιλογής σχολικών συμβούλων δημοτικής εκπαίδευσης προσχολικής αγωγής και ειδικής αγωγής. Το δεύτερο είναι το συμβούλιο επιλογής συμβούλων δευτεροβάθμιας εκπαίδευσης. Το τρίτο είναι το συμβούλιο επιλογής προϊσταμένων διευθυντών και προϊσταμένων γραφείων πρωτοβάθμιας εκπαίδευσης. Τέλος το τέταρτο είναι το συμβούλιο επιλογής προϊσταμένων δευτεροβάθμιας εκπαίδευσης, γραφείων φυσικής αγωγής και τεχνικής επαγγελματικής εκπαίδευσης. 
     Τα παραπάνω συμβούλια είναι επταμελή και παρέχουν εγγυήσεις αμεροληψίας. Αποτελούνται από τρία μέλη διδακτικού, ερευνητικού προσωπικού των πανεπιστημίων ή ένα σύμβουλο ή ένα πάρεδρο του Παιδαγωγικού Ινστιτούτο, ένα διευθυντή εκπαίδευσης της οικείας βαθμίδας για τα συμβούλια επιλογής διευθυντών και προϊσταμένων γραφείων εκπαίδευσης ή ένα σχολικό σύμβουλο της οικείας βαθμίδας και δύο αιρετούς εκπροσώπους των εκπαιδευτικών των κεντρικών υπηρεσιακών συμβουλίων με τους αντίστοιχους αναπληρωτές. Η συγκρότηση κάθε συμβουλίου γίνεται με απόφαση του Υπουργού Εθνικής Παιδείας και Θρησκευμάτων.
     Με το παρόν νομοσχέδιο τα κριτήρια επιλογής των στελεχών εκπαίδευσης δεν στηρίζονται στο δημοκρατικό ήθος όπως άλλοτε. Δημοκρατικό ήθος κάποτε είχαν μόνο οι συνδικαλιζόμενοι με την Π.Α.Σ.Κ.Ε. και με αυτό το προσόν η αξιολόγηση τους οδηγούσε στις θέσεις σχολικών συμβούλων, προϊσταμένων διευθύνσεων και διευθυντών σχολικών  μονάδων. Αυτό το λέω εγώ, ο οποίος υπήρξα θύμα μιας τέτοιας αξιολόγησης, διότι εάν δεν το γνωρίζετε, σας λέω ότι επί δεκατρία ολόκληρα χρόνια ήμουν εκπαιδευτικός με δύο πτυχία νομικής και φιλοσοφικής και ουδέποτε αξιώθηκα να γίνω ούτε υποδιευθυντής σχολικής μονάδας. Αυτή την αξιοκρατία ευαγγελίζεστε σήμερα, αυτή την αξιοκρατία νοσταλγείτε τώρα.
     Με το υπό ψήφιση νομοσχέδιο η υπηρεσιακή κατάσταση, η εκπαιδευτική εμπειρία, η επιστημονική, παιδαγωγική συγκρότηση και κατάρτιση, η προσωπικότητα όπως αποτιμάται ενώπιον του συμβουλίου επιλογής –και ας μην ενοχλεί αυτό κανέναν- καθώς και η αξιολόγηση του εκπαιδευτικού έργου αποτελούν τα βασικά κριτήρια επιλογής των στελεχών εκπαίδευσης. Με συγκεκριμένα κριτήρια καθορίζονται οι προϋποθέσεις και τα προσόντα επιλογής για τους σχολικούς συμβούλους, για τους διευθυντές εκπαίδευσης, για τους προϊσταμένους γραφείων εκπαίδευσης και για τους διευθυντές σχολικών μονάδων. 
     Για τους σχολικούς συμβούλους προσχολικής αγωγής και δημοτικής εκπαίδευσης απαιτείται συνολική εκπαιδευτική υπηρεσία δεκαέξι ετών. Ομοίως οι σχολικοί σύμβουλοι της δευτεροβάθμιας εκπαίδευσης πρέπει να έχουν την ίδια συνολική διδακτική υπηρεσία με τους συμβούλους της πρωτοβάθμιας εκπαίδευσης. Για τις θέσεις διευθυντών πρωτοβάθμιας εκπαίδευσης απαιτείται συνολική δεκαοκταετής υπηρεσία, εκ των οποίων τα δεκαπέντε έτη να είναι σε θέση μονίμου εκπαιδευτικού με δέκα τουλάχιστον χρόνια διδακτικής πείρας. Για τους διευθυντές σχολικών μονάδων και σχολικών εργαστηριακών κέντρων για την πρωτοβάθμια εκπαίδευση απαιτείται δωδεκαετής τουλάχιστον εκπαιδευτική υπηρεσία, εκ των οποίων τα οκτώ τουλάχιστον να είναι σε θέση μόνιμου εκπαιδευτικού και να έχουν ασκήσει τουλάχιστον επί τετραετίαν διδακτικά καθήκοντα και να κατέχουν φυσικά τον βαθμό Α΄.
     Οι ίδιες ακριβώς χρονικές προϋποθέσεις απαιτούνται και για τους διευθυντές σχολικών μονάδων μέσης εκπαίδευσης. 
     Η αξιολόγηση των σχολικών συμβούλων, διευθυντών εκπαίδευσης, προϊσταμένων γραφείων και διευθυντών σχολικών μονάδων και σχολικών εργαστηριακών κέντρων γίνεται με συγκεκριμένη μοριοδότηση, αναφορικά με την υπηρεσιακή κατάσταση, την εμπειρία, την επιστημονική παιδαγωγική κατάρτιση, την προσωπικότητα και τη γενική συγκρότηση του υποψηφίου. 
     Καθιερώνεται επιπλέον θεσμοθέτηση αδιάβλητης διαδικασίας γραπτής για την επιλογή των ανώτερων στελεχών της εκπαίδευσης και έτσι με αξιόπιστο τρόπο εγγυάται το άρθρο 12 την αξιολόγηση των εκπαιδευτικών. 
     Οι ερωτήσεις που είναι του τύπου πολλαπλών απαντήσεων και επιλογών, αναφέρονται κατά κύριο λόγο στη διδακτική μεθοδολογία και παιδαγωγική για τους σχολικούς συμβούλους και την οργάνωση και διοίκηση της εκπαίδευσης για τους διευθυντές και προϊσταμένους των γραφείων εκπαίδευσης. 
     Κυρίες και κύριοι συνάδελφοι, εκτός της επιλογής στελεχών πρωτοβάθμιας και δευτεροβάθμιας εκπαίδευσης που αποτελεί το πρώτο και κύριο κεφάλαιο του νομοσχεδίου περιλαμβάνονται και άλλα θέματα στο δεύτερο και τρίτο κεφάλαιο, στα θέματα διοίκησης που αναφέρονται στο δεύτερο κεφάλαιο και στο τελευταίο κεφάλαιο περιλαμβάνεται ο διορισμός προϊσταμένου κεντρικής υπηρεσίας των Γενικών Αρχείων του Κράτους. Γίνεται ειδική αναφορά στο άρθρο 17 των απαιτουμένων προσόντων  και η επιλογή του γίνεται από πενταμελή επιτροπή που συγκροτείται με απόφαση του Υπουργού Παιδείας και αποτελείται από τον πρόεδρο της Εφορείας Γενικών Αρχείων του Κράτους, ένα τακτικό και ένα αναπληρωματικό μέλος της Εφορείας των Γενικών Αρχείων του Κράτους και τρία μέλη Δ.Ε.Π.. 
     Κυρίες και κύριοι συνάδελφοι, με το παρόν νομοσχέδιο αποτιμώνται με συγκεκριμένο τρόπο τα τυπικά και ουσιαστικά προσόντα των στελεχών της πρωτοβάθμιας και δευτεροβάθμιας εκπαίδευσης. Το τρίπτυχο των τυπικών προσόντων, της συνέντευξης και της αδιάβλητης γραπτής δοκιμασίας εξασφαλίζουν κατά τον καλύτερο δυνατό τρόπο την αξιολογική κατάταξη των ανώτερων στελεχών της εκπαίδευσης. Η γνώση, η προσωπικότητα, και η διοικητική ικανότητα αποτελούν τον ιδανικό συνδυασμό των προσόντων, ούτως ώστε ο κάθε προϊστάμενος ή σχολικός σύμβουλος να αξιολογείται και να απολαμβάνει του σεβασμού των συναδέλφων του και πρωτίστως της εκτίμησης της κοινωνίας, η προαγωγή του οποίου εξασφαλίζεται για την καλή λειτουργία της εκπαίδευσης. 
     Υπερψηφίζοντας λοιπόν, το νομοσχέδιο αυτό γκρεμίζουμε εμείς το πράσινο κράτος και αποκαθιστούμε την αξιοκρατία και την εμπιστοσύνη των εκπαιδευτικών σε ένα σύστημα αξιολόγησης, απηλλαγμένο από τον κομματισμό που είχε εναγκαλιστεί με την εκπαίδευση με τις γνωστές σε όλους επιπτώσεις. 
     Το να ευαγγελίζεται σήμερα κάποιο νεφελώδες σύστημα αξιολόγησης, η Αξιωματική Αντιπολίτευση, δεν πείθει κανέναν γιατί έχει παρελθόν που δεν το νοσταλγεί κανένας. Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει η συνάδελφος κ. Σχοιναράκη-Ηλιάκη. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε. 
      Ο συνάδελφος εν τη ρύμη του λόγου του είπε ξεκάθαρα ποιος είναι ο λόγος για τον οποίο συζητούμε το συγκεκριμένο σχέδιο νόμου. Ακούσαμε τους προηγούμενους συναδέλφους και ακούγαμε συνεχώς τις λέξεις αδιάβλητες διαδικασίες, αξιοκρατικές διαδικασίες και διαφανείς διαδικασίες. Ας σταματήσουμε αυτές τις λέξεις, κυρίες και κύριοι συνάδελφοι, και αυτό θα το δούμε  όταν θα εφαρμοστεί αυτό το σχέδιο νόμου στην πράξη και από τις συνθέσεις των επιτροπών που θα συγκροτήσει το Υπουργείο Παιδείας, για να κάνουν αυτές τις επιλογές για να δούμε κατά πόσο είναι αδιάβλητες και αξιοκρατικές πραγματικά. Γιατί τουλάχιστον όποιος  ξέρει να διαβάζει τις συγκεκριμένες διατάξεις και έχει δει πώς ακριβώς γίνονταν όλα αυτά τα χρόνια ή πώς έγιναν πριν από δύο χρόνια αυτές οι επιλογές από την παρούσα Κυβέρνηση, καταλαβαίνει ότι σε καμιά περίπτωση αυτό το νομοσχέδιο δεν υπηρετεί την ενίσχυση της διαφάνειας και της αξιοκρατίας. Μάλιστα θα έλεγα το αντίθετο καταρρακώνει κάθε  έννοια αξιοκρατίας. 
     Μ’ αυτό το σχέδιο νόμου για τις επιλογές στην εκπαίδευση, αποκαλύπτεται τελικά η άποψη που έχει για το ρόλο των στελεχών η πολιτική ηγεσία του Υπουργείου Παιδείας και αναδεικνύεται επιτέλους η πραγματική αιτία, θα έλεγα, της πρόωρης λήξης της θητείας των προηγούμενων στελεχών της διοίκησης. 
     Απ’ ότι φαίνεται, ουδέποτε εγκατέλειψε η Κυβέρνηση, ουδέποτε εγκατέλειψε και η σημερινή ηγεσία του Υπουργείου Παιδείας την προσπάθειά της να εγκαθιδρύσει μία δομή στη διοίκηση της εκπαίδευσης, όπου θα είναι και θα λειτουργεί στα μέτρα τα δικά της και στα πλαίσια που η ίδια ορίζει. Και όλα αυτά αποδεικνύονται με μία μόνο ματιά στο σύστημα μοριοδότησης που προβλέπεται μέσα στο σχέδιο νόμου για την επιλογή στελεχών της εκπαίδευσης. 
     Βέβαια, μετά από δυόμισι περίπου χρόνια που αναλάβατε την εξουσία, θα περίμενε κανείς να φέρετε ένα πολύ καλά μελετημένο σχέδιο νόμου, στο οποίο δεν θα μπορούσαμε να πούμε το παραμικρό, αφού θα προβλέπατε πραγματικά κάθε διαδικασία και κάθε τρόπο που θα μπορούσε να περιφρουρήσει, αν θέλετε, την έννοια των λέξεων «αξιοκρατία», «διαφάνεια», «δημοκρατικές επιλογές».
     Όμως, στο σχέδιο νόμου προσπαθείτε μόνο κατ’ επίφαση να δείξετε κάποια πράγματα και μάλιστα, χρησιμοποιείτε διαδικασίες εξετάσεων και διαδικασίες τύπου Α.Σ.Ε.Π.. Όμως, πουθενά δεν αναφέρετε πώς ακριβώς θα γίνεται όλη αυτή η διαδικασία, ενώ τονίζετε ότι ο κάθε εξεταζόμενος θα παίρνει μόνο τέσσερις μονάδες –αν γράψει, βεβαίως, άριστα- μέσα σ’ αυτή τη διαδικασία. 
     Κατανοείτε, λοιπόν, ότι αυτές τις δημοκρατικές διαδικασίες, τους διαγωνισμούς τύπου Α.Σ.Ε.Π. με τους οποίους θέλετε να δείξετε στη κοινωνία ένα καθαρό δήθεν πρόσωπο ή να δώσετε την εικόνα ότι γίνονται όπως ακριβώς οι πανελλήνιες εξετάσεις, κάθε άλλο παρά μετέχουν σε πολύ μεγάλο ποσοστό στην τελική διαδικασία επιλογής των στελεχών της εκπαίδευσης. 
     Σε ό,τι αφορά δε την περιβόητη συνέντευξη, κυρίες και κύριοι συνάδελφοι, την οποία τονίζετε ιδιαίτερα και μάλιστα προσπαθείτε να ρίξετε στους εκπαιδευτικούς –στην εκπαιδευτική κοινότητα στο σύνολό της- το βάρος ότι δεν θέλουν τη διαδικασία της συνέντευξης, δεν έχετε καταλάβει ότι η διαδικασία της συνέντευξης, έτσι όπως ακριβώς εμπεριέχεται μέσα στο παρόν σχέδιο νόμου, θα παίζει ένα πολύ μεγάλο ρόλο στην τελική επιλογή των στελεχών της εκπαίδευσης, αφού θα προσμετρά στο 60%-85% της τελικής βαθμολογίας του κάθε υποψηφίου.
     Αυτό, λοιπόν, σημαίνει ότι όσοι μετέχουν στις επιτροπές επιλογής που θα ορίζονται από το Υπουργείο Παιδείας, θα βάζουν και τη δική τους υποκειμενική σφραγίδα στην τελική επιλογή. Και αν ανατρέξουμε στο παρελθόν και στις επιλογές που κάνατε, κυρίες και κύριοι συνάδελφοι, την περίοδο ’90-’93 –και θα σας αναφέρω συγκεκριμένη περιοχή, για παράδειγμα την περιοχή της Άρτας- με άριστα το είκοσι, βαθμολογήσατε αξιόλογους εκπαιδευτικούς με λαμπρή διαδρομή στο χώρο της εκπαίδευσης, θα έλεγα, με «3» και με «4», προκειμένου να τους ακυρώσετε και να τους βάλετε στο περιθώριο σε σχέση με τις επιλογές των στελεχών της εκπαίδευσης ή αν θέλετε, σε σχέση με την τοποθέτησή τους ως διευθυντών. 
     Θα έλεγα ότι το παρόν σχέδιο νόμου αντιστρέφει πέρα από τα υπόλοιπα, τους ρόλους των στελεχών της διοίκησης και των σχολικών συμβούλων και προσμετρά πολύ περισσότερο τη διδακτική εμπειρία για τα στελέχη της διοίκησης, ενώ είναι περισσότερο αναγκαία για τους σχολικούς συμβούλους. 
     Και μια και μιλώ για σχολικούς συμβούλους, κύριε Υπουργέ, θα σας καταθέσω το υπόμνημα το δικό τους, της Πανελλήνιας Ένωσης Σχολικών Συμβούλων για το σχέδιο νόμου για την επιλογή στελεχών εκπαίδευσης, όπου περιγράφουν ξεκάθαρα ότι είναι μία «απαράδεκτη» διαδικασία, η οποία σε καμία περίπτωση –και μιλούν για τον διαγωνισμό- δεν μπορεί να πιστοποιήσει την επιστημονική και παιδαγωγική επάρκεια. Επίσης, σημειώνουν ότι το παρόν νομοσχέδιο αγνοεί παντελώς τη διδακτική εμπειρία και προσφορά των σχολικών συμβούλων και τελικά, μοριοδοτεί εκείνους που επιμορφώνονται, αλλά δεν πριμοδοτεί, δεν μοριοδοτεί  τους επιμορφωτές. 
     Με τη συγκεκριμένη μοριοδότηση των θητειών που αφορά τους σχολικούς συμβούλους απαξιώνεται παντελώς η καθημερινή τους λειτουργία και η προσφορά τους στη εκπαίδευση. Αναφέρουν ξεκάθαρα ότι υποβαθμίζεται το συγγραφικό και επιστημονικό και ερευνητικό έργο των σχολικών συμβούλων, ότι απαξιώνεται η θητεία των σχολικών συμβούλων και ακριβώς γι αυτό το λόγο, ζητούν να αποσυρθεί το συγκεκριμένο σχέδιο νόμου και να διορθωθεί, ούτως ώστε πραγματικά να περιλαμβάνονται διατάξεις –και το καταθέτω για τα Πρακτικά- οι οποίες θα διασφαλίζουν την αξιοκρατία και τη διαφάνεια. 
     (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά το προαναφερθέν Υπόμνημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Σε ό,τι αφορά  το νομοσχέδιο, επαναφέρει τη μονιμότητα των στελεχών, καθώς για να επιλεγούν μετά τη λήξη της πρώτης θητείας τους, θα συγκρίνονται μόνο με τον εαυτό τους, κύριε Υπουργέ. Είναι κατανοητό ότι αυτό αμέσως-αμέσως σημαίνει και μονιμότητα. 
     Υποβαθμίζεται ο ρόλος των στελεχών της διοίκησης, καθώς θα επιλεγούν από όσους υποψηφίους θα απομείνουν μετά την επιλογή των σχολικών συμβούλων.
     Τίθενται υψηλές προϋποθέσεις προϋπηρεσίας για την επιλογή στελεχών διοίκησης, με αποτέλεσμα τον αποκλεισμό των νέων προσοντούχων και σε παραγωγική ηλικία και με διάθεση προσφοράς εκπαιδευτικών, και προωθείτε ανθρώπους οι οποίοι –θα έλεγα- ουδέποτε διέθεσαν χρόνο ή δεν κατέβαλαν καμιά προσπάθεια, για να μπορέσουν να αποκτήσουν ένα επιπλέον προσόν και εφόδιο, δηλαδή μεγαλύτερη επιστημονική κατάρτιση, για να μπορούν να ανταποκριθούν στις καθημερινές δραστηριότητες και στις υποχρεώσεις που απορρέουν από το ρόλο τους ως στελέχη της εκπαίδευσης.
     Η προϋπόθεση επιτυχούς συμμετοχής σε εξετάσεις τύπου Α.Σ.Ε.Π., που έντονα και οι συνάδελφοι εδώ -αλλά και εσείς οι ίδιοι- έχουν προβάλει και δεν έχει τονιστεί, όπως είπα και στην αρχή, ότι «τέσσερις» μόνο μονάδες προσθέτουν συνολικά. Μάλιστα ένας που θα γράψει «60,1» θα βαθμολογηθεί με «0,1», αυτός που θα γράψει «70» θα βαθμολογηθεί με «1» μονάδα, αυτός που θα γράψει «80» θα βαθμολογηθεί με «2» μονάδες και αυτός που θα γράψει «άριστα» θα βαθμολογηθεί με «4» μονάδες, χωρίς όμως σε καμιά περίπτωση –πουθενά, μα πουθενά- να αναγράφετε λεπτομέρειες για το πώς θα γίνουν όλα αυτά. 
     Θα ήθελα να συνεχίσω λέγοντας το εξής: Αν εφαρμοστεί το νομοσχέδιο ως έχει, κυρίες και κύριοι συνάδελφοι, από τώρα και μετά να τονίσω πως σε καμία περίπτωση δεν θα μπορέσουμε να έχουμε στελέχη της εκπαίδευσης μέσα στον Αύγουστο, για να μπορέσουν να κάνουν όλες εκείνες τις διαδικασίες που χρειάζεται η εκπαίδευση αυτό το διάστημα, προκειμένου οι σχολικές μονάδες να λειτουργήσουν την 1η του Σεπτέμβρη σε πλήρη ανάπτυξη. 
     Γνωρίζετε πολύ καλά, κύριε Υπουργέ, πως ακόμα και αν ψηφίσουμε το νομοσχέδιο την Πέμπτη, μέχρι να δημοσιευτεί στην Εφημερίδα της Κυβέρνησης, να ζητηθούν οι αιτήσεις και να γίνει η διαδικασία αξιολόγησης, πρέπει να περάσει ένα πολύ μεγάλο χρονικό διάστημα, εκτός και αν οι διαδικασίες, όπως και πριν από δύο χρόνια, γίνουν καθαρά διαδικασίες «face control», χωρίς μια καθαρή διαδικασία που θα εκπέμπει αξιοκρατία και διαφάνεια. 
     Μέσα σε όλο το νομοσχέδιο εμπεριέχονται και κάποιες άλλες ρυθμίσεις που αφορούν αρμοδιότητες που παίρνετε από την Αυτοδιοίκηση και τις μεταφέρετε -αν θέλετε- στο κεντρικό κράτος, δείχνοντας καθαρά πώς ακριβώς εκτιμάτε την αποκέντρωση, πώς ακριβώς εκτιμάτε την Αυτοδιοίκηση, για την οποία πριν από λίγες μέρες μας λέγατε εδώ ότι φροντίζετε να αναβαθμίσετε με τον καλύτερο τρόπο.
     Κυρίες και κύριοι συνάδελφοι, το μεγάλο πρόβλημα που θα προκύψει από μια πιθανή επιλογή στελεχών εκπαίδευσης με ένα σχέδιο νόμου που διέπεται απ’ αυτήν την φιλοσοφία είναι ότι τα στελέχη της εκπαίδευσης που θα επιλεγούν θα αναπαράγουν συνεχώς την ίδια ιδεολογία και θα προωθούν την αναξιοκρατία και την «ημετεροκρατία». Τι σημαίνει αυτό; Ότι τελικά φαλκιδεύεται το μέλλον της δημόσιας εκπαίδευσης και δεν μπορεί σε καμιά περίπτωση να επικυρωθεί ένα τέτοιο νομοσχέδιο. 
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Σχοιναράκη.
     Το λόγο έχει ο κ. Έξαρχος.
     Θα ολοκληρώσουμε τη συζήτησή μας με τις αγορεύσεις του κ. Παντούλα και του κ. Βασιλείου.
     ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, πάνω από δύο χρόνια τώρα και σε αυτόν τον ευαίσθητο τομέα της παιδείας ο ελληνικός λαός διαπιστώνει τη μεγάλη απόσταση μεταξύ των προεκλογικών υποσχέσεων και των μετεκλογικών πράξεων της Κυβέρνησης. 
     Εμείς έχουμε ξεκαθαρίσει ότι ιδιαίτερα στα θέματα της παιδείας, που είναι και πρέπει να είναι θέματα υψηλής προτεραιότητας για τη χώρα, ασκούμε και θα ασκήσουμε εποικοδομητική κριτική, ασκούμε και θα ασκήσουμε αξιόπιστη, υπεύθυνη, προγραμματική, αλλά μαχητική Αντιπολίτευση. Γιατί πιστεύουμε ότι απαιτούνται αλλαγές, συνεχή άλματα στον τομέα της παιδείας, έτσι ώστε να μπορέσουμε ως χώρα να συμμετάσχουμε ενεργά στο διεθνή καταμερισμό της εργασίας και της γνώσης.
     Σε μια εποχή πολύ έντονου ανταγωνισμού, σε μια παγκοσμιοποιημένη κοινωνία, η επένδυση στη γνώση, η επένδυση στην παιδεία αποτελεί, πρέπει να αποτελεί, κορυφαία επιλογή για τη χώρα μας. Χρειαζόμαστε ένα εκπαιδευτικό σύστημα υψηλού επιπέδου. Χρειαζόμαστε δημόσια σχολεία που παρέχουν ίσες ευκαιρίες μόρφωσης στους νέους και στις νέες, που απελευθερώνουν τις δημιουργικές δυνάμεις των παιδιών σε κάθε γωνιά της χώρας και όχι μόνο στα μεγάλα αστικά κέντρα – και το τονίζω ιδιαίτερα αυτό.
     Η Κυβέρνηση, κυρίες και κύριοι συνάδελφοι, φαίνεται αδύναμη να αναμετρηθεί με τις ανάγκες της παιδείας του μέλλοντος. Δείχνει ανέτοιμη. Δεν έχει σχέδιο για την οργάνωση των σχολείων, τα προγράμματα σπουδών, τη σύνδεσή τους με την κοινωνία και τους φορείς της. Το μόνο σχέδιο που προωθεί με συνέπεια η Νέα Δημοκρατία αυτούς τους είκοσι έξι μήνες είναι αυτό του ασφυκτικού ελέγχου για την εξυπηρέτηση των μικροκομματικών σκοπιμοτήτων, της άλωσης της διοίκησης της εκπαίδευσης και της χειραγώγησης των εκπαιδευτικών.
     Είναι γνωστή η κυβερνητική επιλογή που υλοποιείται με συνέπεια σε όλο το φάσμα της δημόσιας διοίκησης, με κύρια χαρακτηριστικά τον αιφνιδιασμό, την αναξιοκρατία, την υποτίμηση άξιων ανθρώπων με υψηλά προσόντα και μεγάλες εμπειρίες και την προώθηση ημετέρων ανεξαρτήτως προσόντων. Αυτή η στενά κομματική επιλογή και πρακτική προωθείται χωρίς διάλογο –και το τονίζω αυτό- και στον ευαίσθητο χώρο της παιδείας με το υπό συζήτηση νομοσχέδιο.
     Δεν την ενδιαφέρει την Κυβέρνηση η γνώμη των φορέων της εκπαίδευσης, που απορρίπτουν συνολικά ως απαράδεκτο το προτεινόμενο σύστημα Επιλογής Στελεχών. Η Διδασκαλική Ομοσπονδία και η Ομοσπονδία Λειτουργών Μέσης Εκπαίδευσης απέρριψαν –είναι γνωστό αυτό- κατηγορηματικά το νομοσχέδιο, αφού όπως χαρακτηριστικά τόνισαν, είναι αντίθετο τόσο στη φιλοσοφία του όσο και στις διατάξεις του με τις πάγιες θέσεις των εκπαιδευτικών για αντικειμενικότητα, αξιοκρατία και διαφάνεια στην επιλογή των στελεχών.
     Κυρίες και κύριοι συνάδελφοι, το υπό συζήτηση νομοσχέδιο με τις διατάξεις που περιλαμβάνει, έρχεται να εμπεδώσει και να διαιωνίσει –τουλάχιστον αυτή είναι η πρόθεσή του- τους επιλεκτικούς διορισμούς των ημετέρων προϊσταμένων του 2004, που σχεδόν στο σύνολό τους πρόσκεινται στην κυβερνητική παράταξη.
     Είναι εξάλλου γνωστό ότι το Καλοκαίρι του 2004 η Κυβέρνηση σε μια νύχτα ουσιαστικά διόρισε δήθεν προσωρινούς για ένα μόνο χρόνο προϊσταμένους, καταπατώντας κάθε έννοια αξιοκρατίας με εκείνες τις περίφημες αξιολογήσεις, που έγιναν –επαναλαμβάνω- σε ένα βράδυ. Είναι επίσης γνωστό ότι τον Αύγουστο του 2005 με μια απαράδεκτη τροπολογία μετέτρεψε τους δήθεν προσωρινούς διορισμούς σε αορίστου χρόνου και σήμερα με τις ρυθμίσεις του νομοσχεδίου ουσιαστικά προσπαθεί να εξασφαλίσει τη μονιμοποίησή τους.
     Άρα, είναι φανερό, επειδή διερωτήθηκαν κάποιοι συνάδελφοι, γιατί καταψηφίζουμε το νομοσχέδιο. Μα, είναι σαφές. Από το διορισμό πήγαμε στη σχέση αορίστου χρόνου και τώρα επιχειρείτε τη μονιμοποίηση. Τι πιο σαφές για να καταψηφίσουμε το νομοσχέδιο;
     Εξάλλου, κυρίες και κύριοι συνάδελφοι, γιατί δεν μπορούν να γίνουν αποδεκτές οι ρυθμίσεις; Είναι φανερό: διότι η αναφορά που γίνεται στο ρόλο του Α.Σ.Ε.Π. είναι προσχηματική και οι δήθεν εξετάσεις αποτελούν μια πλήρως αδιαφανή διαδικασία υπό τον απόλυτο έλεγχο του Υπουργείου Παιδείας.
     Τα μετρήσιμα και αντικειμενικά κριτήρια υποτιμώνται. Είναι περίπου τα ίδια για τον μεγάλο αριθμό των υποψηφίων με αποκλίσεις της τάξης των δύο έως πέντε μονάδων. Η προφορική συνέντευξη θα είναι καθοριστική, αφού η βαρύτητά της στο τελικό αποτέλεσμα είναι πάρα πολύ μεγάλη, εξουδετερώνοντας τα ουσιαστικά προσόντα.
     Οι σημερινοί προϊστάμενοι ευνοούνται σκανδαλωδώς με την καθιέρωση μετά την τετραετή θητεία της επανάκρισης και όχι της ανοικτής προκήρυξης. Τι άλλη χρεία μαρτύρων έχουμε ότι αυτή η ρύθμιση είναι φωτογραφική! Είναι φανερό, λοιπόν, ότι με το υπό συζήτηση νομοσχέδιο δεν προωθείται η ανύψωση του επιπέδου της εκπαίδευσης, δεν θεσμοθετείται η στελέχωσή της με εκπαιδευτικούς κύρους, με διδακτική εμπειρία, με μόρφωση, παιδαγωγική κατάρτιση και ελεύθερο πνεύμα. Το μόνο που γίνεται είναι η νομιμοποίηση και μονιμοποίηση των κρίσεων εξπρές της νύχτας του καλοκαιριού 2004. Της νύχτας όμως τα καμώματα, κυρίες και κύριοι συνάδελφοι, τα βλέπει η εκπαιδευτική κοινότητα και γελά. Γι’ αυτό είναι αντίθετη με το συγκεκριμένο νομοσχέδιο.
     Είναι σαφές, ύστερα από τα παραπάνω, ότι εμείς καταψηφίζουμε το νομοσχέδιο. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. ‘Εξαρχο.
     Ο κ.Παντούλας έχει το λόγο.
     ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, συζητούμε σήμερα το σχέδιο νόμου του Υπουργείου Παιδείας για την επιλογή των στελεχών πρωτοβάθμιας και δευτεροβάθμιας εκπαίδευσης μέσα σε ένα κλίμα ήκιστα κολακευτικό για τη νομοθετική αυτή πρωτοβουλία της Κυβέρνησης. Σύμπασα η εκπαιδευτική κοινότητα, μελετητές του χώρου της εκπαίδευσης και παιδαγωγοί εκτιμούν ότι το συγκεκριμένο σχέδιο νόμου δεν συντάχθηκε για να υπηρετήσει εκπαιδευτικές ανάγκες, αλλά λογικές χειραγώγησης και κηδεμόνευσης της εκπαίδευσης και των εκπαιδευτικών. 
     Η Νέα Δημοκρατία επιβεβαίωσε για μια ακόμη φορά τη γνωστή σε όλους μας αδυναμία αντίστασής της στον πειρασμό του νικητή των εκλογών για κομματική λαφυραγώγηση του κράτους, που όμως πάντοτε καταλήγει σε ανυπόληπτες και επικίνδυνες υπηρεσίες, σε δυσλειτουργίες και παραλήψεις. Πολύ περισσότερο όταν οι συγκεκριμένες πρακτικές επιχειρείται να επιβληθούν με προκλητικό τρόπο στον ευαίσθητο χώρο της εκπαίδευσης.
     Το υπό ψήφιση σχέδιο νόμου δεν ήρθε να υπηρετήσει τη σύγχρονη αντίληψη για το μείζον θέμα της διοικητικής και επιστημονικής υποστήριξης της εκπαίδευσης και των εκπαιδευτικών. Στόχος του είναι να νομιμοποιήσει τον κομματικό μηχανισμό τον οποίο το Υπουργείο Παιδείας έστησε το καλοκαίρι του 2004 με τρόπο που μας γύρισε σε  ένα «θεσμικό μεσαίωνα». 
     Στο κυβερνητικό πρόγραμμα της Νέας Δημοκρατίας για την παιδεία επισημαίνετο με τρόπο ιδιαίτερο ότι η μη αποδοτικότητα του συστήματος της διοίκησης της εκπαίδευσης οφείλετο στην ασάφεια των κριτηρίων επιλογής των στελεχών και κατέληγε, το πρόγραμμα, στην εξής πρόταση: «Καθιερώνονται αντικειμενικά αποτιμώμενα και μετρήσιμα κριτήρια με συγκεκριμένες αξιολογικές μονάδες». Αυτά, προεκλογικά.
     Σας διαβάζω, επίσης, μετεκλογική δήλωση της κυρίας Υπουργού Παιδείας με ημερομηνία 1.9.2004: «Σε ό,τι αφορά τη διαδικασία επιλογής των νέων διευθυντών και προϊσταμένων εκπαίδευσης, τα κριτήρια επιλογής θα αποτελέσουν αντικείμενο διαλόγου, προκειμένου να επιλεγεί ένα απολύτως αξιοκρατικό σύστημα, με βάση το οποίο θα δοθεί οριστικό τέλος στην αμφισβήτηση ως προς τα κριτήρια επιλογής». 
     Κυρίες και κύριοι Βουλευτές της κυβερνώσας παράταξης, κρατάτε στα χέρια το σχέδιο νόμου που εκφράζει την πολιτική βούληση της Κυβέρνησης. Σας ερωτώ, λοιπόν, καλόπιστα: Έχει αυτό καμία σχέση με όσα προεκλογικά και μετεκλογικά υποσχέθηκε η Νέα Δημοκρατία; Αν η σκοπιμότητα της κομματικής νομιμοφροσύνης δεν περιόριζε τα περιθώρια της ελεύθερης έκφρασης, τότε η απάντησή σας θα ήταν αυτονόητη: απολύτως καμία.
     Είναι αλήθεια πως όσοι παρακολουθούμε τα εκπαιδευτικά πράγματα, χρόνια τώρα, είχαμε από την αρχή δυσκολία να πιστέψουμε πως η Νέα Δημοκρατία μπορεί να υπηρετήσει λογικές αξιοκρατίας, διαφάνειας και αντικειμενικότητας. ‘Έννοιες σαν και αυτές είναι πολύ καινοτόμες για να τις εντάξει στο πεδίο της πολιτικής της πρακτικής. 
     Ακόμη όμως και οι πιο καχύποπτοι από εμάς –δεν σας το κρύβω- ήμασταν έτοιμοι να δικαιολογήσουμε ή και να υποστηρίξουμε ακόμη παρεμβάσεις του Υπουργείου Παιδείας, με τις οποίες θα επιχειρούνταν ο εξορθολογισμός του ισχύοντος συστήματος διοίκησης της εκπαίδευσης και επιστημονικής καθοδήγησης με διορθώσεις των υφισταμένων αδυναμιών, ή προσθήκη νέων κριτηρίων που θα περιόριζαν στο ελάχιστο δυνατό υπαρκτές αδυναμίες της έμμεσης κρίσης και αξιολόγησης. Είναι τραγικό, αλλά τίποτα από αυτά δεν περιλαμβάνεται στο σχέδιο νόμου που συζητούμε σήμερα. 
     Απλώς η Νέα Δημοκρατία αυτό που αποδοκίμαζε προεκλογικά με σκαιό και βίαιο τρόπο, το εφάρμοσε μετεκλογικά για να επιβάλει προϊσταμένους εκπαίδευσης εν είδει κομματικών διορισμών.
     Γνωστά αυτά τα μονοπάτια για την Κυβέρνηση. Το έκανε την περίοδο 1990-1993, το επαναλαμβάνει αυτή την περίοδο. Κρίμα! Γιατί το ζητούμενο είναι το θεσμικό πλαίσιο να απαντά θετικά στην αντίληψη απαλλαγής της εκπαίδευσης από τα δεσμά του κομματικού ελέγχου.
     Κυρίες και κύριοι Βουλευτές, θέλω να είμαι απολύτως σαφής. Το σχέδιο νόμου ως έχει δεν μπορεί να αποτελέσει πλαίσιο προς συζήτηση και ως εκ τούτου τα αποτελέσματα που θα επιφέρει η εφαρμογή του δεν πρόκειται να γίνουν αποδεκτά. Πρόκειται ουσιαστικά για νομοθέτημα μιας χρήσης. Θα ισχύσει άπαξ στις επόμενες και μόνο κρίσεις και μάλιστα κουτσουρεμένο. 
     Ανομολόγητος στόχος του Υπουργείου Παιδείας είναι να μονιμοποιήσει τους προσωρινούς διευθυντές και προϊσταμένους εκπαίδευσης, αλλά και να θέσει εκ ποδών τους υπηρετούντες σήμερα σχολικούς συμβούλους. Για τους σχολικούς συμβούλους όμως θα πούμε πολύ περισσότερα στο σχετικό άρθρο.
     Εδώ σήμερα θα σας εκθέσω μερικά ενδεικτικά επιχειρήματα που οδηγούν στην απόρριψη του σχεδίου νόμου και θα σας παρακαλέσω να μου επισημάνετε εκείνα τα σημεία που αφίστανται της αληθείας. Πρώτον, θεωρώ αδιανόητο, κύριε Υφυπουργέ, ένα νομοσχέδιο του Υπουργείου Παιδείας να θεσμοθετεί την απαξίωση της γνώσης. 
     Μετεκπαίδευση, μεταπτυχιακοί τίτλοι, διδακτορικά διπλώματα, ξένες γλώσσες, συγγραφικό και ερευνητικό έργο, απόκτηση επιπλέον πτυχίων ισοπεδώνονται με το παρόν σχέδιο νόμου. Ένας χρόνος διδακτικής εμπειρίας υπερέχει σε μόρια της ετήσιας επιμόρφωσης και της γνώσης δυο ξένων γλωσσών. Ενάμιση αντίστοιχος χρόνος υπερισχύει του διδασκαλείου και του μεταπτυχιακού. Η απόκτηση διδακτορικού διπλώματος τιμωρείται από το Υπουργείο Παιδείας, αφού υπομοριοδοτείται σε σχέση με την παραμονή του ίδιου του εκπαιδευτικού στο σχολείο.
     Κυρίες και κύριοι Βουλευτές, σας ερωτώ το εξής: Είναι δυνατόν εν έτει 2006 η Βουλή να νομοθετεί διατάξεις αυτού του περιεχομένου; Μπορεί με τέτοιου είδους λογικές να πάει ποτέ η χώρα μπροστά;
     Δεύτερον, από τα πλέον αδύναμα στοιχεία της έμμεσης αξιολόγησης είναι εκείνα που εξ ορισμού και χωρίς ποιοτικό έλεγχο λειτουργούν εξισωτικά υπέρ ή κατά των κρινομένων. Χαρακτηριστικό παράδειγμα το κριτήριο της αρχαιότητας, σύμφωνα με το οποίο ο υπερέχων σε χρόνια υπηρεσίας, υπερέχει οπωσδήποτε όλων των νεοτέρων του. 
     Και αν τα επιπλέον χρόνια υπηρεσίας συνοδεύονταν από άστοχες ενέργειες, παραλείψεις ή αδιαφορία του εκπαιδευτικού, μπορεί το τυπικό αυτό κριτήριο να διασφαλίζει την ποιότητα των στελεχών που θα επιλεγούν, χωρίς να εξουδετερώνεται από άλλα ποιοτικά κριτήρια; Προφανώς όχι. Και όμως το σχέδιο νόμου που καλούμαστε να υπερψηφίσουμε υπηρετεί αυτή την τραγική οπισθοδρόμηση. 
     Με το τέχνασμα της μοριοδότησης της αρχαιότητας δυο φορές, τη μια ως υπηρεσιακή κατάσταση και τη δεύτερη ως διδακτική εμπειρία, σε συνδυασμό και με τον διπλασιασμό του χρόνου υπηρεσίας, σε σχέση με τα ισχύοντα, που πρέπει να έχει κάποιος για να καταλάβει μια θέση στελέχους στην εκπαίδευση, κάθε νέα δημιουργική ανθρώπινη παρουσία στο χώρο αυτό απαξιώνεται. 
     Κατεύθυνση του Υπουργείου Παιδείας είναι η επιβράβευση της ήσσονος προσπάθειας; Είναι ποτέ αυτό δυνατόν; Με τη λογική του σχεδίου νόμου το 30% περίπου των σημερινών Βουλευτών δεν θα μπορούσε λόγω ηλικίας να επιλεγεί σε θέσεις διευθυντών και προϊσταμένων εκπαίδευσης. 
     Κάποιοι από αυτούς, μεταξύ των οποίων πολλοί Υπουργοί και Υφυπουργοί, δεν θα μπορούσαν να καταλάβουν ούτε θέσεις υποδιευθυντών σχολείων πρωτοβάθμιας και δευτεροβάθμιας εκπαίδευσης, ενώ ο ίδιος ο Πρωθυπουργός μόλις και μετά βίας θα μπορούσε να υποβάλλει αίτηση και ενδεχομένως θα επιλεγόταν ως προϊστάμενος ενός περιφερειακού γραφείου εκπαίδευσης παραμεθόριου νομού. 
     Τα ίδια βέβαια πρόσωπα μπορούν να είναι υψηλόβαθμα στελέχη στον ιδιωτικό  και στον ευρύτερο δημόσιο τομέα, να είναι καθηγητές Πανεπιστημίου Α.Ε.Ι. και Τ.Ε.Ι. πρώτης βαθμίδας, να εκλέγονται πρυτάνεις, να γίνονται Υπουργοί Παιδείας και να καταλαμβάνουν άλλες διακεκριμένες θέσεις στη διοίκηση. Το σχέδιο νόμου τους απαγορεύει, όμως, να γίνονται διευθυντές σχολείων και διευθυντές εκπαίδευσης. Πρόκειται για σχιζοφρενική νομοθετική ρύθμιση.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Φαίνεται πως το Υπουργείο Παιδείας πασχίζει να μας μεταφέρει στις εποχές του παραλόγου. Εμείς θα συναινέσουμε με την ψήφο μας; 
     Τρίτον, πριν μιλήσω για τη συνέντευξη, θα ήθελα να σας διαβάσω μια δήλωση υψηλόβαθμου κυβερνητικού στελέχους γι’ αυτό το θέμα μέσα στη Βουλή. Ακούστε την: «Άκουσα για το πόσο λίγες ήταν οι περιπτώσεις που η συνέντευξη 
     –υποτίθεται- έπαιξε ρόλο σε σχέση με τα υπόλοιπα κριτήρια. Είπαν 20%. Μα, διανοήθηκε κανείς πόσο είναι το 20% στο σύνολο των κρίσεων που έγιναν και αν αυτό το 20% ήταν η κρίσιμη μάζα των ανθρώπων που επιλέγησαν;». Και καταλήγει «Εμείς διεκδικούμε η στελέχωση να γίνεται αξιοκρατικά και αυτή η αξιοκρατική στελέχωση προϋποθέτει ύπαρξη μοριοποιημένων και αριθμημένων κριτηρίων». Αυτό ειπώθηκε στις 27-4-2004 από τον κ. Προκόπη Παυλόπουλο, Υπουργό Εσωτερικών.
     Στο συζητούμενο σχέδιο νόμου η συνέντευξη δεν συμμετέχει με 20%. Συμμετέχει από 60% έως 85%, γιατί η μείωση των αξιολογικών μονάδων σε όλα τα άλλα κριτήρια, με το εφεύρημα της διδακτικής εμπειρίας, το μηδενισμό της διοικητικής εμπειρίας κ.ο.κ, δίδει τη δυνατότητα να συγκεντρώνουν όλοι, μα όλοι, είκοσι έως είκοσι πέντε μόρια. Με αυτόν τον τρόπο η συνέντευξη αναγορεύεται στον κυρίαρχο παράγοντα της διαδικασίας επιλογής των στελεχών. 
     	Και κλείνω με το εξής: Κυρίες και κύριοι Βουλευτές, θα περίμενε κανείς, ύστερα από δύο και πλέον χρόνια διακυβέρνησης της Νέας Δημοκρατίας, η πολιτική ηγεσία του Υπουργείου Παιδείας να κατέθετε στη Βουλή ένα σχέδιο νόμου το οποίο θα πρωτοπορούσε ή στοιχειωδώς θα ανταποκρινόταν στις διακηρύξεις και τις δεσμεύσεις της. Αντί αυτού, έχουμε το παρόν σχέδιο νόμου, το οποίο στις κρίσιμες διατάξεις του είναι παραμόρφωση και παραποίηση του π. δ.  25/2002, που οδηγεί σε ευθύ κομματικό έλεγχο των Συμβουλίων της Κρίσης και των Επιλογών, στην εξ υπαρχής υπονόμευση της αντικειμενικότητας της γραπτής διαδικασίας για την επιλογή των στελεχών της εκπαίδευσης και στη μοριοδότηση των κριτηρίων. 
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
     ΜΙΧΑΗΛ ΠΑΝΤΟΥΛΑΣ: Τελειώνω, κύριε Πρόεδρε.
     Η πρόθεση είναι σαφής: Να τιμωρηθούν όσοι κατά το παρελθόν διέπραξαν το «λάθος» να ασκήσουν διοικητικά καθήκοντα ή να προσφέρουν επιστημονική και παιδαγωγική καθοδήγηση ως σχολικοί σύμβουλοι ή να αποκτήσουν μεταπτυχιακούς τίτλους, διδακτορικά διπλώματα, πτυχία ξένων γλωσσών, δεύτερα πτυχία κλπ. προς όφελος της εκπαίδευσης.
     Κυρίες και κύριοι Βουλευτές, το σχέδιο νόμου είναι προφανές ότι δεν συντάχθηκε στο Υπουργείο Παιδείας. Συντάκτες του δεν μπορεί να είναι εκπαιδευτικοί ή ειδικοί επιστήμονες του χώρου της εκπαίδευσης. Στους διαδρόμους του Υπουργείου Παιδείας λέγεται ότι συντάκτες των άρθρων 9 και 13 είναι το πλέον «απαίδευτο» επιστημονικά τμήμα της Δ.Α.Κ.Ε. των εκπαιδευτικών. Τραγική εξέλιξη στις αρχές του 21ου αιώνα!
     Καταψηφίζουμε επί της αρχής το παρόν σχέδιο νόμου.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας):  Ένας εκπαιδευτικός έχει να πει πάρα πολλά, αλλά ο χρόνος είναι περιορισμένος. 
     Το λόγο έχει τώρα ο κ. Βασιλείου και ολοκληρώνουμε με τον κ. Κωνσταντάρα. 
     ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ, κύριε Πρόεδρε.
     Πάλι σκληρές εκφράσεις ακούστηκαν από την πλευρά του ΠΑ.ΣΟ.Κ. απ’ αυτό το  Βήμα. Ακούσαμε για Μεσαίωνα από τον κ. Παντούλα, ακούσαμε για σχιζοφρένεια, ακούσαμε για θέατρο παραλόγου, ακούσαμε για μια λογική απαράδεκτη που ακολουθεί η Νέα Δημοκρατία και είχαν και την απαίτηση σε δύο χρόνια να βάλουμε τάξη στη δική τους αταξία. Αυτό είναι θέατρο παραλόγου: Όλα αυτά τα ωραία που μας λέτε είκοσι χρόνια τώρα, που ο ελληνικός λαός σας φέρθηκε μεγαλόψυχα και γενναιόκαρδα. Γιατί δεν εφαρμόσατε τα συστήματα παιδείας και κατάντησαν τα παιδιά μας πειραματόζωα; Δεν θα καταναλώσω περισσότερο χρόνο σ’ αυτό το θέμα, γιατί το θεωρώ ανάξιο λόγου.
     Ακούστηκε όμως πολλές φορές σ’ αυτήν την Αίθουσα –και πρέπει από αυτό το Βήμα να το παραδεχθούμε- ότι το εκπαιδευτικό μας σύστημα και η παιδεία αποτελούν ένα από τα βασικότερα θεμέλια της κοινωνίας μας. Και είναι προς τιμήν του Σώματος ότι σε τέτοια ζητήματα υπάρχει συναίνεση, υπάρχει όρεξη για δουλειά και προσφορά απ’ όλους. Όμως κάνοντας μια αναδρομή στο παρελθόν -χωρίς να θέλω να κατακρίνω, θα προσπαθήσω όσο μπορώ να είμαι αντικειμενικός και ώριμος και όχι υβριστικός- βλέπουμε ότι όλες οι προσπάθειες απέτυχαν -και δεν το λέω εγώ μόνον, το λένε τα αποτελέσματα- καθώς το εκπαιδευτικό σύστημα είχε γίνει ένα πειραματόζωο μεθόδων και στενών, αναποτελεσματικών πολιτικών. Αποδείχθηκε άλλωστε αυτό από τις συνεχείς αλλαγές και μεταρρυθμίσεις του ΠΑ.ΣΟ.Κ. που ένα πράγμα έδειξαν: Την αποτυχία των παρεμβάσεων. Τώρα τι μας λέει το ΠΑ.ΣΟ.Κ.; 
     Τα πράγματα σήμερα, κυρίες και κύριοι συνάδελφοι, έχουν αλλάξει. Έχει γίνει πλέον συνείδηση ότι τα παιδιά μας δεν είναι εκπαιδευτικά πειραματόζωα. Το εκπαιδευτικό σύστημα έχει ανάγκη από μεταρρύθμιση και ενίσχυση με θεμελιώδεις αρχές, ένα σύστημα αξιών το οποίο θα το φέρει στη θέση που του αξίζει, δηλαδή στην κοινωνική του προσφορά. Και ας μην ξεχνάμε ότι ζούμε σε μια εποχή όπου το άτομο αναπτύσσεται, εξελίσσεται και δημιουργείται σε μια διαρκώς μεταβαλλόμενη αγορά εργασίας επηρεασμένη από τις κοινωνικές, πολιτικές και τεχνολογικές διαφοροποιήσεις και αλλαγές μιας παγκοσμιοποιημένης οικονομίας. Και αυτό θα πρέπει να το λαμβάνουμε υπ’ όψιν μας.
      Μην ξεχνάτε –το είπαμε στην Αίθουσα αυτή- ότι το Ευρωπαϊκό Συμβούλιο της Λισαβόνας το Μάρτιο του 2000 έθεσε ως στρατηγικό στόχο να καταστεί η Ευρωπαϊκή Ένωση η πιο ανταγωνιστική και δυναμική κοινωνία της γνώσης στον κόσμο. Τα μηνύματα της εποχής μας και οι σύγχρονες αναγκαιότητες του εκπαιδευτικού μας συστήματος αποτελούν βασικές αρχές για τη Νέα Δημοκρατία στην οργάνωση του εκπαιδευτικού μας συστήματος, μ’ ένα βασικό στόχο: Τα παιδιά μας να μάθουν γράμματα και παράλληλα να γίνουν χρήσιμοι πολίτες σ’ αυτήν την πολύ σκληρή κοινωνία μας. 
     Αυτό πράττει σήμερα η Νέα Δημοκρατία. Οργανώνει ένα αξιοκρατικό, διαφανές και αντικειμενικό σύστημα στελέχωσης του εκπαιδευτικού μας συστήματος. Ξεφεύγει από την ανισότητα και την κοινωνική του παρελθόντος και αυτή είναι η διαφορά μας. Πρέπει, κυρίες και κύριοι συνάδελφοι, να το αντιληφθούμε όλοι μας, η Νέα Δημοκρατία για πρώτη φορά στα εκπαιδευτικά χρονικά της χώρας μας εισάγει και θέτει τις γερές βάσεις για να ανανεωθεί η πρωτοβάθμια και δευτεροβάθμια εκπαίδευση. Και γερές βάσεις σημαίνει ικανά και αξιοκρατικά στελέχη με άρτια μόρφωση και παιδαγωγική κατάρτιση, με διδακτική εμπειρία και σχολική τάξη, αλλά και πλήρη επίγνωση της αποστολής τους.
     Με το σχέδιο νόμου του Υπουργείου Εθνικής Παιδείας τίθεται ένα οργανωμένο και συστηματοποιημένο πλαίσιο για την αποτελεσματική, αποδοτική, διαφανή και δίκαιη λειτουργία του εκπαιδευτικού συστήματος σε επίπεδο στελεχών πρωτοβάθμιας και δευτεροβάθμιας εκπαίδευσης. Θέλουμε ένα εκπαιδευτικό σύστημα που ενθαρρύνει και καθοδηγεί στο έργο τους εκπαιδευτικούς, δημιουργεί κλίμα συνεργασίας και αμοιβαίας εμπιστοσύνης μεταξύ των μελών της εκπαιδευτικής κοινότητας, συμβάλλει στη διαρκή βελτίωση και το συντονισμό του εκπαιδευτικού έργου, δεν ακυρώνει οποιοδήποτε εσωτερικό σύστημα αξιολόγησης, και κατ’ ανάγκη συνεπάγεται η συνεχής εναλλαγή προσώπων στις θέσεις των στελεχών της εκπαίδευσης, παρέχει ουσιαστικές αρμοδιότητες σε όλες τις βαθμίδες της διοίκησης και καθοδήγησης. Αυτό ακριβώς κάνει και εκεί στοχεύει το σχέδιο νόμου και δεν καταλαβαίνω γιατί μεταφέρουμε τα προβλήματα που υπάρχουν στην εκπαίδευση από το νομοσχέδιο. Το σχέδιο νόμου δεν λέει ότι βάζει τάξη όπως προανέφερα στην απότοκη αταξία του ΠΑ.ΣΟ.Κ., δεν λέει ότι αυτήν την στιγμή παρουσιάζει ένα άρτιο τέλειο εκπαιδευτικό σύστημα, όμως βάζει τα θεμέλια, είναι η αρχή ενός συστήματος όπου θα εκπαιδεύει τα παιδιά μας. 
     Προτείνονται, όμως, μέσα από αυτό το νομοσχέδιο αλλαγές όπως: Όλα τα στελέχη να επιλέγονται για τετραετή θητεία. Απαραίτητη προϋπόθεση για τη συμμετοχή στη διαδικασία επιλογής είναι η επαρκής υπηρεσιακή και διδακτική εμπειρία. Καθιερώνεται η αρχή της σταδιακής εξέλιξης των στελεχών. Εισάγεται ως προϋπόθεση για την επιλογή σε ανώτερη θέση διοίκησης, διευθυντή εκπαίδευσης, προϊσταμένου γραφείου εκπαίδευσης, η προηγούμενη θητεία σε θέση διευθυντή σχολικής μονάδας. Θεσμοθετείται αδιάβλητη γραπτή διαδικασία –εδώ είχαμε μάθει από άλλες γραπτές διαδικασίες, μάλλον αυτό είχαμε μάθει- για την επιλογή των ανώτερων στελεχών εκπαίδευσης, διευθυντών εκπαίδευσης, προϊσταμένων γραφείων εκπαίδευσης, σχολικών συμβούλων. Η επιτυχής συμμετοχή σε αυτή είναι προϋπόθεση και η επίδοση σε αυτή κριτήριο επιλογής, κυρίες και κύριοι συνάδελφοι. Οι επιλεγόμενοι ως ανώτερα στελέχη εκπαίδευσης επανακρίνονται για ανανέωση της θητείας τους με κριτήριο το έργο τους. Τελικός στόχος του παρόντος σχεδίου νόμου είναι η εφαρμογή ενός συστήματος επιλογής των στελεχών εκπαίδευσης να εξασφαλίζει κύρος, συνέχεια στη διοίκηση και καθοδήγηση της εκπαίδευσης, που είναι απαραίτητος όρος για την αποτελεσματικότητά της.
     Πρέπει να βάλουμε, κυρίες και κύριοι συνάδελφοι, στη ζωή μας και στην κοινωνία μας την ποιότητα και την αξιοκρατία και να την αναβαθμίσουμε με αξίες και ποιοτικά κριτήρια. Για να μπορεί κάποιος να συμμετέχει σε διαδικασίες επιλογής σε θέση στελέχους της εκπαίδευσης δεν αρκεί το ρουσφέτι. Θα πρέπει να το συνειδητοποιήσουμε σε αυτήν τη χώρα και όχι μόνο σε αυτήν την Αίθουσα. Πρέπει να το συνειδητοποιήσουμε σε όλη τη χώρα αυτό και αυτή είναι η αρχή της Νέας Δημοκρατίας και του Κώστα Καραμανλή. Θα πρέπει να έχει επαρκή εμπειρία στην εκπαιδευτική και διδακτική πράξη και να κατέχει αποδεδειγμένα βασικές γνώσεις σε θέματα διοικητικά, εκπαιδευτικά καθοδηγητικά. Η γνώση και η παιδεία δεν πρέπει να αποτελούν πεδίο, ούτε διαπραγματεύσεων, πάνω ή κάτω από το τραπέζι, ούτε συμφερόντων, ούτε αντιδικίας. Αντίθετα πρέπει να υπάρχει γενική συναίνεση της Εθνικής Αντιπροσωπείας.
     Η Νέα Δημοκρατία κάνει ένα σπουδαίο έργο στο χώρο της παιδείας και με κριτήρια όχι πολιτικά –και το έχει αποδείξει έως τώρα με τις επιλογές της- αλλά με μοναδικό γνώμονα το εθνικό και δημόσιο συμφέρον. Συνεπώς αντίδραση στην προκειμένη περίπτωση σημαίνει πόλεμος στην ίδια την παιδεία και στις γνώσεις που το κράτος παρέχει στα παιδιά μας και στην κοινωνία μας.
     Σημαίνει οπισθοδρόμηση, σημαίνει στασιμότητα, σημαίνει μακριά από το «τρένο» των γνώσεων. 
     	Συνεπώς πρέπει όλοι μας να στηρίξουμε τις προσπάθειες της Κυβέρνησης χωρίς μικροκομματικές αντιλήψεις επιτέλους σ’ αυτόν τον τόπο οι οποίες είναι και ο χειρότερος εχθρός για το σύστημα της παιδείας στον τόπο μας, για τις γνώσεις των παιδιών μας, αλλά και για την ίδια μας την κοινωνία.
     	Τελειώνοντας, κύριε Πρόεδρε, οφείλω να ομολογήσω ότι είναι προς τιμήν όλου του Σώματος το ότι διέγνωσε τη σπουδαιότητα του θεσμού, το θεμελιώδη χαρακτήρα του, αλλά και την ανάγκη για μεταρρυθμίσεις. Η σπουδαιότητα που η Κυβέρνηση του Κώστα Καραμανλή αποδίδει στο εκπαιδευτικό μας σύστημα διαφαίνεται καθημερινά και ιδίως από το τεράστιο κοινωνικό έργο που παράγεται στο Υπουργείο Εθνικής Παιδείας, έργο πλήρως ανταποκρινόμενο στις προκλήσεις της εποχής μας, στην ελληνική πραγματικότητα και ιδίως, κυρίες και κύριοι συνάδελφοι, με «άρωμα» δημοκρατίας, αξιοκρατίας και διαφάνειας.
     	Να, λοιπόν, γιατί όλοι πρέπει να επαινέσουμε την προσπάθεια της κυρίας Υπουργού και των κυρίων Υφυπουργών και να την επικροτήσουμε.
     	Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βασιλείου.
     	Το λόγο έχει ο κ. Κωνσταντάρας.
     	ΔΗΜΗΤΡΙΟΣ ΚΩΝΣΤΑΝΤΑΡΑΣ: Ευχαριστώ πάρα πολύ, κύριε Πρόεδρε, και για την ανοχή σας.
     	Το συγκεκριμένο νομοσχέδιο που καλούμαστε να επεξεργαστούμε και να ψηφίσουμε νομίζω ότι ανήκει στην κατηγορία αυτών που ξεσήκωσαν μάλλον άδικα τόσο θόρυβο σε πολιτικό και σε συνδικαλιστικό επίπεδο. Η κριτική της Αντιπολίτευσης εστιάζεται, κυρίως, σε δύο από τις εισηγούμενες διατάξεις του. 
     Η πρώτη ένσταση αφορά στο Συμβούλιο Επιλογής των στελεχών της εκπαίδευσης, δηλαδή στο άρθρο 2. Υποστηρίζουν ότι θα είναι ελεγχόμενο και –για να το πούμε λαϊκά- θα κάνει τα κέφια και θα παίζει το πολιτικό παιχνίδι του εκάστοτε Υπουργού. Προφανώς κάποιοι μπορούν να φτάσουν στο συμπέρασμα αυτό κρίνοντας εξ’ ιδίων τα αλλότρια.
     	Αν κάποιος διαβάσει προσεκτικά τη σχετική διάταξη του νομοσχεδίου που ορίζει τον τρόπο επιλογής των μελών των Συμβουλίων, θα καταλάβει ότι καμία απ’ αυτές τις ενστάσεις που προβάλλονται δεν ευσταθεί. 
     	Μία σύντομη αναφορά στον τρόπο και τις διαδικασίες για τα Συμβούλια Επιλογής: Τα τρία από τα επτά μέλη των Συμβουλίων που θα επιλέγουν τα στελέχη της εκπαίδευσης θα πρέπει να είναι μέλη του διδακτικού ερευνητικού προσωπικού των πανεπιστημίων και θα προτείνονται από τα πρυτανικά συμβούλια των πανεπιστημίων της χώρας. Επίσης, θα συμμετέχουν ένας σύμβουλος ή πάρεδρος του Παιδαγωγικού Ινστιτούτου, ένας διευθυντής εκπαίδευσης της οικείας βαθμίδας και δύο αιρετοί εκπρόσωποι των εκπαιδευτικών.
     	Με απλή λογική, λοιπόν, και με απλή αριθμητική, ο οποιοσδήποτε μπορεί να αντιληφθεί ότι μία τέτοια σύνθεση δεν μπορεί να χειραγωγηθεί και να ελεγχθεί από κανέναν Υπουργό, όσο και αν το επιθυμεί, κάτι που αποδεικνύει ότι η ηγεσία του Υπουργείου Παιδείας δεν έχει τέτοιο σκοπό και καμία τέτοια υπόγεια επιθυμία. Εκφράζεται, λοιπόν, για μία ακόμα φορά και με απόλυτα ξεκάθαρο τρόπο η βούληση της Κυβέρνησης της Νέας Δημοκρατίας για διαφάνεια και αξιοκρατία σε όλα τα επίπεδα του πολιτικού βίου.
     	Η δεύτερη ένσταση αφορά στα κριτήρια επιλογής και κυρίως, στην προφορική συνέντευξη των στελεχών. Όσον αφορά τα αντικειμενικά κριτήρια, δηλαδή, την υπηρεσιακή κατάσταση, τη διδακτική εμπειρία, καθώς και την επιστημονική-παιδαγωγική συγκρότηση των υποψηφίων, δεν υπάρχουν αντιρρήσεις και πολύ σωστά. Όλη η κριτική εντοπίζεται στην δοκιμασία της προφορικής συνέντευξης που καλούνται να υποστούν οι υποψήφιοι. 
     Μα, δεν θα πρέπει άραγε να γίνει κάτι τέτοιο; Πώς θα εκτιμηθεί η ικανότητα του κάθε υποψηφίου να ανταποκριθεί στις ανάγκες του πολύ σημαντικού ρόλου που αναλαμβάνει στην εκπαιδευτική διαδικασία; Άλλωστε, όπως είπε και ο εισηγητής της Αντιπολίτευσης, αυτό υπήρχε και πριν.
     	Η εκπαίδευση των παιδιών είναι μία πάρα πολύ σοβαρή διαδικασία παροχής γνώσεων. Δεν χρειάζεται να το επαναλαμβάνουμε, αλλά καλό είναι να το λέμε μην τυχόν και μας ξεφεύγει. Είναι μία πολύ πιο σύνθετη εργασία από κάτι το απλό, μία σύνθετη εργασία που απαιτεί ποικιλία ικανοτήτων από τους εμπλεκόμενους σ’ αυτήν.
     	Πέρα από την παιδαγωγική-επιστημονική κατάρτιση των εκπαιδευτικών, απαιτούνται ανεπτυγμένες ικανότητες συνεργασίας, απαιτείται καθοδήγηση, ωριμότητα, ανοικτό μυαλό να δέχονται και να επιδιώκουν την αυτοαξιολόγηση και την αξιολόγηση των εκπαιδευτικών πρακτικών και δράσεων.
     Όταν όλες αυτές οι δεξιότητες είναι απαραίτητες για τους δασκάλους των τάξεων που έρχονται σε άμεση επαφή με τα παιδιά, τότε θα πρέπει αυτοί που καθοδηγούν, δίνουν το παράδειγμα και σε τελευταία ανάλυση είναι αυτοί που έχουν και την ευθύνη για την επιλογή των σωστών εκπαιδευτικών πρακτικών να έχουν κατακτήσει αυτές τις δεξιότητες σε πολλαπλάσιο βαθμό.
     Τώρα, θέλω να συμφωνήσω με κάτι που έχει πει πριν από καιρό για το συγκεκριμένο θέμα ο Υφυπουργός Παιδείας ο κ. Καλός, ο οποίος είχε πει ότι η Ελλάδα είναι μια μικρή χώρα και είναι καλό να μην αντιγράφουμε τους εταίρους μας, αλλά να παρακολουθούμε τις ευρωπαϊκές εξελίξεις. Αν ψάξουμε τα ευρωπαϊκά συστήματα, θα βρούμε χώρες να επιλέγουν το διαγωνισμό ή μόνο τη συνέντευξη ή κάποιο άλλο κριτήριο. 
     Εμείς επιλέγουμε ένα μικτό σύστημα και πιστεύω ότι κάτι παρόμοιο θα πρέπει να ακολουθούμε και σε άλλα θέματα, αφού δεν μπορούμε να εφαρμόσουμε μια συνταγή έστω και πετυχημένη παντού. Τα μοντέλα θα πρέπει να τα διαμορφώνουμε έτσι, ώστε να ανταποκρίνονται στις συγκεκριμένες ανάγκες και απαιτήσεις της ελληνικής κοινωνίας.
     Μια άλλη πολύ σωστή διάταξη και δίκαιη για τον κλάδο των εκπαιδευτικών που δέχεται τα πυρά διαφόρων κύκλων –κατά την ταπεινή μου γνώμη άδικα- είναι η ρύθμιση που ορίζει τα έτη συνολικής εκπαιδευτικής υπηρεσίας και τα έτη άσκησης διδακτικών καθηκόντων στις σχολικές αίθουσες, δηλαδή το άρθρο 7. 
     Μέχρι σήμερα συνέβαινε το εξής παράδοξο: Αναλάμβαναν καθήκοντα στελεχών στην εκπαίδευση άτομα τα οποία είχαν ελάχιστη ή καθόλου εμπειρία μέσα σε  σχολική τάξη. Δεν λέω βεβαίως ότι οι άνθρωποι αυτοί ήταν ελλιπείς, κάθε άλλο παρά. Μπορεί μάλιστα –και δεν αμφιβάλλω γι’ αυτό- να είχαν και πάρα πολύ καλή θεωρητική κατάρτιση και μεγάλη μόρφωση. 
     Τους έλειπε, όμως, κάτι πάρα πολύ βασικό και κάτι πάρα πολύ απαραίτητο: η εμπειρία και η τριβή με τα καθημερινά, τα μικρά, αλλά τόσο σημαντικά προβλήματα με τα οποία –όπως, φαντάζομαι, όλοι όσοι ακόμη θυμόμαστε τις δικές μας εμπειρίες στο σχολείο- έρχονται αντιμέτωποι οι εκπαιδευτικοί κατά τη διάρκεια της διδακτικής ενέργειας, της διδακτικής πράξης. 
     Άλλωστε, τα έτη που δικαιολογείται η απουσία τους από τη διδακτική πράξη είναι αρκετά, για να αποκτήσουν την απαιτούμενη θεωρητική κατάρτιση, μεταπτυχιακά και διδακτορικά διπλώματα. Γιατί στο τέλος-τέλος αυτό πιστεύω ότι έχει ανάγκη η εκπαίδευσή μας: στελέχη που θα συνδυάζουν τη θεωρητική κατάρτιση και τη διδακτική εμπειρία, ολοκληρωμένους ανθρώπους και επιστήμονες. 
     Άκουσα και διάβασα κιόλας δηλώσεις του συντονιστή για θέματα παιδείας του ΠΑ.ΣΟ.Κ., του κ. Λοβέρδου, να λέει ουσιαστικά ότι το νομοσχέδιο έγινε μ’ ένα και μόνο σκοπό, να παγιωθούν στη θέση τους τα προσωρινά στελέχη, που αυτήν τη στιγμή υπηρετούν στις θέσεις των στελεχών της εκπαίδευσης.
     Είπε και κάτι ακόμη –που δεν άκουσα να το αναφέρει σήμερα- για το άρθρο 13, το οποίο ορίζει τους τρόπους επανάκρισης των ήδη υπηρετούντων επί τετραετία στελεχών, ότι αυτό σηκώνει αποχώρηση από τη συζήτηση και τουλάχιστον ονομαστική ψηφοφορία. Μπορεί να το είπατε πάλι, δεν πρόσεξα.
     ΑΝΔΡΕΑΣ ΛΟΒΕΡΔΟΣ: Αυτό δεν το είπα. Θα το πούμε αύριο. 
     ΔΗΜΗΤΡΙΟΣ ΚΩΝΣΤΑΝΤΑΡΑΣ: Θεωρώ, αγαπητέ φίλε, τουλάχιστον υπερβολικό αυτό το πράγμα, όπως και αυτές τις κορώνες που βγάλατε περί πραξικοπήματος. Μια πιο προσεκτική ανάγνωση του άρθρου θα βοηθούσε ίσως στην αναθεώρηση απόψεων, αφού οι διατάξεις του δεν θα ισχύσουν για τα προσωρινά στελέχη που τώρα υπηρετούν, αλλά γι’ αυτούς που θα έχουν τετραετή θητεία και θα έχουν κριθεί με βάση τις διατάξεις του παρόντος νόμου.
     Νομίζω ότι θα ήταν τουλάχιστον ανοησία, εάν δεν εκμεταλλευόμασταν την εμπειρία αυτών των ανθρώπων στην κατεύθυνση της βελτίωσης της παιδείας στη χώρα μας, εάν τους απορρίπταμε και επιχειρούσαμε κάθε τέσσερα χρόνια νέους πειραματισμούς και αμφιβόλου αξίας καινοτομίες. 
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κωνσταντάρα.
     Στο σημείο αυτό ολοκληρώνεται η συζήτησή μας, μετά από την ομόφωνη απόφαση του Σώματος.
     Κύριοι συνάδελφοι, σας έχουν διανεμηθεί τα Πρακτικά της συνεδρίασης της Παρασκευής 12 Μαΐου 2006 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Παρασκευής 12 Μαΐου 2006 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.03΄ λύεται η συνεδρίαση για αύριο ημέρα Τετάρτη 24 Μαΐου 2006 και ώρα 10.30΄, με αντικείμενο εργασιών του Σώματος νομοθετική εργασία: συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις», σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
                                                                     138

