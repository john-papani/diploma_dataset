      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2003
      ΣΥΝΕΔΡΙΑΣΗ ΙE΄
      Τρίτη 29 Ιουλίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Σύμβασης Ρόττερνταμ περί διαδικασίας συναίνεσης μετά από ενημέρωση για ορισμένα επικίνδυνα χημικά προϊόντα και προϊόντα φυτοπροστασίας στο διεθνές εμπόριο», σελ.
      2. Ψήφιση στο σύνολο του σχεδίου νόμου του Υπουργείου Ανάπτυξης: «Αξιοποίηση του γεωθερμικού δυναμικού, τηλεθέρμανση και άλλες διατάξεις», σελ.
      3. Συνέχιση της συζήτησης επί των άρθρων του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Μερική απασχόληση και υπηρεσίες κοινωνικού χαρακτήρα», σελ.
      4. Αίτηση ονομαστικής ψηφοφορίας επί των άρθρων 3,4 και 5 του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης, σελ.
      ΟΜΙΛΗΤΕΣ
      Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
      ΖΩΗΣ Χ., σελ.
      ΙΩΑΝΝΙΔΗΣ Φ., σελ.
      ΚΑΛΑΝΤΖΑΚΟΥ Σ., σελ.
      ΚΑΛΑΦΑΤΗΣ Σ., σελ.
      ΚΑΡΑΤΖΑΦΕΡΗΣ Γ., σελ.
      ΚΕΔΙΚΟΓΛΟΥ Β., σελ.
      ΚΟΛΛΙΑ Μ., σελ.
      ΜΑΝΤΟΥΒΑΛΟΣ Π., σελ.
      ΜΠΙΣΤΗΣ Ν., σελ.
      ΜΠΟΥΡΑΣ Α., σελ.
      ΞΗΡΟΤΥΡΗ – ΑΙΚΑΤΕΡΙΝΑΡΗ Α., σελ.
      ΠΑΠΑΓΕΩΡΓΙΟΥ Γ.., σελ.
      ΠΑΠΑΔΟΠΟΥΛΟΣ Σ., σελ.
      ΠΑΠΑΘΕΜΕΛΗΣ Σ., σελ.
      ΠΑΥΛΟΠΟΥΛΟΣ Π., σελ.
      ΣΙΟΥΦΑΣ Δ., σελ.
      ΣΠΥΡΙΟΥΝΗΣ Κ., σελ.
      ΣΠΥΡΟΥ Σ., σελ.
      ΣΦΥΡΙΟΥ Κ., σελ.
      ΤΖΑΜΤΖΗΣ Ι., σελ.
      ΤΣΙΟΓΚΑΣ Δ., σελ.
      ΤΣΙΠΡΑΣ Β., σελ.
      ΦΛΩΡΙΝΗΣ Α., σελ.
     
     ΠΡΑΚΤΙΚΑ  ΒΟΥΛΗΣ
     Ι’  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Γ’
     ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
     ΘΕΡΟΥΣ 2003
     ΣΥΝΕΔΡΙΑΣΗ  ΙΕ΄ 
     Τρίτη 29 Ιουλίου 2003
     	Αθήνα, σήμερα στις 29 Ιουλίου 2003, ημέρα Τρίτη και ώρα 19.00’ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β’ σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
     	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
     	Σας εύχομαι καλή δουλειά.
     Παρακαλείται ο κύριος Γραμματέας να ανακοινώσει τις αναφορές προς το Τμήμα.
     	(Ανακοινώνονται προς το Τμήμα από τον κ. Θεόφιλο Λεονταρίδη, Βουλευτή Σερρών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία η κα Δήμητρα Παπαδοπούλου, νοσηλεύτρια ζητεί την επίλυση εργασιακού της προβλήματος.
     2) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε  αναφορά με την οποία οι Σύλλογοι Εργαζομένων στην Εθνική Μετεωρολογική Υπηρεσία ζητούν την άμεση χορήγηση πρόσθετης αποζημίωσης στο πολιτικό προσωπικό της ΕΜΥ, για τη μετεωρολογική υποστήριξη της αεροναυτιλίας.
     3) O Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πανελλήνιος Σύλλογος επιτυχόντων, μη διορισθέντων γραπτού διαγωνισμού ΑΣΕΠ Φεβρουαρίου  1998 για θέσεις του Δημόσιου Τομέα ζητεί την απορρόφηση όλων των μελών του στο Δημόσιο Τομέα.
     4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο ’Επαρχος Θήρας ζητεί την επίσπευση των διαδικασιών για την κατασκευή του νέου λιμένα Θήρας.
     5) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η κα Βασιλική Σκαρμούτσου, υπάλληλος του Δήμου Μώλου Φθιώτιδας ζητεί τη μετάταξή της στο Υπουργείο Οικονομικών.
     6) Ο Βουλευτής Θεσ/νίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία ζητεί τη χρηματοδότηση του εκσυγχρονισμού των σχολικών γυμναστηρίων του Δήμου Αμπελοκήπων Θεσ/νίκης.
     7) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ζητεί την επίλυση ιδιοκτησιακού θέματος των Ιωάννη και Ευγενίας Κύρκου, Αρχοντούλας Κακούση και Ιωάννη Τσαβελάκη, των οποίων τα κτήματά τους κρίθηκαν ως αναδασωτέα από τη Δ/νση Δασών Μεσσηνίας.
     8) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Παμμεσηνιακός Σύνδεσμος Ελαιοτριβέων ζητεί την οριστική απαλλαγή του Κλάδου του από την υποχρεωτική ασφάλιση στο ΤΕΒΕ.
     9) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο κ. Πάρις Ξηρογιάννης αναφέρεται στο θέμα των σχέσεων Ελλάδας-Τουρκίας.
     10) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο κ. Κων/νος Λάμπρος, κάτοικος Καρπάθου ζητεί να προσληφθεί ως εποχιακός υπάλληλος στην Ολυμπιακή Αεροπορία.
     11) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία οι Ελαιοπαραγωγοί των κοινοτήτων Αγγελοκάστρου, Αγ.Ηλία, Αιτωλικού,  Κλεισορρευμάτων, Λυσιμαχείας και Σταμνάς Αιτωλ/νίας ζητούν την ένταξή τους σε διαφορετική ελαιοκομιική ζώνη.
     12) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία το Εργατοϋπαλληλικό Κέντρο Μεσολογγίου ζητεί την ανέγερση νέου κτιρίου του ΙΚΑ, σε ιδιόκτητο οικόπεδο στο Δήμο . Μεσολογγίου Αιτωλ/νίας.
     13) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία ζητεί να του παραχωρηθεί η κυριότητα των εργοταξιακών χώρων της γέφυρας Ρίου Αντιρρίου.
     14) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε αναφορά με την οποία ζητεί να του παραχωρηθεί η κυριότητα των εργοταξιακών χώρων της γέφυρας Ρίου Αντιρρίου.
     15) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ ΛΙΑΚΑΤΑΣ κατέθεσε αναφορά με την οποία ο Δήμος Παραβόλας Αιτωλ/νίας ζητεί την αποπεράτωση του δικτύου ύδρευσης του Δημοτικού Διαμερίσματός του, Παντάνασσας Παραβόλας.
     16) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ ΛΙΑΚΑΤΑΣ κατέθεσε αναφορά με την οποία η ’Ενωση Εκδοτών Βιβλίου Ελλάδος ζητεί την  απελευθέρωση του σχολικού βιβλίου.
     17) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ ΛΙΚΑΤΑΣ κατέθεσε αναφορά  με την οποία ο Φυσιολατρικός Σύλλογος Τουρλίδας και Νησί Τουρλίδας Μεσολογγίου «ΗΠΕΛΑΔΑ», δηλώνει την αντίθεσή του προς την ειδική περιβαλλοντική μελέτη των λιμνοθαλασσών Μεσολογγίου-Αιτωλικού.
     18) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ ΛΙΑΚΑΤΑΣ κατέθεσε αναφορά με την οποία Συνταξιούχοι του ΝΑΤ ζητούν την επίλυση συνταξιοδοτικού τους προβλήματος.
     19) Ο Βουλευτής Αιτωλ/νίας κ.  ΧΡΗΣΤΟΣ ΣΜΥΡΛΗΣ –ΛΙΑΚΑΤΑΣ κατέθεσε αναφορά με την οποία η Αντιδήμαρχος  Μεσολογγίου ζητεί να παραχωρηθούν λυόμενοι οικισμοί στο Σώμα Ελλήνων Προσκόπων Μεσολογγίου για τη δημιουργία προσκοπικής κατασκήνωσης στον Εύηνο ποταμό.
     20) Ο Βουλευτής Ατωλ/νίας κ. ΧΡΗΣΤΟΣ ΣΜΥΡΛΗΣ ΛΙΑΚΑΤΑΣ κατέθεσε αναφορά με την οποία ο Δήμος Αστακού Αιτωλ/νίας ζητεί να μην επιτραπεί η εγκατάσταση νέων ιχθυοκαλλιεργειών στην ευρύτερη περιοχή του.
     21) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Δήμος Ινάχου Αιτωλ/νίας ζητεί την ίδρυση πυροσβεστικού κλιμακίου στην περιοχή του.
     22) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Κων/ος Ζηλακάκης, κάτοικος Αγίου Αθανασίου Δράμας ζητεί να περάσει από  επιτροπή του ΟΓΑ.   
     23) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κ. Μζία Ταχτσίδου, κάτοικος Ν. Αμισού Δράμας ζητεί να της παραχωρηθεί το επίδομα πρώτου παιδιού από τον ΟΓΑ.
     24) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ  κατέθεσε  δημοσίευμα εφημερίδας στο οποίο περιέχονται οι φορολογικές μεταρρυθμίσεις που προτείνουν οι επαγγελματίες του Ηρακλείου.
     25) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο ζητείται η συνέχιση της λειτουργίας της ΔΥΟ Καστελίου.
     26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η απομάκρυνση του σκάφους «ΑΓΙΟΣ ΑΝΤΩΝΙΟΣ»  από το λιμάνι της Ιεράπετρας.
     27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Συνεταιρισμός μπανανοπαραγωγών Λασιθίου Σητείας ζητεί πληροφορίες σχετικά με τις διαδικασίες επιδότησης των μελών του.
     28) Οι Βουλευτές κύριοι ΘΕΟΔΩΡΟΣ ΚΑΤΣΙΚΗΣ και ΒΑΣΙΛΕΙΟΣ ΚΕΔΙΚΟΓΛΟΥ κατέθεσαν αναφορά με την οποία ο Εμπορικός και Βιοτεχνικός Σύλλογος Παλλήνης «Η ΠΡΟΟΔΟΣ» ζητεί την επίσπευση των έργων κατασκευής της Λεωφόρου Μαραθώνος Αττικής.
     29) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ –ΛΙΑΚΑΤΑΣ κατέθεσε αναφορά με την οποία ο Δήμος Κεκροπίας Αιτωλ/νίας ζητεί την αποκατάσταση των ζημιών που προκάλεσε η κακοκαιρία στο επαρχιακό δίκτυο της περιοχής του.  
     30) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Αγροτικός Συνεταιρισμός Πορτιανού Λήμνου ζητεί την άμεση καταβολή της επιδότησης επιλέξιμων αιγοπροβάτων 2001 στους δικαιούχους.
     31) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Δήμαρχος Γέρας Λέσβου ζητεί τη βελτίωση των παρεχόμενων υπηρεσιών υγείας στο Δήμο του.
     32) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία ο Δήμος Γιάννουλης Λάρισας ζητεί τη συνέχιση της λειτουργίας του Ταχυδρομικού Γραφείου Φαλάνης του Δήμου Γιάννουλης.
     33) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία ο Δήμαρχος Πολιχνίτου ζητεί να ιδρυθεί μόνιμο Πυροσβεστικό Κλιμάκιο στο Δήμο του.
     34) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Δήμαρχος Αγίου Κηρύκου Ικαρίας ζητεί  την ανακαίνιση και τον εκσυγχρονισμό των λουτροπηγών Ικαρίας.
     35) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμαρχος Αγίου Κηρύκου Ικαρίας ζητεί τη χρηματοδότηση των λειτουργικών δαπανών των σχολικών επιτροπών Ικαρίας.
     36) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία οι Σύλλογοι Εργαζομένων στην Ε.Μ.Υ. ζητούν την ικανοποίηση θεσμικών και οικονομικών αιτημάτων των εργαζομένων στην Ε.Μ.Υ.
     37) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Δήμαρχος Κεκροπίας Αιτωλ/νίας ζητεί την κατασκευή δικτύου αποχέτευσης και ΒΙΟΚΑ στην Πάλαιρο Αιτωλ/νίας.
     38) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Δήμαρχος Κεκροπίας Αιτωλ/νίας ζητεί την αποκατάσταση των ζημιών που προκλήθηκαν στο δίκτυο από τις θεομηνίες Ιανουαρίου και Φεβρουαρίου 2003.
     39) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΗΣ ΤΣΙΟΓΚΑΣ κατέθεσαν αναφορά με την οποία το Σωματείο Μακαρονοτεχνιτών Πειραιώς-Αθηνών αναφέρεται στην άσχημη οικονομική κατάσταση στην οποία έχουν περιέλθει οι τριάντα πέντε (35) εργαζόμενοι της Βιομηχανίας Ζυμαρικών «ΣΤΑΡ» , αφού έχουν να πληρωθούν από τον Ιανουάριο του 2003.
     40) Οι Βουλευτές κύριοι ΔΗΜΗΤΡΗΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Νομάρχης Τρικάλων ζητεί την αυστηρή τήρηση του χρονοδιαγράμματος υλοποίησης του έργου της κατασκευής της σήραγγας ΓΚΡΟΠΑΣ.
     41) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσαν δημοσίευμα στο οποίο περιγράφεται περιστατικό που συνέβη σε λεωφορείο στην περιοχή Αμμουδάρας Ρεθύμνου από ταραξίες Αλβανούς .
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 216/1-7-03 ερώτηση του Βουλευτή κ. Μάριου Σαλμά δόθηκε με το υπ’ αριθμ. 23/16-7-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/ΜΕΔΕ τα εξής:
      Η «Παράκαμψη της κωμόπολης της Βόνιτσας», δεν υφίσταται σαν αυτελές αντικείμενο. Αποτελεί αναπόσπαστο τμήμα του Οδικού Άξονα Σύνδεσης Ακτίου με το Δυτικό Άξονα Β-Ν.
      Στα πλαίσια της μελέτης του Οδικού Άξονα Σύνδεσης του Ακτίου με τον Δυτικό Άξονα Β - Ν, η νέα χάραξη παρακάμπτει την πόλη της Βόνιτσας από τα νοτιοδυτικά απομακρύνοντας όλη την διαμπερή κυκλοφορία της Εθνικής Οδού Αμφιλοχίας - Λευκάδας και Ακτίου από την πόλη.
      Η ανωτέρω Υπηρεσία για τον υπόψη άξονα έχει εγκρίνει Προκαταρκτικές μελέτες και υπάρχει εγκριτική απόφαση Προέγκρισης Χωροθέτησης.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      2. Στην με αριθμό 223/1-7-03 ερώτηση του Βουλευτή κ. Μάριου Σαλμά δόθηκε με το υπ’ αριθμ. 46323/16-7-03 έγγραφο από τον Υφυπουργό Οικονομίας η ακόλουθη απάντηση:
      «Σε απάντηση της παραπάνω ερώτησης που κατέθεσε στη Βουλή ο βουλευτής κ. Μάριος Σαλμάς σχετικά με την «αντικατάσταση αρδευτικού δικτύου οικισμού Κουβαρά-Δήμου Φυτειών Αιτ/νίας», σας πληροφορούμε ότι:
      1. Το παραπάνω έργο δεν έχει ενταχθεί μέχρι στιγμής στο ΠΕΠ Δυτικής Ελλάδας 2000-2006. Σας γνωρίζουμε ότι προκειμένου να ενταχθεί ένα έργο σε Περιφερειακό Επιχειρησιακό Πρόγραμμα, πρέπει να προταθεί στη Διαχειριστική Αρχή του Προγράμματος, συνοδευόμενο από αντίστοιχο Τεχνικό Δελτίο Έργου, κατόπιν της προβλεπόμενης δημοσιοποίησης και προκήρυξης των μέτρων, η οποία μετά από τους προβλεπόμενους σχετικούς ελέγχους, προτείνει στο Γενικό Γραμματέα της Περιφέρειας την ένταξή του στο Επιχειρησιακό Πρόγραμμα.
      2. Όσον αφορά την Οδηγία 1999/77/Ε.Κ. «για την προσαρμογή στην τεχνική πρόοδο του παραρτήματος Ι της Οδηγίας 76/769/ΕΟΚ του Συμβουλίου, περί προσεγγίσεως των νομοθετικών, κανονιστικών και διοικητικών διατάξεων των Κρατών μελών που αφορούν περιορισμούς κυκλοφορίας στην αγορά και χρήσεως μερικών επικίνδυνων ουσιών και παρασκευασμάτων (αμίαντος)»,δεν υπάρχει αναφορά σε ειδικές κατηγορίες προϊόντων.
      Ο Υφυπουργός
      Χ. ΠΑΧΤΑΣ»
      3. Στην με αριθμό 209/1-7-03 ερώτηση του Βουλευτή κ. Μάριου Σαλμά δόθηκε με το υπ’ αριθμ. 46311/ΕΥΣ 4350/16-7-03 έγγραφο από τον Υφυπουργό Οικονομίας η ακόλουθη απάντηση:
      «Σχετικά με την ερώτηση με αρ. πρωτ. 209/01-07-03 του βουλευτή κ. Μ. Σαλμά, και όσον αφορά το ΥΠ.ΟI.Ο, σας γνωρίζουμε ότι μέχρι στιγμής δεν έχει ενταχθεί το έργο του θέματος στο ΠΕΠ Δυτ. Ελλάδας 2000-2006.
      Σας γνωρίζουμε επίσης ότι προκειμένου να ενταχθεί ένα έργο σε Περιφερειακό Επιχειρησιακό πρόγραμμα, πρέπει να προταθεί, κατόπιν της προβλεπόμενης δημοσιοποίησης και προκήρυξης των μέτρων, στη Διαχειριστική Αρχή του Προγράμματος, συνοδευόμενο από αντίστοιχο Τεχνικό Δελτίο Έργου, η δε ανωτέρω Υπηρεσία μετά από τους προβλεπόμενους σχετικούς ελέγχους, προτείνει στο Γενικό Γραμματέα την ένταξή τους στο Επιχειρησιακό Πρόγραμμα.
      Περισσότερες πληροφορίες σχετικά με τα μέχρι σήμερα ενταγμένα έργα στα Επιχειρησιακά Προγράμματα, που αφορούν το Νομό Αιτ/νίας, δημοσιεύονται στο site www.hellaskps.qr.
      Ο Υφυπουργός
      ΧΡΗΣΤΟΣ ΠΑΧΤΑΣ»
      4. Στην με αριθμό 230/1-7-03 ερώτηση του Βουλευτή κ. Μάριου Σαλμά δόθηκε με το υπ’ αριθμ. 32156/21-7-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, αναφορικά με το αντικείμενο του θέματος και μετά από σχετικό έγγραφο της Περιφέρειας Δυτικής Ελλάδας, σας πληροφορούμε τα εξής:
      Ο Δήμος Πυλλήνης έχει ενταγμένα στo ΕΠΤΑ έργα βελτίωσης εσωτερικής δημοτικής οδοποιίας στα Δ. Δ/τα του. Δήμου προϋπολογισμού 965.168,48 € και ύδρευσης στo Δ.Δ. Παλαιοπύργου προϋπολογισμού 451.063,83 €.
      Επίσης στo Ολοκληρωμένο Πρόγραμμα Ανάπτυξης Ορεινής Ζώνης Ναυπακτίας εντάχθηκε και το έργο βελτίωση αγροτικής οδοποιίας Δήμου Πυλλήνης προϋπολογισμού 360.000 €.
      Στην Γραμματεία Περιφερειακής Επιτροπής Παρακολούθησης ΕΠΤΑ δεν υπάρχουν αιτήματα του Δήμου για ένταξη των έργων εσωτερικής οδοποιίας, ανάπλασης κοινοxρήστων χώρων, διάνοιξης και συντήρησης αγροτικών δρόμων του οικισμού Πόκιστας του Δήμου Πυλλήνης και σε κάθε περίπτωση το αίτημα, πρέπει να συνοδεύεται με απόφαση Δημοτικού Συμβουλίου, Τεχνικό Δελτίο και μελέτη, για την εξέταση της δυνατότητας ένταξης του αντίστοιχου έργου στo υπόψη πρόγραμμα.
      Επίσης το Δασαρχείο θα προβεί στην συντήρηση των δασικών δρόμων της ευρύτερης περιοχής.
      Ο Υφυπουργός
      Λ. ΠΑΠΑΔΗΜΑΣ»
      5. Στην με αριθμό 232/1-7-03 ερώτηση του Βουλευτή κ. Μάριου Σαλμά δόθηκε με το υπ’ αριθμ. 32154/21-7-2003 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης σχετικά με το αντικείμενο του θέματος και μετά από σχετικό έγγραφο της Περιφέρειας Δυτικής Ελλάδας, σας πληρoφορούμε τα εξής:
      Στο πλαίσιο του Επιχειρησιακού Προγράμματος Δυτικής Ελλάδας 2000 -2006 έχουν ενταχθεί τα παρακάτω έργα:
      1. «Βελτίωση της οδού Περδικάκι- Βρουβιανά- Γέφυρα Αυλακίου με τις διακλαδώσεις προς Πηγάδια και προς Αυλάκι» προϋπολογισμού 3.815.114 ευρώ.
      2. «Βελτίωση τμήματος Περδικάκι-Βρουβιανά ανά χ.θ. 10+422,13 έως χ.θ. 11+283,70» προϋπολογισμού 410.000 ευρώ.
      Αναφορικά με τη διάνοιξη (νέα χάραξη) της επαρχιακής οδού από διασταύρωση Εμπεσού προς Περδικάκι-Βρουβιανά, η Ν.Α Αιτ/νίας πρόκειται να εισηγηθεί στην Περιφέρεια Δυτικής Ελλάδας την ένταξη του αντίστοιχου έργου στο Γ΄ ΠΕΠ.
      Σχετικά δε με την συντήρηση της επαρχιακής οδού Καστράκι -Ποδογορά - Φλωριάδα, η Ν.Α Αιτ/νίας έχει συμπεριλάβει τη συντήρηση τμημάτων αυτής στο έργο συντήρησης του επαρχιακού οδικού δικτύου του Νομού.
      Ο Υφυπουργός
      Λ. ΠΑΠΑΔΗΜΑΣ»
      6. Στην με αριθμό 228/1-7-03 ερώτηση του Βουλευτή κ. Μάριου Σαλμά δόθηκε με το υπ’ αριθμ. 32847/24-7-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Μ. Σαλμά και στα πλαίσια των αρμοδιοτήτων μας, σας γνωρίζουμε ότι στα εγκεκριμένα σχέδια των ολοκληρωμένων προγραμμάτων ανάπτυξης ορεινών όγκων της Περιφέρειας Δυτικής Ελλάδας προβλέπεται η εκτέλεση του έργου «Ολοκλήρωση της Επαρχιακής Οδού Θέρμου - Αγίου Βλάσιου (Κυρά Βγένα ως Αγ. Παρασκευή 7χλμ και Καστανούλα - Πεντάκορφο 8 χλμ)», προϋπολογισμού 850.000 €.
      Επιπλέον, η Ν.Α. Αιτωλ/νίας ήδη συντάσσει την μελέτη του έργου, έτσι ώστε μετά την προκήρυξη του αντίστοιχου μέτρου του Επιχειρησιακού Προγράμματος Δυτικής Ελλάδας 2000-2006, να υποβάλει πλήρες και ολοκληρωμένο Τεχνικό Δελτίο, προκειμένου το έργο να ενταχθεί στο πρόγραμμα.
      Τέλος, σας πληροφορούμε ότι από το Β' ΠΕΠ Δυτικής Ελλάδας 1994-1999 χρηματοδοτήθηκαν τα κάτωθι έργα:
      «Θέρμο - Κόνισκα όρια Νομού», συνολικής δαπάνης 406.179,98 € και
      «Σιτώμενα - Καστανούλα, Αγ.Παρασκευή - Αγ. Βαρβάρα», συνολικής δαπάνης 298.286,71 €.
      Ο Υφυπουργός
      Λ. ΠΑΠΑΔΗΜΑΣ»
      7. Στην με αριθμό 273/2-7-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. Τ7051/23-7-2003 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην υπ' αριθμ.273/2.7.03 σχετική ερώτηση που κατατέθηκε στη Βουλή από το Βουλευτή κ. Η. Καλλιώρα, σας γνωρίζουμε τα εξής:
     Ο νέος Νόμος 3105/2003 δίνει την δυνατότητα στον Ο.Τ.ΕΧ να επεκτείνει τις δραστηριότητές του σε όλο το φάσμα της Εκπαίδευσης - Κατάρτισης.
     Στα πλαίσια αυτά εξετάζει με ενδιαφέρον όλες τις δυνατότητες επέκτασης των δραστηριοτήτων του με προτεραιότητα σ' αυτές που υπάρχει ζήτηση στην αγορά και ειδικότερα σε αυτές που δεν έχουν αναπτυχθεί ακόμα.
     Πρόσφατα ολοκληρώθηκε η μελέτη «Σχέδιο Δράσης-Μελέτη για την αναδιοργάνωση και αναβάθμιση της τουριστικής εκπαίδευσης και κατάρτισης με σκοπό την κάλυψη των αναγκών της αγοράς εργασίας», η οποία υποδεικνύει τους τομείς στους οποίους πρέπει κατά προτεραιότητα να αναπτυχθεί ο Ο.Τ.Ε.Κ., καθώς και την χωροταξική διάταξή τους.
     Με βάση τα πορίσματα της μελέτης αυτής και τις ανάγκες της αγοράς, ο Ο.Τ.Ε.Κ. θα προχωρήσει σταδιακά και σύμφωνα με τις δυνατότητές του, στην επέκταση των δραστηριοτήτων του, φάση στην οποία και θα εξετασθεί, μεταξύ άλλων και το αίτημα για ίδρυση Σχολής Τουριστικών Επαγγελμάτων στην Λαμία.
     Ο Υφυπουργός
     Δ. ΓΕΩΡΓΑΚΟΠΟΥΛΟΣ»
      8. Στην με αριθμό 275/2-7-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 377/16-7-2003 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του αριθ. πρωτ. 275/2-07-2003 εγγράφου σας, με το οποίο μας διαβιβάστηκε ερώτηση του Βουλευτή κ. Η. Καλλιώρα που κατατέθηκε στη Βουλή των Ελλήνων, σας γνωρίζουμε τα ακόλουθα: 
     1. Η εκβάθυνση του διαύλου του λιμένα Στυλίδας έγινε κατά το τρέχον έτος, ενώ τα έργα που αφορούν στην ολοκλήρωση του ημιτελούς κεντρικού προβλήτα και στην εκβάθυνση της κύριας λιμενολεκάνης, δεν έχουν ενταχθεί σε κάποιο πρόγραμμα. Ο εν λόγω λιμένας διαθέτει ένα στέγαστρο για προστασία ευπαθών προϊόντων, το οποίο καλύπτει τις παρούσες λειτουργικές του ανάγκες.
     2. Τα έργα πάντως που αφορούν στο λιμένα Στυλίδας και στη βελτίωση των λιμενικών εγκαταστάσεών του, είναι διανομαρχιακού περιφερειακού επιπέδου. Η Γενική Γραμματεία Λιμένων και Λιμενικής Πολιτικής του ΥΕΝ, στο πλαίσιο των αρμοδιοτήτων του γενικού σχεδιασμού της λιμενικής ανάπτυξης, του προγραμματισμού και της οικονομικής κάλυψης των έργων, θα τοποθετηθεί σχετικά, εφόσον της ζητηθεί.
     3. Η προτεινόμενη θαλάσσια σύνδεση της Στυλίδας με λιμένες του Ευξείνου Πόντου ή της Συρίας για μεταφορές εμπορευμάτων, αποτελεί διεθνή γραμμή για την οποία δεν προβλέπεται έγκριση από δημόσια αρχή, η δε δρομολόγηση πλοίων εναπόκειται στην ιδιωτική πρωτοβουλία ενδιαφερόμενων εταιρειών που θα εξετάσουν τη βιωσιμότητα της γραμμής με ιδιωτικοοικονομικά κριτήρια.
     Ο Υπουργός
     ΓΙΩΡΓΟΣ ΠΑΣΧΑΛΙΔΗΣ»
      9. Στην με αριθμό 288/2-7-03 ερώτηση του Βουλευτή κ. Ιωάννη Χωματά δόθηκε με το υπ’ αριθμ. 48/16-7-03 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στις παραπάνω ερωτήσεις που κατέθεσε ο Βουλευτής κ. Ι. Χωματάς πληροφορούμε τα εξής:
     Ο χαρακτηρισμός εδαφικών εκτάσεων ως δασικών ή χορτολιβαδικών γίνεται με νομοθετημένες διαδικασίες, από τους αρμόδιους δασολόγους, σε εφαρμογή των διατάξεων της Δασικής Νομοθεσίας (άρθρο 14 του Ν. 998/79 για μεμονωμένες περιπτώσεις και άρθρα 27 και 28 του Ν. 2664/98 για την κατάρτιση του δασικού χάρτη ενός ολόκληρου Ο.Τ.Α.).
     Κατά τις διαδικασίες αυτές, λαμβάνονται υπόψη τόσο οι αεροφωτογραφίες του 1945 όσο και πλέον πρόσφατες, ως και οποιοδήποτε άλλο στοιχείο ή Διοικητική Πράξη είναι στη διάθεση της Δασικής Υπηρεσίας.
     Επομένως ο χαρακτηρισμός από τη Δ/νση Δασών Κυκλάδων, εκτάσεων της Κιμώλου και Πολυαίγου ως δασικών και χορτολιβαδικών δεν αποτελεί αυθαίρετο ισχυρισμό, αλλά στηρίζεται σε τεκμηριωμένα στοιχεία που λαμβάνονται κατά την παραπάνω διαδικασία.
     Κατά των παραπάνω χαρακτηρισμών μπορεί να προσφύγει οποιοσδήποτε, με. τις προβλεπόμενες διοικητικές διαδικασίες με υποβολή αντιρρήσεων που εκδικάζονται από αρμόδιες επιτροπές.
     Ο Υφυπουργός
     Φ. ΧΑΤΖΗΜΙΧΑΛΗΣ»
      10. Στην με αριθμό 251/2-7-03 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 110467/1510/21-7-2003 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ερώτησης με αρ. 251 που κατατέθηκε στις 2-7-2003 από το Βουλευτή κ Γεώργιο Παπαγεωργίου, σας πληροφορούμε τα εξής
     1. Έχει εγκριθεί η Α΄ Φάση Σχεδιασμού ΔΣΑ με την υπ' αριθμ. 47/22-6-1998 Απόφαση του Νομαρχιακού Συμβουλίου Ευβοίας και η Β΄ Φάση κατά Διαχειριστικές Ενότητες Ο Νομός χωρίζεται σε τρείς (3) ενότητες, Βόρεια Κεντρική και Νότια.
     2. Συνολικά τα προτεινόμενα έργα είναι:
     Τέσσερις (4) ΧΥΤΑ (Σκύρος, Β. Ενότητα, Κεντρική Ενότητα, Νότια Ενότητα).
     Η δημιουργία ΧΥΤΑ στη Σκύρο, η ωρίμανση του έργου και η ένταξή του σε χρηματοδοτικά προγράμματα αποτελεί καταρχήν αντικείμενο του Νομαρχιακού ή Περιφερειακού Σχεδιασμού και στη συνέχεια των αρμοδίων Νομαρχιακών και Περιφερειακών Υπηρεσιών κατά την σύνταξη προτάσεων ένταξης έργων διαχείρισης στερεών αποβλήτων στα διάφορα χρηματοδοτικά προγράμματα.
     Η Υπουργός
     Β. ΠΑΠΑΝΔΡΕΟΥ»
      11. Στην με αριθμό 262/2-7-03 ερώτηση του Βουλευτή κ. Απόστολου Ανδρεουλάκου δόθηκε με το υπ’ αριθμ. 46265/Β1566 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση της παραπάνω ερώτησης που κατέθεσε ο Βουλευτής κ. Απ. Ανδρεουλάκος, σχετικά με τα προβλήματα διατραπεζικoύ δανεισμού Τράπεζας και μετά τις πληροφορίες που μας παρέσχε η Τράπεζα της Ελλάδος (αρ. Πρωτ. Εγγράφου 633/15.7.03), σας γνωρίζουμε τα ακόλουθα:
     1. Στην έννοια της εποπτείας που ασκείται από την Τράπεζα της Ελλάδος σύμφωνα με τους Ν. 2076/92 2548/97 επί των πιστωτικών ιδρυμάτων περιλαμβάνονται οι έλεγχοι της φερεγγυότητας, της ρευστότητας, της κεφαλαιακής επάρκειας και της συγκέντρωσης κινδύνων των πιστωτικών ιδρυμάτων. Ειδικότερα για το θέμα της ρευστότητας δεν -υφίστανται θεσμοθετημένοι κανόνες η ποσοτικοί περιορισμοί ενώ οι Τράπεζες μπορεί να καλύπτουν τα ανοίγματα ρευστότητας με διατραπεζικό δανεισμό, τη δε πλεονάζουσα ρευστότητά τους τη διοχετεύουν στη διατραπεζική . αγορά καθόσον η ρευστότητα δεν είναι ισομερώς κατανεμημένη μεταξύ των πιστωτικών ιδρυμάτων.
     2. Από τη Γενική Επιθεώρηση Τραπεζών της Τράπεζας της Ελλάδος δεν έχει διαπιστωθεί ότι κάποια τράπεζα βρίσκεται σε αδυναμία να αποπληρώσει ληξιπρόθεσμο διατραπεζικό δανεισμό η ότι εύλογη και μη αναμενόμενη αύξηση των επιτοκίων να έχει σημαντικές επιπτώσεις επί των ιδίων κεφαλαίων των τραπεζών.
     3. Δεν υπάρχει σχετικό ειδικό πόρισμα επί του θέματος που θίγεται στην παραπάνω Ερώτηση.
     Ο Υπουργός
     Ν. ΧΡΙΣΤΟΔΟΥΛΑΚΗΣ»
      12. Στην με αριθμό 316/2-7-03 ερώτηση του Βουλευτή κ. Κωνσταντίνου Κιλτίδη δόθηκε με το υπ’ αριθμ. 50/18-7-03 έγγραφο από τον Υπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής, κ. Κ. Κιλτίδης, σας πληροφορούμε τα εξής
     Για τις ζημιές που προκλήθηκαν στις καλλιέργειες σιτηρών του Ν. Κιλκίς, από τις δυσμενείς καιρικές συνθήκες που επικράτησαν κατά τη διάρκεια της φετινής καλλιεργητικής περιόδου (Υπερβολικές βροχοπτώσεις κατά τη διάρκεια του χειμώνα, ξηροθερμικά φαινόμενα στη συνέχεια) οι Γεωπόνοι του ΕΛΓΑ διενήργησαν αμέσως τις απαραίτητες επισημάνσεις. Κατά τη διενέργεια των εξατομικευμένων εκτιμήσεων όμως δεν διαπιστώθηκαν ζημιές από παγετό, αλλά ζημιές από αίτια μη καλυπτόμενα από τον ΕΛΓΑ .
     Οι ζημιές αυτές θα ενταχθούν σε Πρόγραμμα χορήγησης Οικονομικών ενισχύσεων αρμοδιότητας ΠΣΕΑ, που θα υποβληθεί προς έγκριση στην Επιτροπή Ανταγωνισμού της Ε.Ε. Μετά την έγκριση του Προγράμματος, εφόσον πληρούνται οι προϋποθέσεις που απαιτούν οι Κοινοτικοί Κανονισμοί, θα καταβληθούν στους ενδιαφερόμενους παραγωγούς οι προβλεπόμενες Οικονομικές ενισχύσεις.
     Ο Υπουργός
     Γ. ΔΡΥΣ»
      13. Στην με αριθμό 365/3-7-03 ερώτηση του Βουλευτή κ. Παναγιώτη Αδρακτά δόθηκε με το υπ’ αριθμ. 58/22-7-03 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Π. Αδρακτάς, σας πληροφορούμε τα εξής:
     Σύμφωνα με τον υπ' αριθ. 449/2001 Κοινοτικό Κανονισμό και την υπ' αριθ. 287533/2002 Υπουργική Απόφαση καθορίζεται ότι η ενίσχυση χορηγείται στους παραγωγούς βιομηχανικής τομάτας στο ακέραιο, χωρίς κρατήσεις.
     Με το ισχύον σύστημα ενίσχυσης η εντολή πληρωμής εκδίδεται στο όνομα της δικαιούχου Ο.Π. και σε ανέκκλητο λογαριασμό, που τηρεί στην Τράπεζα με την οποία συναλλάσσεται. Στη συνέχεια η Τράπεζα πιστώνει τους λογαριασμούς των δικαιούχων παραγωγών, βάσει καταστάσεων που έχει ήδη υποβάλλει η Ο.Π. εντός των προβλεπόμενων προθεσμιών.
     Ο Υφυπουργός
     Ε. ΑΡΓΥΡΗΣ»
      14. Στην με αριθμό 400/3-7-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 1068244/53/22-7-03 έγγραφο από τον Υφυπουργό Οικονομικών η ακόλουθη απάντηση:
     «Σε απάντηση της με αριθμ. 400/3.7.03 ερώτησης που κατέθεσε ο Βουλευτής κ. Νικόλαος Νικολόπουλος, σχετικά με το ανωτέρω θέμα, σας γνωρίζουμε τα εξής:
     1. Με τις διατάξεις της περ.ε' του άρθρου 18 του ν.2238/1994, οι οποίες προστέθηκαν με την παρ.9 του άρθρου 4 του ν.3091/2002 θεσπίσθηκε η εξαίρεση από την εφαρμογή του τεκμηρίου για τη δαπάνη αγοράς πάγιου εξοπλισμού επαγγελματικής χρήσης μέχρι ποσού 10.000 ευρώ που πραγματοποιείται τα τρία (3) πρώτα χρόνια λειτουργίας της επιχείρησης και μέχρι ποσού που αντιστοιχεί στο 50% των καθαρών κερδών για το τέταρτο κι επόμενα έτη, με σκοπό την τόνωση της επιχειρηματικής δραστηριότητας. Τα πιο πάνω όρια θεσπίσθηκαν λόγω του μικρού μεγέθους των επιχειρήσεων στις οποίες έχουν εφαρμογή οι διατάξεις περί τεκμηρίων απόκτησης περιουσιακών στοιχείων.
     2. Περαιτέρω, με τις διατάξεις του τελευταίου εδαφίου της περ. α΄ της παρ.1
     του άρθρου 13 του ν.2238/1994 οι οποίες προστέθηκαν με την παρ.3 του άρθρου 3 του ν.3091/2002, θεσπίσθηκε η επιβολή ευνοϊκότερης φορολογίας για τις μεταβιβάσεις με επαχθή αιτία ολόκληρης επιχείρησης σε συγγενείς. Με βάση τις εν λόγω διατάξεις η πραγματική αξία πώλησης της επιχείρησης από γονέα σε τέκνο φορολογείται με συντελεστή 1,2% έναντι της φορολόγησης της υπεραξίας που προκύπτει από την πώληση της επιχείρησης σε τρίτους, με συντελεστή 20%. Κατόπιν .των ανωτέρω, δεν αντιμετωπίζεται η περίπτωση πλήρους απαλλαγής από τη φορολογία εισοδήματος της μεταβίβασης με επαχθή αιτία επιχείρησης από γονέα σε τέκνο. Πλήρης απαλλαγή υπάρχει μόνο όταν η μεταβίβαση γίνεται λόγω συνταξιοδότησης του γονέα.
     3. Επίσης, σας γνωρίζουμε, ότι τα κέρδη των συνεταιρισμών, λόγω του κεφαλαιουχικού τους χαρακτήρα, φορολογούντο ανέκαθεν περίπου με το συντελεστή φορολογίας που ίσχυε κάθε φορά και για τις ανώνυμες εταιρείες. Ο συντελεστής αυτός σήμερα για όλα τα νομικά πρόσωπα κεφαλαιουχικού χαρακτήρα είναι 35% (άρθρο 109 του ν.2238/1994).
     Κατά συνέπεια, δεν αντιμετωπίζεται η περίπτωση μείωσης του πιο πάνω συντελεστή φορολογίας.
     Επίσης, σας πληροφορούμε, ότι δεν αντιμετωπίζεται η περίπτωση κατάργησης της φορολόγησης των συνολικών κερδών του συνεταιρισμού στο όνομά του καθόσον ενδεχόμενη υιοθέτηση, της πρότασης αυτής θα είχε ως συνέπεια τη φορολόγηση μέρους ή του συνόλου των υπόψη κερδών στο όνομα των μελών του συνεταιρισμού, με αποτέλεσμα τη δημιουργία ενός πολύπλοκου και γραφειοκρατικού συστήματος, με μεγάλο κόστος βεβαίωσης και είσπραξη των εσόδων.
     4. Τέλος, σας γνωρίζουμε ότι δεν αντιμετωπίζεται η. ικανοποίηση του αιτήματος για τη δημιουργία αφορολόγητου αποθεματικού υπολογιζόμενου με 3%, επί των ακαθαρίστων εσόδων, για τη δημιουργία επενδύσεων, καθόσον με βάση την πρόταση αυτή αφ' ενός μεν το ποσό που θα συγκεντρωθεί από τις μικρές επιχειρήσεις δεν θα είναι επαρκές για την πραγματοποίηση επενδύσεων και αφ' ετέρου θα υπάρξει απώλεια εσόδων για το Δημόσιο λόγω του μεγάλου αριθμού των επιχειρήσεων.
     Ο Υφυπουργός
     ΑΠ. ΦΩΤΙΑΔΗΣ»
      15. Στην με αριθμό 371/3-7-03 ερώτηση του Βουλευτή κ. Ιωάννη Χωματά και 114/3.7.2003 ερωτήσεις δόθηκε με το υπ’ αριθμ. 379-382/22/07/03 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση των αριθ. πρωτ. 371/03-7-2003 και 114/03-07-2003 εγγράφων σας, με τα οποία μας διαβιβάστηκαν ερώτηση και αναφορά αντίστοιχα του Βουλευτή κ. 1. Χωματά κατατέθηκαv στη Βουλή των Ελλήνων, σας γνωρίζουμε τα ακόλουθα:
     1. Η Kύθvoς κατά την τρέχουσα θερινή περίοδο εξυπηρετείται από τον Πειραιά καθημερινά με πρωινά και απογευματινά δρομολόγια με τα επιβατηγά-οχηματαγωγά «ΕΞ. ΠΗΓΑΣΟΣ» και «ΕΞ. ΑΠΟΛΛΩΝ» (δέκα δρομολόγια την εβδομάδα) καθώς και από το Λαύριο με το επιβατηγό-οχηματαγωγό «ΜΥΡΙΝΑ ΕΞ.» (τέσσερα δρομολόγια την εβδομάδα). Επίσης, για πρώτη χρονιά φέτος το επιβατηγό ταχύπλοο «ΦΛΑΪNΓK ΚΑΤ 3» εκτελεί από Λαύριο προς Κύθνο έξι δρομολόγια την εβδομάδα. Από τα παραπάνω προκύπτει ότι η Κύθνος εξυπηρετείται επαρκώς τόσο από Πειραιά όσο και από Λαύριο.
     2. Κατά την υποβολή δηλώσεων τακτικής δρομολόγησης, η πλοιοκτήτρια εταιρεία «HFD» δεν συμπεριέλαβε την Κύθνο στα δρομολόγια του επιβατηγού-οχηματαγωγού «ΧΑΙΣΠΙΝΤ 3» για την περίοδο από 13/06 έως 07/09/2003. Παρ' όλα αυτά, το ΥΕΝ έχει ήδη διαβιβάσει με σχετικά έγγραφα προς την πλοιοκτήτρια εταιρεία αιτήματα του Δήμου Κύθνου, ώστε να εξεταστεί η δυνατότητα προσέγγισης και στην Κύθνο, του επιβατηγού-οχηματαγωγού «ΧΑΪΣΠΙΝΤ 2» ή «ΧΑΪΣΠΙΝΤ 3» κατά την εκτέλεση ορισμένων δρομολογίων για Δυτ. Κυκλάδες την τρέχουσα θερινή περίοδο.
     Ο Υπουργός
     ΓΙΩΡΓΟΣ ΠΑΣΧΑΛΙΔΗΣ»
      16. Στις με αριθμό 174/1-7-2003 και 376/3-7-03 ερωτήσεις των Βουλευτών κυρίων Νικήτα Κακλαμάνη και Γιώργου Γαρουφαλιά δόθηκε με το υπ’ αριθμ. ΓΠ 64863/21-7-03 έγγραφο από τον Υπουργό Υγείας και Πρόνοιας η ακόλουθη απάντηση:
     «Απαντώντας στις με αρ. 174/1-7-2003 και 376/3-7-2003 ερωτήσεις που κατατέθηκαν στη Βουλή από τους Βουλευτές κ.κ. Ν. Κακλαμάνη και Γ. Γαρουφαλιά σχετικά με θέματα που αφορούν τους Παραολυμπιακούς Αγώνες του 2004, σας γνωρίζουμε ότι:
     Στο πλαίσιο της αντιμετώπισης των αναγκών για την πρoσβασιμότητα των ατόμων με αναπηρίες στα Ολυμπιακά Νοσοκομεία - Κέντρα Υγείας (μη αγωνιστικοί χώροι) προγραμματίζεται η σταδιακή υλοποίηση των αναγκαίων παρεμβάσεων, με χρηματοδότηση από το Υπουργείο Υγείας και Πρόνοιας και μετά από αξιολόγηση των αντίστοιχων προτάσεων που έχουν υπoβληθεί ήδη από τα Νοσοκομεία.
     Το Υπουργείο μας αναγνωρίζοντας ότι η αδυναμία προσπέλασης σε κτίρια και κοινόχρηστους χώρους αποτελεί συχνά ένα πρόβλημα που συμβάλλει στον αποκλεισμό των Ατόμων με Αναπηρίες από την οικονομική και κοινωνική ζωή, εφαρμόζει προγράμματα και λαμβάνει μέτρα για την άρση των εμποδίων και την εξασφάλιση της πρoσβασιμότητας σε συνεργασία με άλλα συναρμόδια Υπουργεία.
     Στα πλαίσια διοργάνωσης σχετικού σεμιναρίου παρήχθη από το Υπουργείο μας έντυπο και ηλεκτρονικό πληροφοριακό υλικό (βιβλίo, οδηγός, CD), που αφορά στην πρόσβαση των Ατόμων με Αναπηρίες στο δημόσιο χώρο και το οποίο έχει αποσταλεί σε όλες τις υπηρεσίες του Δημόσιου Τομέα, ώστε να χρησιμοποιηθεί και να αξιοποιηθεί με τον καλύτερο δυνατό τρόπο από όλους τους φορείς και τις υπηρεσίες που εμπλέκονται σε θέματα κατασκευής και διαμόρφωσης κτιρίων και χώρων, ώστε τελικά να επιτευχθεί ο στόχος του Υπουργείου μας, δηλαδή η εξασφάλιση στα Άτομα με Αναπηρίες ενός περιβάλλοντος ελεύθερου από εμπόδια, φιλικού, εύχρηστου και ανθρώπινου.
     Στα πλαίσια της πληροφόρησης τόσο των αρμόδιων υπηρεσιών όσο και των πολιτών σχετικά με την άρση των εμποδίων και του κοινωνικού αποκλεισμού και ενόψει του Ευρωπαϊκού Έτους Αναπηρίας 2003, έχει δοθεί ιδιαίτερη έμφαση στην ενημέρωση για τα θέματα των ΑΜΕΑ.
     Ο Υπουργός
     Κ. ΣΤΕΦΑΝΗΣ»
      17. Στην με αριθμό 355/3-7-03 ερώτηση του Βουλευτή κ. Πέτρου Σκανδαλάκη δόθηκε με το υπ’ αριθμ. 2/38860/16-7-03 έγγραφο από τον Υφυπουργό Οικονομικών η ακόλουθη απάντηση:
     «Σε απάντηση της σχετική ερώτησης του βουλευτή κ. Π. Σκανδαλάκη, σας πληροφορούμε, κατά το μέρος που μας αφορά, ότι κάθε οικονομικό έτος και σύμφωνα με τις επικρατούσες δημοσιονομικές συνθήκες εκδίδεται Κ.Υ.Α των αρμόδιων Υπουργών με την οποία καθορίζονται τα κριτήρια και η διαδικασία κατανομής του συνολικού ποσού απόδοσης προς τους δήμους και τις κοινότητες, μετά από πρόταση της ΚΕΔΚΕ και του Υπουργείου Εσ.Δ.Δ. & Α
     Η Κ.Υ.Α για το οικον. έτος 2003 ήδη έχει υπογραφεί και τελεί υπό δημοσίευση στην Εφημερίδα Κυβερνήσεως.
     Σημειώνουμε, όμως, ότι το Υπουργείο Εθν. Οικονομίας και Οικονομικών δεν έχει εισπράξει έσοδα των ΟΤΑ αλλά αποδίδει σ' αυτούς έσοδα του προϋπολογισμού. Ο ρυθμός μάλιστα αύξησης των σχετικών αποδόσεων είναι υψηλότερος του ρυθμού αύξησης των φορολογικών εσόδων του προϋπολογισμού (Αύξηση αποδόσεων 26,6% το 2001 και 9,6% το 2002 έναντι αύξησης φορολογικών εσόδων κατά 3% το 2001 και 7,7% το 2002).
     Ο Υφυπουργός
     ΝΙΚΟΛΑΟΣ ΦΑΡΜΑΚΗΣ»
      18. Στην με αριθμό 349/3-7-2003 ερώτηση του Βουλευτή κ. Γεώργιου Βλάχου δόθηκε με το υπ’ αριθμ. 2/38859/0022/16-7-03 έγγραφο από τον Υφυπουργό Οικονομικών η ακόλουθη απάντηση:
     «Σε απάντηση της αρ. 349/3-7-2003 ερώτησης, που κατατέθηκε στη Βουλή των Ελλήνων από το Βουλευτή κ. Γεώργιο Βλάχο, από πλευράς δικής μας αρμοδιότητας, σας πληροφορούμε τα εξής:
     Οι διατάξεις της παρ, 1 του άρθρου 14 του Ν. 3016/2002 παρέχουν εξουσιοδότηση για έκδοση κοινών υπουργικών αποφάσεων με τις οποίες θα ρυθμίζονται τα θέματα των συλλογικών συμφωνιών που συνάπτονται κατ' εφαρμογή των διατάξεων του 'άρθρου 13 του Ν. 2738/1999 και αφορούν θέματα μισθών και αμοιβών. Επίσης, με τη δεύτερη παράγραφο του ίδιου άρθρου και νόμου, δίνεται η δυνατότητα επέκτασης των προηγούμενων ρυθμίσεων και στο λοιπό προσωπικό του Δημοσίου, των ΟΤΑ και λοιπών Ν.Π.Δ.Δ., το οποίο αν και νομιμοποιούταν να συνάψει συλλογικές συμφωνίες, σύμφωνα με τον προαναφερόμενο νόμο, εντούτοις δεν συμμετείχε σε αυτές.
     Σύμφωνα με τις διατάξεις του Ν. 2738/1999, δικαίωμα συμμετοχής στις Συλλογικές Διαπραγματεύσεις έχουν οι έμμισθοι πολιτικοί υπάλληλοι με σχέση δημοσίου δικαίου, συμπεριλαμβανομένων των δικαστικών υπαλλήλων, του δημοσίου, των Ν.Π,Δ.Δ. και των Ο.TA., μέσω των συνδικαλιστικών τους οργανώσεων.
     Συνεπώς, οι προαναφερόμενες διατάξεις έχουν εφαρμογή σε όσους πληρούν τις παραπάνω προϋποθέσεις.
     Επιπροσθέτως, σας πληροφορούμε ότι, το όλο θέμα τέθηκε πρόσφατα σε συνάντηση εκπροσώπων του Ιερού Συνδέσμου Κληρικών Ελλάδος και του Υπουργείου Οικονομίας & Οικονομικών και μελετάται ο τρόπος αντιμετώπισής του.
     Ο Υφυπουργός
     ΝΙΚΟΛΑΟΣ ΦΑΡΜΑΚΗΣ»
      19. Στην με αριθμό 345/3-7-03 ερώτηση του Βουλευτή κ. Γεώργιου Βλάχου δόθηκε με το υπ’ αριθμ. ΓΠ 66000/21-7-03 έγγραφο από τον Υπουργό Υγείας και Πρόνοιας η ακόλουθη απάντηση:
     «Απαντώντας στην με αρ. 345/3-7-03 ερώτηση που κατατέθηκε στη Βουλή από τον Βουλευτή κ. Γεώργιο Βλάχο σχετικά με την εγκατάσταση κεραιών κινητής τηλεφωνίας στην περιοχή Δήμου Βούλας, σας γνωρίζουμε τα εξής:
     Οι επιδράσεις της ηλεκτρομαγνητικής ακτινοβολίας στην υγεία παραμένουν αντικείμενο συνεχιζόμενης επιστημονικής έρευνας.
     Το θέμα διέπεται από τις διατάξεις του Ν. 2801/3-3-00 (ΦΕΚ 46 τΑ) «Ρυθμίσεις θεμάτων αρμοδιότητας του Υπουργείου Μεταφορών και Επικοινωνιών και άλλες διατάξεις» και από τις ΚΥ/Α 53571/3839/6-9-2000 (ΦΕΚ 1105 τΒ) «Μέτρα προφύλαξης του κοινού από τη λειτουργία κεραιών εγκατεστημένων στην ξηρά» και 3060 (ΦΟΡ) 238/ΦΕΚ 512/τΒ/25-4-02 «Μέτρα προφύλαξης του κοινού από τη λειτουργία διατάξεων εκπομπής ηλεκτρομαγνητικών πεδίων χαμηλών συχνοτήτων».
     Το Υπουργείο Υγείας και Πρόνοιας δεν έχει αρμοδιότητα ως προς την αδειοδότηση και χωροθέτηση τέτοιων εγκαταστάσεων.
     Ωστόσο για περαιτέρω λόγους προστασίας της Δημόσιας Υγείας και μέχρι την οριστικοποίηση των επιστημονικών δεδομένων, το Υπουργείο Υγείας και Πρόνοιας κρίνει σκόπιμη την αποφυγή εγκατάστασης τέτοιων συστημάτων κοντά σε σχολεία, νοσοκομεία, γηροκομεία, παιδικούς σταθμούς, κλπ και γενικότερα σε χώρους όπου παραμένουν άνθρωποι για μεγάλο χρονικό διάστημα.
     Ο Υπουργός
     Κ. ΣΤΕΦΑΝΗΣ»
      20. Στην με αριθμό 287/2-7-03 ερώτηση του Βουλευτή κ. Ιωάννη Χωματά δόθηκε με το υπ’ αριθμ. 48/16-7-03 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στις παραπάνω ερωτήσεις που κατέθεσε ο Βουλευτής Κ. Ι. Χωματάς, σας πληροφορούμε τα εξής:
     Ο χαρακτηρισμός εδαφικών εκτάσεων ως δασικών ή χορτολιβαδικών γίνεται με νομοθετημένες διαδικασίες, από τους αρμόδιους δασολόγους σε εφαρμογή των διατάξεων της Δασικής Νομοθεσίας (άρθρο 14 του Ν. 998/79 για μεμονωμένες περιπτώσεις και άρθρα 27. και 28 του Ν. 2664/98 για την κατάρτιση του δασικού χάρτη ενός ολόκληρου Ο.Τ.Α.).
     Κατά τις διαδικασίες αυτές, λαμβάνονται υπόψη τόσο οι αεροφωτογραφίες του 1945 όσο και πλέον πρόσφατες, ως και οποιοδήποτε άλλο στοιχείο ή Διοικητική Πράξη είναι στη διάθεση της Δασικής Υπηρεσίας.
     Επομένως ο χαρακτηρισμός από τη Δ/νση Δασών Κυκλάδων, εκτάσεων της Κιμώλου και Πολυαίγου ως δασικών και χορτολιβαδικών δεν αποτελεί αυθαίρετο ισχυρισμό, αλλά στηρίζεται σε τεκμηριωμένα στοιχεία που λαμβάνονται κατά την παραπάνω διαδικασία.
     Κατά των παραπάνω χαρακτηρισμών: μπορεί να προσφύγει οποιοσδήποτε, με. τις προβλεπόμενες διοικητικές διαδικασίες, με υποβολή αντιρρήσεων που εκδικάζονται από αρμόδιες επιτρoπές.
     Ο Υφυπουργός
     Φ. ΧΑΤΖΗΜΙΧΑΛΗΣ»
      21. Στην με αριθμό 174/1-7-03 και 376/3.7.2003 ερώτηση του Βουλευτή κ. Νικήτα Κακλαμάνη δόθηκε με το υπ΄ αριθμ. ΓΠ/64863/21-7-03 έγγραφο από τον Υπουργό Υγείας και Πρόνοιας η ακόλουθη απάντηση:
     «Απαντώντας στις με αρ. 174/1-7-2003 και 376/3-7-2003 ερωτήσεις που κατατέθηκαν στη Βουλή από τους Βουλευτές κυρίους Ν. Κακλαμάνη και Γ. Γαρουφαλιά σχετικά με θέματα που αφορούν τους Παραολυμπιακούς Αγώνες του 2004, σας γνωρίζουμε ότι:
     Στο πλαίσιο της αντιμετώπισης των αναγκών για την πρoσβασιμότητα των ατόμων με αναπηρίες στα Ολυμπιακά Νοσοκομεία - Κέντρα Υγείας (μη αγωνιστικοί χώροι) προγραμματίζεται η σταδιακή υλοποίηση των αναγκαίων παρεμβάσεων, με χρηματοδότηση από το Υπουργείο Υγείας και Πρόνοιας και μετά από αξιολόγηση των αντίστοιχων προτάσεων που έχουν υπoβληθεί ήδη από τα Νοσοκομεία.
     Το Υπουργείο μας αναγνωρίζοντας ότι η αδυναμία προσπέλασης σε κτίρια και κοινόχρηστους χώρους αποτελεί συχνά ένα πρόβλημα που συμβάλλει στον αποκλεισμό των Ατόμων με Αναπηρίες από την οικονομική και κοινωνική ζωή, εφαρμόζει προγράμματα και λαμβάνει μέτρα για την άρση των εμποδίων και την εξασφάλιση της πρoσβασιμότητας σε συνεργασία με άλλα συναρμόδια Υπουργεία.
     Στα πλαίσια διοργάνωσης σχετικού σεμιναρίου παρήχθη από το Υπουργείο μας έντυπο και ηλεκτρονικό πληροφοριακό υλικό (βιβλίο, οδηγός, CD), που αφορά στην πρόσβαση των Ατόμων με Αναπηρίες στο δημόσιο χώρο και το οποίο έχει αποσταλεί σε όλες τις υπηρεσίες του Δημόσιου Τομέα, ώστε' να χρησιμοποιηθεί και να αξιοποιηθεί με τον καλύτερο δυνατό τρόπο από όλους τους φορείς και τις υπηρεσίες που εμπλέκονται σε θέματα κατασκευής και διαμόρφωσης κτιρίων και χώρων, ώστε τελικά να επιτευχθεί ο στόχος του Υπουργείου μας, δηλαδή η εξασφάλιση στα Άτομα με Αναπηρίες ενός περιβάλλοντος ελεύθερου από εμπόδια, φιλικού, εύχρηστου και ανθρώπινου.
     Στα πλαίσια της πληροφόρησης τόσο των αρμόδιων υπηρεσιών όσο και των πολιτών- σχετικά με την άρση των εμποδίων και του κοινωνικού αποκλεισμού και ενόψει του Ευρωπαϊκού Έτους Αναπηρίας 2003, έχει δοθεί ιδιαίτερη έμφαση στην ενημέρωση για τα θέματα των ΑΜΕΑ.
     Ο Υπουργός
     Κ. ΣΤΕΦΑΝΗΣ»
      22. Στην με αριθμό 352/3-7-03 ερώτηση του Βουλευτή κ. Γεωργίου Βλάχου δόθηκε με το υπ΄ αριθμ. 378/22-7-03 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του αριθ. πρωτ. 352/3-7-2003 εγγράφου σας, με το οποίο μας διαβιβάστηκε ερώτηση του Βουλευτή κ. Γ. Βλάχου που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Από τις ισχύουσες αγορανομικές διατάξεις δεν καθορίζεται διατίμηση των ειδών που παρέχονται στα κυλικεία και στα εστιατόρια, ανεξάρτητα αν αυτά λειτουργούν στα δρομολογημένα πλοία. Από τις ίδιες διατάξεις επιβάλλεται η υποχρέωση των αγορανομικών υπευθύνων να έχουν αναρτημένους τιμοκαταλόγους και να παρέχουν τα είδη που διαθέτουν στις τιμές που αναγράφονται σ’ αυτούς και στην απαιτούμενη ποσότητα και ποιότητα. Με την αριθ. 7/Α2 - 1201/11-06-2003 αγορανομική διάταξη η οποία εφαρμόζεται ήδη από 07/07/2003, καθορίσθηκε ότι στα εμφιαλωμένα νερά και αναψυκτικά θα πρέπει να αναγράφονται οι ενδεικτικές τιμές πώλησής τους.
     2. Κατά τη θερινή κυρίως περίοδο, Αξιωματικοί του Λ.Σ. επιβιβάζονται στα δρομολογημένα επιβατηγά πλοία, χωρίς να είναι γνωστή η παρουσία τους, για τη διενέργεια σχετικών ελέγχων. Οι έλεγχοι, είναι ανεξάρτητοι αυτών που διενεργούν οι Λιμενικές Αρχές και οι εν λόγω Αξιωματικοί εξετάζουν μεταξύ των άλλων την ύπαρξη αναρτημένων τιμοκαταλόγων στα κυλικεία και εστιατόρια, την πώληση των ειδών στις τιμές που αναγράφονται σ' αυτούς, την έκδοση αποδείξεων καθώς και την ποιότητα των παρεχόμενων ειδών. Σε περίπτωση διαπίστωσης παραβάσεων κινείται η διαδικασία επιβολής κυρώσεων.
     Ο Υπουργός
     ΓΙΩΡΓΟΣ ΠΑΣΧΑΛΙΔΗΣ»
      23. Στην με αριθμό 454/4-7-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. ΤΚΕ/Φ2/14307/23-7-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της 454/4-7-03 ερώτησης που κατέθεσε στη Βουλή ο Βουλευτής κ. Πέτρος Μαντούβαλος και αφορά μεταξύ άλλων στην έγκριση θέσεων προσωπικού του Λιμενικού Σώματος για το έτος 2003, θέτουμε υπόψη σας τα εξής:
     Στο πλαίσιο του τριετούς προγραμματισμού προσλήψεων και των αιτημάτων για πρόσληψη προσωπικού που υποβάλλονται από τους αρμόδιους φορείς στην υπηρεσία μας, το Υπουργείο Εμπορικής Ναυτιλίας υπέβαλε αίτημα για έγκριση 1471 θέσεων προσωπικού του Λιμενικού Σώματος για το έτος 2002, από τις οποίες εγκρίθηκαν 1008 με τις αριθμ. ΔΙΠΠ/Φ.ΕΓΚΡ.18/0IΚ. 9006/9-5-2002. ΔΙΠΠ/Φ.ΕΓΚΡ.18/240/1 0879/15-7-02, και ΔΙΠΠ/Φ.ΕΓΚΡ.18/22319/3-12-02 αποφάσεις της Τριμελούς εξ Υπουργών Επιτροπής του άρθρου 2 παρ. 1 της Π.Υ.Σ.55/98, όπως ισχύει.
     Κατά το έτος 2003, υποβλήθηκε αντίστοιχο αίτημα για έγκριση 1455 θέσεων, και με βάση τις δυνατότητες του κρατικού προϋπολογισμού, οι οποίες δεν είναι απεριόριστες, εγκρίθηκαν. συνολικά 450, με την αριθμ. ΔIΠΠ/Φ.ΕΓΚΡ.18/251/17583/27-6-03 απόφαση της ανωτέρω επιτροπής.
     Τέλος πρέπει να σημειωθεί ότι με τον τριετή προγραμματισμό προσλήψεων, ο οποίος ακόμη δεν έχει ολοκληρωθεί, ικανοποιούνται σταδιακά τα αιτήματα στελέχωσης των οικείων φορέων, λαμβανομένων υπόψη των αναγκών και των ειδικών συνθηκών λειτουργίας των υπηρεσιών, και εντός των ορίων πάντα του κρατικού προϋπολογισμού.
     Για τα άλλα θέματα αρμόδια να απαντήσουν είναι τα συνερωτώμενα υπουργεία.
     Ο Υφυπουργός
     ΝΙΚΟΣ ΜΠΙΣΤΗΣ»
      24. Στην με αριθμό 416/4-7-03 ερώτηση του Βουλευτή κ. Λευτέρη Παπαγεωργόπουλου δόθηκε με το υπ΄ αριθμ. ΥΠΠΟ/Γ.Υ./Κ.Ε./31/21-7-03 έγγραφο από τον Υπουργό Πολιτισμού η ακόλουθη απάντηση:
     «Σχετικά με την υπ΄ αριθμ. 416/04.07.2003 ερώτηση του Βουλευτή κ. Λευτέρη Παπαγεωργόπουλου σας γνωρίζουμε τα εξής:
     Η αρμόδια Εφορεία Βυζαντινών Αρχαιοτήτων με πιστώσεις της κατά το έτος 2001 πραγματοποίησε εργασίες στεγάνωσης και ανακεράμωσης του ναού του Αγίου Νικολάου Ριτζάνων στον Οξύλιθο, κηρυγμένο ιστορικό διατηρητέο μνημείο (ΒΔ 9/19.4.1921, ΦΕΚ 68/26.4.1921). Παράλληλα εκπονήθηκε από την Εφορεία μελέτη συντήρησης των τοιχογραφιών του ναού.
     Το έργο με τίτλο «Στερέωση και αποκατάσταση Αγ. Νικολάου Ριτζανών στον Οξύλιθο», με προϋπολογισμό 200,00 ευρώ, υποβλήθηκε από το Υπουργείο Πολιτισμού το Μάιο του 2002, στην αρμόδια Υπηρεσία Διαχείρισης Ε.Π. Στερεάς Ελλάδος, στο πλαίσιο του Μέτρου 2.3 και βρίσκεται υπό αξιολόγηση.
     Ο Υπουργός
     ΕΥΑΓΓΕΛΟΣ ΒΕΝΙΖΕΛΟΣ»
      25. Στην με αριθμό 408/4-7-03 ερώτηση του Βουλευτή κ. Παναγιώτη Μελά δόθηκε με το υπ΄ αριθμ. 387/22-7-03 έγγραφο από τον Υπουργό Εμπορικής Ναυτιλίας η ακόλουθη απάντηση:
     «	Σε απάντηση του αριθ. πρωτ. 408/4-7-03 εγγράφου σας, με το οποίο μας διαβιβάστηκε ερώτηση του Βουλευτή κ. Π. Μελά, που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Με την αριθ. ΔΙΠΠ/Φ.ΕΓΚΡ. 18/24823689/27-06-2003 πρόσφατη απόφαση της τριμελούς εξ Υπουργών Επιτροπής, εγκρίθηκε η πλήρωση δεκαεννέα (19) συνολικά κενών οργανικών θέσεων στο ΝΑΤ, διαφόρων κλάδων και ειδικοτήτων, για την κάλυψη των λειτουργικών του αναγκών. Για την πλήρωση των θέσεων αυτών θα κινηθούν άμεσα οι σχετικές διαδικασίες.
     2. Το Αρχείο των συνταξιοδοτικών φακέλων των ναυτικών, στο οποίο απασχολούνται τρία συνολικά άτομα, έχει ήδη μεταφερθεί, αντικατασταθεί και επαναταξινομηθεί σε τέσσερα διαφορετικά κτίρια του Πειραιά, ενώ το θέμα της κατακύρωσης επαναληπτικού διαγωνισμού για την προμήθεια και τοποθέτηση κυλιόμενων αρχειοθηκών στο υπόγειο της Κεντρικής Υπηρεσίας του ταμείου έχει εισαχθεί στα θέματα της ημερήσιας διάταξης του Δ.Σ. ΝΑΤ. Όλα τα στοιχεία που αφορούν πάντως στην έκδοση των συνταξιοδοτικών αποφάσεων, τηρούνται παράλληλα και μηχανογραφικά και ήδη έχει ολοκληρωθεί η αναπροσαρμογή της σύνταξης του 90% περίπου των δικαιούχων.
     Ο Υπουργός
     ΓΙΩΡΓΟΣ ΠΑΣΧΑΛΙΔΗΣ»
      26. Στην με αριθμό 477/4-7-03 ερώτηση των Βουλευτών κυρίων Σταύρου Σκοπελίτη, Νικολάου Γκατζή και Αντώνιου Σκυλλάκου δόθηκε με το υπ΄ αριθμ. 392/16-7-03 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του αριθ. πρωτ. 477/4-7-2003 εγγράφου σας, με το οποίο μας διαβιβάστηκε ερώτηση των Βουλευτών κυρίων Στ. Σκοπελίτη, Νικολάου Γκατζή και Αντώνιου Σκυλλάκου που κατατέθηκε στη Βουλή των Ελλήνων, σας γνωρίζoυμε τα ακόλουθα:
     Το Υπουργείο Εμπορικής Nαυτιλiας έχοντας υπόψη την ανάγκη ασφαλούς δραστηριοποίησης των πλοίων από άποψη στελέχωσης και το γεγονός ότι τα επαγγελματικά πλοία αναψυχής, τα οποία υπάγονται στο ν. 2743/1999 (Α 211), παρέχουν υπηρεσίες αναψυχής επιβατών πρωταρχικά, έχει εκδόσει την αριθ. 3511.1/8/2003/21-4-2003 απόφαση ΥΕΝ, με την οποία καθορίζεται η σύνθεση του πληρώματος των σκαφών της κατηγορίας αυτής.
     2. Η απασχόληση ελλήνων ναυτικών συνδέεται άμεσα με την ύπαρξη και δραστηριοποίηση πλοίων υπό ελληνική σημαία. Το ΥΕΝ προωθεί μέτρα για την περαιτέρω αύξηση του αριθμού των πλοίων που είναι εγγεγραμμένα στο εθνικό νηολόγιο, αποσκοπώντας κυρίως στην ενίσχυση της απασχόλησης των ελλήνων ναυτικών.
     3: Η κανονική στελέχωση των πλοίων και η εφαρμογή των Συλλογικών Συμβάσεων Εργασίας ελέγχεται από τις Λιμενικές Αρχές, στις οποίες έχουν δοθεί σχετικές οδηγίες από το ΥΕΝ και σε περίπτωση που διαπιστωθούν παραβάσεις κινείται διαδικασία επιβολής των προβλεπόμενων από τη νομοθεσία κυρώσεων.
     Ο Υπουργός
     ΓΙΩΡΓΟΣ ΠΑΣΧΑΛΙΔΗΣ»
      27. Στην με αριθμό 49/1-7-03 ερώτηση της Βουλευτού  κ. Μαρίας Δαμανάκη δόθηκε με το υπ΄ αριθμ. ΥΠΠΟ/Γ.Υ./Κ.Ε./4/17-7-03 έγγραφο από τον Υπουργό Πολιτισμού η ακόλουθη απάντηση:
     «Σχετικά με την υπ΄ αριθμ. 49/1.7.2003 ερώτηση της Βουλευτού κ. Μαρίας Δαμανάκη, σας γνωρίζουμε τα εξής:
     Κατά την διάρκεια σωστικής ανασκαφικής έρευνας που πραγματοποιεί η αρμόδια για την περιοχή Β΄ Εφoρεία Προϊστορικών και Κλασικών Αρχαιοτήτων στο πλαίσιο κατασκευής του οδικού έργου προς εξυπηρέτηση των Ολυμπιακών Αγώνων, και συγκεκριμένα απέναντι από την κεντρική είσοδο του ΟΑΚΑ και παραπλεύρως της υφιστάμενης Λεωφόρου Σπ. Λούη, αποκαλύφθηκε και ερευνήθηκε σύστημα των Ρωμαϊκών Χρόνων που περιλαμβάνει δύο διαδοχικές δεξαμενές, έναν αγωγό καθώς και ένα φρεάτιο. Εφόσον ολοκληρώθηκε η ανασκαφική έρευνα των αρχαιολογικών καταλοίπων καθώς και η σχεδιαστική και η φωτογραφική τους αποτύπωση, ο φάκελος της υπόθεσης διαβιβάσθηκε στο Κεντρικό Αρχαιολογικό Συμβούλιο, προκειμένου να γνωμοδοτήσει για την τύχη των αρχαίων και τη συνέχιση των εργασιών κατασκευής του έργου. Το ΚΑΣ εξέτασε το θέμα στην αρ. 33/8-7-03 Συνεδρία του (η σχετική Υπουργική Απόφαση είναι υπό έκδοση), όπου και γνωμοδότησε ομόφωνα υπέρ της διατήρησης των αρχαιοτήτων σε κατάχωση δεδομένου ότι η λύση αυτή κρίνεται η καλύτερη δυνατή για την αποτελεσματικότερη προστασία τους. Τέλος, όσον αφορά στο β΄ σκέλος της ερώτησης της κ. Βουλευτού σχετικά με τη δημιουργία Αρχαιολογικού Μουσείου στο Μαρούσι, σας πληροφορούμε ότι τα αρχαιολογικά ευρήματα που προκύπτουν από την ανασκαφική έρευνα στην περιοχή μεταφέρονται άμεσα στο Αρχαιολογικό Μουσείο Πειραιώς και φυλάσσονται επαρκώς, ούτως ώστε να μην προκύπτει η άμεση ανάγκη κατασκευή τοπικού Μουσείου.
     Ο Υπουργός
     ΕΥΑΓΓΕΛΟΣ ΒΕΝΙΖΕΛΟΣ»
      28. Στην με αριθμό 53/1-7-03 ερώτηση του Βουλευτή  κ. Φώτη Κουβέλη δόθηκε με το υπ΄ αριθμ. ΥΠΠΟ/Γ.Υ./Κ.Ε./5/17-7-03 έγγραφο από τον Υπουργό Πολιτισμού η ακόλουθη απάντηση:
     «Σχετικά με την υπ΄ αριθμ. 53/1.7.2003 ερώτηση του Βουλευτή κ. Φώτη Κουβέλη, σας γνωρίζουμε τα εξής:
     Κατά την διάρκεια σωστικής ανασκαφικής έρευνας που πραγματοποιεί η αρμόδια για την περιοχή Β΄ Εφoρεία Προϊστορικών και Κλασικών Αρχαιοτήτων στο πλαίσιο κατασκευής του οδικού έργου προς εξυπηρέτηση των Ολυμπιακών Αγώνων, και συγκεκριμένα απέναντι από την κεντρική είσοδο του ΟΑΚΑ και παραπλεύρως της υφιστάμενης Λεωφόρου Σπ. Λούη, αποκαλύφθηκε και ερευνήθηκε σύστημα των Ρωμαϊκών Χρόνων που περιλαμβάνει δύο διαδοχικές δεξαμενές, έναν αγωγό καθώς και ένα φρεάτιο. Εφόσον ολοκληρώθηκε η ανασκαφική έρευνα των αρχαιολογικών καταλοίπων καθώς και η σχεδιαστική και η φωτογραφική τους αποτύπωση, ο φάκελος της υπόθεσης διαβιβάσθηκε στο Κεντρικό Αρχαιολογικό Συμβούλιο, προκειμένου να γνωμοδοτήσει για την τύχη των αρχαίων και τη συνέχιση των εργασιών κατασκευής του έργου. Το ΚΑΣ εξέτασε το θέμα στην αρ. 33/8-7-03 Συνεδρία του (η σχετική Υπουργική Απόφαση είναι υπό έκδοση), όπου και γνωμοδότησε ομόφωνα υπέρ της διατήρησης των αρχαιοτήτων σε κατάχωση δεδομένου ότι η λύση αυτή κρίνεται η καλύτερη δυνατή για την αποτελεσματικότερη προστασία τους. Τέλος, όσον αφορά στο β΄ σκέλος της ερώτησης του κ. Βουλευτή σχετικά με τη δημιουργία Αρχαιολογικού Μουσείου στο Μαρούσι, σας πληροφορούμε ότι τα αρχαιολογικά ευρήματα που προκύπτουν από την ανασκαφική έρευνα στη περιοχή μεταφέρονται άμεσα στο Αρχαιολογικό Μουσείο Πειραιώς και φυλάσσονται επαρκώς, ούτως ώστε να μην προκύπτει η άμεση ανάγκη κατασκευή τοπικού Μουσείου.
     Ο Υπουργός
     ΕΥΑΓΓΕΛΟΣ ΒΕΝΙΖΕΛΟΣ»
      29. Στην με αριθμό 179/1-7-03 ερώτηση του Βουλευτή κ. Σπύρου Ταλιαδούρου δόθηκε με το υπ΄ αριθμ. 35/16-7-03 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής, κ. Σ. Tαλιαδούρος για τα θέματα της αρμοδιότητάς μας, σας πληροφορούμε τα εξής:
     Το 2002 διετέθησαν από τα Κρατικά εκτροφεία 1400 Φασιανοί στους Κυνηγετικούς Συλλόγους του Νομού Καρδίτσας για εμπλουτισμό των βιοτόπων της περιοχής.
     Το 2003 διετέθησαν 700 Φασιανοί για τον ίδιο σκοπό.
     Η καταλληλότητα των βιοτόπων κυρίως γύρω από την λίμνη Πλαστήρα είναι δεδομένη και δεν αμφισβητείται, όμως οι κατάλληλες συνθήκες που θα επιτρέψουν το κυνήγι του φασιανού στην περιοχή απαιτούν την μόνιμη εγκατάστασή του στην περιοχή και την απρόσκοπτη αναπαραγωγή του ώστε ο πληθυσμός του να υπερβεί τα όρια βιωσιμότητας και να επιτραπεί το κυνήγι του.
     Το έγγραφο του Δασαρχείου Καρδίτσας καθώς και αυτό της Κυνηγετικής Ομοσπονδίας Θεσσαλίας αναφέρονται μόνο στην καταλληλότητα του βιοτόπου (που δεν αμφισβητείται) και όχι στην μόνιμη εγκατάσταση και αναπαραγωγή του Φασιανού στην περιοχή.
     Οι προσπάθειες εμπλουτισμού θα πρέπει να συνεχιστούν από τους Κυνηγετικούς Συλλόγους της περιοχής και με Φασιανούς που θα προμηθευτούν από ιδιωτικά εκτροφεία αφού οι δυνατότητες διάθεσης από τα κρατικά εκτροφεία είναι περιoρισμένες.
     Με αυτά τα δεδομένα για την φετινή κυνηγετική περίοδο θα επιτραπεί το κυνήγι του Φασιανού στο Νομό Καρδίτσας.
     Ο Υφυπουργός
     Φ. ΧΑΤΖΗΜΙΧΑΛΗΣ»
      30. Στην με αριθμό 285/2-7-03 ερώτηση του Βουλευτή κ. Σάββα Τσιτουρίδη δόθηκε με το υπ΄ αριθμ. 3437/23-7-03 έγγραφο από τον Υφυπουργό Πολιτισμού η ακόλουθη απάντηση:
     «Απαντώντας στη με αριθμό κατάθεσης 285/2.7.2003 ερώτηση του Βουλευτή κ. Σάββα Τσιτουρίδη και σύμφωνα με τα στοιχεία της Ειδικής Υπηρεσίας Δημοσίων Έργων Αθλητικών Ολυμπιακών Έργων και Εγκαταστάσεων (ΕΥΔΕ/ΑΟΕΕ) του Υπουργείου Πολιτισμού, παρακαλούμε να πληροφορήσετε τον ερωτώντα κ. βουλευτή τα παρακάτω:
     Η πλήρης μελέτη του έργου της στέγασης του Ολυμπιακού Σταδίου «Αισθητική Ενοποίηση του ΟΑΚΑ» έγινε από τον Ισπανό αρχιτέκτονα Santiago Calatrava μετά από ανάθεση από την Ο.Ε.Ο.Α. «ΑΘΗΝΑ 2004» , η οποία παρέλαβε και τη μελέτη.
     Η μελέτη του έργου λόγω της τεχνικής πρωτοτυπίας της υπεβλήθη στους αναγκαίους ελέγχους στην Ελλάδα και σε εργαστήρια του εξωτερικού. Παράλληλα έγιναν όλες οι αναγκαίες μελετητικές βελτιώσεις σύμφωνα με τις διάφορες προτάσεις του μελετητή και των τεχνικών συμβούλων.
     Δεν υπάρχει συνεπώς πρόβλημα ασφάλειας.
     Το έργο εξελίσσεται σύμφωνα με τα χρονικά πλαίσια που προβλέπονται στην σύμβαση.
     Την 14.7.2003 άρχισε η άφιξη τμημάτων των σωληνωτών στοιχείων της κάλυψης που κατασκευάζονται στην Ιταλία ενώ ολοκληρώνεται η κατασκευή των μεταλλικών ανεγερτών για την έναρξη ανύψωσης των τμημάτων της στέγης με χρόνο ολοκλήρωσης της μεταλλικής κατασκευής τον Απρίλιο του 2004.
     Παράλληλα. εξελίσσονται και οι μελέτες για τις απαιτούμενες εργασίες κατασκευών εκτός του χώρου του Σταδίου για τελετές βάσει χρονοδιαγράμματος που, έχει συμφωνηθεί με τους εκπροσώπους της Ο.Ε.Ο.Α. «ΑΘΗΝΑ 2004» και σύμφωνα με το οποίο δεν δημιουργούνται προβλήματα με τις τελετές.
     Είναι γεγονός ότι το έργο αυτό είναι ένα παγκοσμίως πρωτότυπο και τεχνικά δύσκολο έργο, με πολυπλοκότητα κατασκευών, που για την κατασκευή του, εκτός των άλλων απαιτείται μεγάλος εργοταξιακός χώρος και ως εκ τούτου υπάρχει επηρεασμός των λοιπών εργασιών στον περιβάλλοντα χώρο του ΟΑΚΑ.
     Τα τυχόν αναφυόμενα προβλήματα, κάθε φορά, εντοπίζονται από την επίβλεψη ή κατατίθενται από τους αναδόχους σε Επιτροπή που έχει συσταθεί, με απόφαση του Υφυπουργού Ολυμπιακών Έργων, με σκοπό την επίλυσή τους, η οποία δρομολογεί και τις λύσεις ώστε η αλληλεπίδραση να είναι η μικρότερη δυνατή.
     Ο Υφυπουργός
     ΝΑΣΟΣ ΑΛΕΥΡΑΣ»
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
      Υπουργείου Ανάπτυξης 
      Ψήφιση στο σύνολο του σχεδίου νόμου: «Αξιοποίηση του γεωθερμικού δυναμικού, τηλεθέρμανση και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Εσωτερικών, Δημόσιας Διοίκησης και Αποκέντρωσης.
      Συνέχιση της συζήτησης επί των άρθρων και του συνόλου του σχεδίου νόμου: «Μερική απασχόληση και υπηρεσίες κοινωνικού χαρακτήρα». 
      Η συζήτηση του νομοσχεδίου θα συνεχιστεί κατά τη σημερινή συνεδρίαση. 
      Υπουργείου Δημόσιας Τάξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρύθμιση θεμάτων συνοριακών φυλάκων και ειδικών φρουρών και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο κρατήθηκε και θα συζητηθεί κατά τη συνήθη διαδικασία.  
      Υπουργείου Μεταφορών και Επικοινωνιών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποίηση του νόμου 2668/1998 (ΦΕΚ Α’ 282), εναρμόνιση με την Οδηγία 2002/39/ΕΚ, ρυθμίσεις θεμάτων του Οργανισμού ΕΛΛΗΝΙΚΑ ΤΑΧΥΔΡΟΜΕΙΑ (ΕΛ.ΤΑ.) και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης Ρόττερνταμ περί διαδικασίας συναίνεσης μετά από ενημέρωση για ορισμένα επικίνδυνα χημικά προϊόντα και προϊόντα φυτοπροστασίας στο διεθνές εμπόριο».
      Το νομοσχέδιο έχει ψηφιστεί ομοφώνως στη Διαρκή Επιτροπή. 
      Ερωτάται το Τμήμα: Γίνεται δεκτό το νομοσχέδιο; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Σύμβασης Ρόττερνταμ περί διαδικασίας συναίνεσης μετά από ενημέρωση για ορισμένα επικίνδυνα χημικά προϊόντα και προϊόντα φυτοπροστασίας στο διεθνές εμπόριο» έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής: 
      (Το κείμενο του νομοσχεδίου βρίσκεται στο τεύχος Πρακτικών της Βουλής)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Απόστολος Κακλαμάνης): Το Τμήμα παρέσχε τη ζητηθείσα εξουσιοδότηση. 
      Κύριοι συνάδελφοι, επανερχόμαστε στην αρχή της ημερήσιας διάταξης για την ψήφιση στο σύνολο του σχεδίου νόμου του Υπουργείου Ανάπτυξης: «Αξιοποίηση του γεωθερμικού δυναμικού, τηλεθέρμανση και άλλες διατάξεις».
      Ο κύριος Υπουργός έχει το λόγο. 
      ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Θέλω να κάνω δύο νομοτεχνικές διορθώσεις, κύριε Πρόεδρε. 
      Στο άρθρο 4, παράγραφος 3, ο αριθμός 15 γίνεται 14. 
      Το άρθρο 28 τίθεται ως άρθρο 31 και τα άρθρα 29, 30 και 31 αναριθμώνται αντιστοίχως ως άρθρα 28, 29 και 30. 
      ΠΡΟΕΔΡΟΣ (Απόστολος Κακλαμάνης): Ορίστε, κύριε Λεονταρίδη.
      ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, επειδή εμείς συμμετέχουμε σε νέο Τμήμα και γίνεται η ψήφιση στο σύνολο, ενώ το νομοσχέδιο είχε συζητηθεί στο προηγούμενο Τμήμα, και επειδή το νομοσχέδιο αυτό περιέχει μια σημαντική τροπολογία…
      ΠΡΟΕΔΡΟΣ (Απόστολος Κακλαμάνης): Κύριε Λεονταρίδη, δεν μπορούμε να εισέλθουμε επί της ουσίας. 
      ΘΕΟΦΙΛΟΣ ΛΕΟΝΤΑΡΙΔΗΣ: Μισό λεπτό, κύριε Πρόεδρε, να πω μια λέξη.
      ΠΡΟΕΔΡΟΣ (Απόστολος Κακλαμάνης): Όχι, κύριε συνάδελφε, δεν είναι δυνατόν. Θα γίνει έτσι συζήτηση και αυτό δεν επιτρέπεται.
      Ερωτάται το Τμήμα: Γίνεται δεκτό το νομοσχέδιο και στο σύνολο, με τις νομοτεχνικές διορθώσεις του κυρίου Υπουργού;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Ανάπτυξης «Αξιοποίηση του γεωθερμικού δυναμικού, τηλεθέρμανση και άλλες διατάξεις» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής: 
      (Το κείμενο του νομοσχεδίου βρίσκεται στο τεύχος Πρακτικών της Βουλής)
     ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Απόστολος Κακλαμάνης): Το Τμήμα παρέσχε τη ζητηθείσα εξουσιοδότηση. 
     Εισερχόμεθα στη συζήτηση του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης: «Μερική απασχόληση και υπηρεσίες κοινωνικού χαρακτήρα».
     Τίθενται προς συζήτηση τα τελευταία οκτώ άρθρα, μαζί με το ακροτελεύτιο, και ακολουθούν οι τροπολογίες του Υπουργού και Βουλευτών. Μήπως θέλετε κάποιο εκ των άρθρων να συζητηθεί ξεχωριστά απόψε;
     ΠΡΟΚΟΠΗΣ ΠΑΥΛΟΠΟΥΛΟΣ: Να συζητηθούν όλα μαζί, κύριε Πρόεδρε. 
     ΠΡΟΕΔΡΟΣ (Απόστολος Κακλαμάνης): Συμφωνείτε, λοιπόν, να συζητηθούν όλα μαζί. 
     Προχωρούμε επομένως στα άρθρα και αύριο θα συζητήσουμε τις τροπολογίες.
     ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, να υπάρχει κάποια άνεση χρόνου στη συζήτηση των άρθρων.
     ΠΡΟΕΔΡΟΣ (Απόστολος Κακλαμάνης): Θα υπάρχει, κύριε συνάδελφε, άνεση και αν χρειαστεί περισσότερος χρόνος, θα υπάρχει ανοχή. 
     ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο για κάποιες προσθήκες; 
     ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, και να δώσετε να μοιραστούν οι προσθήκες στους συναδέλφους. 
     ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Τις έχω δώσει και μοιράζονται τώρα. 
     Υπάρχουν ορισμένες προσθήκες και μία τροποποίηση. Τις διαβάζω:
     Στο άρθρο 4, παράγραφος 1 του σχεδίου νόμου προστίθεται μετά την περίπτωση ε΄ το ακόλουθο εδάφιο: «Σε όλες τις ανωτέρω περιπτώσεις προτεραιότητα στην επιλογή έχουν άτομα που καθίστανται άνεργα συνεπεία ομαδικών απολύσεων κατά τις διατάξεις της κείμενης νομοθεσίας».
     Στο άρθρο 4 του σχεδίου νόμου, η περίπτωση ε΄  της παραγράφου 1 τροποποιείται ως εξής: «Άτομα με ποσοστό αναπηρίας πενήντα τοις εκατό (50%) και άνω, σε ποσοστό 10%».
     Στο άρθρο 4 του σχεδίου νόμου, μετά την παράγραφο 2 προστίθεται παράγραφος 3, η οποία έχει ως εξής: «Σε κάθε μία από τις κοινωνικές ομάδες της παραγράφου 1 ορίζεται βασικό κριτήριο επιλογής ως ακολούθως:
     α) Για την πρώτη ομάδα προτιμώνται υποψήφιοι με τη μεγαλύτερη συνεχόμενη χρονική διάρκεια εγγεγραμμένοι ως άνεργοι.
     β) Για τη δεύτερη και τρίτη ομάδα προτιμώνται υποψήφιοι με τη μεγαλύτερη ηλικία με βάση την ημερομηνία γέννησης.
     γ) Για την τέταρτη ομάδα προτιμώνται μητέρες με το μεγαλύτερο αριθμό τέκνων.
     δ) Για την πέμπτη ομάδα προτιμώνται υποψήφιοι με το μεγαλύτερο ποσοστό αναπηρίας, το οποίο πάντως να επιτρέπει στον υποψήφιο να ασκεί τα καθήκοντα της ειδικότητας για την οποία προσλαμβάνεται.
      Και η παράγραφος 3 του άρθρου 4 του σχεδίου νόμου αναριθμείται ως παράγραφος 4.
     Επίσης, προστίθεται μετά το άρθρο 7, άρθρο 8, το οποίο έχει ως εξής:
     Άρθρο 8: « Ρυθμίσεις για Άτομα με Ειδικές Ανάγκες»
     «Για άτομα με αναπηρίες, τα οποία είτε προσλαμβάνονται από Νομικά Πρόσωπα Ιδιωτικού Δικαίου με σύμβαση εργασίας ιδιωτικού δικαίου ορισμένου χρόνου, μερικής απασχόλησης, κατά τις διατάξεις του παρόντος νόμου, είτε έχουν τοποθετηθεί σε θέσεις εργασίας με βάση το πρόγραμμα επιχορήγησης Νέων Θέσεων Εργασίας Ατόμων με Αναπηρίες, δεν απαιτείται, κατ’ εξαίρεση, να είναι γραμμένα στα μητρώα ανέργων αναπήρων του Οργανισμού Απασχόλησης Εργατικού Δυναμικού (ΟΑΕΔ), προκειμένου να υπαχθούν στις διατάξεις του άρθρου 2 του ν. 2643/1998».
     Το άρθρο 8, κατά συνέπεια, αναριθμείται ως άρθρο 9.
     (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Νικόλαος Μπίστης καταθέτει για τα Πρακτικά τις προαναφερθείσες προσθήκες, οι οποίες έχουν ως εξής:
     «Προσθήκη για εκφώνηση στη Βουλή
     στο σχέδιο νόμου «Μερική απασχόληση και Υπηρεσίες Κοινωνικού Χαρακτήρα»
     
     1. Στο άρθρο 4, παρ. 1 του σχεδίου νόμου προστίθεται μετά την περίπτωση ε) το ακόλουθο εδάφιο:
     «Σε όλες τις ανωτέρω περιπτώσεις προτεραιότητα στην επιλογή έχουν άτομα που καθίστανται άνεργα συνέπεια ομαδικών απολύσεων κατά τις διατάξεις της κείμενης νομοθεσίας».
     2α. Στο άρθρο 4 του σχεδίου νόμου, η περίπτωση ε) της παρ. 1 τροποποιείται ως εξής:
     «Άτομα με ποσοστό αναπηρίας πενήντα τοις εκατό (50%) και άνω, σε ποσοστό 10%».
     β. Στο άρθρο 4 του σχεδίου νόμου, μετά την παρ. 2 προστίθεται παρ. 3 ως εξής:
     «Σε κάθε μία από τις κοινωνικές ομάδες της παρ. 1 ορίζεται βασικό κριτήριο επιλογής ως ακολούθως:
     α. Για την πρώτη ομάδα προτιμώνται υποψήφιοι με την μεγαλύτερη συνεχόμενη χρονική διάρκεια εγγεγραμμένοι ως άνεργοι.
     β. Για την δεύτερη και τρίτη ομάδα προτιμώνται υποψήφιοι με την μεγαλύτερη ηλικία με βάση την ημερομηνία γέννησης.
     γ. Για την τέταρτη ομάδα προτιμώνται μητέρες με τον μεγαλύτερο αριθμό τέκνων.
     δ. Για την πέμπτη ομάδα προτιμώνται υποψήφιοι με το μεγαλύτερο ποσοστό αναπηρίας το όποίο πάντως να επιτρέπει στον υποψήφιο να ασκεί τα καθήκοντα της ειδικότητας για την οποία προσλαμβάνεται».
     γ. Η παρ. 3 του άρθρου 4 του σχεδίου-νόμου αναριθμείται ως παρ.4.
     3α . Προστίθεται μετά το άρθρο 7, άρθρο 8 το οποίο έχει ως εξής: 
     Άρθρο 8: «Ρυθμίσεις για Άτομα με Ειδικές Ανάγκες»
     «Για Άτομα με Αναπηρίες τα οποία είτε προσλαμβάνονται από Νομικά Πρόσωπα Ιδιωτικού Δικαίου με σύμβαση εργασίας ιδιωτικού δικαίου ορισμένου χρόνου, μερικής απασχόλησης, κατά τις διατάξεις του παρόντος νόμου, είτε έχουν τοποθετηθεί σε θέσεις εργασίας με βάση το πρόγραμμα επιχορήγησης Νέων θέσεων Εργασίας Ατόμων με Αναπηρίες, δεν απαιτείται, κατ΄ εξαίρεση, να είναι γραμμένα στα μητρώα ανέργων αναπήρων του Οργανισμού Απασχόλησης Εργατικού Δυναμικού (ΟΑΕΔ) προκειμένου να υπαχθούν στις διατάξεις του άρθρου 2 του Ν. 2643/98.».
     β. Το άρθρο 8 αναριθμείται σε άρθρο 9.»)
     ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ έχει κανείς αντίρρηση να συζητηθούν αυτές οι προσθήκες που δίνει ο κύριος Υπουργός;
     Κανείς. Καλώς. 
     Θα παρακαλέσω, κύριε Υπουργέ, να έχετε υπ’ όψιν ότι, σύμφωνα με τον Κανονισμό, οι προσθήκες  -γενικώς οι όποιες τροπολογίες- τόσο των Υπουργών όσο και των Βουλευτών, κατατίθενται τρεις τουλάχιστον ημέρες πριν από τη συζήτηση του νομοσχεδίου.
     Προφανώς λόγω του θέματος δεν έχει κανείς αντίρρηση, άρα προχωρούμε.
     ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, παρακαλώ, το λόγο.
     ΠΡΟΕΔΡΟΣ (Απόστολος Κακλαμάνης): Έχετε αντίρρηση;
     ΠΡΟΚΟΠΗΣ ΠΑΥΛΟΠΟΥΛΟΣ: Όχι, κύριε Πρόεδρε. Απλώς και μόνο ήθελα να πω ότι χαίρομαι που κάνατε την επισήμανση. Καλύψατε και τη δική μας ανησυχία. Αν  δεχόμαστε τις τροπολογίες αυτές -γιατί περί τροπολογιών πρόκειται- είναι γιατί  –και θέλω να υπάρξει διευκρίνιση για τα Πρακτικά-…
     ΠΡΟΕΔΡΟΣ (Απόστολος Κακλαμάνης): Όχι, αν έχετε επιφύλαξη θα αποσυρθούν.
     ΒΑΣΙΛΗΣ ΚΕΔΙΚΟΓΛΟΥ:  Κύριε Πρόεδρε, έχω επιφύλαξη προσωπικώς.
     ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα μου επιτρέψετε…
     ΠΡΟΕΔΡΟΣ (Απόστολος Κακλαμάνης): Είδατε, κύριε Παυλόπουλε, πώς δημιουργούνται τα θέματα; Σας παρακαλώ λοιπόν!
     ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, δεν δημιουργούνται τα θέματα από εμάς.
     ΠΡΟΕΔΡΟΣ (Απόστολος Κακλαμάνης): Εφόσον δεν έχετε αντίρρηση, να προχωρήσουμε. Αν έχετε αντίρρηση, να αποσυρθεί.
     ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, αντίρρηση δεν υπάρχει, αλλά θέλω να διευκρινίσω γιατί δεν υπάρχει αντίρρηση.
     ΠΡΟΕΔΡΟΣ (Απόστολος Κακλαμάνης): Εντάξει. Δεν χρειάζονται διευκρινίσεις, κύριε Παυλόπουλε. 
     ΠΡΟΚΟΠΗΣ ΠΑΥΛΟΠΟΥΛΟΣ: Εγώ νομίζω ότι χρειάζονται, κύριε Πρόεδρε.
     ΠΡΟΕΔΡΟΣ (Απόστολος Κακλαμάνης): Δεν χρειάζονται, διότι υπάρχουν εν συνεχεία άλλα προβλήματα. Εκτός αν θέλετε, οπότε πέστε του να τις αποσύρει. Εγώ ως Πρόεδρος θέλω να διευκολύνω  το Τμήμα.
     ΠΡΟΚΟΠΗΣ ΠΑΥΛΟΠΟΥΛΟΣ: Θα τα πω στην ομιλία μου τότε, κύριε Πρόεδρε.
     ΠΡΟΕΔΡΟΣ (Απόστολος Κακλαμάνης): Ο κ. Παπαγεωργίου έχει το λόγο.
     Ο κ. Σφυρίου ορίζεται ως  Κοινοβουλευτικός Εκπρόσωπος του ΠΑΣΟΚ. 
     Ορίστε, κύριε Παπαγεωργίου, έχετε το λόγο.
     ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, συζητάμε τα άρθρα του νομοσχεδίου: «Μερική απασχόληση και υπηρεσίες κοινωνικού χαρακτήρα». Έχουμε ήδη αναπτύξει τις θέσεις και τις απόψεις μας γύρω από την κρισιμότητα και σπουδαιότητα αυτού του νομοσχεδίου και κυρίως τις κοινωνικές δράσεις τις οποίες στοχεύει να θεραπεύσει, καθώς και τη διέξοδο που θα δώσει σε αρκετά άτομα τα οποία έχουν ένα πρόβλημα στην ελεύθερη, ανταγωνιστική αγορά της εργασίας, να βρουν εργασία.
     Δεν φιλοδοξούμε ότι με αυτό το νομοσχέδιο –το ξανατονίζω- θα λύσουμε τα προβλήματα της ανεργίας συνολικά, αλλά ότι ανακουφίζουμε κάποιες ειδικές κατηγορίες ατόμων, τα οποία έχουν πρόβλημα –το ξαναλέω- να βρουν εργασία σε ελεύθερες συνθήκες, της ανταγωνιστικής, και για το ζήτημα της εργασίας, αγοράς. 
     Εισερχόμενος τώρα στα άρθρα –εν τάχει τα διατρέχω- θα ήθελα να πω ότι το πρώτο άρθρο αφορά και εξειδικεύει την έννοια της παροχής των υπηρεσιών κοινωνικού χαρακτήρα, ορίζοντας πως οι τοπικοί οργανισμοί Α΄ και Β΄ βαθμού, καθώς και τα νομικά πρόσωπα δημοσίου δικαίου, θα μπορούν να καταρτίζουν προγραμματικές συμβάσεις με νομικά πρόσωπα ιδιωτικού πλέον δικαίου, μη κερδοσκοπικού χαρακτήρα, καθώς και με την Εταιρεία Τοπικής Ανάπτυξης και Αυτοδιοίκησης, για την παροχή αυτών των κοινωνικών υπηρεσιών.
     Αυτά τα νομικά πρόσωπα του ιδιωτικού χαρακτήρα θα υλοποιούν αυτά τα προγράμματα και θα προσλαμβάνουν το προσωπικό από μια σειρά και κατηγορία ατόμων, τα οποία δεν μπορούν να βρουν εργασία είτε για λόγους υποκειμενικούς, που αφορούν δηλαδή αυτά τα ίδια τα άτομα, -όπως, για παράδειγμα, είναι οι ανάπηροι, είτε  οι μητέρες ανηλίκων τέκνων που δεν μπορούν οι ίδιες να βρουν εργασία σε ένα πλήρες ωράριο- όπως και για αντικειμενικούς λόγους, διότι τα άτομα αυτά δεν τα προσλαμβάνουν εύκολα οι εργοδότες, όπως είναι, για παράδειγμα, τα άτομα που βρίσκονται προς το τέλος της εργασιακής τους ικανότητας, που είναι πριν τη συνταξιοδότηση, ή άτομα με αναπηρία.
     (Στο σημείο αυτό την Προεδρική Έδρα καταλαμβάνει ο B΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Στην παράγραφο 3 του άρθρου 1 προσδιορίζεται το τι πρέπει να περιέχει η προγραμματική σύμβαση που καταρτίζεται. Έτσι θα υπάρχουν εκείνα τα εχέγγυα για την εξυπηρέτηση και τη θεραπεία της κοινωνικής ανάγκης, η οποία στοχεύεται να υπηρετηθεί και να καλυφθεί. Ενδεικτικά αναφέρουμε ότι γίνεται αναφορά ποιοι είναι οι πόροι της χρηματοδότησης, ποιος θα εποπτεύει και θα ελέγχει την ποιότητα των παρεχομένων υπηρεσιών, όπως επίσης και τα δικαιώματα και τις υποχρεώσεις των συμβαλλομένων μερών.
      Στο άρθρο 2 εξειδικεύεται και προσδιορίζεται ποια είναι η έννοια της μερικής απασχόλησης, με την οποία θα υλοποιηθούν και θα υπηρετηθούν αυτές οι κοινωνικές ανάγκες. Θεωρείται ότι η πρόσληψη γίνεται κατ’ αρχήν κατά ειδικότητα, κατά τόπο και με βάση κριτήρια που καθορίζονται από υπουργική απόφαση. Λόγω της πολυπλοκότητας των δράσεων και των απασχολήσεων μπορεί το Υπουργείο Εσωτερικών, Δημόσιας Διοίκησης και Αποκέντρωσης να ρυθμίζει αυτές τις λεπτομέρειες των κριτηρίων. 
      Επίσης γίνεται σαφές ότι η διάρκεια αυτής της σύμβασης της μερικής απασχόλησης δεν μπορεί να υπερβαίνει τους είκοσι τέσσερις μήνες και όταν θα ακολουθεί μια δεύτερη σύμβαση απασχόλησης για τον ίδιο εργαζόμενο θα πρέπει τουλάχιστον να έχουμε ένα χρόνο διακοπής δύο μηνών. 
      Τέλος, όταν λέμε «μερική απασχόληση», ορίζεται ένα ανώτερο χρονικό όριο των είκοσι ωρών εβδομαδιαίως, που θα μπορεί να εργάζεται ο μερικά απασχολούμενος.
      Με αυτές τις δικλίδες, δηλαδή του περιορισμένου χρόνου της σύμβασης αλλά και των ωρών απασχόλησης κατά εβδομάδα, πιστεύω ότι δίνεται η δυνατότητα σε όσο το δυνατό περισσότερα άτομα να απασχοληθούν και επομένως να ανακουφιστούν οικονομικά. Νομίζω ότι πολύ σωστά μπαίνουν αυτοί οι περιορισμοί για να μην ωφελούνται διαρκώς τα ίδια και τα ίδια άτομα.
      Το άρθρο 3 είναι πολύ σημαντικό, γιατί προσδιορίζει τις δράσεις του κοινωνικού χαρακτήρα που θα υπηρετηθούν από τις διατάξεις αυτού του νομοσχεδίου. Πρόκειται για την κοινωνική μέριμνα κατ’ οίκον, για τη φύλαξη των σχολικών κτιρίων, για την οδική ασφάλεια των μαθητών, όταν πρόκειται να μεταβούν από το σπίτι τους στο σχολείο. Ένας άλλος σημαντικός τομέας είναι η κοινωνική ενσωμάτωση των μεταναστών, οι δραστηριότητες -στις έκτακτες ανάγκες- της πολιτικής προστασίας, η μαζική άθληση, οι δραστηριότητες πολιτιστικού χαρακτήρα, η ενημέρωση και η πληροφόρηση των πολιτών.
      Με το άρθρο 4 και ύστερα από τις προσθήκες που έγιναν, τις οποίες δεν έχουμε προλάβει να τις δούμε -και που επιφυλάσσομαι να αναφερθώ περισσότερο στη δευτερολογία μου- από μια πρώτη ματιά και από την ανάγνωση που έκανε ο κύριος Υπουργός νομίζω ότι εξειδικεύουν περισσότερο και προσπαθούν να γίνουν δικαιότερες περιλαμβάνοντας όλο και περισσότερες ομάδες ανθρώπων που πρέπει να βρουν διέξοδο μέσα από αυτά τα προγράμματα της μερικής απασχόλησης. Εγώ βεβαίως θα τόνιζα πως είναι πολύ σημαντικό ότι προτιμούνται οι άνεργοι που έχουν έναν ικανό χρόνο εκτός εργασίας, όπως επίσης προτιμούνται τα άτομα με ειδική αναπηρία. 
      Μία άλλη πολύ σημαντική διάταξη είναι αυτή που δίνει τη δυνατότητα να προτιμούνται άτομα, τα οποία βρίσκονται προς το «τέλος» -να το πω έτσι- της εργασιακής τους ηλικίας και ξαφνικά -γιατί δεν είναι αρεστοί στους εργοδότες τους ή γιατί προτιμούνται νεότεροι- βρίσκονται εκτός εργασίας. Έχουν μια αγωνία να κατοχυρώσουν τα ασφαλιστικά τους δικαιώματα είτε γιατί δεν έχουν εκείνο τον αριθμό των ενσήμων που χρειάζεται, ώστε να συνταξιοδοτηθούν, είτε γιατί δεν τους δίνεται η δυνατότητα να βελτιώσουν ακόμα περισσότερο τις ασφαλιστικές τους προϋποθέσεις μέσω μεγαλύτερου χρόνου εργασίας και κανείς δεν τα προτιμά. 
      Νομίζω ότι σε αυτά τα άτομα πέραν του ότι θα έχουν και μια οικονομική ενίσχυση, η οποία θα τους είναι απαραίτητη προκειμένου να βιοπορούν, τους δίνεται η δυνατότητα, ενώ ψάχνουν –να το πω έτσι απλά- να βρουν τα ένσημα, να ασφαλιστούν και επομένως να συμπληρώσουν ή να βελτιώσουν –το ξανατονίζω- συντάξιμο χρόνο. Είναι μια θετική διάταξη και νομίζω ότι πρέπει να τη δούμε με πολύ θετικό μάτι.
      Επίσης, στο ίδιο άρθρο θέλω να αναφέρω το εξής που το είχα αναπτύξει και στην κατ’ άρθρον συζήτηση. Δεν ξέρω –εν πάση περιπτώσει- κατά πόσο λαμβάνεται μια πρόνοια, αλλά νομίζω ότι πρέπει να δούμε και να εξετάσουμε το θέμα αναφορικά με την κατηγορία των πολυτέκνων οικογενειών και να δούμε εάν τα παιδιά των πολυτέκνων θα μπορούν να έχουν μια κατοχυρωμένη –θα έλεγε κανείς- ει δυνατόν και νομοθετικά απόλαυση αυτών των ωφελειών που δίνει αυτό το νομοσχέδιο.
      Νομίζω ότι υπάρχουν όλα τα περιθώρια αυτό το ζήτημα να το δούμε τώρα. Βεβαίως θα μπορούσε να ορθωθεί ο αντίλογος ότι με την υπουργική απόφαση που θα εκδοθεί θα καθοριστούν τα περαιτέρω κριτήρια, ίσως αυτό το θέμα να αντιμετωπιζόταν εκεί. Αλλά εγώ νομίζω ότι και σ΄ αυτήν τη φάση στις κατηγορίες που προβλέπει το άρθρο 4 μπορεί να μπει κάποια πρόνοια ενός ποσοστού επί του ποσοστού προσλαμβανομένων για κάθε κατηγορία για τους πολύτεκνους.
      Με αυτές τις σκέψεις προτείνω να γίνουν δεκτά τα άρθρα που μας απασχολούν και αν χρειαστεί επιφυλάσσομαι να αναφερθώ σ΄αυτά και στη δευτερολογία μου.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ζώης έχει το λόγο.
      ΧΡΗΣΤΟΣ ΖΩΗΣ: Ευχαριστώ, κύριε Πρόεδρε.
      Εμείς, κύριε Πρόεδρε, προσήλθαμε στο διάλογο για το συζητούμενο σχέδιο νόμου έχοντας ξεκαθαρίσει ότι ενώ ο πυρήνας της φιλοσοφίας που διέπει αυτό το σχέδιο νόμου για τη μερική απασχόληση, δεν μπορεί να βρει κανέναν αρνητικό σε μια εποχή με διογκωμένα κοινωνικά προβλήματα, με προβλήματα ανεργίας, εν τούτοις θεωρούμε ότι ο χρόνος κατά τον οποίον έρχεται το σχέδιο νόμου στη Βουλή είναι προδήλως ύποπτος. 
      Είχαμε καταστήσει σαφές –και δεν πρέπει να ξεφεύγει της προσοχής κανενός- το γεγονός ότι με αυτήν την πρόταση έχει συνταχθεί ομοφώνως και το Γενικό Συμβούλιο της ΑΔΕΔΥ, ότι δηλαδή έχει προδήλως προεκλογικό χαρακτήρα. 
      Όμως, επειδή κατηγορηθήκαμε ότι προσερχόμαστε σ΄ αυτήν τη συζήτηση με πάρα πολλές επιφυλάξεις, μ’ έναν αρνητισμό ο οποίος δεν βοηθάει, σας είχαμε πει ότι στη συζήτηση επί των άρθρων θα ενσκήψουμε και θα προσπαθήσουμε να κάνουμε πολύ αισθητή μια εποικοδομητική παρουσία στο Τμήμα. 
      Ζητήσαμε όμως, κύριε Υπουργέ, να λάβετε υπόψη τις σοβαρές παρατηρήσεις που είχαμε κάνει κατά τη συζήτηση του σχεδίου νόμου στην αρμόδια επιτροπή κατά τη διάρκεια του Α’ Θερινού Τμήματος και λυπάμαι διότι βλέπω ότι σχεδόν καμία από τις προτάσεις που κατέθεσε η Αξιωματική Αντιπολίτευση δεν συμπεριελήφθη στις δικές σας σήμερα νέες διατυπώσεις. 
      Επανέρχομαι λοιπόν, ξεκινώντας από το άρθρο 2. Λέει ότι  η πρόσληψη γίνεται κατά ειδικότητα και τόπο με βάση τα κριτήρια. Ποια κριτήρια, κύριε Υπουργέ; Το είπαμε στην επί της αρχής συζήτηση, το επαναλαμβάνουμε και εδώ και μου κάνει εντύπωση, διότι δεν λάβατε υπόψη ούτε το «κουδούνι» που σας χτύπησαν οι συνάδελφοί σας που πήραν το λόγο από την κυβερνητική Πλειοψηφία. Δεν υπάρχουν κριτήρια. 
      Είναι προδήλως τεράστιο σφάλμα να φέρνετε ένα σχέδιο νόμου που αφορά μισό εκατομμύριο ανέργους –και τα φώτα της δημοσιότητας μισού εκατομμυρίου ανέργων πέφτουν επάνω στο σχέδιο νόμου- που αναζητούν έστω αυτήν τη μερική απασχόληση και όμως δεν θέτετε κριτήρια. Το θεωρούμε σοβαρό λάθος που αν θέλετε ενδυναμώνει ακόμη περισσότερο την καχυποψία μας έναντι αυτών των προθέσεών σας. Δεν φέρνετε κανένα κριτήριο. 
      Και ο Κοινοβουλευτικός μας Εκπρόσωπος μιλώντας στην επί της αρχής συζήτηση, σας επεσήμανε ότι και το Επιστημονικό Συμβούλιο της Βουλής στην εισήγηση που συνοδεύει το σχέδιο νόμου όχι με τρόπο κομψό, αλλά γι’ αυτούς που διαβάζουν νομικά, σχεδόν σας ξεφωνίζει και θέτει επιφυλάξεις σχετικά με την συνταγματικότητα του άρθρου 4, το οποίο εγώ το συνδέω με το άρθρο 2, γιατί παραπέμπετε από το άρθρο 2 στο άρθρο 4 σχετικά με τα κριτήρια πρόσληψης.
      Σας λέει το Επιστημονικό Συμβούλιο ότι δεν μπορεί η νομοθετική εξουσιοδότηση να είναι ευρεία ή αόριστη. Πρέπει να είναι πιο ορισμένη. Να είναι ξεκαθαρισμένη, να είναι πλήρως αιτιολογημένη. Και εσείς λέτε ότι με κοινή υπουργική απόφαση θα κάθονται οι Υπουργοί και θα αποφασίζουν κάθε φορά με ποια κριτήρια και με ποια διαδικασία θα προχωράνε τα νομικά πρόσωπα, οι ΟΤΑ, εν πάση περιπτώσει, οι δημόσιες υπηρεσίες στη σύναψη προγραμματικών συμβάσεων με κάποια νομικά πρόσωπα ιδιωτικού δικαίου για να καλύψουν συγκεκριμένες δράσεις. 
Οφείλετε να ξεκαθαρίσετε -τουλάχιστον σήμερα- εάν έχετε πρόθεση να θέσετε κριτήρια, να περιγράψετε τα κριτήρια με τα οποία θα γίνονται αυτές οι προσλήψεις.
      Βέβαια, επειδή μας προκαλέσατε στη συζήτηση επί της αρχής, θα πω ξανά ότι το ΑΣΕΠ στην τελευταία του έκθεση έκανε σαφές ότι φορείς δημόσιας εξουσίας, πρόσωπα τα οποία έχουν διοριστεί από την Κυβέρνηση για να διαχειρίζονται τη δημόσια εξουσία και το δημόσιο χρήμα, προχωρούν σε φωτογραφικές προκηρύξεις για προσλήψεις προσώπων. Αυτό το επισημάναμε τότε και ζητούσαμε από την Κυβέρνηση να μας πει ποιον παρέπεμψε, ποιον εγκάλεσε, από ποιον ζήτησε ευθύνες κάποιος Υπουργός αυτής της Κυβέρνησης για όλα αυτά που τους καταλογίζει το ΑΣΕΠ. Σας είπαμε ότι η απάντηση ήταν «κανέναν μέχρι σήμερα».
      Στην παράγραφο 2 του άρθρου 2, όπου αναφέρεται ότι η διάρκεια της ανωτέρω σύμβασης δεν μπορεί να ξεπερνά τα δύο χρόνια, σας επισημάναμε στην επιτροπή ότι, εάν μ’ αυτό το σχέδιο νόμου αποσκοπείτε στο να καλύψετε πραγματικά δράσεις και όχι να «κουκουλώσετε» -μερικώς έστω και προσωρινώς- το πρόβλημα της ανεργίας, θα πρέπει να μας πείτε αν θέλετε έμπειρους ή άπειρους και αδαείς, για να υπηρετήσουν αυτές τις δράσεις. 
      Εάν θέλετε να είναι έμπειροι αυτοί που θα κληθούν να καλύψουν αυτές τις συγκεκριμένες δράσεις, θα πρέπει να μας πείτε γιατί δεν ξεκαθαρίζετε εδώ ότι θα τελειώνουν οι συγκεκριμένες προγραμματικές συμβάσεις στους είκοσι τέσσερις μήνες που λήγει και η θητεία αυτών των ανθρώπων που θα προσφέρουν αυτές τις υπηρεσίες, διότι σας επισημάναμε ότι είναι αντιφατικό να έχει πρόγραμμα τρία χρόνια διάρκεια, να προσλαμβάνονται από κάποιο νομικό πρόσωπο ιδιωτικού δικαίου για να υπηρετούν αυτό το πρόγραμμα για δύο χρόνια οι μερικώς απασχολούμενοι, να απολύονται για έναν, δύο ή τρεις μήνες και μετά να μην ξέρουν τι θα κάνουν. Θα προχωρούμε στην πρόσληψη ξανά αυτών που θα έχουν απολυθεί ή στο μεταξύ –όπως είναι φυσικό- θα έχουν καλυφθεί οι θέσεις μέχρι το πέρας αυτού του προγράμματος από κάποιους άλλους; Σκεφθείτε, λοιπόν, ότι είναι τελείως αντιφατική αυτή η μεταχείριση και δεν έχουμε πάρει απάντηση.
      Στο άρθρο 3 λέτε για «δράσεις κοινωνικού χαρακτήρα» και προχωράτε σε μία περιγραφή, για την οποία σας επισημάναμε ότι είναι εντελώς αόριστη. Το ότι είναι αόριστη και αφήνει μεγάλα περιθώρια εκμετάλλευσης και αξιοποίησης για προεκλογικούς λόγους, φαίνεται στη δεύτερη σειρά στη λέξη «ιδίως». Εγώ δεν είμαι κανένας λεπτολόγος ούτε μεμψιμοιρώ, αλλά σας είπαμε ότι αυτό το «ιδίως» κρύβει όλα αυτά τα περιθώρια, τα οποία –αν θέλετε- μπορούν να ανοίξουν τους ασκούς του Αιόλου. 
      Ως παράταξη -αλλά και εγώ προσωπικά- σας είπαμε ότι δεν έχουμε  καμία αντίρρηση σε σχέση με τους φύλακες σχολικών κτηρίων και καμία αντίρρηση στο θέμα της οδικής ασφάλειας των μαθητών. Αυτά, προφανώς, είναι σαφή. Μάλιστα, είναι τα πιο σαφή, γιατί όλα τα άλλα είναι εντελώς αόριστα και γενικά. Τι πάει να πει «κοινωνική ενσωμάτωση μεταναστών»; Ποιες είναι όλες αυτές οι υπηρεσίες, οι οποίες θα εξυπηρετούνται με τους μερικώς απασχολούμενους; Τι πάει να πει «έκτακτες ανάγκες πολιτικής προστασίας» από μερικώς απασχολούμενους; Τι πάει να πει «μαζική άθληση» και «αντιμετώπιση ειδικών περιβαλλοντικών αναγκών»; Τι πάει να πει «πολιτιστικές εκδηλώσεις»;
      Είναι τεράστιο το φάσμα όλων αυτών των ενεργειών. Χωρούν όλα και όλα μπορούν να βρουν καταφύγιο σ’ αυτού του είδους τη διάταξη. Σας παρακαλούμε πολύ να διευκρινίσετε εάν έχετε πρόθεση να κάνετε πιο σαφή την περιγραφή αυτών των δράσεων.
      Στο άρθρο 4, όπου αναφέρεται «τα νομικά πρόσωπα ιδιωτικού δικαίου επιλέγουν τα πρόσωπα που θα απασχολήσουν για την εκτέλεση των προγραμματικών συμβάσεων και τα οποία προέρχονται από τις πιο κάτω κοινωνικές ομάδες ως εξής», σας είπαμε ότι δεν υπάρχουν κριτήρια. Δεν σας είπαμε ότι είναι θολά, αλλά ότι δεν υπάρχουν καθόλου –μα, καθόλου- κριτήρια στην επιλογή αυτών των προσώπων. Όμως, θα σας έλεγα ότι περιμένουμε και μία απάντηση για το με ποια κριτήρια θα επιλέγονται τα νομικά πρόσωπα ιδιωτικού δικαίου που θα προχωρούν στις προσλήψεις αυτών των μερικώς απασχολούμενων.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα λίγο χρόνο.
      Δεν υπάρχουν λοιπόν κριτήρια για την επιλογή αυτών των νομικών προσώπων ιδιωτικού δικαίου. Δεν προσδιορίζετε με σαφήνεια, το αφήνετε εντελώς αόριστο και γενικό, με ποιον τρόπο θα καταφεύγει η διοίκηση και σε ποια νομικά πρόσωπα ιδιωτικού δικαίου θα αναθέτει και θα ζητά τις υπηρεσίες τους.
      Θα σας θυμίσω ότι υπάρχει κακό προηγούμενο. Σας είπαμε στην επιτροπή για το παράδειγμα των ΚΕΚ, που λειτούργησαν, όπως λειτούργησαν, για αρκετά χρόνια. Θυμίζω ότι είχαν έρθει για να αντιμετωπίσουν το πρόβλημα της επαγγελματικής κατάρτισης. Θα θυμάστε ότι σε ελέγχους που είχαν ενεργήσει τα αρμόδια όργανα της Ευρωπαϊκής Ένωσης, είχε διαπιστωθεί ότι πολλά από αυτά στεγάζονταν σε μπαρ, άλλα σε καταστήματα, άλλα σε υπόγεια, άλλα σε χώρους αδιαμόρφωτους, όπου μόνο η πινακίδα απ΄ έξω πρόδιδε ότι ήταν ΚΕΚ.  
      Σας λέμε, λοιπόν, ότι οφείλετε να ξεκαθαρίσετε σήμερα, αν σκοπεύετε να περιγράψετε με το σχέδιο νόμου τα κριτήρια, με τα οποία θα επιλέγονται τα νομικά πρόσωπα ιδιωτικού δικαίου. Αν δεν το κάνετε, πολύ απλά ενισχύετε τις δικές μας επιφυλάξεις και τη δική μας καχυποψία, αλλά παραδίδεστε και στην κοινή γνώμη, η οποία έχει γνώση και βεβαίως έρχονται εκλογές και όλα αυτά θα συνεκτιμηθούν.
      Βεβαίως επιφυλάσσομαι κι εγώ στη δευτερολογία μου να κάνω κάποιες αναφορές στο άρθρο 4, όπως το έχετε τροποποιήσει μερικώς. Θα μείνω στην παράγραφο 2, για να σας ρωτήσω, κύριε Υπουργέ, γιατί δεν λάβατε υπόψη την πρόταση της Επιστημονικής Υπηρεσίας της Βουλής, τόσο όσον αφορά το ποσοστό 50%, που προσλαμβάνονται από αυτούς που είχαν προϋπηρεσία -αναφέρομαι στο πρώτο εδάφιο της δευτέρας παραγράφου- όσο και το άλλο ποσοστό, που αναφέρεται  στην παράγραφο 1 για το 60%. 
      Σας προτείνει η Επιστημονική Υπηρεσία μετά τα ποσοστά να μπαίνει ένα «τουλάχιστον», για να γίνει σαφές ότι στο μεν 60% που θα καλύπτεται από γυναίκες, αυτό θα είναι το μίνιμουμ και όχι το μάξιμουμ των πιθανοτήτων, που θα έχουν κάποιες γυναίκες για να βρουν δουλειά με αυτό το πρόγραμμα της μερικής απασχόλησης. Στο δε άλλο ποσοστό πρέπει να φαίνεται ότι επίσης το 50% όσων έχουν προϋπηρεσία σε τέτοιου είδους δράσεις, επίσης είναι το μίνιμουμ και όχι το μάξιμουμ, αλλιώς είναι αντίθετο με τη φιλοσοφία, την οποία εισηγηθήκατε με την αιτιολογική σας έκθεση.
      Κύριε Υπουργέ, στην παράγραφο 3 κάνετε αναφορά στην κοινή απόφαση των Υπουργών Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και  Εργασίας και Κοινωνικών Ασφαλίσεων, με την οποία επιτρέπετε να μεταβάλλονται τα ποσοστά που προβλέπονται στην παράγραφο 1, ανάλογα με τις ιδιότητες και τις απαιτήσεις της δράσης. 
      Αφήνω αυτό που σας είπα προηγουμένως -σε σχέση με το θέμα που πρέπει να κοιτάξετε σε ό,τι αφορά τη νομοθετική εξουσιοδότηση και το αν υπάρχει μία επιφύλαξη σε σχέση με τη συνταγματικότητα του σχεδίου νόμου- και μπαίνω στο τελευταίο εδάφιο της τρίτης παραγράφου, όπου αναφέρεται ότι με όμοια απόφαση καθορίζεται ο τρόπος, η διαδικασία και τα ειδικότερα κριτήρια επιλογής μεταξύ ενδιαφερομένων της ίδιας κατηγορίας.
      Συνεπώς οι τρεις Υπουργοί έχουν τη δυνατότητα να μεταβάλλουν τα ποσοστά, να προκαθορίζουν τη διαδικασία με την οποία θα προσλαμβάνονται και να προβλέπουν τα προσόντα όλων αυτών που θα προσλαμβάνονται κάθε φορά. Θα ήθελα να ρωτήσω σε ποιον έλεγχο υπόκειται αυτή η απόφαση, έστω και για λόγους ηθικής τάξης και ποιος ελέγχει μέσα σε αυτό το νεφέλωμα την κοινή υπουργική απόφαση.
      Θα σας πω ότι με το ν.2639/1998, στο μέτρο που αφορά τη μερική απασχόληση σε κάποιες δημόσιες υπηρεσίες και σε κάποιους οργανισμούς του δημοσίου, προβλεπόταν ότι η σχετική απόφαση για τις προσλήψεις υπόκειται σε έλεγχο νομιμότητας του ΑΣΕΠ.
        Εδώ δεν υπάρχει τίποτε. Δεν υπάρχει καμία παρεμφερής σκέψη, για να κατασιγάσετε τις δικές μας επιφυλάξεις και να μας αποδείξετε ότι έχετε, τουλάχιστον, καλές προθέσεις. 
      Τελειώνω αναφερόμενος εντελώς τηλεγραφικά στη χρηματοδότηση που αναφέρεται στο άρθρο 7.
      Κύριε Υπουργέ, είναι εντελώς αόριστες οι πηγές χρηματοδότησης. Δεν ξεκαθαρίζετε, όπως θα έπρεπε να κάνετε, με σαφήνεια τον τρόπο με τον οποίο θα επιχορηγούνται αυτές οι δράσεις. Εντελώς γενικά και αόριστα μας μιλάτε για προγράμματα και πρωτοβουλίες της Ευρωπαϊκής Ένωσης. Σε ποια προγράμματα και σε ποιες πρωτοβουλίες της Ευρωπαϊκής Ένωσης αναφέρεσθε κάθε φορά; Εδώ αυτό αναφέρεται ως σταθερά στη χρηματοδότηση. Είσθε σίγουρος ότι όλες αυτές οι δράσεις, τις οποίες μάλιστα δεν περιγράφετε, όπως σας ζητήσαμε, θα μπορούν να καλύπτονται από προγράμματα και πρωτοβουλίες της Ευρωπαϊκής Ένωσης; 
      Εγώ επιφυλάσσομαι να επανέλθω στη δευτερολογία μου. Βεβαίως θα περιμένουμε και τις δικές σας απαντήσεις, για να κάνουμε ακόμα πιο σαφείς τις θέσεις μας.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Πριν από μία πενταετία ψηφίσατε το νόμο για τη μερική απασχόληση στον ιδιωτικό τομέα. Και τότε ήταν καλοκαίρι και τον ψηφίσατε στα Θερινά Τμήματα. Τώρα ξαναφέρνετε τη μερική απασχόληση στο δημόσιο τομέα και στον ευρύτερο δημόσιο τομέα πάλι καλοκαίρι, ξανά τον Αύγουστο, μία βδομάδα πριν κλείσει η Βουλή για διακοπές. 
      Αυτό δείχνει μία τακτική της Κυβέρνησης, η οποία θέλει να αποφύγει το κοινωνικό κόστος, τις κοινωνικές αντιδράσεις από τους συνδικαλιστικούς φορείς και τους εργαζομένους. Φέρνω εδώ ως παράδειγμα την ομόφωνη απόφαση της ΑΔΕΔΥ, η οποία μας διατυπώθηκε με κάθε σαφήνεια από τον εκπρόσωπό της στην αρμόδια Κοινοβουλευτική Επιτροπή κατά την ακρόαση των φορέων.
      Βεβαίως αυτό το νομοσχέδιο εισάγει τη μερική απασχόληση και στο δημόσιο τομέα, χωρίς οι υπάλληλοι, οι μερικά απασχολούμενοι, να είναι υπάλληλοι των δήμων, της νομαρχίας και των άλλων φορέων που θα προσλάβουν τέτοιο προσωπικό. Θα είναι υπάλληλοι μιας εταιρείας η οποία θα τους νοικιάζει, για να μην αποκτούν ποτέ δικαιώματα. 
      ΒΑΣΙΛΗΣ ΚΕΔΙΚΟΓΛΟΥ: Μη βιάζεσθε.
      ΔΗΜΗΤΡΙΟΣ ΤΣΙΟΓΚΑΣ: Ναι, κύριε συνάδελφε, θα τους νοικιάζει. Θα είναι δουλέμποροι, οι οποίοι θα κυκλοφορούν και θα έχουν πλάτες την Κυβέρνηση. Αυτοί έχουν ξεσαλώσει και αλωνίζουν στην αγορά νοικιάζοντας εργάτες όσο θέλουν, με το κομμάτι.
      Με το άρθρο 1 το έργο, που πρέπει να κάνουν οι δήμοι και οι νομαρχίες, το παίρνετε και το δίνετε σε ιδιωτικές εταιρείες, για να κάνουν ό,τι αυτοί θέλουν, να νοικιάζουν δηλαδή εργαζόμενους. Θα σας αναφέρω μάλιστα συγκεκριμένα παραδείγματα από την πρακτική εφαρμογή, που είχαν τέτοια μέτρα μέχρι τώρα. 
      Χθες έκανα περιοδεία στο Περιφερειακό Πανεπιστημιακό Νοσοκομείο της Θεσσαλίας, στη Λάρισα. Παρ΄ ότι είναι το πιο καινούργιο περιφερειακό νοσοκομείο, εκεί έχουμε σοβαρότατα προβλήματα και με αυτό το ζήτημα της μερικής απασχόλησης. Για παράδειγμα αναφέρω το εξής: Για να μην προσληφθεί μόνιμο προσωπικό στο νοσοκομείο, δίνεται η διατροφή των ασθενών σε ιδιωτικές εταιρείες κέτερινγκ.
      Μόνο το τελευταίο εικοσαήμερο είχαμε δύο απανωτές δηλητηριάσεις ασθενών μέσα στο πανεπιστημιακό νοσοκομείο από χαλασμένα και υποβαθμισμένα τρόφιμα. Αφού ο εργολάβος «χτύπησε» τη δουλειά με 1,72 ευρώ ανά άτομο για το δείπνο του, δεν θα βγάλει κι αυτός; Ε, λοιπόν, τους κουβαλάει όλα τα χαλασμένα, όλα τα άχρηστα τρόφιμα. Να, λοιπόν, τα αποτελέσματα της πολιτικής που εφαρμόζετε και σ’ αυτόν τον τομέα. Αυτό ήταν ένα πρόσφατο και χαρακτηριστικό παράδειγμα.
      Επίσης, στο άρθρο 1 καταδικάζετε πολλές κατηγορίες εργαζομένων, εκεί που λέτε να χρησιμοποιούν προσωπικό που ανήκει στις κατηγορίες που ορίζονται στο άρθρο 4. Θα πούμε και παρακάτω τι ορίζεται στο άρθρο 4. 
      Όμως θέλω να σημειώσω το εξής: Υπάρχουν άνεργοι και απολυμένοι οι οποίοι είναι στην τελευταία πενταετία και τους λείπουν λιγότερα από πέντε χρόνια για συνταξιοδότηση και λιγότερα από χίλια πεντακόσια ένσημα. Σήμερα ο ΟΑΕΔ πληρώνει από τις κρατήσεις των εργαζομένων ό,τι μαζεύει, πληρώνει στο ΙΚΑ και ασφαλίζονται αυτοί οι άνεργοι. 
      Όμως κι εδώ συντελείται ένα «έγκλημα» σε βάρος αυτών των ανέργων. Γιατί; Επειδή τους κατατάσσει στην τελευταία, στην κατώτερη κλάση και τους καταδικάζει για τα γηρατειά τους, αφού αυτοί θα παίρνουν τη χαμηλότερη σύνταξη. Είναι πολλοί οι άνεργοι οι οποίοι μπορούν να πάρουν μεγαλύτερες συντάξεις σύμφωνα με τα ένσημα που έχουν, το μισθό και τις αποδοχές. Όμως οι ανατροπές στο ασφαλιστικό σύστημα, που έχετε αποφασίσει και με το ν.3029 και με τους προηγούμενους νόμους, οδηγούν σ’ αυτές τις καταστάσεις. Είναι καταστάσεις που καταδικάζουν αυτούς τους ανθρώπους στη φτώχεια και στην εξαθλίωση στα γηρατειά τους.
      Με το νομοσχέδιο αυτό θέλετε να μειώσετε την ανεργία, θέλετε να δείξετε ότι «σπάσατε το φράγμα» του 10% και ότι «κατεβάζετε» την ανεργία. Μπορεί μετά από μερικά χρόνια να μας πείτε ότι πετύχατε τη μείωση της ανεργίας όχι σε μονοψήφιο απλά αριθμό αλλά σε πολύ χαμηλά νούμερα. Όμως, εδώ, απ’ ό,τι φαίνεται στο άρθρο 2, με τη σύμβαση της μερικής απασχόλησης, μοιράζετε τη μία θέση εργασίας σε δύο και τρία άτομα. Μάλιστα, ο Υπουργός, ο κ. Σκανδαλίδης, σε συζήτηση στην αρμόδια Κοινοβουλευτική Επιτροπή είπε ότι μπορεί να δουλεύουν και δύο μέρες τη βδομάδα και έξι ώρες τη βδομάδα. Πρόσθεσα κι εγώ: Και μία ώρα τη βδομάδα, αλλά δε θα είναι άνεργοι. Δεν θα φαίνονται άνεργοι. Έτσι θα πετύχετε τη μείωση της ανεργίας εκεί που θέλετε. 
      Βεβαίως πρέπει να πούμε ότι για το άρθρο 2 :«Σύμβαση εργασίας ιδιωτικού δικαίου ορισμένου χρόνου μερικής απασχόλησης», πρόσληψη γίνεται κατά ειδικότητα με βάση τα κριτήρια που αναφέρονται παρακάτω. Δηλαδή, θα υπάρχει μερική απασχόληση με μισό μισθό, με μισά δικαιώματα, με μισή σύνταξη, με μισή ζωή. 
      Άρθρο 3: Kατ’ αρχήν προκαλεί ο τίτλος του άρθρου 3: «Δράσεις κοινωνικού χαρακτήρα». Εμείς λέμε ότι δεν είναι κοινωνικού χαρακτήρα, αλλά ότι αυτές οι δράσεις είναι πέρα για πέρα αντικοινωνικές, όταν καταδικάζετε τους ανέργους, τους απολυμένους, τους συνανθρώπους μας, να ζουν με εκατό χιλιάδες δραχμές το μήνα, εφόσον θα δουλεύουν δύο και τρεις μέρες την εβδομάδα ή πέντε με έξι ώρες την εβδομάδα. 
      Μάλιστα, στο άρθρο 3 αναφέρεστε στις δράσεις για την κοινωνική μέριμνα και φροντίδα, δηλαδή να πάνε να προσέχουν ανήμπορους γέροντες ή και να τους βγάζουν βόλτα στο πάρκο και, αν έχουν και κανένα σκυλάκι, να το παίρνουν κι αυτό και να το βγάζουν βόλτα. Τέτοιες δράσεις θέλετε να αναπτύξετε. Φυσικά, οι εργαζόμενοι που θα απασχολούνται –το είπαμε και στην προχθεσινή συζήτηση- δεν θα μπορούν να έχουν δεύτερο τετράωρο για να πάνε σε ένα σπίτι ανήμπορων γερόντων για να συμπληρώσουν το οκτάωρο. Κάποιος συνάδελφος Βουλευτής είπε να πάει και κανένας άλλος, να πάρει κι αυτός κανένα «ξεροκόμματο» να ζήσει. Όμως αυτός ξέρει τι ζωή θα κάνει.
Φυσικά εδώ προκύπτουν και τα μεγάλα προβλήματα για τα ασφαλιστικά και εργασιακά δικαιώματα.
      Όσον αφορά το άρθρο 4, κατηγορηθήκαμε στη συζήτηση που έγινε από τις τοποθετήσεις της πολιτικής ηγεσίας του Υπουργείου ότι είμαστε αγκυλωμένοι στο παρελθόν, ότι δεν μπορούμε να παρακολουθήσουμε τις εξελίξεις, ότι δεν παρακολουθούμε το σύγχρονο κόσμο, ότι δεν παρακολουθούμε τις νέες εργασιακές σχέσεις στον πολιτισμένο κόσμο και ότι είμαστε προσηλωμένοι και αγκυλωμένοι στο παρελθόν. Εμείς το δηλώνουμε εδώ ότι, αν εσείς θεωρείτε αγκύλωση στο παρελθόν και προσήλωση στα παλιά το δικαίωμα του εργάτη να έχει πλήρη δικαιώματα, να έχει οκτάωρο, να έχει καλό μισθό και καλή σύνταξη, να έχει άδεια, να έχει δώρο Χριστουγέννων και δώρο Πάσχα, να δουλεύει πενθήμερο, ναι είμαστε προσηλωμένοι σ’ αυτά τα αγκυλώματα που είναι κατακτήσεις της εργατικής τάξης με σκληρούς αγώνες, πολλές φορές αιματηρούς. Εσείς όλα αυτά σήμερα τα διαλύετε και τα ανατρέπετε. Αν θεωρείτε ότι εμείς είμαστε αγκυλωμένοι εκεί και ότι αυτά που εσείς εισάγετε με τη μερική απασχόληση είναι πρόοδος, τέτοια πρόοδο να τη χαιρόσαστε. Οι εργαζόμενοι όμως την καταδικάζουν.
      Η μεγαλύτερη μάστιγα της κοινωνίας, που είναι η ανεργία, το μεγαλύτερο πρόβλημα που είναι να είσαι μακροχρόνια άνεργος, εσείς το αναποδογυρίζετε στο νομοσχέδιο και λέτε ότι είναι προνόμιο να είσαι μακροχρόνια άνεργος, γιατί θα σου δώσει το νομοσχέδιο μπόνους, μόρια, για να προηγηθείς έναντι κάποιων άλλων ανέργων οι οποίοι δεν θα είναι μακροχρόνιοι, δεν θα έχουν περάσει δηλαδή τον ένα χρόνο ανεργίας, αλλά θα είναι έντεκα μήνες άνεργοι και δεν θα έχουν τα μόρια που θα έχουν αυτοί που θα είναι δώδεκα μήνες άνεργοι. Αν αυτό είναι προνόμιο και εκσυγχρονισμός, τότε να χαίρεστε και αυτόν τον εκσυγχρονισμό και αυτήν την πρόοδο!
      Στην παράγραφο 2 όσοι έχουν ασχοληθεί για χρόνο μεγαλύτερο του έτους σε προγράμματα και δράσεις υπηρεσιών κοινωνικού χαρακτήρα αντίστοιχα σ’ εκείνα που προβλέπονται στο άρθρο 3, επιλέγονται σε ποσοστό 50%, δηλαδή δίνετε μπόνους στους σχολικούς φύλακες –γιατί αυτούς φωτογραφίζετε στο άρθρο που συζητάμε- για να πάνε στη μερική απασχόληση. Ξέρετε πώς δουλεύουν αυτοί σήμερα; Ξέρετε ότι ξεκίνησαν με το πρόγραμμα της Ευρωπαϊκής Ένωσης, δουλεύουν τριάντα και τριάντα πέντε μήνες, δουλεύουν για 200.0000 δραχμές το μήνα, χωρίς σταματημό, μέρα, νύχτα, Σάββατα, Κυριακές, Χριστούγεννα, Πάσχα, αργίες, ότι είναι εκεί στο πόστο τους να φυλάνε τα σχολεία; Και εσείς τους καταδικάζετε και τους στέλνετε στη μερική απασχόληση;
      (Χειροκροτήματα από τα θεωρεία)
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ να υπάρξει ηρεμία στα θεωρεία και το όργανο της τάξης να επιβάλει την τάξη. Όποιος από τα θεωρεία ξαναδημιουργήσει θόρυβο, θα παρακαλέσω πολύ το όργανο της τάξης να τον απομακρύνει.
      ΓΕΩΡΓΙΟΣ ΚΑΡΑΤΖΑΦΕΡΗΣ: Δεν έγινε σκόπιμα. Νέα παιδιά είναι.
      ΠΑΝΑΓΙΩΤΗΣ ΑΔΡΑΚΤΑΣ: Από την απόγνωση είναι…
      ΠΡΟΕΔΡΕΥΩΝ (Παναγιώτης Σγουρίδης): Συνηγόρους μέσα στην Αίθουσα αυτή δεν χρειαζόμαστε γι’ αυτά τα θέματα.
      ΓΕΩΡΓΙΟΣ ΚΑΡΑΤΖΑΦΕΡΗΣ: Δημοκρατία υπάρχει στην Αίθουσα αυτή.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ. Δημοκρατία μπορεί να υπάρχει στην Αίθουσα αυτή, αλλά υπάρχει και ένας Κανονισμός. Όλοι μας πονούμε, αλλά δεν θα δείξουμε τον πόνο μας έτσι.
      ΔΗΜΗΤΡΙΟΣ ΤΣΙΟΓΚΑΣ: Και τι είδους πρόγραμμα είναι αυτό, όταν οι σχολικοί φύλακες δεν μπορούν να έχουν ασφαλισμένα ούτε τα παιδιά τους; Συζητήσαμε με σχολικούς φύλακες οι οποίοι πλήρωσαν ό,τι είχαν μαζεμένο στο σπίτι, για να κάνουν καλά το παιδί τους που ήταν άρρωστο. Σ’ αυτήν την κατάσταση οδηγείτε τους σχολικούς φύλακες, στους οποίους δεν δίνετε ούτε την ασφάλεια για τη γυναίκα και τα παιδιά τους. Αυτή είναι η κατάσταση και τώρα θέλετε να τους εισάγετε με προνόμιο το 50% σ’ αυτήν τη μερική απασχόληση, για να δουλεύουν τετράωρα, να μοιράσουν δηλαδή τη μια θέση εργασίας σε δύο. 
      Θέλετε να δώσετε αυτές τις αρμοδιότητες στους δήμους, αλλά δεν τους δίνετε πόρους και παίζετε μπιλιάρδο στην πλάτη των σχολικών φυλάκων λέγοντας «το Υπουργείο Παιδείας στο Υπουργείο Εσωτερικών και το Υπουργείο Εσωτερικών στους δήμους και οι δήμοι στο Υπουργείο Εσωτερικών ή στην ΚΕΔΚΕ». Αυτό το παιχνίδι πρέπει να σταματήσει και πρέπει να δώσετε σαφείς απαντήσεις και δεσμεύσεις γι’ αυτούς που εργάζονται, αφού, όπως λέτε και εσείς, έχουν ένα πετυχημένο έργο.
      Σε ό,τι αφορά τα υπόλοιπα άρθρα παρακάτω δεν έχουμε να προσθέσουμε  και βεβαίως ένα τέτοιο νομοσχέδιο το καταψηφίζουμε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Ξηροτύρη, έχετε το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Ολοκληρώνουμε σήμερα με την κατ’ άρθρον συζήτηση το νομοσχέδιο για τη μερική απασχόληση και μάλιστα στις υπηρεσίες κοινωνικού χαρακτήρα. Προχθές ανακοινώθηκε η διεύρυνση αυτής της μερικής απασχόλησης στο δημόσιο για να καλυφθεί ένα μεγάλο πρόβλημα της ανεργίας των γυναικών και των νέων, για να καλυφθούν σοβαρά ζητήματα ασφάλισης της στρατιάς των ανέργων κ.ο.κ. και πολλά ακόμη μας επιφυλάσσει αυτή η περιβόητη πλέον χάρτα κοινωνικής σύγκλισης.
      Εμείς είπαμε και στην πρωτολογία μας ότι η Κυβέρνηση, αφού επί είκοσι χρόνια στη χώρα αυτή με το Α΄ και το Β΄ Κοινοτικό Πλαίσιο Στήριξης και στα μέσα του Γ΄ Κοινοτικού Πλαισίου Στήριξης, ούτε το στρεβλό μοντέλο ανάπτυξης μπόρεσε να ξεπεράσει και να δημιουργήσει προοπτικές και να ανακάμψει η χώρα στα θέματα της απασχόλησης. Αλλά σήμερα -χρησιμοποιώ μια έκφραση προχθεσινή του κυρίου Υφυπουργού- έχει ανοίξει για μας ένα άλλο μαγικό κουτί των νεοφιλελεύθερων πολιτικών. Και έρχεται λοιπόν με αυτό το νομοσχέδιο και με τα άλλα που θα φέρει, να προσθέσει νέα δεινά στον τομέα της ανεργίας, στον τομέα της απασχόλησης. Και βέβαια να τα συνδυάσει και με τα θέματα του κοινωνικού κράτους. Γιατί βέβαια, ακριβώς αυτές οι νεοφιλελεύθερες πολιτικές, επιβάλλουν και την απορύθμιση των σχέσεων εργασίας, αλλά και την αποδυνάμωση του κοινωνικού κράτους.
      Τι γίνεται μ’ αυτό το νομοσχέδιο; Αρκετά πράγματα τα οποία μας πάνε προς τα πίσω. Προωθείται κατ’ αρχήν η απορύθμιση του κοινωνικού κράτους και όχι η αναβάθμισή του. Και μάλιστα δεν αφήνεται να είναι ανεξάρτητη η υποβοήθησή του από την κοινωνία των πολιτών και τους φορείς τους. Γι΄ αυτούς δε, τους φορείς –και θα μιλήσω αναλυτικότερα παρακάτω- των πολιτών αυτού του τρίτου τομέα, οικονομικού τομέα της κοινωνίας των πολιτών, αλληλέγγυου τομέα που θα θέλαμε εμείς να τον λέγαμε κ.ο.κ., δεν υπάρχει ούτε ένα κριτήριο. Και είναι αυτό σημαντικότατη παράλειψη, εσκεμμένη παράλειψη κατ’ εμάς, του νομοσχεδίου, που δείχνει τον προεκλογικό, τον πρόχειρο και τον κρατικοδίαιτο χαρακτήρα του νομοσχεδίου, δεν υπάρχει κανένα κριτήριο γι’ αυτούς τους φορείς, τι προϋποθέσεις δηλαδή πρέπει να πληρούν για να μπορέσουν να επιτελέσουν αυτό το έργο, όταν μάλιστα αυτό το νομοσχέδιο τους κάνει όχημα για να περάσει και τη μερική απασχόληση, αλλά να περάσει και τις προσλήψεις σε κοινωνικού χαρακτήρα, δημόσιου χαρακτήρα δηλαδή υπηρεσίες. Να περάσει δηλαδή τις προσλήψεις από το παράθυρο σε προεκλογική περίοδο.
      Εμείς λέμε ότι υπάρχουν οι κοινωνικές προκλήσεις, ότι πρέπει να συνεργαστεί η πολιτεία με τους φορείς αυτούς. Αλλά πρέπει να συνεργαστεί με έναν άλλον τρόπο. Πρέπει να χρησιμοποιήσει κατά κύριο λόγο τη διάθεσή τους στον εθελοντισμό, την προσφορά τους και από κει και πέρα και την ειδική γνώση που έχουν αυτοί οι φορείς για να προσφέρουν κυρίως υπηρεσίες στον τομέα του περιβάλλοντος, στον τομέα των έκτακτων αναγκών κ.ο.κ. Όμως μ’ αυτόν τον τρόπο, έτσι όπως διατυπώνεται και το άρθρο 1, αλλά έτσι όπως αυτοί οι φορείς καλούνται να αποτελέσουν τους μεσάζοντες, τα γραφεία δηλαδή ευρέσεως εργασίας και μάλιστα χωρίς ουσιαστικά κριτήρια, αυτό είναι που τους αφυδατώνει και πραγματικά μας πάει πίσω σ’ αυτό που θα έπρεπε η πολιτεία να κάνει αυτήν την αντικειμενική αξιόλογη και αξιοκρατική συνεργασία μ’ αυτούς τους φορείς.
      Τι γίνεται με τα θέματα των δράσεων που προτείνει το νομοσχέδιο; Η πλειονότητά τους, που είναι κοινωνικού χαρακτήρα υπηρεσίες, σε καμία περίπτωση δεν έχουν εποχιακό χαρακτήρα. Οι περισσότερες έχουν μόνιμο χαρακτήρα και από την άλλη, με το ότι η μερική απασχόληση στο άρθρο 3 διαρκεί μέχρι τους είκοσι τέσσερις μήνες, μετά διακόπτεται για δύο μήνες και μπορούν μετά να ξαναπροσληφθούν, σημαίνει μία συνεχή πολιτική ομηρία αυτών των ανθρώπων και βέβαια σαφή καταστρατήγηση του εργατικού δικαίου και των συμβάσεων που επιβάλλει η Ευρωπαϊκή Ένωση για την προστασία των εργαζομένων.
      Τι γίνεται με τους πόρους; Θα μπορούσε να πει κανείς ότι, εν πάση περιπτώσει, δεν μπορώ να κάνω κάτι άλλο, ας δώσω μία ώθηση, θα βρω κάποια χρήματα από τα κοινοτικά κονδύλια ή από κάπου αλλού, να βοηθήσω έστω και ημίμετρα. Δεν φαίνονται πουθενά πού θα βρεθούν αυτοί οι πόροι. Αν διαβάσει κανείς την έκθεση του Λογιστηρίου του Κράτους κλπ. γενικά θα υπάρξουν από το πρόγραμμα δημοσίων επενδύσεων, από τα ευρωπαϊκά κονδύλια. Δεν αναφέρεται πουθενά καμία επιβάρυνση για τη λειτουργία αυτού του νομοσχεδίου. Επομένως τι τάζετε εδώ; Ακόμα και αυτά τα ημίμετρα, δεν έχουν αντίκρισμα. Οικονομικό αντίκρισμα από το άρθρο 7 δεν φαίνεται. Ευχολόγια φαίνονται στο άρθρο 7. Τελικά τι θα κάνουμε; Θα πάμε σε αυτήν τη λογική που χρησιμοποιήθηκε κατά τη συζήτηση επί της αρχής του νομοσχεδίου, ότι αντί να έχουμε εκατό χιλιάδες ανέργους καλύτερα είναι να έχουμε μισούς, αλλά οι υπόλοιποι μισοί με μισό μεροκάματο, με μισή ζωή; Γιατί όποιος εργάζεται τις μισές ώρες, με πολιτική ομηρία, τελικά έχει μισή ζωή. Και αυτό προσπαθεί να κάνει το νομοσχέδιο και γι’ αυτό θα πρέπει να το σκεφθούμε πάρα πολύ. Ο κόσμος βρίσκεται πράγματι σε απελπισία. Όντως θα προστρέξουν πολλοί για το μισό μεροκάματο. Το ίδιο θα συμβεί και με γυναίκες. Το νομοσχέδιο θέλει να καλύψει την οδηγία της Λισσαβόνας για τη γυναικεία απασχόληση. Η οδηγία αυτή όμως δεν λέει ότι θέλω  μόνο να πετύχω το απόλυτο ποσοστό της μείωσης της ανεργίας των γυναικών, αλλά θέλω να πετύχω τη διάχυση της γυναικείας παρουσίας  στην εργασία, στην πολιτική, στη δράση γενικά. Και διάχυση σημαίνει  οκτάωρο στην εργασία, κανονική εργασία. Και σημαίνει επίσης και αξιοπρεπή εργασία για τη γυναικεία απασχόληση. Σε καμία περίπτωση και αυτή και οι επόμενες ρυθμίσεις που θα έρθουν δεν εκπληρώνουν αυτό το οποίο έχει τεθεί ως στόχος εδώ και χρόνια στην Ευρωπαϊκή Ένωση για το θέμα της γυναικείας απασχόλησης και το λεγόμενο mainstreaming δηλαδή της διάχυσης της γυναικείας παρουσίας σε όλους τους τομείς, της εργασίας και της κοινωνίας. 
      Έρχομαι στις βασικές αδυναμίες του νομοσχεδίου, γιατί σε καμία περίπτωση δεν συμφωνούμε με αυτό, όσο κι αν φαίνεται ότι πάει να καλύψει κάποιες τρύπες. Δεν είναι έτσι τα πράγματα. Εδώ εισάγονται πολύ ουσιαστικά θέματα , που όλοι μας, από οποιαδήποτε παράταξη κι αν είμαστε, σε αυτήν την Αίθουσα θα πρέπει να τα σκεφθούμε σοβαρά. Τι γίνεται στο άρθρο 1; Καλούνται οι φορείς μη κερδοσκοπικού χαρακτήρα -και προστέθηκε εδώ- και η ΕΕΤΑΑ για να δώσει πιο αξιόπιστο σχήμα αλλά και για να μας πάει πιο πονηρά ότι δεν θα χρησιμοποιήσουμε πολύ τους άλλους φορείς, αλλά μέσω της ΕΕΤΑΑ, των δικών μας, θα κάνουμε τις προσλήψεις με τον τρόπο που θα τις κάνουμε. Ας το αφήσουμε αυτό και ας δούμε πώς θα χρησιμοποιηθούν οι φορείς. 
      Ποιοι θα είναι αυτοί οι φορείς; Τι προϋποθέσεις πρέπει να έχει το καταστατικό τους που να αποδεικνύει ότι είναι μη κερδοσκοπικού χαρακτήρα; Τι προϋποθέσεις θα έχουν για να προστρέξουν στην προγραμματική σύμβαση που θα έλθουν να υπογράψουν με το άρθρο 2; Θα έχουν εξειδίκευση, θα έχουν τεχνογνωσία, θα έχουν ένα, δύο, τρία  χρόνια λειτουργίας ή θα δημιουργηθούν μετά την ψήφιση αυτού του νομοσχεδίου για να κάνουν ακριβώς αυτό το οποίο έχουμε εμείς πίσω από το μυαλό μας; Να κάνουν δηλαδή μόνο τις προσλήψεις και τίποτε άλλο; Εμείς θέλουμε αυτοί οι φορείς να συμβάλουν, να συνεργαστούν και με το κράτος και με την τοπική αυτοδιοίκηση, αλλά αυτό σημαίνει συνεργασία μέσα από προϋποθέσεις και κριτήρια και συνεργασία για να προσφέρουν την εθελοντική τους προσφορά και πολλές φορές και την εξειδικευμένη γνώση τους. Δεν μπορούν να προσφέρουν τίποτε άλλο και δεν θέλουν αυτοί οι φορείς να προσφέρουν τίποτε άλλο. Θέλουν μάλιστα να σταματήσει μέχρι τώρα η δοσοληψία και η εξαίρεση που έχουν αυτοί οι φορείς και κυρίως οι μη κυβερνητικές οργανώσεις με το κράτος. Θέλουν να είναι ανεξάρτητοι, για να μπορούν να προσφέρουν ανεξάρτητα και τις υπηρεσίες τους σ’ αυτόν τον πολύ ευαίσθητο κοινωνικό αλληλέγγυο τομέα.
      Εν πάση περιπτώσει, θέλουν και από την άλλη πλευρά και το θέλουμε κι εμείς -να αξιολογούνται με κριτήρια. Δηλαδή θα προστρέξουν πέντε οργανώσεις που σας λέγω εγώ ότι μπορεί να είναι και γνωστές και παλιές οργανώσεις. Δεν θέλω να αναφερθώ σε μερικές για να μην κάνω διάκριση. Πώς απ’ αυτές τις πέντε γνωστές και καλές που δραστηριοποιούνται στο περιβάλλον παραδείγματος χάρη ή στην προστασία ή στις έκτακτες ανάγκες κλπ., θα κάνετε επιλογή; Ποια θα είναι τα κριτήρια; Θα είναι τα κριτήρια αν τελικά θα δεχθούν να κάνουν τις προσλήψεις όπως θα τους πείτε εσείς; Το είπαμε τόσες φορές. Τουλάχιστον κάντε αυτήν τη συμπλήρωση. Στο άρθρο 1 βάλτε στοιχειωδώς πέντε κριτήρια, πέντε προϋποθέσεις. Γιατί μας εξωθείτε στα άκρα μ’ αυτό το θέμα; Γιατί δεν το συμπληρώνετε; 
      Προγραμματικές συμβάσεις. Χωρίς, λοιπόν, αυτές τις προϋποθέσεις, θα κληθούν να υπογράψουν προγραμματικές συμβάσεις. Από την άλλη πλευρά και άλλα λείπουν από το νομοσχέδιο, για να μπορεί να υπογραφεί μία φερέγγυα προγραμματική σύμβαση που και να λειτουργήσει, αλλά και να προσφέρει κοινωνικό έργο, γιατί είναι ευαίσθητος ο κοινωνικός τομέας και να κάνει ακόμη –παρ’ όλο που δεν συμφωνούμε εμείς- και την αξιοποίηση αυτού του ανθρώπινου δυναμικού, το οποίο αυτή τη στιγμή βρίσκεται σε απελπισία, γιατί συζητάμε ότι αυτός ο φορέας πρέπει να δείξει ιδιαίτερη ευαισθησία στο πώς θα κάνει αυτές τις προσλήψεις και πώς θα αξιοποιήσει αυτό το προσωπικό, που, πάλι λέμε, θα πάει με μισή δουλειά, με μισό μεροκάματο, με μισή ζωή, με συνεχή πολιτική ομηρία. Είναι πολύ σοβαρές, λοιπόν και οι προγραμματικές συμβάσεις.
      Θέλω να τονίσω ακόμη κάτι. Ορισμένες απ’ αυτές τις δράσεις που αναφέρονται στο άρθρο 3 -όπως είναι οι σχολικοί φύλακες- δεν μπορείτε να τις πάτε στη μερική απασχόληση. Δεν μπορείτε να έχετε μέχρι τώρα σε εκκρεμότητα τους σχολικούς φύλακες, να μην έχετε λύσει το θέμα τους και όλοι εδώ να σκεφτόμαστε ότι αυτοί οι τρεις χιλιάδες άνθρωποι μετά από αυτές τις ρυθμίσεις, παίρνοντας και κάποια μπόνους, θα οδηγηθούν στη μερική απασχόληση. Λύστε τουλάχιστον το πρόβλημα αυτό. Μάλιστα σας έχουμε καταθέσει και μια τροπολογία. Τουλάχιστον περάστε αυτήν. Να μη φανεί τουλάχιστον ότι και γι’ αυτούς που ασχολήθηκαν και με τη φύλαξη των σχολικών κτιρίων και με την κοινωνική φροντίδα στο σπίτι, τους οδηγείτε σήμερα από ένα καθεστώς πλήρους απασχόλησης σε ένα καθεστώς μισής απασχόλησης. Δηλαδή εδώ έχουμε ομάδες εργαζομένων κανονικά, που τους πάτε πίσω. 
      Και τελειώνω με ένα τελευταίο, κύριε Πρόεδρε. Είναι το θέμα των σχέσεων των δύο οργάνων, του νομοθετικού οργάνου και της τριμελούς επιτροπής, που και τα δύο ασχολούνται με την προώθηση και την έγκριση των επιχειρησιακών αυτών σχεδίων που συντάσσουν είτε οι υπηρεσίες είτε η τοπική αυτοδιοίκηση.
      Η τριμελής επιτροπή είναι ο περιφερειάρχης κλπ. Θα την έβλεπε κανείς ως τριμελή επιτροπή ελέγχου. Αλλά και στο γνωμοδοτικό συμβούλιο υπερτερούν τα κρατικά όργανα. 
      Εδώ εγώ σας ρωτώ το εξής: Η τοπική αυτοδιοίκηση όσον αφορά την ανεξαρτησία του προγραμματισμού της από πού θα την έχει; Ο έλεγχος της σκοπιμότητας εδώ με την τριμελή επιτροπή και με το γνωμοδοτικό συμβούλιο, θα γίνεται κατά κόρον γι’ αυτά τα επιχειρησιακά προγράμματα. Εγώ δεν θα είχα αντίρρηση να γίνονται οι υπόλοιποι έλεγχοι. Και βέβαια να γίνονται, στο αν τηρούνται οι συμβάσεις κλπ. Η σκοπιμότητα, όμως, για τα επιχειρησιακά σχέδια κλπ., για δύο-τρία πράγματα που προτείνει η τοπική ή η νομαρχιακή αυτοδιοίκηση; Έναν εκπρόσωπο έχει στο γνωμοδοτικό συμβούλιο η τοπική αυτοδιοίκηση και ένα η νομαρχιακή.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ούτε εκεί νομίζω ότι διευκολύνεται…
      ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Ξηροτύρη.
      Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
      Κύριε Πρόεδρε, έχουμε πράγματι ένα πολύ σημαντικό νομοσχέδιο. Επί της αρχής προχθές έκανα κάποιες παρατηρήσεις και εν αρχή ην το πολιτικό σύστημα. Χαίρομαι, γιατί η Νέα Δημοκρατία άρχισε να αντιλαμβάνεται τη σημασία της παρουσίας της στο Κοινοβούλιο. Θα πρέπει να αντιληφθεί, όμως, ότι δεν πρόκειται να πάρει εξουσία εάν δεν έχει εκπρόσωπο που να μοιράζει παιχνίδι. 
      Εμείς, αγαπητοί συνάδελφοι, πήραμε το 1977-1981 την εξουσία, γιατί είχαμε εκπροσώπους –τον Γιάννη τον Αλευρά, τον Χαραλαμπόπουλο, το μακαρίτη Κουτσόγιωργα κλπ.- οι οποίοι μοίραζαν παιχνίδι. Καθόριζαν ποιοι θα μιλήσουν, ποιους στόχους και ποιοι θα χτυπήσουν και πώς θα αναπτύξουν το πρόγραμμά μας. Και έτσι πήραμε πανηγυρικά την εξουσία το 1981. Με τον τρόπο που φέρεσθε εσείς, με τους ελεύθερους ακροβολιστές και σκοπευτές, φοβάμαι ότι ο Κώστας ο Καραμανλής δεν θα τα καταφέρει μόνος του. Ο Κώστας Καραμανλής δεν μπορεί μόνον αυτός να μοιράζει παιχνίδι. Αυτός συνθέτει την ομάδα και καθορίζει το σύστημα. Αυτό να το λάβετε σοβαρά υπόψη σας. Ο Κοινοβουλευτικός σας Εκπρόσωπος εδώ πρέπει να μοιράζει και στο τέλος να συνθέτει τις απόψεις σας.
      Κύριε Υφυπουργέ, ελπίζω να διαβιβάσατε στον κύριο Υπουργό, τον κ. Σκανδαλίδη, τις ευχαριστίες μου σχετικά με την Εύβοια. Μια και μιλάμε για νομοσχέδιο ανεργίας, να του πείτε ότι τα μπάζα είναι ακόμα στο δρόμο από την Αιδηψό ως τη Λίμνη –από τα τουριστικότερα μέρη της Ελλάδος- και η νομαρχία αγρόν αγοράζει. Ας το έχει υπόψη του προκειμένου να σκεφθεί πώς μπορεί να ασκήσει την εποπτεία. 
      Κύριε Πρόεδρε, στο νομοσχέδιο αυτό τα βασικά στοιχεία είναι οι δράσεις κοινωνικού χαρακτήρα. Κατ’ αρχήν είναι η μερική απασχόληση. Προχθές είχα την ευκαιρία να αναπτύξω πώς ο τέως Διοικητής της Τραπέζης της Ελλάδος κ. Παπαδήμος στην τελευταία έκθεσή του αναπτύσσει το θέμα της μερικής απασχόλησης. Δυστυχώς κανένα από αυτά τα σημεία δεν υποβοηθείται ή δεν βραβεύεται από το νομοσχέδιο αυτό. Ούτε η εξειδίκευση ούτε οι ανάγκες κάποιων προσώπων, όπως οι μητέρες, να έχουν μερική απασχόληση και αρκετοί άλλοι. 
      Ας έρθουμε, λοιπόν, στις δράσεις κοινωνικού χαρακτήρα και βεβαίως στο νόημα του νομοσχεδίου. Είναι απαραίτητες αυτές οι διατάξεις -η θέσπιση- για την κατοχύρωση της δημοκρατίας, της πολιτικής, της κοινωνικής και της οικονομικής.
      Προ ημερών, κύριε Πρόεδρε, είχαμε τη γιορτή της δημοκρατίας. Και άκουσα την Κυβέρνηση διά στόματος του Προέδρου της Δημοκρατίας να λέει ότι «ο καθένας πρέπει να σκέπτεται τι λέει και τι πράττει και να αποφεύγει ό,τι βλάπτει τη δημοκρατία». Τριάντα χρόνια στο Κοινοβούλιο δεν είχα μάθει ότι η ελευθερία της έκφρασης, η ελευθερία του στοχασμού, η διατύπωση απόψεων είναι κίνδυνος για τη δημοκρατία. Δεν είχα ποτέ μάθει ότι ξέρετε, οι σκέψεις μπορούν να βλάψουν τη δημοκρατία. 
      Βεβαίως η δημοκρατία έχει κάποια προβλήματα. Να το αντιληφθούν οι σύμβουλοι του κυρίου Προέδρου της Δημοκρατίας, η Κυβέρνηση. Τα προβλήματα, όμως, αυτά είναι από αλλού. Τα προβλήματα είναι από αυτά λόγου χάρη που κυνηγάει η Κυβέρνηση. Προσπαθεί να διατάξει την  πτώση των τιμών. Πώς θα γίνει η πτώση των τιμών, αν δεν υπάρχει υπερπροσφορά αγαθών; Αυτό είναι απλό. Το ξέρουν οι πρωτοετείς όχι τώρα πλέον των πανεπιστημίων αλλά του λυκείου. Υπάρχει τέτοιο θέμα.
      Δεύτερον, γνωρίζουμε όλοι ότι στην ελληνική κοινωνία σήμερα, στον κοινωνικό χαρακτήρα και στις κοινωνικές δράσεις, τους νέους προσελκύουν τα επαγγέλματα αυτά που έχουν σχέση με την γυναικεία παρουσία, τη μίνι φούστα, είπα προχθές, και ας μου συγχωρεθεί η έκφραση. Δεν βρίσκω καλύτερη. Δεν είδα κανέναν νέο να ενδιαφέρεται για παραγωγικό επάγγελμα. Είπα οικοδόμο, είπα οξυγονοκολλητή, είπα σιδηροκολλητή, είπα καλουπατζή, χίλια πράγματα. Παραγωγικό επάγγελμα. Κάποιος που να παράγει εισόδημα. Να γίνει αγρότης. Δεν είδα καμιά πληροφόρηση, καμιά δράση που να πείθει τους νέους να πάνε προς αυτές τις παραγωγικές δράσεις.
      Ο δε Πρόεδρος της Δημοκρατίας έψεξε την κατάσταση, λέγοντας ότι παρατηρείται πως η επέτειος έχει αποκτήσει μια χροιά κοσμικότητας, που είναι ασυμβίβαστη με τα δρώμενα. 
      Θα έπρεπε, λοιπόν, να δουν οι σύμβουλοι του Προέδρου της Δημοκρατίας ότι η Προεδρία της Δημοκρατίας έχει και μια τέτοια αποστολή, αφού είναι υπεράνω εξουσίας.
      Διαβάζω ακριβώς τα λόγια του Προέδρου: «Παρατήρησα ότι η επέτειος έχει αποκτήσει μια χροιά κοσμικότητας, που είναι ασυμβίβαστη με το νόημά της.» Και βέβαια είναι ασυμβίβαστη. Η δημοκρατία έχει ανάγκη από αυτό που σας είπα, από παραγωγικότητα. Η χώρα για να σταθεί, έχει ανάγκη από κατοχύρωση της παραγωγής. Εάν η Ελβετία βρίσκεται εκεί που βρίσκεται είναι γιατί έχει παραγωγή και μπορεί να ζήσει μόνη της υπό οποιεσδήποτε συνθήκες. Αυτό είναι στις δράσεις της Προεδρίας της Δημοκρατίας.
      Είδατε μήπως καμία ενέργεια της Προεδρίας της Δημοκρατίας –εννοώ της Κυβέρνησης- ως συμβολή που να τονώνει, που να υποδεικνύει στους Έλληνες νέους να επιδιώξουν και να επιλέξουν παραγωγικά επαγγέλματα, όπως αυτό του αγρότη, του παραγωγού σκυροδέματος, του εργάτη που σκάβει, που παράγει, που δημιουργεί; Τίποτα από όλα αυτά! Αυτά πρέπει να σκεφτούν.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, γιατί έχω μόνο έξι λεπτά; Όταν μιλούν οι άλλοι δέκα λεπτά, εμείς να έχουμε τουλάχιστον οκτώ. Μη με αδικείτε!
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεδίκογλου, μιλήστε για το θέμα και τα άρθρα του νομοσχεδίου και όχι για τις δηλώσεις του Προέδρου της Δημοκρατίας.
      ΒΑΣΙΛΗΣ ΚΕΔΙΚΟΓΛΟΥ: Αυτά, λοιπόν, αφορούν -για να κλείσω αυτό το ζήτημα- τους συμβούλους του ρυθμιστή του πολιτεύματος της δημοκρατίας. Ο Γεώργιος Παπανδρέου, ο Βενιζέλος και άλλοι πολιτικοί είχαν πει ότι ο ρυθμιστής του πολιτεύματος έχει τους συμβούλους του, αλλά ταυτόχρονα είναι και σύμβουλος των συμβούλων του. Δεν ξέρω πόσοι από τους εδώ εκπροσώπους του ελληνικού λαού γνωρίζουν την Προεδρία της Δημοκρατίας, το Προεδρικό Μέγαρο ή πόσοι από αυτούς χρησιμοποιήθηκαν ως ακροατές –ως «ακροαστές» θα έπρεπε να ήταν η λέξη- των όσων συμβαίνουν στην κοινωνία για να έχει ο Πρόεδρος την πληροφόρηση και να είναι και σύμβουλος των συμβούλων του. Αυτό είναι το ένα θέμα.
      Τώρα πάμε στα επί μέρους ζητήματα. Κύριε Πρόεδρε, σας ερωτώ: Υπάρχει κράτος του οποίου τα σχολικά κτίρια φυλάσσονται χωριστά; Μόνο εάν είναι σαλεπιτζίδικο το κράτος. Αλλά όταν τα κτίρια φυλάσσονται χωριστά, είναι δυνατόν οι φύλακες να είναι μερικής απασχόλησης; Με ποια υπευθυνότητα; Είμαστε κράτος ή σαλεπιτζίδικο; Εντάξει για τη μερική απασχόληση, αλλά όχι και οι σχολικοί φύλακες να είναι μερικής απασχόλησης. Πρέπει να έχουν μια συνέχεια.
      Μάλιστα θα έπρεπε να μετατίθενται, να παραδίδει ο ένας στον άλλον και να έχουμε και μια πραγματική απογραφή για το τι παραλαμβάνουν και τι παραδίδουν και όχι να έρχεται ο εκλεκτός συνάδελφος του Κ.Κ.Ε. και να δίνει αγώνα για να έχουμε μόνιμης απασχόλησης σχολικούς φύλακες.
      Επίσης, τι θα πει μερική απασχόληση για αυτούς που έχουν σχέση με την κοινωνική φροντίδα; Έχουμε κάποιον ηλικιωμένο ή κάποιον ασθενή που απολαμβάνει κάποια φροντίδα –χαίρομαι που με παρακολουθεί ο κ. Σμυρλής που έχει πλησιάσει τα κοινωνικά ζητήματα και δείχνει ιδιαίτερη ευαισθησία για αυτά- και θα του πούμε ότι λήγει η σύμβαση αυτού που τον φροντίζει και θα τον εγκαταλείψει; Έχετε ποτέ σκεφτεί τι σημαίνει η σχέση του ασθενούς με αυτόν που τον φροντίζει;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μέσα στο νομοσχέδιο αυτό βλέπουμε διατάξεις για το Συμβούλιο. Αναφέρεται ότι το Συμβούλιο γνωμοδοτεί για το σχεδιασμό των δράσεων παροχής υπηρεσιών κλπ. 
      Πρώτα- πρώτα πρέπει να καταλάβετε ότι δυνατότητα απασχόλησης στη χώρα υπάρχει. Η χώρα πάσχει από έλλειψη παραγωγής σε όλους τους τομείς. Καταλάβετε το αυτό! Το δείχνει η ακρίβεια. Λέτε ως Κυβέρνηση ότι το εισόδημα ανεβαίνει κάθε χρόνο 3%. Ε, αφού ανεβαίνει το εισόδημα, θα ανέβει και η ζήτηση. Ανεβαίνει όμως η παραγωγή ή ανεβαίνει μόνον η εισαγωγή ακόμα και της ντομάτας, του βασιλικού, των κρεμμυδιών και οτιδήποτε άλλου; Το έχετε σκεφτεί αυτό; 
      Έχετε σκεφτεί ότι είμαστε μια αγροτική χώρα με κατ΄ εξοχήν πλεονεκτήματα στη γεωργική παραγωγή, ότι δεν υπάρχει κανένα ενδιαφέρον για γεωργική παραγωγή και έτσι εισάγουμε τα πρωτογενή γεωργικά προϊόντα; Έχετε αντιληφθεί ότι προϋπόθεση είναι να υπάρχει παραγωγή και προσφορά στην αγορά; Αυτό είναι το ζητούμενο και όχι αυτό που ακούμε, δηλαδή ότι θα δοθεί διαταγή να πέσουν οι τιμές.
Θέλω να πιστεύω ότι ο φίλος μου ο Κίμωνας κάνει ό,τι μπορεί ο άνθρωπος, αλλά τι να κάνει όταν έρχεται ο εντιμότατος κύριος Πρωθυπουργός και μεταβάλλει την οικονομία της αγοράς με εποπτεία του κράτους σε ασύδοτο νεοφιλελευθερισμό με απαγόρευση και της εποπτείας αυτής.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεδίκογλου.
      ΒΑΣΙΛΗΣ ΚΕΔΙΚΟΓΛΟΥ: Δεν είναι καλώς, κύριε Πρόεδρε. Δεν κανονίζετε εσείς.
      ΠΡΟΕΔΡΕΥΩΝ (Παναγιώτης Σγουρίδης): Οκτώ λεπτά έχετε. Τι άλλο θέλετε; 
      ΒΑΣΙΛΗΣ ΚΕΔΙΚΟΓΛΟΥ: Λογαριασμό θα σας δίνω; Δεν σας δίνω λογαριασμό!
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεδίκογλου, μου δίνετε δεν μου δίνετε λογαριασμό, σας παρακαλώ πολύ να μιλήσετε επί του νομοσχεδίου όχι επί γενικών και αορίστων αρχών και ιδεών. Σας παρακαλώ, λοιπόν.
      ΒΑΣΙΛΗΣ ΚΕΔΙΚΟΓΛΟΥ: Σας παρακαλώ. Λέτε για συμβούλια κοινωνικής δράσης. Ποιας κοινωνικής δράσης; Η απαιτούμενη κοινωνική δράση είναι η προσφορά αγαθών. 
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      Το λόγο έχει ο κ. Ιωαννίδης.
      ΒΑΣΙΛΗΣ ΚΕΔΙΚΟΓΛΟΥ: Αυτά να έχετε υπόψη σας. Έχουμε τον εντιμότατο κύριο Πρωθυπουργό, ο οποίος κατήργησε την οποιαδήποτε εποπτεία στην αγορά και βεβαίως αγωνίζεται το Υπουργείο Ανάπτυξης και ο Υπουργός να ρίξει τις τιμές. Δεν γίνεται. Χωρίς αύξηση της προσφοράς αγαθών και υπηρεσιών δεν γίνεται, κύριε Πρόεδρε, τίποτε. Για όλα αυτά υπεύθυνη είναι η Κυβέρνηση.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ιωαννίδη, έχετε το λόγο.
      ΦΟΙΒΟΣ ΙΩΑΝΝΙΔΗΣ: Κύριε Πρόεδρε, κύριοι συνάδελφοι, σε μια εποχή παρατεταμένης και εκτεταμένης ανεργίας, που είναι όχι μόνο ελληνικό φαινόμενο, έστω και αν στη χώρα μας τα ποσοστά μπορεί να είναι πολύ υψηλά, είναι φυσικό να προβληματιζόμαστε όλοι για την αντιμετώπιση του φαινομένου. Αλλά, απ’ ό,τι ξέρω, δεν βρέθηκε μέχρι στιγμής καμία μαγική λύση παγκοσμίως και δεν υπάρχει  κανένα καθεστώς που να έχει εφεύρει τρόπους επίλυσης του προβλήματος. 
      Μπορεί βεβαίως κάθε κυβέρνηση που έχει την ευθύνη να κρίνεται και να επικρίνεται, ενδεχομένως, ως προς τα αποτελέσματα των προσπαθειών της όχι για την εξαφάνιση αυτού του μεγάλου κακού που είναι στόχος που δεν έχει επιτευχθεί ποτέ και πουθενά αλλά για τον περιορισμό του. Πάντως, κάθε προσπάθεια που τείνει στο να περιορίσει το μεγάλο αυτό κακό της ανεργίας πρέπει κατ’ αρχήν να την αντιμετωπίζουμε θετικά, συνεκτιμώντας το τι είναι χειρότερο ή λιγότερο κακό ή περισσότερο καλό. 
      Προφανώς, εάν κάναμε μία συζήτηση από μηδενική βάση, κανείς μας δεν θα έλεγε ότι είναι καλύτερη η μερική απασχόληση από την πλήρη απασχόληση, για να μη σας πω ότι θα πλειοδοτούσα και θα πρότεινα πλήρη απασχόληση πέντε ωρών την ημέρα, γιατί το μεγάλο θέμα είναι να έχει κανείς και ελεύθερο χρόνο να απολαύσει ό,τι μπορεί να απολαύσει και να βελτιώσει τη ζωή του. Αλλά δεν κάνουμε συζήτηση από μηδενική βάση. Είμαστε μπροστά σε συγκεκριμένες πραγματικότητες. 
      Έχω την εντύπωση και την αίσθηση ότι το νομοσχέδιο που συζητούμε έρχεται να περιορίσει κάπως το κακό, θεσπίζοντας τη μερική απασχόληση με έναν τρόπο με τον οποίο δεν την εισάγει ευθέως στο δημόσιο, αλλά δίνει τη δυνατότητα για κοινωνικές δράσεις, για να απασχοληθεί ένας αριθμός ανθρώπων. Υπό αυτήν την έννοια νομίζω ότι είναι ένα θετικό κατ’ αρχήν νομοσχέδιο. 
      Επιτρέψτε μου τώρα να κάνω ορισμένες παρατηρήσεις, κατ’ αρχήν στο άρθρο 2, κύριε Υπουργέ. Διαβάζω στην παράγραφο 3: «Κατά τα λοιπά εφαρμόζονται για τους κατά τα ανωτέρω μερικώς απασχολουμένους οι γενικότερες διατάξεις της εργατικής νομοθεσίας». Θα προσέθετα για την πληρέστερη διατύπωση: «και της ασφαλιστικής νομοθεσίας». Προφανώς θέλετε να είναι και ασφαλισμένοι, έτσι δεν είναι; Αν δεν κάνω λάθος. Επομένως για να είμαστε ακριβολόγοι, πρέπει να πούμε: «εργατικής και ασφαλιστικής νομοθεσίας».
      Τώρα οι προσθήκες που σήμερα μας δώσατε προφανώς έρχονται για να ικανοποιήσουν και κάποιες από τις παρατηρήσεις της Επιστημονικής Υπηρεσίας της Βουλής. Έτσι δεν είναι; Διότι είναι σωστές οι παρατηρήσεις της Επιστημονικής Υπηρεσίας της Βουλής για το πώς πρέπει να προβλέπονται οι εξουσιοδοτήσεις για την έκδοση προεδρικών διαταγμάτων ή υπουργικών αποφάσεων. Συνεπώς με τη θέσπιση αυτών των κριτηρίων, που -αν δεν κάνω λάθος- περιλαμβάνονται στις προσθήκες που κάνατε σήμερα στο άρθρο 4, αντιμετωπίζεται εν πολλοίς και αυτό.
      Είναι έτσι ή κάνω λάθος, κύριε Υπουργέ; 
      Η Επιτροπή Παρακολούθησης είναι τριμελής και συγκροτείται από τρεις Γενικούς Γραμματείς. Περιέργως αναφέρει το άρθρο ότι με ξεχωριστή υπουργική απόφαση ορίζεται από τον Υπουργό Οικονομίας και Οικονομικών ο Πρόεδρος της Επιτροπής. Γιατί μπερδεύουμε τα πράγματα; Γιατί να μην ορίσουμε τώρα έναν από τους τρεις Γραμματείς Πρόεδρο της Επιτροπής; Γιατί θα πρέπει να εκδοθεί και υπουργική απόφαση; Τι εμποδίζει σε μία τριμελή εκ Γενικών Γραμματέων Επιτροπή να ορισθεί από τώρα με το νόμο ποιος εκ των τριών θα προεδρεύει; 
      Όσον αφορά το άρθρο 6 «Γνωμοδοτικό Συμβούλιο», κατά τη γνώμη μου πρέπει να προστεθούν και οι νόμιμοι αναπληρωτές. Προβλέπεται η εκπροσώπηση πέντε ατόμων αλλά δεν προβλέπεται η αναπλήρωσή τους. Νομίζω ότι για την πληρότητα της σχετικής διάταξης πρέπει να προβλεφθούν και οι νόμιμοι αναπληρωτές.
      Όσον αφορά το άρθρο 7 έχω να κάνω μια παρατήρηση που δεν είναι τόσο ουσιαστική αλλά αποτελεί θέμα κομψότητας και ορθής διατύπωσης ενός κειμένου νόμου. Λέει το άρθρο «επιχορηγήσεις από τον κρατικό προϋπολογισμό ή άλλη πηγή». Τι θα πει «ή άλλη πηγή»; Το καταλαβαίνουμε από τον κρατικό προϋπολογισμό αλλά το «άλλη πηγή» δεν είναι κατανοητό ιδίως όταν αναφέρεται σε σχέση με τον προϋπολογισμό.
      Θα ήθελα τέλος να κάνω μιας γενικής φύσεως παρατήρηση. Άκουσα ότι υπάρχουν τροπολογίες που αφορούν στους σχολικούς φύλακες.
      ΠΡΟΕΔΡΕΥΩΝ (Παναγιώτης Σγουρίδης): Κύριε Ιωαννίδη, θα τις συζητήσουμε αύριο.
      ΦΟΙΒΟΣ ΙΩΑΝΝΙΔΗΣ: Δεν θέλω να αναφερθώ στην τροπολογία. Θέλω απλά να υπενθυμίσω στη Βουλή ότι αν δεν κάνω λάθος ομοφώνως ψηφίσαμε τη σχετική διάταξη του Συντάγματος που απαγορεύει τη μονιμοποίηση και τη μετατροπή σε αορίστου χρόνου…
      ΔΗΜΗΤΡΙΟΣ ΤΣΙΟΓΚΑΣ: Εσείς με τη Νέα Δημοκρατία την ψηφίσατε, όχι εμείς.
      ΦΟΙΒΟΣ ΙΩΑΝΝΙΔΗΣ: Έκανα κατά ένα τμήμα λάθος. Αποδέχομαι το λάθος μου και το διορθώνω.
      Η συντριπτική πλειοψηφία λοιπόν των Βουλευτών λειτουργούντες ως συνταγματικοί νομοθέτες είπαμε ότι με το τόσο κακό που έχει γίνει με τις μονιμοποιήσεις των από τα παράθυρα εισερχομένων στο δημόσιο ή της μετατροπής των συμβάσεων ορισμένου χρόνου σε αορίστου χρόνου, που είναι περίπου μονιμοποίηση, στο μέλλον αυτό απαγορεύεται.
      Επομένως θα πρέπει να είμαστε ειλικρινείς και προς τους ανθρώπους που ενδιαφέρονται και που έχουν κάθε δικαίωμα να ενδιαφέρονται να διατηρήσουν τη θέση εργασίας τους και που θλιβόμαστε όλοι ότι τη χάνουν, λέγοντας ότι συνταγματικά κάτι τέτοιο δεν είναι πια επιτρεπτό.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Η κ. Καλαντζάκου έχει το λόγο.
      ΣΟΦΙΑ ΚΑΛΑΝΤΖΑΚΟΥ: Μου αρέσει που θέλετε να αλλάξετε τον εκλογικό νόμο για να πετύχουμε τη διαφάνεια και εδώ όλες οι πτέρυγες της Βουλής ζητούν συγκεκριμένα κριτήρια για τη μερική απασχόληση και δεν μπορούμε ούτε σε αυτό να συμφωνήσουμε. Ή να πετύχετε να συμφωνήσετε εσείς μάλλον, γιατί εμείς νομίζω συμφωνούμε σε αυτά που θέλουμε.
      Κατ’ αρχήν η μερική απασχόληση δεν είναι καινούργιο δημιούργημα, υπάρχει εδώ και έντεκα χρόνια. Αν υποθέσουμε ότι με τη μερική απασχόληση  προσπαθούμε να δημιουργήσουμε νέες ευέλικτες μορφές εργασίας και να αντιμετωπίσουμε το φαινόμενο της ανεργίας, θα έπρεπε η Κυβέρνηση να είχε δώσει πολλά και διαφορετικά κίνητρα για να μπορέσει να πετύχει κατ’ αρχήν η μερική απασχόληση στον ιδιωτικό τομέα.
      Εκεί θα ήταν η κατ΄ αρχήν επιτυχία και όχι εκ των υστέρων να έρχεσθε να το κάνετε αυτό σε σχέση με το δημόσιο.
      Η κοινωνική οικονομία απαιτεί και συγκροτημένο σχέδιο και όχι μια επιτροπή εκ των υστέρων, η οποία θα γνωμοδοτεί για το πού θα υπάρχουν οι ανάγκες. Ο θεσμός της κοινωνικής οικονομίας ήδη γνωρίζει μεγάλη άνθιση στα κράτη της Ευρώπης. Αν παραδειγματιστούμε από το τι συμβαίνει σε αυτά τα κράτη, θα δούμε ότι δεν πρέπει να βρίσκουμε τις ανάγκες εκ των υστέρων, αλλά να τις βρίσκουμε εκ των προτέρων με ένα συγκροτημένο σχέδιο.
      Τελικά αναρωτιέμαι ποιο είναι το μήνυμα προς την κοινωνία, από τον τρόπο με τον οποίον προσπαθείτε να κάνετε την επιλογή. Το διαβατήριο για τη μερική απασχόληση είναι να έχεις κάρτα ανεργίας. Δηλαδή λέτε σε έναν άνεργο που επί μήνες είναι άνεργος να συνεχίσει να παραμένει άνεργος, γιατί έτσι έχει μεγαλύτερες πιθανότητες να ενταχθεί σε αυτό το πρόγραμμα. Έχουμε τα προγράμματα του ΟΑΕΔ, που έγιναν για να μπορέσει να ανοίξει η αγορά εργασίας, για να αποκτήσουν δεξιότητες οι άνεργοι και να ενταχθούν μέσα στην πραγματική αγορά. Βλέπουμε όμως ότι αυτά τα προγράμματα ανακυκλώνουν την ανεργία. Βλέπουμε ότι τα διάφορα σεμινάρια του ΟΑΕΔ συνεχώς αποτυγχάνουν, γιατί δεν έχουν καταφέρει να ταιριάξουν τον άνεργο σε μια συγκεκριμένη θέση εργασίας. 
      Τώρα δημιουργείτε άλλο ένα εμπόριο ελπίδας εν όψει των εκλογών, ότι δήθεν θα βρεθεί η θέση που φέρνει τους πολίτες ένα βήμα πιο κοντά στο δημόσιο. Εγώ εκπροσωπώ τη Μεσσηνία. Επειδή έχει αποτύχει η περιφερειακή ανάπτυξη, γνωρίζω ότι ακόμα ο κόσμος περιμένει μια πιο στενή σχέση με το δημόσιο για να αισθανθεί πιο σίγουρος. Εσείς παρεμβάλλετε σαν μεσάζοντες τα νομικά πρόσωπα ιδιωτικού δικαίου για τα οποία δεν γνωρίζουμε τι χαρακτήρα θα έχουν. Όμως ο άνθρωπος ο οποίος θα πάει να κάνει την αίτηση, θα αισθάνεται ότι θα εξασφαλιστεί το μέλλον του.
      Όσον αφορά το θέμα της ανανέωσης της σύμβασης, αυτή μπορεί να γίνει σε δύο ή τρεις μήνες μετά τη λήξη της σύμβασης. Ποιος είναι εδώ ο τελικός σκοπός; Είναι να δώσουμε δεξιότητες, κατευθύνσεις σε αυτούς τους ανθρώπους; Όπως αντιμετωπίζετε το θέμα, πάλι τους δημιουργείτε την εντύπωση ότι ανανεώνοντας τη σύμβαση θα έρθουν πάλι πιο κοντά στο πολυπόθητο όνειρο. Κάποια στιγμή πρέπει με τις δεξιότητες που θα παίρνουν οι εργαζόμενοι να διεκδικήσουν μια μόνιμη θέση εργασίας έξω στην ελεύθερη αγορά.
      Διάβασα τα Πρακτικά του Α΄ Τμήματος και σχημάτισα την εντύπωση ότι δεν θέλατε να σπάσετε τα ποσοστά των κατηγοριών που θα ενταχθούν σε αυτό το πρόγραμμα, για να μην υπάρχει τόσος μεγάλος κατακερματισμός. Βλέπω όμως ότι  οδηγούμεθα προς αυτήν την κατεύθυνση. Με τον τρόπο με τον οποίο χειρίζεσθε το θέμα, δεν λύνετε το πρόβλημα. Ακόμη δεν υπάρχει καμία σοβαρή πολιτική για τα άτομα με ειδικές ανάγκες ούτε για τους πολύτεκνους. Για τις μητέρες που έχουν ανήλικα παιδιά επίσης δεν υπάρχει σοβαρή πολιτική.
Και αυτό, γιατί οι μεγαλύτερες πιθανότητες για μία μητέρα που δουλεύει σε μία μικρή επιχείρηση είναι να απομακρυνθεί από το χώρο εργασίας μετά από την εγκυμοσύνη. Τελικά ποιο είναι το κίνητρο; Γιατί δεν χρησιμοποιείτε όλα αυτά τα κονδύλια, τα προνόμια του ΟΑΕΔ, προκειμένου να βοηθήσετε αυτές τις γυναίκες να μείνουν στο χώρο εργασίας; Όλη η στρατηγική οδηγεί στην ανακύκλωση της ανεργίας. 
      Όσον αφορά τους σχολικούς φύλακες, θα ήθελα να πω ότι εάν υπάρχει ένα πράγμα στο οποίο θα πρέπει να δείξουμε ευαισθησία, είναι αυτό το θέμα. Και δεν το λέω τώρα γιατί έχουμε ακροατήριο μέσα στη Βουλή, αλλά διότι πραγματικά πιστεύω, εξαιτίας συζητήσεων που κάθε φορά έχω με γονείς που έχουν παιδιά στο σχολείο –και πρόσφατα στην Πύλο- ότι αυτό είναι το μεγαλύτερό τους άγχος και η μεγαλύτερή τους αγωνία, δηλαδή το πώς θα φυλάσσονται τα σχολεία. 
      Αυτή τη στιγμή υπάρχουν τρεισήμισι χιλιάδες άτομα –αν δεν απατώμαι- που ασχολούνται με οκτάωρες βάρδιες χωρίς τα δώρα και τις άδειες, χωρίς τα διάφορα επιδόματα και τις υπερωρίες. Εάν «σπάσετε» αυτά τα ωράρια σε τετράωρα και θέλετε να καλύψετε και όλα τα σχολεία, τότε θα χρειαστείτε όλο το πρόγραμμα μερικής απασχόλησης μόνο γι’ αυτούς τους ανθρώπους. Άρα, τι κάνετε πάλι; Χώρια που το ποσοστό 50% δημιουργεί πάλι πρόβλημα και χώρια που θέλετε να σπάσετε το ωράριο. Αλλά εγώ ρωτώ: Έτσι θα προχωρήσουμε στον 21ο αιώνα; Εγώ νομίζω ότι προχωράμε, όχι προς τον 20ο, αλλά προς τον 19ο αιώνα. Τίποτα δεν καλύπτεται και τίποτα δεν λύνεται. Καλλιεργούνται μόνο ψεύτικες ελπίδες. Δεν υπάρχει ανάπτυξη. 
      Ο Πρόεδρος της Δημοκρατίας ήταν σήμερα στο Μανιάκι. Εκεί ήμασταν και όλοι οι Μεσσήνιοι. Ο Πρόεδρος της Δημοκρατίας είπε ότι μπορεί τώρα να μην αντιμετωπίζουμε εμπόλεμες καταστάσεις. Σήμερα ο μεγάλος μας στόχος είναι ειρηνικός. Ο στόχος μας είναι να διαπρέψουμε, να αναπτυχθούμε, να γίνουμε οι καλύτεροι στην Ευρώπη και να μην παραμένουμε με αυτά τα τραγικά ποσοστά που δημοσιεύονται καθημερινά και αφορούν τη διαφθορά και την ανικανότητα διαχείρισης του δημοσίου χρήματος, βάσει και της πρόσφατης έρευνας που δημοσιεύτηκε σε εφημερίδα. Εγώ θα συμφωνήσω μ’ αυτό και θα σας παρακαλούσα πάρα πολύ να λάβετε όλα αυτά υπόψη σας εάν πιστεύετε στη διαφάνεια και λαμβάνετε υπόψη τη γνώμη της Βουλής. 
      Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σταύρος Παπαδόπουλος.
      ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, είναι πλέον γνωστό ότι η ανεργία στον τόπο μας, και ιδιαίτερα στην περιφέρεια και ακόμη ειδικότερα στις παραμεθόριες ορεινές και προβληματικές περιοχές, όπως είναι και η ιδιαίτερη πατρίδα μου η Δράμα, μαζί με την υπογεννητικότητα, αποτελούν τον υπ’ αριθμόν ένα κίνδυνο του έθνους. Αναφέρομαι στην υπογεννητικότητα, δηλώνοντας ότι το 2000 σχεδόν σε όλους τους νομούς της Μακεδονίας, οι θάνατοι ήταν περισσότεροι από τις γεννήσεις. Θυμάμαι ότι στην πατρίδα μου την Δράμα υπήρχαν χίλιοι τετρακόσιοι σαράντα τέσσερις θάνατοι περισσότεροι από τις γεννήσεις. 
      Εσείς, κύριε Υπουργέ, η Κυβέρνησή σας γενικότερα, δηλώνετε διαρκώς ότι είστε Κυβέρνηση αγάπης, πρόνοιας, και κοινωνικής αλληλεγγύης. Σας ερωτώ: είναι πρόνοια, αγάπη και κοινωνική αλληλεγγύη η αναλγησία και ο εμπαιγμός απέναντι στους χιλιάδες Ελλήνων ανέργων; Προσπαθείτε αυτήν τη στιγμή με ημίμετρα να δώσετε λύση στο μεγάλο αυτό πρόβλημα των ανέργων Ελλήνων; Είναι αγάπη, πρόνοια και κοινωνική αλληλεγγύη η αναλγησία και ο κοινωνικός αποκλεισμός αυτών των χιλιάδων ανθρώπων και των πολυτέκνων της χώρας από τα κοινωνικά πεπραγμένα σ’ αυτόν τον τόπο; 
      Η ανεργία των νέων στη Δράμα, κύριε Υπουργέ, ξεπερνά το 50%. Το ίδιο όμως συμβαίνει σχεδόν σ’ όλη την περιφέρεια, σ΄ όλες τις παραμεθόριες περιοχές της χώρας, όπου καθημερινά κάτω από αντίξοες συνθήκες αυτοί οι άνθρωποι φυλάνε Θερμοπύλες. 
      Ειλικρινά, κύριε Υπουργέ, περίμενα από σας να δείτε με μεγαλύτερη σοβαρότητα το όλο πρόβλημα της ανεργίας και της υπογεννητικότητας και να φέρετε ένα νομοσχέδιο περισσότερο μελετημένο και όχι τόσο πρόχειρο γεμάτο αντιφάσεις και αποσπασματικότητα. Περίμενα ένα νομοσχέδιο με μεγαλύτερη αγάπη, πρόνοια και αλληλεγγύη απέναντι στους χιλιάδες των Ελλήνων ανέργων, απέναντι στους χιλιάδες νέων που θέλουν να αποκτήσουν οικογένεια και δεν τολμούν, γιατί δεν έχουν άλλους πόρους για να ζήσουν. Οι νέοι δεν παντρεύονται γιατί δεν έχουν εργασία.
      Αυτοί που είναι παντρεμένοι και δεν αποκτούν παιδιά. Γιατί και η εργασία που έχουν δεν είναι αρκετή για να τους προσφέρει εκείνους τους πόρους ώστε να θρέψουν την οικογένειά τους και να μεγαλώσουν τα παιδιά τους. Έτσι βλέπουμε αντί να μεγαλώνει η Ελλάδα συνεχώς να συρρικνώνεται και για να την κρατήσετε φέρνετε εισαγόμενους Έλληνες από την Αλβανία ή από τη Ρουμανία, τους οποίους προσπαθείτε με παράνομο τρόπο να νομιμοποιήσετε, να τους κάνετε Έλληνες, για να κερδίσετε την ψήφο τους. Αυτή είναι η αλήθεια. Η αδιαφορία απέναντι στα προβλήματα που αντιμετωπίζουν οι πολύτεκνες οικογένειες είναι αυτήν τη στιγμή φανερή. Βλέπουμε στο άρθρο 4 ότι προβλέπετε κάποια πράγματα για ορισμένες κατηγορίες ανθρώπων και βάζετε ορισμένα κριτήρια και δεν έχετε μέσα την πολύτεκνη οικογένεια. Για μένα είναι ντροπή γιατί πραγματικά η Ελλάδα αυτήν τη στιγμή κινδυνεύει από υπογεννητικότητα. Δώστε, λοιπόν, κίνητρα στην Ελληνίδα μητέρα να γεννήσει Ελληνόπουλα. 
      Το άρθρο 1 αναφέρεται στο ότι στις δημόσιες υπηρεσίες και στους Οργανισμούς Τοπικής Αυτοδιοίκησης Α΄ και Β΄ βαθμού δίνετε το δικαίωμα να καταρτίζουν προγραμματικές συμβάσεις με νομικά πρόσωπα ιδιωτικού δικαίου. Ποια είναι τα κριτήρια όμως για τους ανθρώπους αυτούς που θα απαρτίζουν αυτά τα πρόσωπα ιδιωτικού δικαίου; Δεν τα ορίζετε και εδώ προσπαθείτε να εξυπηρετήσετε κομματικά σας στελέχη και μάλιστα σε μία περίοδο όπου βρισκόμαστε μπροστά σε εκλογές. Γιατί δεν γίνονται, κύριε Υπουργέ, απευθείας οι συμβάσεις με τις δημόσιες υπηρεσίες ή με τα νομικά πρόσωπα δημοσίου δικαίου; Γιατί ακριβώς θέλετε αυτήν τη στιγμή να εμπαίξετε για άλλη μια φορά τον Έλληνα άνεργο, το νέο άνεργο, που προσπαθείτε να εκμαιεύσετε την ψήφο του στις επόμενες εκλογές. 
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ ) 
      Γι’ αυτό, λοιπόν, δείτε αυτό το πρόβλημα της ανεργίας, είναι σημαντικότατο. Αυτή τη στιγμή οι νέοι βρίσκονται κοινωνικά αποκλεισμένοι και δεν μπορούν να δημιουργήσουν οικογένειες, δεν μπορούν να ζήσουν. Βοηθείστε τους, για να μπορέσουν όχι με ημίμετρα, όχι με προσωρινή εργασία αλλά με πραγματική εργασία να λύσουν το πρόβλημα επιβίωσης και να αποκτήσουν οικογένεια, να γεννήσουν Ελληνόπουλα σ΄ αυτόν τον τόπο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Φλωρίνης έχει το λόγο.
      ΑΘΗΝΑΙΟΣ ΦΛΩΡΙΝΗΣ: Κυρίες και κύριοι συνάδελφοι, ο εισηγητής της Πλειοψηφίας χαρακτήρισε το νομοσχέδιο που συζητάμε σημαντικό, καινοτόμο και με έντονο το άρωμα της κοινωνικής ευαισθησίας. Πολύ όψιμα θυμηθήκαμε την κοινωνική ευαισθησία, κύριε συνάδελφε, μετά από είκοσι χρόνια.
      Μας είπε ότι θα δώσει λύσεις σε μία σειρά από ανάγκες και προβλήματα κοινωνικού προσανατολισμού αλλά και λύσεις στο καυτό πρόβλημα της ανεργίας. Μας είπε ότι δίνει λύσεις σε προβλήματα που μέχρι στιγμής δεν έτυχαν από το κράτος της δέουσας προσοχής. 
      Είκοσι χρόνια τι κάναμε, κύριε εισηγητά; 
      Μας είπε ότι με μέχρι είκοσι ώρες εργασίας την εβδομάδα και μέχρι δύο χρόνια απασχόλησης θα λύσει τα προβλήματα απασχόλησης και ανεργίας, τα οποία, όπως ομολογεί, ταλανίζουν την κοινωνία μας. Μας είπε για να μας προκαταλάβει, ότι το τερτίπι –έτσι το ονόμασε- της μερικής απασχόλησης δεν αφήνει ελπίδες και όνειρα για μονιμοποιήσεις. Γιατί αυτό, λέει, το απαγορεύει το Σύνταγμα. Αφήνει όμως ελπίδες για να τους κρατάμε ομήρους.
      Κυρίες και κύριοι συνάδελφοι, έντονο άρωμα εκλογών και όχι κοινωνικής ευαισθησίας υπάρχει σ΄ αυτό το νομοσχέδιο. Είναι ένα καθαρό προεκλογικό τερτίπι του κ. Σημίτη, αφού ο ίδιος ως γνωστόν, κήρυξε έστω και άτυπα, κύριε Υφυπουργέ, την προεκλογική περίοδο. Είναι ένα νομοσχέδιο προεκλογικό, αποσπασματικό και εντελώς άδικο.
      Είναι προεκλογικό και υποβαθμίζει όχι μόνο την ποιότητα της πολιτικής ζωής, αλλά και την ποιότητα αυτής ταύτης της δημοκρατίας. Είναι αποσπασματικό, γιατί δεν διακρίνεται από κάποιο σχεδιασμό για την πάταξη της ανεργίας. Πού είναι, κύριοι συνάδελφοι, οι τριακόσιες χιλιάδες θέσεις εργασίας που υποσχέθηκε πριν τις εκλογές του 2000 ο κ. Σημίτης;
      Είναι άδικο, αφού δεν υπάρχουν κριτήρια για το πώς θα επιλέγονται τα νομικά πρόσωπα ιδιωτικού δικαίου, ούτε κριτήρια βάσει των οποίων θα επιλέγονται τα φυσικά πρόσωπα που θα προσλαμβάνονται από αυτά τα νομικά πρόσωπα.
      Είναι ένα νομοσχέδιο που δημιουργεί δύο και τρεις κατηγορίες εργαζομένων με διαφορετικά δικαιώματα και υποχρεώσεις, που προσπαθεί να εγκλωβίσει εκλογική πελατεία σαράντα χιλιάδων ψήφων ως πρώτη δόση από ανθρώπους στους οποίους πουλάει ελπίδες για μονιμοποίηση, ενώ γνωρίζετε, κύριε Υφυπουργέ, ότι αυτό απαγορεύεται από το Σύνταγμα.
      Είναι ένα νομοσχέδιο που βρίσκει αντίθετους το 66% των εργαζομένων, βρίσκει αντίθετη την ΑΔΕΔΥ, που ευθέως σας καταλογίζει και σκοπιμότητα ως προς την επιλογή του χρόνου κατάθεσής του.
      Προσπαθείτε με μπαλώματα, κύριε Υφυπουργέ, και με εργαζομένους ομήρους να καλύψετε σοβαρά κενά της Δημόσιας Διοίκησης και να λύσετε το καυτό πρόβλημα της ανεργίας. Προσπαθείτε να δημιουργήσετε ένα φιλολαϊκό προφίλ. Όμως πλανάσθε πλάνην οικτρά. Ο λαός σας γνώρισε, σας έμαθε, σας ξέρει. Δεν σας εμπιστεύονται πλέον.
      Δεν λύνονται με τέτοια νομοσχέδια τα προβλήματα, κύριε Υφυπουργέ. Βεβαίως, εσείς είστε νέος και τέλος πάντων δικαιολογείστε. Ο κ. Σημίτης όμως είναι πολύ παλιός και δεν δικαιολογείται σε καμία περίπτωση. Δεν λύνονται τα προβλήματα –επαναλαμβάνω- της ανεργίας, της απασχόλησης και της Δημόσιας Διοίκησης, ούτε το παρόν νομοσχέδιο εγγυάται σωστή παροχή υπηρεσιών, κύριε Υφυπουργέ.
      Κυρίες και κύριοι συνάδελφοι, οι επιπτώσεις αυτών των πολιτικών, των πολιτικών της ευκαιρίας στις οποίες επιδίδεται η Κυβέρνηση του κ. Σημίτη, είναι δυστυχώς δυσμενέστατες τόσο για τους εργαζόμενους όσο και για το κόστος και την ποιότητα ζωής, αλλά και για την κοινωνική συνοχή.
      Κύριε Υφυπουργέ, με την πολιτική σας διογκώσατε την ανεργία, θέσατε υπό διωγμό και διαλύσατε τους μικρομεσαίους, μειώσατε τον τουρισμό, αφανίσατε τους αγρότες, κλείσατε ή διώξατε από την Ελλάδα τις επιχειρήσεις, βάλατε στην ανεργία χιλιάδες εργαζόμενους, μεταξύ των οποίων, δυστυχώς, και οι πεντακόσιοι μεταλλωρύχοι στην Χαλκιδική. Δημιουργήσατε μια κοινωνία ανέργων, μιζέριας, φτώχιας και δυστυχίας.
      Έρχομαι στα άρθρα τώρα. Στο άρθρο 1, παράγραφος 1, όπως είναι η διατύπωση, οι προσλήψεις γίνονται δυστυχώς χωρίς κριτήρια και αυτό γιατί έτσι σας βολεύει. Στο ίδιο άρθρο, στην παράγραφο 2, με τους περιορισμούς που βάζετε μέχρι είκοσι ώρες την εβδομάδα και μέχρι δύο χρόνια, δημιουργείτε εργαζόμενους δύο ταχυτήτων και –το χειρότερο- τους κρατάτε σε συνεχή ομηρία.
      Στο άρθρο 3 γίνεται μια αόριστη περιγραφή των δράσεων, όπως πολύ καλά το ανέλυσε ο εισηγητής μας.
      Στο άρθρο 4, με τη διόρθωση που κάνατε, δίνετε προτεραιότητα στους εργαζόμενους που απολύονται ομαδικά. Δηλαδή, αν κατάλαβα καλά, έτσι θα βολέψετε και τους πεντακόσιους μεταλλωρύχους της Χαλκιδικής. Αμ, δε! Αν έτσι σκέπτεσθε, σας το λέω προκαταβολικά ότι πλανάσθε. Στο ίδιο άρθρο ξεχάστηκαν, δυστυχώς, οι πολύτεκνοι. Κατά τα άλλα, μιλάμε για έντονο δημογραφικό πρόβλημα στη χώρα μας. Όταν, όμως, έρχεται η ώρα, τους ξεχνάμε πάντα. Στο ίδιο άρθρο και στην παράγραφο 4 γράφετε αόριστα για κάποια κοινή υπουργική απόφαση που θα καθορίζει, λέει, τα πάντα.
      Κυρίες και κύριοι συνάδελφοι, είναι φανερό ότι μ΄ αυτό το σχέδιο νόμου η Κυβέρνηση του κ. Σημίτη επιχειρεί αναμάσημα των προεκλογικών εξαγγελιών του 2000, κάνοντας ασύστολα εμπόριο ελπίδων.
      Κύριο μέλημά σας είναι πώς θα ξεγελάσετε το λαό, πώς θα ακυρώσετε τη μνήμη και την κρίση του. Μόνο αυτό σας ενδιαφέρει. Οι κυβερνώντες γνωρίζουν πολύ καλά ότι κανένας με σωστή κρίση και ζωντανή μνήμη δεν θα τους πιστέψει. Οι σχεδιασμοί τους θα πέσουν στο κενό. Η παταγώδης αποτυχία τους στα χρόνια που κυβερνούν θα αποκαλύψει τα ψεύδη τους. Τα οράματα του λαού είναι σαφώς ισχυρότερα από το στεγανό κομματικό συμφέρον του αχαλίνωτου αμοραλισμού τους. 
      Όλα αυτά που συμβαίνουν τις τελευταίες ημέρες, τα τερτίπια με τη μερική απασχόληση, με την αλλαγή του εκλογικού νόμου, με το άνοιγμα των κωδικών των Βουλευτών, δείχνουν έντονα σημεία πανικού από τα οποία διακατέχεται η Κυβέρνησή σας. 
      Μετά απ’ αυτά που είπα, είναι προφανές ότι καταψηφίζω το νομοσχέδιο. 
      Σας ευχαριστώ, κυρία Πρόεδρε, για την ανοχή σας.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Μαντούβαλος έχει το λόγο.
      ΠΕΤΡΟΣ ΜΑΝΤΟΥΒΑΛΟΣ: Κυρία Πρόεδρε, έχω την εντύπωση ότι ο κ. Μπίστης ως Υφυπουργός στη νέα του αυτή διαδρομή με αρνητικές προϋποθέσεις ξεκινά την πορεία του, με παρατυπίες και προσθήκες της τελευταίας στιγμής, όπως παρατηρήσαμε όλοι, που μας μοιράστηκαν και παράτυπα τις δεχθήκαμε, του ποδαριού τις λέει ο λαός, σε ένα απαράδεκτο νομοσχέδιο που διαπραγματεύεται την πώληση ελπίδας, όπως είπαν όλοι, στα πλαίσια μιας αισχρής διαδικασίας προεκλογικής επαιτείας. Αυτό γίνεται αυτή τη στιγμή. Και αυτή η θέση νομίζω ότι διατυπώθηκε, αφού διαπιστώθηκε απ’ όλες τις πλευρές, απ’ όλους μας αλλά και απ’ όσους μας παρακολουθούν και αγωνιούν. Γιατί προεκλογική επαιτεία; Γιατί κρατάτε ομήρους, κύριε Υφυπουργέ, εξαρτώμενους και διαρκώς ανασφαλείς τους εργαζομένους. Γνωρίζετε άραγε τις ουρές που συγκεντρώνονται από νέους, από ανέργους, από γυναίκες που δήθεν εδώ θέλετε να προστατεύσετε με πασαλείμματα της τελευταίας στιγμής και με τροπολογίες παράτυπες που μας φέρατε εδώ, ανακυκλώνοντας την ελπίδα τόσων ανθρώπων για τη ζωή και το μέλλον τους; Το σκεφθήκατε αυτό; Τα διαπιστώσατε εκεί στην κομμουνιστική διαδρομή που είχατε και απ’ αυτήν τη θητεία προσπαθείτε να έχετε τώρα; Γι’ αυτό σας λέω ότι είναι ανεπιτυχέστατη η προσπάθεια που κάνετε αυτήν τη στιγμή. 
      Γιατί απαξιώσατε, κύριε Υφυπουργέ, και απενεργοποιήσατε το ΑΣΕΠ; Γιατί; Απλά ερωτήματα για να μας καταλαβαίνει και ο κόσμος και να καταλαβαινόμαστε κι εμείς μεταξύ μας. Και περίπου τα ίδια ρωτάει πρώτα ο κόσμος που σας παρακολουθεί κι εμείς τεκμηριωμένα και προσεκτικά. Γιατί δεν προβλέπεται έλεγχος σ’ αυτά τα όργανα που δήθεν θα έχετε στις προσφυγές όσων δεν επιλεγούν; Αν προβλέπεται, παρακαλώ να μου το πείτε. Γιατί δεν αξιοποιούνται οι δυνατότητες που έχουν οι αναπτυξιακές επιχειρήσεις των δήμων; Και λέτε κάπου εδώ ότι θα γίνουν συμβάσεις με τους ΟΤΑ και τις άλλες υπηρεσίες. Δώστε πρώτα στους ΟΤΑ, στις νομαρχίες και στις δημαρχίες τα χρήματα που χρωστάτε και τους έχετε σφίξει τη στρόφιγγα και τους έχετε πεθάνει και μετά συζητείστε γι’ αυτές τις συμβάσεις που θέλετε να κάνετε για τους ανθρώπους που θέλετε εξαρτώμενους με αγωνία να κάνουν μπλοζόν για ένα κομμάτι ψωμί, που προσπαθείτε να τους το πετάξετε όποτε θέλετε. Σ’ αυτά δώστε απλές λύσεις. Ανοίξτε, λοιπόν, τη στρόφιγγα και δώστε αυτά που χρωστάτε στην Τοπική Αυτοδιοίκηση και μετά κάντε αυτές τις απλόχερες συμβάσεις που θέλετε να κάνετε. Γιατί, κύριε Υπουργέ, είναι πλήρης, τεκμηριωμένη και διατυπωμένη η αντίθεση που έχει το επιστημονικό συμβούλιο της Βουλής και σας τα εκθέτει ένα προς ένα, σας τα λέει με λεπτομέρειες σε όλες τις ενστάσεις, για το ποσοστό του 60%, για τις γυναίκες ένα άλλο ποσοστό που θέλετε να βάλετε στο άρθρο 4 και όλα σας τα εξηγεί και δείχνει την αντίθεσή του. Και βέβαια με πιέζει ο χρόνος και δεν μπορώ να σας αναπτύξω θέματα που κι εμείς έχουμε επισημάνει ή θα θέλαμε ενδεχομένως να βελτιώσουμε. 
      Προσπαθούμε όλοι να σας πείσουμε να ακούσετε αιτήματα όπως των σχολικών συμβούλων, όπως των εργαζομένων με δύο τρόπους και μεθόδους στα κέντρα εξυπηρέτησης πολιτών που κι εκείνοι σας παρακολουθούν και όλοι, πολύ μεγάλες κατηγορίες που πλέον μ΄ αυτόν τον τρόπο έχετε κάνει να εξαρτώνται. 
      Γι΄ αυτό σας μίλησα για προεκλογική επαιτεία και το ξανατονίζω. 
      Μη γελάτε, κύριε Υπουργέ. Αν θέλετε να αρχίσουμε να γελάμε, θα γελάμε, αλλά θα γελάμε μαζί σας και με τα καμώματά σας. Εγώ δεν γελάω.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ.
      ΠΕΤΡΟΣ ΜΑΝΤΟΥΒΑΛΟΣ: Όχι, εγώ παρακαλώ, κυρία Πρόεδρε. Αν αρχίσουμε τα γελάκια, δεν θα σταματάμε να γελάμε. Θα γελάει όλος ο ελληνικός λαός. Το διατηρούμε σε ευπρέπεια και παρακαλώ πάρα πολύ να με ακούσει.
      Γιατί το 2000, κύριε Υπουργέ, ο κύριος Πρωθυπουργός –δεν ξέρω αν τον παρακολουθούσατε τότε- έλεγε για τριακόσιες χιλιάδες προσλήψεις και σήμερα φθάνουμε σε τριάντα χιλιάδες συμβασιούχους, μερικώς απασχολούμενους και με αγωνία ανθρώπους, ουρές να περιμένουν. Αυτή είναι επίσης μία ερώτηση που χρειάζεται απάντηση.
      Έχετε κάνει πολλές επιτροπές και συστάσεις χωρίς προέδρους, κύριε Υφυπουργέ: Τριμελής επιτροπή στην οποία αναθέτετε αρμοδιότητες και στις οποίες αναφέρεται και το Επιστημονικό Συμβούλιο. Πενταμελής επιτροπή γνωμοδοτικού συμβουλίου υπηρεσιών κοινωνικού χαρακτήρα με συγκρότηση και αρμοδιότητες. Βλέπω πολλές επιτροπές, αλλά λύσεις δεν βλέπω. Ανακύκλωση ελπίδας παρατηρούμε όλοι. Προβλήματα άλυτα διαπιστώνουμε όλοι και ένα ακόμη ερωτηματικό.
      Εγώ πιστεύω ότι και μ΄ αυτό το νομοσχέδιο –με αυτό το πασάλειμμα που πάει να γίνει- αυτή η πρόχειρη διαπραγμάτευση που προσπαθείτε να κάνετε, δείχνει και σ’ αυτή τη φάση –και από σας δυστυχώς- ότι ούτε την πρόθεση ούτε τη δυνατότητα έχετε ως Κυβέρνηση, αλλά και ως πρόσωπο, να δείξετε κοινωνικό πρόσωπο όπως το περίμενε πολύ μεγάλο κομμάτι του κόσμου και αυτήν τη φορά.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Καλαφάτης.
      ΣΤΑΥΡΟΣ ΚΑΛΑΦΑΤΗΣ: Κυρία Πρόεδρε, κύριοι συνάδελφοι, με το νομοσχέδιο αυτό η Κυβέρνηση προσπαθεί να βρει μια δίοδο στα αδιέξοδα που έχει οδηγηθεί η ίδια από δικές της πολιτικές, από δικές της επιλογές και μέσα από δικές της εξαγγελίες, εξαγγελίες οι οποίες απαντούν στο πρόσωπο του ίδιου του Πρωθυπουργού λίγο πριν τις εκλογές του 2000 και σύμφωνα με τις οποίες τότε, προεκλογικά, ο Πρωθυπουργός υποσχόταν τριακόσιες χιλιάδες νέες θέσεις εργασίας. Είναι μια πολιτική που έχει φανεί τελικά ότι είναι πραγματικά ανερμάτιστη, πολιτική που ουσιαστικά οδήγησε ώστε κάθε σπίτι να έχει και έναν άνεργο.
      Με το νομοσχέδιο αυτό λοιπόν, η Κυβέρνηση ουσιαστικά τονίζει τα εξής πράγματα: Πρώτον, τονίζει την οικτρή αποτυχία της στον τομέα της απασχόλησης και της εύρεσης εργασίας. Δεύτερον, τονίζει τον πανικό της, ο οποίος προέρχεται ακριβώς απ΄ αυτήν την ανικανότητα να βρει λύση σε ένα τόσο καίριο θέμα που απασχολεί σε μέγιστο βαθμό την ελληνική κοινωνία.
      Τρίτον, τονίζει την προχειρότητα και τον αποσπασματικό τρόπο με τον οποίο αντιλαμβάνεται και αντιμετωπίζει το μεγάλο αυτό πρόβλημα. Τέταρτον, τονίζει την πολιτική ιδιοτέλεια σύμφωνα με την οποία θέλει να παγιδεύσει ακόμη μια φορά εκατοντάδες χιλιάδες απελπισμένους ανέργους.
      Αυτό το νομοσχέδιο κυριαρχείται κυρίως από αοριστία, από προχειρότητα και από πολιτική σκοπιμότητα. Αοριστία υπάρχει σε όλα τα κύρια άρθρα, τα οποία συνοψίζονται κυρίως στο άρθρο 2, όπου αναφέρονται αορίστως κριτήρια, τα οποία θα τονιστούν με κοινή υπουργική απόφαση σχετικά με τον τρόπο πρόσληψης. 
      Αοριστία υπάρχει στο άρθρο 3, όπου έχουμε μία έκθεση ιδεών αντί να έχουμε συγκεκριμένη καταγραφή των προδιαγραφών. Ενδεικτικά αναφέρω την κοινωνική ενσωμάτωση των μεταναστών, τις έκτακτες ανάγκες της πολιτικής προστασίας, την αντιμετώπιση ειδικών περιβαλλοντικών αναγκών. Νομίζω ότι περισσότερο αόριστο δεν θα μπορούσε να γίνει το γράμμα του νόμου σ΄ αυτήν την περίπτωση. 
      Αοριστία όμως υπάρχει και στο άρθρο 1, όπου αναφέρεται ότι οι δημόσιες υπηρεσίες, οι Οργανισμοί Τοπικής Αυτοδιοίκησης α΄ και β΄ βαθμού και τα νομικά πρόσωπα δημοσίου δικαίου επιτρέπεται να καταρτίζουν προγραμματικές συμβάσεις με νομικά πρόσωπα ιδιωτικού δικαίου μη κερδοσκοπικού χαρακτήρα.
      Πώς θα αποφύγουμε, κύριε Υπουργέ, το φαινόμενο του να «ξεφυτρώνουν» σαν μανιτάρια εταιρίες αγνώστου προελεύσεως, χωρίς υποδομή, χωρίς εμπειρία, όπου επί τούτου θα ιδρύονται, θα καρπούνται αρκετά εκατομμύρια των φορολογουμένων Ελλήνων πολιτών, θα γίνεται η ενοικίαση, ενδεχομένως, κάποιων υπηρεσιών ή ακόμη και των ίδιων των εργαζομένων, και μετά ουσιαστικά θα αφανίζονται; Δεν το έχουμε δει αυτό το φαινόμενο σε παρόμοιες περιπτώσεις; Δεν έχει ουσιαστικά κλονιστεί η αξιοπιστία της ίδιας της Κυβέρνησης πάνω σε τέτοιου είδους μεθοδεύσεις; Είναι δυνατόν να μην υπάρχουν ποιοτικές προδιαγραφές αναφορικά με τους οργανισμούς αυτούς;
      Και υπάρχει φυσικά και αοριστία, που αφορά τους πόρους. Κάποιος συνάδελφος ήδη  αναφέρθηκε στο άρθρο 7, όπου υπάρχει ο χαρακτηρισμός «…από τον κρατικό προϋπολογισμό «ή άλλη πηγή»». Θα μπορούσε κάλλιστα να υπάρχει απλώς μια πηγή, μια άλλη πηγή, και να μην υπάρχει καν ο κρατικός προϋπολογισμός.
      Εκτός αυτών όμως, γενικότερα καταδεικνύεται και μια έλλειψη ολοκληρωμένης στρατηγικής όσον αφορά στο θεμελιώδες δικαίωμα του πολίτη στην εργασία. Ποιες είναι οι συγκεκριμένες ανάγκες της χώρας, αλλά και της τοπικής κοινωνίας; Έχει ασχοληθεί ποτέ η Κυβέρνηση ουσιαστικά; Έχει καταστρώσει έναν ολοκληρωμένο στρατηγικό σχεδιασμό για τα θέματα της απασχόλησης, έτσι ώστε αυτού του είδους οι παρεμβάσεις για τη μερική απασχόληση να αποτελούν ουσιαστικά ένα κομμάτι μιας ολοκληρωμένης πολιτικής και να μην αποτελούν, αν θέλετε, τον πυρήνα μιας πολιτικής η οποία και αποσπασματικό χαρακτήρα έχει, αλλά και καθαρά προεκλογικού, αν θέλετε, ύφους είναι; 
      Ποια είναι τα πλαίσια ανάπτυξης μιας τέτοιας στρατηγικής καταπολέμησης της ανεργίας; Ποιος είναι ο στόχος; Δεν υπάρχει στόχος; Δεν υπάρχει πολιτική, δεν υπάρχει στόχος, δεν υπάρχουν τακτικές, δεν υπάρχει τίποτα στον τομέα εύρεσης εργασίας, δεν υπάρχει τίποτα στον τομέα της απασχόλησης. Η βούληση της Κυβέρνησης, σύμφωνα με την άποψη που επικρατεί, είναι να φανεί ότι κάτι κάνει στο θέμα της εύρεσης εργασίας, στο θέμα της απασχόλησης.
      Κατά την άποψή μου, ουσιαστικά «κρύβει τα σκουπίδια κάτω από το χαλί». Δεν λύνει το πρόβλημα, αλλά κυρίως δεν δείχνει να ενδιαφέρεται για να λύσει το πρόβλημα. Ενδιαφέρεται να μοιράσει ελπίδες, ενδιαφέρεται να εκμεταλλευθεί πολιτικά, κάνοντας ένα ανοσιούργημα, θα έλεγα, σε επίπεδο κοινωνικό. Γιατί το να εμπορεύεται κανείς την ελπίδα για ένα καλύτερο αύριο είναι πάρα πολύ άσχημο πράγμα, ιδιαίτερα όταν το κάνει μια κυβέρνηση. 
      Η ανεργία, κύριε Υπουργέ, δεν καταπολεμάται με αποσπασματικού χαρακτήρα και προεκλογικού ύφους μέτρα και ημίμετρα. Απαιτείται μια συνεπής πολιτική, που θα συνδυάζει εκπαίδευση, ανάπτυξη, απασχόληση. Δυστυχώς, η Κυβέρνηση συνεχίζει να χρησιμοποιεί μεθόδους που ανάγονται στο πολύ μακρινό παρελθόν και εγώ προσωπικά δεν προτίθεμαι να την ακολουθήσω σ’ αυτόν το δρόμο.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, ειλικρινά η πρώτη εμφάνιση του κυρίου Υφυπουργού με την υπεράσπιση αυτού του νομοσχεδίου δεν πείθει κανέναν για τις ιδέες του, που ο ίδιος διαλαλούσε από τηλεοράσεως εις τηλεόρασιν, περί εκσυγχρονιστού.
      Η λέξη «προχειρότητα» είναι η επιεικέστερη την οποία μπορώ να αποδώσω σ’ αυτό το νομοσχέδιο. Η πρώτη και επιεικέστερη, μεταξύ πολλών άλλων! Και πρέπει να πω, -εγώ που έχω πολύ μικρή κοινοβουλευτική θητεία- από όλη την εμπειρία που απέκτησα, ότι πρώτη φορά είδα σε νομοσχέδιο μιάμισης μετά βίας σελίδας –μιάμιση σελίδα έχει το νομοσχέδιο- έξι σελίδες έκθεση της Επιστημονικής Επιτροπής της Βουλής.
      Για πολύ μεγάλα νομοσχέδια -πολύ μεγάλα και σε όγκο, με πάρα πολλά άρθρα και με πάρα πολλές σελίδες- υπάρχει μια έκθεση της Επιστημονικής Επιτροπής μιάμιση, δυο, δυόμισι σελίδες. Ανατρέξτε και θα το δείτε! Και μόνο το γεγονός αυτής της έκθεσης δείχνει την προχειρότητα, με την οποία κατατέθηκε αυτό το νομοσχέδιο και βέβαια τη βιασύνη, η οποία προδιαθέτει και για τους σκοπούς τους νομοσχεδίου, κύριε Υφυπουργέ.
      Τι να διαβάσω; Δεν έχω και το χρόνο. Να διαβάσω μόνο γι’ αυτές τις υπουργικές αποφάσεις ή για τα προεδρικά διατάγματα; Καταλήγει η Επιστημονική Επιτροπή: «Συνεπώς θα ήταν ίσως σκόπιμο να αναδιατυπωθεί η εξουσιοδοτική διάταξη, ώστε να περιλαμβάνονται σε αυτή οι κύριες και βασικές ρυθμίσεις του ζητήματος των κριτηρίων επιλογής κλπ.» -γιατί δεν έχω χρόνο να αναφερθώ περισσότερο.
      Επίσης, κύριε Υφυπουργέ, οφείλω να σας πω ότι πρέπει να είστε περισσότερο προσεκτικός. Σε μιάμιση σελίδα νομοσχέδιο μας φέρατε μια σελίδα προσθήκες-συμπληρώσεις βασικών πραγμάτων. Ξέρετε τι σημαίνει να λέτε στο άρθρο 2 παράγραφος 1 ότι καθορίζονται τα κριτήρια επιλογής με την παράγραφο 3 του άρθρου 4; Και πας στην παράγραφο 3 του άρθρου 4 και δεν υπάρχει τέτοιο κριτήριο! Και ήλθατε σήμερα και το βάλατε! Αυτά δεν δείχνουν σοβαρότητα!
      Να σας πω για το γεγονός ότι περνάτε όλες τις κοινωνικές ομάδες, για να τους «χαϊδέψετε» όλους; Αλλά δεν χαϊδεύονται με τέτοια πράγματα! Ο κόσμος και η ανεργία χρειάζονται πολιτικές και όχι τακτικές κινήσεις! 
      Παραλείπετε το βασικό κορμό της ελληνικής κοινωνίας που λέγεται «πολύτεκνοι». Δεν αναφέρεστε καν στη λέξη «πολύτεκνος»! Σας το είπε και ο κ. Ιωαννίδης. Αιτιολογώ αυτό που ανέφερα -γιατί δυστυχώς έχω ήδη το λόγο τριάμισι λεπτά και λέω για την προχειρότητα. Ο κ. Ιωαννίδης σας είπε ότι θεσπίζετε επιτροπές –γιατί δύο άρθρα από έξι ή επτά άρθρα κάνουν επιτροπές- και δεν προβλέπετε αναπληρωτές. Τι άλλο, λοιπόν, να σας πω για την προχειρότητα;
      Πρέπει να σας πω ότι το νομοσχέδιο είναι ενταγμένο στον προεκλογικό σχεδιασμό του ΠΑΣΟΚ στην περίφημη «Χάρτα» του κ. Σημίτη. Είναι αναποτελεσματικό ως προς τα θέματα της ανεργίας. Δεν εκσυγχρονίζει τη Δημόσια Διοίκηση. 
      Θα σας καταθέσω για τα Πρακτικά το σημερινό δημοσίευμα της έγκριτης εφημερίδος «ΤΑ ΝΕΑ», όπου η χώρα μας είναι πρώτη στη διαφθορά, στη σπατάλη, στην παραοικονομία και στην υποβάθμιση της Δημόσιας Διοίκησης. Αυτά είναι τα προβλήματα που έπρεπε να σας απασχολούν, για να μη διασύρεται η χώρα μας από έκθεση-σοκ της Ευρωπαϊκής Κεντρικής Τράπεζας, κύριε Υπουργέ! Της Ευρωπαϊκής Κεντρικής Τράπεζας, όχι του Θανάση Μπούρα! 
      (Στο σημείο αυτό ο Βουλευτής κ. Αθανάσιος Μπούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Το νομοσχέδιο είναι πρόχειρο, όπως σας είπα, ψευδεπίγραφο που μόνο σκοπό έχει να κάνει εμπόριο ελπίδων χιλιάδων ανέργων, τους οποίους κρατά σε συνθήκες ομηρίας. Ο κύριος Πρωθυπουργός προεκλογικά το 2000 είχε υποσχεθεί τριακόσιες χιλιάδες θέσεις εργασίας και τριακόσιες χιλιάδες θέσεις κατάρτισης από τα προγράμματα του ΟΑΕΔ. 
      Σήμερα τι βλέπουμε; Βλέπουμε τριάντα χιλιάδες θέσεις μερικής απασχόλησης κατά το ίδιο πρότυπο των περίφημων προγραμμάτων STAGE που σας προκαλούμε διαρκώς να μας πείτε από εκείνη την κατάρτιση εάν υπάρχει έστω και ένας, ο οποίος να απορροφήθηκε στην αγορά εργασίας! Και βέβαια σε λίγο θα μας πείτε ότι μειώσατε την ανεργία και αυξήσατε την απασχόληση! Θα προσθέσετε αυτά τα νούμερα και θα τα θεωρήσετε μείωση της ανεργίας και αύξηση της απασχόλησης!
      Επειδή μάλιστα οι μέρες είναι πονηρές, «χρυσώσατε» με μια ηχητικά σωστή έκφραση και εκεί σε αυτές τις περίφημες εταιρείες «απροσδιορίστου» υφής βάζετε και την ΕΕΤΑΑ. Και επειδή πολλοί συνάδελφοι δεν ξέρουν τι πάει να πει ΕΕΤΑΑ, η ΕΕΤΑΑ είναι ένα κρατικό εργαλείο, το οποίο διορίζει ο Υπουργός Εσωτερικών.
      Αυτή τη στιγμή πρόεδρος και διευθύνων σύμβουλος της ΕΕΤΑΑ ο κ. Λαμπρακάκης. Αν θα θυμάστε, ο επί χρόνια συνδικαλιστής στο Δήμο Αθηναίων και στις τελευταίες εκλογές υποψήφιος Βουλευτής με το ΠΑΣΟΚ στο Νομό Αιτωλοακαρνανίας. Νωρίτερα ήταν με την ίδια καταγωγή, ο κ. Απόστολος Κοιμίσης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και βέβαια, το κάνετε για την ΕΕΤΑΑ γιατί βιάζεστε διότι ίσως οι άλλες εταιρείες δεν ξέρουμε με ποιον τρόπο θα συσταθούν, και αν προλαβαίνουν να συσταθούν για να παίξουν το παιχνίδι σας. Αντί να ασχοληθείτε…
      ΒΑΣΙΛΗΣ ΚΕΔΙΚΟΓΛΟΥ: Κύριε Μπούρα, εξηγείστε τι σημαίνουν τα αρχικά ΕΕΤΑ.
      ΑΘΑΝΑΣΙΟΣ ΜΠΟΥΡΑΣ: ΕΕΤΑΑ σημαίνει Ελληνική Εταιρεία Τοπικής Ανάπτυξης και Αυτοδιοίκησης και είναι βέβαια κρατικό εργαλείο.
      Δεν ασχολείσθε με τα τεράστια προβλήματα που έχουν οι ΟΤΑ. Μάλιστα, χθες ένα εκ των μεγάλων οργάνων τους η ΤΕΔΚΝΑ επισκέφθηκε τον πρόεδρό μας, τον Κώστα Καραμανλή για τα τεράστια χρέη τα οποία οφείλει το κράτος προς τους Οργανισμούς Τοπικής Αυτοδιοίκησης από θεσμοθετημένους πόρους.
      Κύριε Υπουργέ, επειδή δεν έχω άλλο χρόνο πρέπει να καταλήξω λέγοντας ότι προσπαθείτε να κρατήσετε σε ομηρία παίζοντας με ένα πολύ ευαίσθητο κομμάτι…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μπούρα, παρακαλώ, ξεπεράσατε κατά πολύ το χρόνο σας.
      ΑΘΑΝΑΣΙΟΣ ΜΠΟΥΡΑΣ: …την ανεργία κυρίως των νέων. Και προσπαθείτε να βάλετε σε ομηρία και εκβιασμό και τους σχολικούς συμβούλους οι οποίοι καλύπτουν πάγιες και διαρκείς ανάγκες και πρέπει οπωσδήποτε οι συμβάσεις τους να μετατραπούν από ορισμένου σε αορίστου χρόνου.
      Σας ευχαριστώ, κυρία Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Και εμείς ευχαριστούμε.
      Το λόγο έχει ο κ. Τζαμτζής.
      ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, απ’ όλους τους ομιλητές ειπώθηκε ότι πραγματικά κάνετε εμπόριο ελπίδας. Αυτό κάνετε. Και ειλικρινά, εγώ αναρωτιέμαι: Είναι το αντάλλαγμα της υπουργοποίησής σας το να έλθετε σήμερα να υπερασπισθείτε ένα τέτοιο απαράδεκτο νομοσχέδιο; Κάνετε πραγματικά μ΄ αυτό το νομοσχέδιο εμπόριο ελπίδας για τους νέους και τις γυναίκες, που τις έχετε χάσει. Ιδιαίτερα στην ελληνική επαρχία η ανεργία καλπάζει. 
      Στην Πέλλα, κύριε Υπουργέ, η ανεργία ξεπερνά με τα επίσημα στοιχεία των εργατικών κέντρων το 30%. Ιδιαίτερα δε φέτος που οι εποχικά εργαζόμενοι στις βιομηχανίες δεν εργάζονται άλλες δεκαπέντε χιλιάδες άνθρωποι εποχικά εργαζόμενοι δεν δουλεύουν.
      Φυσικά, ακολουθείτε πάντοτε την πάγια τακτική: Προεκλογικά προσφέρουμε κάποιες θέσεις για σύντομο χρονικό διάστημα. Αυτό έκανε η Κυβέρνηση μέσω του ΟΑΕΔ μονίμως. Αμέσως μετά τις δημοτικές εκλογές χιλιάδες άνθρωποι έμειναν άνεργοι. Τους είχαν πάρει οι δήμαρχοι για συγκεκριμένο χρονικό διάστημα εντεκάμηνα, οκτάμηνα και πάει λέγοντας. Μόλις τελείωσαν οι εκλογές το Νοέμβριο όλοι αυτοί οι άνθρωποι έμειναν στο δρόμο. Το ίδιο επιδιώκετε και σήμερα. Θα δουλέψουν για συγκεκριμένο χρονικό διάστημα και μετά πολύ όμορφα θα πείτε «ξέρετε δήμαρχοι, αναλάβετε εσείς να πληρώνετε, δημιουργήστε θέσεις εσείς να πληρώσετε». Το κάνατε με τους σχολικούς φύλακες. Το κάνατε με τα προγράμματα για τη φροντίδα των ηλικιωμένων στους δήμους. είναι πάγια η τακτική αυτή την οποία ακολουθείτε. 
      Ιδιαίτερα όμως αυτόν το χρόνο σε κάποιες περιοχές η ανεργία έχει ξεπεράσει κάθε προηγούμενο διότι και η πολιτική σας σε άλλους τομείς είναι απαράδεκτη. Ο αγροτικός τομέας έχει βουλιάξει, οι αγρότες δυσκολεύονται να επιβιώσουν και φυσικά δημιουργούνται χιλιάδες άνεργοι διότι δεν μπορούν να επιβιώσουν από τον αγροτικό τομέα. Η πολιτική σας είναι με το ένα χέρι να δίνετε ψίχουλα και να βάζετε το άλλο χέρι στην τσέπη και να τα παίρνετε πίσω.
      Αναγκάζομαι να καταγγείλω εδώ σε εσάς ότι στην Πέλλα εξαιτίας των ζημιών που υπέστησαν οι αγρότες πήρατε ως Κυβέρνηση μια απόφαση: Να δώσετε τρία ευρώ προκαταβολή για να μπορέσει να επιβιώσει αυτός ο κόσμος.
      Ξέρετε τι κάνατε; Κάνατε το αισχρό, δηλαδή να βάλετε την Αγροτική Τράπεζα να κρατάει τα χρέη των αγροτών απ’ αυτήν την οικονομική ενίσχυση που δώσατε. Αυτό είναι ντροπή! Πρέπει να ντρέπεστε σαν Κυβέρνηση! Γι’ αυτήν την οικονομική ενίσχυση που έπρεπε να δώσετε στους αγρότες, δεν τους αφήσατε ούτε διακόσια ευρώ να πάρουν για να πληρώσουν τους λογαριασμούς τους. 
      Αυτή είναι η πολιτική σας. Είναι πολιτική «στο πόδι», πολιτική απαράδεκτη. Είναι πάγια τακτική σας να δημιουργείτε κάτι νέο και μετά να το «φορτώνετε» στους επόμενους. Μήπως το ίδιο δεν κάνατε με τα ΚΕΠ; Με «φανφάρες» και εκδηλώσεις, προεκλογικά πριν από τις δημοτικές εκλογές, εγκαινιάζατε τα ΚΕΠ σε διάφορους δήμους. 
      Κύριε Υπουργέ, ο Δήμος Εξαπλατάνου –έχω ενοχλήσει το Υπουργείο κατ’ επανάληψη γι’ αυτό- δεν έχει ακόμα πληρωθεί τα χρήματα για τις εργασίες που έχουν γίνει. Αυτό και μόνο το παράδειγμα δείχνει τον τρόπο και τη λογική με την οποία λειτουργείτε. Αυτήν τη στιγμή, το ΚΕΠ Εξαπλατάνου στο Νομό Πέλλας λειτουργεί και δεν έχει αποπληρωθεί. Δεν λειτουργεί το ΚΕΠ Σκύδρας. Απλά βάλατε πινακίδα, για να μπορεί ο δήμαρχος της δικής σας παράταξης να προπαγανδίσει υπέρ του εαυτού του. Όλες αυτές οι πρακτικές δείχνουν τον τρόπο με τον οποίο σκέπτεστε και λειτουργείτε. 
      Στο άρθρο 1 αναφέρεστε στα διάφορα κριτήρια. Λέτε ότι οι Οργανισμοί Τοπικής Αυτοδιοίκησης καταρτίζουν προγράμματα με νομικά πρόσωπα ιδιωτικού δικαίου μη κερδοσκοπικού χαρακτήρα, όπως είναι η ΕΕΤΑΑ. Ας μην μπούμε στην ανάλυση του τι σημαίνει η ΕΕΤΑΑ. Σας ρωτώ και πρέπει να μας πείτε ξεκάθαρα με ποια κριτήρια και πώς θα γίνεται η επιλογή των νομικών προσώπων ιδιωτικού δικαίου, διότι θα κάνετε ό,τι θέλετε και πάλι, δηλαδή αυτούς που θέλετε, για να κάνετε τα παιχνίδια που θέλετε.
      Στο άρθρο 3 μιλάτε για πόρους. Ποιους πόρους; Με την πάγια τακτική σας, φορτώνετε όλα τα προβλήματα στην Τοπική Αυτοδιοίκηση και, φυσικά, εσείς βγάζετε από πάνω την ευθύνη. Εσείς απλά το ξεκινάτε.
      Στο άρθρο 4 που αφορά στις διαδικασίες πρόσληψης, προσπαθείτε πραγματικά να βάλετε κάποια υποτυπώδη κριτήρια. Όμως, ουσιαστικά, για άλλη μία φορά θα κάνετε αυτό που θέλετε, δεν θα υπάρχει ούτε ΑΣΕΠ ούτε κάποια συγκεκριμένη διαδικασία επιλογής. Θα κάνετε αυτό που θέλετε. 
      Στο άρθρο 5 που αφορά στην κατανομή των πόρων, θα σας έλεγα ότι πόρους δίνετε όπου θέλετε. Όπου δεν θέλετε, δεν δίνετε. Σας ανέφερα τα προηγούμενα παραδείγματα. Σε άλλες περιπτώσεις δίνετε χρήματα, σε άλλες δεν δίνετε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, κλείνω.
      Θέλετε να σας αναφέρω και άλλα παραδείγματα; Πριν από λίγο καιρό, δώσατε χρήματα σε δήμους στην Πέλλα και δεν δώσατε στο Δήμο Γιαννιτσών και στο Δήμο Αριδαίας που είχαν το μεγαλύτερο πρόβλημα από τις χιονοπτώσεις. Μάλιστα, ο Δήμος Γιαννιτσών κρατούσε ανοικτό όλο το εθνικό οδικό δίκτυο και τον απορρίψατε, δεν του δώσατε. Γιατί; Γιατί ο δήμαρχος είναι Νεοδημοκράτης.
      Στο άρθρο 6 συστήνετε ένα καθαρά κομματικό όργανο. Εσείς θα τους ορίσετε, είναι συγκεκριμένοι άνθρωποι. Είναι ένα καθαρά κομματικό όργανο. 
      Κύριε Υπουργέ, αυτό το νομοσχέδιο είναι απαράδεκτο, γιατί παίζετε με τον πόνο του κοσμάκη. Δεν έχουν δουλειά οι άνθρωποι, υποσχεθήκατε τριακόσιες χιλιάδες θέσεις εργασίας και θυμάστε τους άνεργους στο παρά ένα, προεκλογικά, με μοναδικό σκοπό και στόχο να αρπάξετε την ψήφο του και τίποτα άλλο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Σπύρου.
      ΣΠΥΡΙΔΩΝ ΣΠΥΡΟΥ: Κυρία Πρόεδρε, κύριοι συνάδελφοι, είχα τονίσει και στην πρωτολογία μου επί της αρχής του νομοσχεδίου ότι ο σημερινός Υπουργός ανταλλάσσει την υπουργοποίησή του με την υπεράσπιση του πλέον «θατσερικού» και νεοφιλελεύθερου νομοσχεδίου, όταν έρχεται να υπερασπιστεί τη μερική απασχόληση κάτω από συνθήκες πραγματικής ομηρίας των ανέργων σε έναν τομέα που αποτελεί πραγματική βόμβα στα θεμέλια του κράτους μας.
      Σήμερα, τα προβλήματα που απασχολούν την ελληνική κοινωνία, είναι η ανεργία, η φτώχεια, το κλείσιμο των επιχειρήσεων, η ακρίβεια, η αποσάθρωση, κύριε Υπουργέ, του παραγωγικού ιστού της χώρας και η απορρύθμιση των εργασιακών σχέσεων. 
      Έρχεστε μ΄ αυτό το νομοσχέδιο, που είναι πρόχειρο, αποσπασματικό, άδικο, με ένα νομοσχέδιο που βρίθει ασαφειών, να ρυθμίσετε τη μερική απασχόληση, ουσιαστικά μοιράζοντας τη φτώχεια σε τριάντα χιλιάδες περίπου ανέργους, σε μία προεκλογική περίοδο που δεν αφήνει κανέναν ανυποψίαστο σ΄ αυτήν την Αίθουσα, όχι μόνο από την πλευρά της Αντιπολίτευσης, αλλά και από την πλευρά όλων των συναδέλφων που θέλουμε να αντιμετωπισθεί το τεράστιο αυτό πρόβλημα. Μας φέρνει στη μνήμη τις προεκλογικές υποσχέσεις του κυρίου Πρωθυπουργού για τριακόσιες νέες μόνιμες θέσεις εργασίας.
      Αλλά πώς να υπάρξουν, κύριε Υπουργέ, θέσεις εργασίας, όταν σήμερα οι ευρωπαϊκοί πόροι, οι εθνικοί πόροι, αντί να επενδύονται, δίνονται στην κατανάλωση και ο πρωτογενής τομέας ουσιαστικά έχει συρρικνωθεί, με αποτέλεσμα οι νέοι να εγκαταλείπουν την ύπαιθρο και η χώρα μας –μία γεωργική σε ένα μεγάλο ποσοστό χώρα- να εισάγει προϊόντα, ακόμα και τα προϊόντα καθημερινής χρήσης για τα νοικοκυριά; 
      ΒΑΣΙΛΗΣ ΚΕΔΙΚΟΓΛΟΥ: Και ραπανάκια και μαϊντανό. 
      ΣΠΥΡΙΔΩΝ ΣΠΥΡΟΥ: Και ραπανάκια, κύριε Κεδίκογλου και μαϊντανό και σκόρδα. Αυτή είναι η πραγματικότητα. Όμως και οι υποδομές όλα αυτά τα χρόνια όφειλαν να έχουν προχωρήσει γιατί κανένα από τα μεγάλα έργα δεν ολοκληρώθηκε. Το κόστος όχι μόνο τριπλασιάστηκε και ξέφυγε το χρονοδιάγραμμα, αλλά και  απεδείχθη από τους ευρωπαϊκούς ελέγχους ότι η ποιότητα αυτών των έργων δεν ήταν στις προδιαγραφές της Ευρωπαϊκής Ένωσης και συχνά έρχονταν αυτές οι επιτροπές για να απεντάξουν αυτά τα έργα, με αποτέλεσμα η χώρα μας να επιστρέφει τεράστια ποσά, όχι μόνο σε έργα κατασκευών, αλλά και στον αγροτικό τομέα, από τις επιδοτήσεις, αλλά  και από άλλα ποσά.
      Καλλιεργείτε, λοιπόν, ελπίδες σε τριάντα χιλιάδες πολίτες με μία ασάφεια που δεν τους δίνει ούτε καν προοπτική. Χρησιμοποιήθηκαν οι σχολικοί φύλακες και εισέπρατταν ένα χρηματικό ποσό. Με τη μερική αυτή απασχόληση, στην πραγματικότητα θα πάρουν πολύ λιγότερα χρήματα. Καλλιεργείται η ελπίδα της ανανέωσης της σύμβασης -και αυτό αναφέρεται μέσα στα άρθρα- μετά από δίμηνη διακοπή, λέτε και θα έχει αντιμετωπισθεί η ανεργία και δεν θα υπάρχουν ενδιαφερόμενοι. 
      Το πρόβλημα της ανεργίας είναι τεράστιο, από τη στιγμή που δεν μπορούμε να το προωθήσουμε μέσα από αναπτυξιακές διαδικασίες και επενδύσεις –κυρίως εισαγόμενες αλλά και εσωτερικές- ώστε να υπάρξουν νέες θέσεις εργασίας. Δεν είναι δυνατόν να περιμένει κανείς ότι με το νομοσχέδιο αυτό θα λύσετε το πρόβλημα. 
      Όσον αφορά τα άρθρα, υπάρχουν ασάφειες που δημιουργούν προβληματισμό για το αν πράγματι έχετε τη βούληση να λύσετε προβλήματα τώρα σας έπιασε η ευαισθησία, τη στιγμή που το ΠΑΣΟΚ έχει πλέον χάσει την κοινωνική του ευαισθησία και έχει διαρρήξει τη σχέση του με τους πολίτες. 
      Είναι γνωστό, κύριε Υπουργέ, ότι δημιουργήσατε τη μεγαλύτερη κρατικοδίαιτη διαπλοκή και σήμερα οι πολίτες, όπου και να ανήκουν, δεν εμπιστεύονται αυτήν την Κυβέρνηση. Και σαφώς δεν την εμπιστεύονται ότι σε λίγους μήνες που απομένουν μέχρι να φύγει από την εξουσία, μπορεί να λύσει τα προβλήματα τα οποία αυτή η Κυβέρνηση δημιούργησε σε όλους τους τομείς, είτε αυτοί είναι οι τομείς της υγείας, της παιδείας, είτε το ασφαλιστικό, όπως τονίσαμε προηγουμένως.
      Ερχόμενοι στα άρθρα, λοιπόν, διαπιστώνουμε ότι παρακάμπτετε την Τοπική Αυτοδιοίκηση, η οποία έχει τη δυνατότητα και γνωρίζει τα κοινωνικά προβλήματα καλύτερα παντός άλλου, αν υπάρχουν θέματα προσφοράς υπηρεσίας στο σπίτι. Βλέπετε ότι η φροντίδα αυτή μετά από ένα διάστημα εγκαταλείπεται στους χρεοκοπημένους δήμους, που δεν μπορούν να τα βγάλουν πέρα. Έτσι, ενώ προεκλογικά κυκλοφορούσαν τα αυτοκίνητα που έγραφαν «φροντίδα στο σπίτι», σήμερα δεν έχουν τη δυνατότητα οι δήμοι να προσλάβουν έναν οδηγό και τα αυτοκίνητα είναι σταματημένα.
      Στο άρθρο 2, πολύ σωστά επισημάνθηκε ότι εφαρμόζονται οι γενικότερες διατάξεις της εργατικής νομοθεσίας. Ασφαλώς, θα πρέπει να διευκρινίσετε αν αυτοί οι άνθρωποι είναι ασφαλισμένοι, γιατί γνωρίζουμε από τα προγράμματα κατάρτισης και τα STATES, πόσοι απασχολήθηκαν, πού χρησιμοποιήθηκαν και ασφαλώς δεν είχαν ασφαλιστεί. Ξέρετε σε ποια έκταση έχει φθάσει η μαύρη εργασία και πόσοι πολλοί αλλοδαποί απασχολούνται ιδιαίτερα τους θερινούς μήνες σε τουριστικά θέρετρα χωρίς ασφάλιση. Αυτό είναι ένα θέμα που οι ελεγκτικοί μηχανισμοί δεν μπορούν να διευκρινίσουν.
      Στο άρθρο 3 αναφέρεσθε σε δράσεις κοινωνικού χαρακτήρα, ιδίως σε τομείς που πάλι η Τοπική Αυτοδιοίκηση έχει τον πρώτο λόγο, είτε αυτό αφορά έκτακτες ανάγκες πολιτικής προστασίας σε τοπικά προβλήματα είτε αφορά την κοινωνική ενσωμάτωση των μεταναστών. Εδώ χωράει μεγάλη κουβέντα για το τι εννοείτε, πώς θα αντιμετωπίζονται αυτοί οι άνθρωποι, ποιοι θα έρθουν, ξεκομμένοι από κάποιες εταιρίες ιδιωτικού δικαίου, που είναι άγνωστο το πώς θα συσταθούν, για να αντιμετωπίσουν αυτούς τους πολίτες.
      Στο άρθρο 5 αναφέρεσθε στον τρόπο σύστασης επιτροπής χωρίς τους αναπληρωτές, όπως τονίστηκε. Δεν είναι παρόν το εργατικό κέντρο, όπου ιδιαίτερα ο περιφερειάρχης έχει λόγο μαζί με το διευθυντή Τοπικής Αυτοδιοίκησης και το διευθυντή του σώματος επιθεωρητών. Ασφαλώς, η παρουσία του εργατικού κέντρου θα μπορούσε να δημιουργήσει μία εγγύηση.
      Κυρία Πρόεδρε, κύριοι συνάδελφοι, κλείνοντας θα ήθελα να τονίσω και πάλι ότι αυτό το νομοσχέδιο δεν δημιουργεί εγγυήσεις ότι μπορεί να υπηρετήσει τη διαφάνεια, τη δικαιοσύνη και την προσφορά σε αυτά τα άτομα, στα οποία εσείς αυτόν τον καιρό υπόσχεστε και καλλιεργείτε ελπίδες, εάν δεν θεσπιστούν ακριβώς τα κριτήρια πρόσληψης. Πρέπει να υπάρξει σαφήνεια στις προτάσεις σας και στις διατάξεις, ώστε αυτά τα άτομα να γνωρίζουν και τις προοπτικές πρόσληψης, αλλά και το χρόνο που θα παραμείνουν στην εργασία τους.
      Σας ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κυρία Πρόεδρε, εγώ θα ήθελα να απευθυνθώ εν πρώτοις στους παλαιούς συναδέλφους του ΠΑΣΟΚ και να τους θυμίσω ότι πριν από δέκα χρόνια καθόταν σε εκείνα τα κυβερνητικά έδρανα ο ευπατρίδης της πολιτικής, ο Σάκης Πεπονής, και χάρασσε μία άλλη πορεία διαφορετική στις σχέσεις πολιτείας και πολιτών, όταν εξασφάλισε τον αυτοσεβασμό σε εκείνους τους ανθρώπους που συνωθούντο σε κάποια γραφεία, εκλιπαρώντας να βρουν μια δουλειά.
      Ερχόμαστε σήμερα και στη θέση του κ. Πεπονή ατενίζουμε τον κ. Μπίστη σε μία εντελώς διαφορετική περπατησιά, την περπατησιά του ευτελισμού της ανθρώπινης αξιοπρέπειας. Περί αυτού πρόκειται. 
      Κύριε Μπίστη, σήμερα ασελγείτε στη διακήρυξη της 3ης του Σεπτέμβρη. Αυτό κάνετε. Ασελγείτε στη διακήρυξη της 3ης του Σεπτέμβρη. 
      Επιτέλους, πρέπει να μάθει ο ελληνικός λαός τι κόμμα έχουμε στη Κυβέρνηση. Είναι σοσιαλιστικό, νεοφιλελεύθερο ή εξτρεμιστικό καπιταλιστικό; 
      Είναι δυνατόν να συζητάμε σήμερα μ΄ αυτόν τον τρόπο; Μετατρέπετε αυτούς τους νέους ανθρώπους σε ενοικιαζόμενα δωμάτια. Μετατρέπονται σε ενοικιαζόμενα δωμάτια και μάλιστα με μεσάζοντα το μεσίτη. 
      Σας ερωτώ: Ποιος θα είναι ο μεσίτης; Η ERGOPLAN θα είναι; Ο «επίτροπος» της κυρίας επιτρόπου; 
      Άκουσα, βεβαίως, τη Νέα Δημοκρατία, η οποία ήταν πολύ επιεικής. Μίλησε για εμπόριο ελπίδας. 
      Κύριε Υπουργέ, θέλω να σας πω ότι δεν είναι εμπόριο ελπίδας. Δεν είναι καν παραεμπόριο ελπίδας, αλλά είναι λαθρεμπόριο ελπίδας αυτό που συμβαίνει εδώ μέσα. 
      Δεν είναι μόνον το εμπόριο της ελπίδας, αλλά πρόκειται για ένα νέο τρόπο, για να πλουτίσουν μερικοί ημέτεροι ακόμα περισσότερο και για να αυξηθούν τα τετραγωνικά σε κάποιες βίλες. Είναι σίγουρο ότι κάποιοι θα εκμεταλλευθούν τον πόνο, την αγωνία και το πρόβλημα όλων αυτών των ανθρώπων όπως έγινε και με τα προγράμματα της Ευρωπαϊκής Ένωσης.
      Δεν διαπιστώνει κανείς με την πρώτη ματιά ότι είναι  θέμα περί μεσαζόντων. Εάν το δημόσιο έχει ανάγκες, ας προσλάβει δημοσίους υπαλλήλους με τον κανόνα που χάραξε το ΠΑΣΟΚ, τότε επί Σάκη Πεπονή. Εάν δεν έχει ανάγκη, δεν τους χρειάζεται. Είναι αδιανόητο αυτό που συμβαίνει, να βρίσκουμε μεθόδους για να κατασπαράσσουμε τα όνειρα και τις ελπίδες αυτών των ανθρώπων.
      Μιλάμε για τους σχολικούς φύλακες. Είναι θέμα προτεραιότητας, κύριε Υπουργέ. Σας ρωτώ: Ποιο είναι πιο σπουδαίο, η ζωή ή η μάθηση; 
      Είναι η ζωή πρώτα-πρώτα, μετά και η ειρήνη, η δημοκρατία και εν συνεχεία η μάθηση. Αν ο δάσκαλος χρειάζεται δέκα φορές, ο σχολικός φύλακας χρειάζεται έντεκα, γιατί στην ουσία προφυλάσσει τη ζωή του παιδιού μας από τα ναρκωτικά. Μετριάστηκαν οι επισκέψεις των εμπόρων ναρκωτικών στα σχολεία από τότε που εμφανίστηκαν αυτοί οι άνθρωποι. 
      Αυτούς τους ανθρώπους, λοιπόν, που αντιμετωπίζουν κάθε μέρα τον έμπορο ναρκωτικών που παρκάρει τη μερσεντές του στη γωνία, δεν πρέπει να τους θωρακίσουμε με τη δύναμη, με το μανδύα της μονιμότητας; Πρέπει να είναι του κλώτσου και του μπάτσου; Θα έχουμε τεράστιες απαιτήσεις, χωρίς να τους δίνουμε τίποτε, παρά ψιχία; Δεν θα τους δώσουμε ούτε καν την έκφραση της μονιμότητας και της σιγουριάς, όταν καθημερινώς δίνουν μάχη έξω από τα σχολεία, για να σώσουν τα παιδιά μας; 
      Είναι δυνατόν, λοιπόν, να μπαίνουμε σε μία τέτοια διαδικασία; Είναι σοσιαλισμός αυτός, κύριε Υπουργέ; Σας ερωτώ ευθέως. 
      Δε μπορούμε να μοιράζουμε στον κόσμο, όπως κάνετε εσείς, μισή ελπίδα, μισό φαΐ, μισό φάρμακο. Αυτό αντανακλά στο πρόσωπό σας, κύριε Υπουργέ, αλλά και στην Κυβέρνηση. Είναι μισή σοβαρότητα, μισή συνέπεια και μισή αυτοπεποίθηση για το αποτέλεσμα των εκλογών που έρχονται. Πρέπει να τα αποσύρετε. 
      Αν πιστεύετε ακόμα σε κάποιες αρχές και αξίες, πρέπει να διαπιστώσετε τι ανάγκες έχει η πολιτεία και να προσλάβετε κανονικά τους ανθρώπους αυτούς. Δεν μπορούμε να δημιουργούμε και να καλλιεργούμε το 2003 μία νέα ταξική διαφορά, δηλαδή να υπάρχουν άνθρωποι που δε θα έχουν δουλειά και άνθρωποι που θα έχουν μισή δουλειά, άνθρωποι που θα έχουν φάρμακο και άνθρωποι που δε θα έχουν. Δεν καταλαβαίνετε ότι «ανοίγετε το ψαλίδι»; 
      Αν θέλετε να «χτυπήσετε» την ανεργία –και καταλαβαίνω ότι θέλετε να το κάνετε- υπάρχει τρόπος, κύριε Υπουργέ. Νομοθετήστε ότι όλοι αυτοί οι μεγαλοεργολάβοι, οι φίλοι σας, οι κολλητοί σας και προστάτες σας, δε θα μπορούν να αναλάβουν δημόσιο έργο αν δεν έχουν 85% Έλληνες. 
      Ξέρετε τι ελληνικό δυναμικό δουλεύει στην Αττική Οδό; 15% είναι οι Έλληνες, κύριε Υπουργέ. Ξέρετε τι ελληνικό δυναμικό δουλεύει στα ολυμπιακά έργα; 22%. Ελάτε τώρα, κύριε Υπουργέ, να φύγουμε μόλις τελειώσει το νομοσχέδιο και να πάμε σε ένα εργοτάξιο και μιλήστε ελληνικά. Αν μπορέσετε να συνεννοηθείτε με κάποιον εκ των εργατών, εγώ θα έλθω και θα πάρω πίσω αυτά που λέω. 
      Γιατί, λοιπόν, δε νομοθετείτε; Αν θέλετε να δώσετε δουλειά, δώστε δουλειά. Υπάρχει τρόπος να εξασφαλίσετε δουλειά και όχι μ’ αυτά τα τερτίπια της δήθεν ευκαιρίας, της δήθεν πρόσληψης, της δήθεν προσδοκίας, να τυραννάτε αυτούς τους ανθρώπους. 
      Δεν «περνάει» άλλο το παιχνίδι του εμπαιγμού. Όσο και να προσπαθεί το ΠΑΣΟΚ να «τσοντάρει» στο ροκάνισμα του χρόνου με παρουσίες σαν τις δικές σας, είναι τελεσίδικο το αποτέλεσμα. Πέφτετε. Δεν μπορεί να συνεχιστεί αυτός ο εμπαιγμός του εκσυγχρονισμού. Οι νέοι άνθρωποι χρειάζονται ευκαιρίες. Αυτό το άθλιο παιχνίδι του δικομματισμού, που υπηρετείτε εσείς και η Νέα Δημοκρατία, δεν μπορεί να συνεχιστεί. Είκοσι εννέα χρόνια, είκοσι εσείς, δέκα αυτοί, υπόσχεσθε μία καλύτερη μέρα, αλλά αυτή η καλύτερη μέρα όλο και απομακρύνεται. 
      Πρέπει να αλλάξουμε το σύστημα, πρέπει να διώξουμε το κατεστημένο, πρέπει να αλλάξουμε πορεία. Η πορεία είναι μία, δηλαδή το «σπάσιμο» του δικομματισμού, να μπουν μέσα νέες δυνάμεις, ουσιαστικά πολιτικές και όχι περιστασιακές, οι οποίες θα δώσουν ώθηση σε νέα μηνύματα, σε νέες ελπίδες, σε νέες προσδοκίες με αντίκρισμα.  
	Κύριε Υπουργέ, ο Λαϊκός Ορθόδοξος Συναγερμός, όταν θα έλθει σύντομα στα πράγματα, δεσμεύεται να κάνει πράξη τα οράματα της 24ης Ιουλίου, αλλά και την 3η Σεπτέμβρη του 1974, που τόσο βάναυσα «ποδοπατεί» το ΠΑΣΟΚ.
	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κ. Κόλλια-Τσαρουχά έχει το λόγο.
	ΜΑΡΙΑ ΚΟΛΛΙΑ-ΤΣΑΡΟΥΧΑ: Ευχαριστώ, κυρία Πρόεδρε.
	Κυρίες και κύριοι συνάδελφοι, απ’ όσους ομιλητές άκουσα στη σημερινή συνεδρίαση απ’ όλες τις πτέρυγες της Βουλής, κανένας δε φαίνεται να παραγνωρίζει το γεγονός της μεγάλης ανεργίας που υπάρχει αυτήν τη στιγμή στη χώρα μας, αλλά και της ανάγκης για δουλειά, ιδιαίτερα σε ορισμένες απομακρυσμένες περιοχές, όπως είναι ο Νομός Σερρών, στον οποίον εκλέγομαι. 
	Κυρία Πρόεδρε, κύριε Υφυπουργέ, κανένας από εμάς δεν παραγνωρίζει το γεγονός της προσπάθειας που πρέπει να γίνει, για μείωση της ανεργίας αλλά και της μεγάλης ανάγκης στην οποία έχουν περιέλθει πολλές οικογένειες, πολλοί νέοι άνθρωποι, νέες γυναίκες, πτυχιούχοι και μη, δηλαδή την ανάγκη να βρουν δουλειά.
	Το παρόν σχέδιο νόμου προσπαθεί με ημίμετρα και προεκλογικού χαρακτήρα διατάξεις να διαχειριστεί την ανεργία. Ο ίδιος ο κ. Σημίτης προεκλογικά, το 2000, είχε υποσχεθεί τριακόσιες χιλιάδες θέσεις εργασίας. Σήμερα ερχόμαστε να μιλήσουμε μόνο για τριάντα χιλιάδες και μάλιστα για περιορισμένο χρόνο και κάτω υπό αδιευκρίνιστες προϋποθέσεις εργασίας. 
      Δεν μπορούμε να αρνηθούμε το γεγονός της ανάγκης φύλαξης των σχολικών κτιρίων, που πιλοτικά εφαρμόζεται σε αρκετούς δήμους, σε κάποιες περιφέρειες, ούτε της κοινωνικής κατ’ οίκον μέριμνας, ούτε της οδικής ασφάλειας των παιδιών μας. 
      Όμως το παρόν σχέδιο νόμου έχει ατελή δικαιολογητική βάση, προχειρότητα και αποσπασματικότητα. Γιατί άραγε το σύνολο των αναγκών, που υποτίθεται θέλει να υπηρετήσει, αντιμετωπίζεται έξω από τα συνήθη ισχύοντα και μέσα από την υιοθέτηση μέτρων της μερικής απασχόλησης; Να θυμίσω την προσπάθεια που έγινε από τον κ. Πεπονή επιβολής του ΑΣΕΠ και σήμερα ερχόμαστε να το καταργήσουμε, χωρίς μάλιστα να γίνεται εξαντλητική προσπάθεια της απογραφής όλων των υπηρεσιών αυτών, ώστε να διαπιστωθεί ποιες από αυτές τις υπηρεσίες μπορούν να υπηρετηθούν με το προτεινόμενο μοντέλο και ποιες όχι.
      Επιδίδεσθε, κύριε Υφυπουργέ, σε ένα εμπόριο ελπίδων. Το είπαν όλοι οι συνάδελφοι, θα το τονίσω και εγώ. Σέρνει η Κυβέρνηση αυτήν τη στιγμή κάτω από συνθήκες ομηρίας χιλιάδες ανέργους, ομολογεί όμως ταυτόχρονα και την πλήρη αποτυχία της πολιτικής σας για την ανάπτυξη και την απασχόληση και την ανάπτυξη των περιφερειών. 
      Η Νέα Δημοκρατία, κυρία Πρόεδρε, δεν παραγνωρίζει τις νέες ανάγκες που προκύπτουν στα πλαίσια μιας σύγχρονης κοινωνίας. Στεκόμαστε κοντά σε όλους αυτούς, σε όσους είναι ουσιαστικά θύματα της πολιτικής της Κυβέρνησης, που παράγει δυστυχώς εκατοντάδες ανέργους. Καθημερινά τα γραφεία μας  -είναι γνωστό σε όλους τους συναδέλφους- κατακλύζονται από πλειάδες ανέργων, οι οποίοι νομίζουν ότι μπορούμε εμείς να τους βρούμε δουλειά.
      Δεν μπορούμε να συζητήσουμε, κυρία Πρόεδρε, για τους ανέργους μέσα σε ένα θολό τοπίο, όπως είναι το παρόν σχέδιο νόμου, χωρίς πλαίσιο και χωρίς εγγυήσεις αξιοκρατίας, χωρίς να μπορούμε να συζητήσουμε για την ωφέλεια που μπορεί να προκύπτει από την εφαρμογή του μέτρου της μερικής απασχόλησης. Με ποια κριτήρια, κύριε Υφυπουργέ, θα επιλεγούν τα ΝΠΙΔ, μη κερδοσκοπικού χαρακτήρα, που θα κληθούν να εφαρμόσουν το υπό ψήφιση σχέδιο νόμου; Με ποια κριτήρια θα κριθούν τα πρόσωπα, τα οποία θα επιλεγούν για να καλύψουν τις θέσεις της μερικής απασχόλησης; Δεν αναφέρονται καν ποσοστά για να προσληφθούν οι πολύτεκνοί μας, όταν είναι γνωστά τα προβλήματα της υπογεννητικότητας και της ανάγκης που έχει η χώρα μας για αύξηση του πληθυσμού των Ελλήνων. Πώς θα μπορέσουν οι άνεργοι νέοι μας να δημιουργήσουν οικογένεια, όταν θα έχουν μόνο τη μερική απασχόληση των είκοσι ωρών την εβδομάδα; 
      Με ημίμετρα, κύριε Υπουργέ, χωρίς πραγματική ανάπτυξη των περιφερειών, χωρίς βοήθεια στην ανάπτυξη και στην αύξηση της επιχειρηματικότητας με καθαρό, σταθερό φορολογικό τοπίο, με πάταξη της διαφθοράς και καλή λειτουργία του κράτους, δεν μπορούμε να μιλάμε για μείωση της ανεργίας. Δεν λύνεται έτσι αυτό το πρόβλημα. Η αποβιομηχάνιση της περιφέρειας με την παράλληλη απερήμωσή της δεν αίρεται με ημίμετρα. Δεν είναι εποχή για ασπιρίνες, κύριε Υφυπουργέ. Γιατί άραγε η Κυβέρνηση δεν δέχεται να συζητήσει, όταν την παρακαλούν φορείς του Νομού Σερρών, για τον υπό συζήτηση νέο αναπτυξιακό νόμο, όταν έχουμε την αγωνία της ανάπτυξης και στην περιφέρειά μας; 
      Για μια άλλη φορά, κυρία Πρόεδρε, δυστυχώς η Κυβέρνηση με το πρόσχημα της πάταξης και της μείωσης της ανεργίας μέσα σε ένα καθαρά προεκλογικό κλίμα, με το πρόσχημα της περιβόητης κοινωνικής αλληλεγγύης, που τελευταία  την ακούμε όλο και περισσότερο, χρησιμοποιεί τις ανάγκες των ανέργων, τις ανάγκες για εργασία των συμπολιτών μας, χρησιμοποιεί αυτήν την ανάγκη για να δημιουργήσει αυτές τις στρατιές πίσω της υποψηφίων ψηφοφόρων της, δημιουργώντας φρούδες ελπίδες, δημιουργώντας εμπόριο ελπίδων.
      Εγώ, κυρία Πρόεδρε, όπως και οι συνάδελφοί μου της Νέας Δημοκρατίας, δεν πρόκειται με τίποτα να συμπράξουμε σ΄ αυτό. 
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Κυρία Πρόεδρε, το συζητούμενο νομοσχέδιο αναπτύσσεται μέσα σε ένα πλαίσιο παραδοχών πραγματικότητας -και θα ήταν βέβαια πολύ επικίνδυνο να μην αναπτύσσεται μέσα σε ένα πλαίσιο πραγματικότητας- αλλά μιας αρνητικής εικόνας πραγματικότητας. Και εξηγούμαι.
      Το άρθρο 2 του Συντάγματος ξεκαθαρίζει με αναμφισβήτητη διαύγεια τη θεμελιώδη υποχρέωση του κράτους για μέριμνα υπέρ της ανθρώπινης αξίας.
      Το παρόν νομοσχέδιο δεν προστατεύει την ανθρώπινη αξιοπρέπεια. Επομένως, το θεμελιακό στοιχείο της ανθρώπινης αξιοπρέπειας δεν εμπεριέχεται σαν κεντρικό κομβικό σημείο στο πλαίσιο του νομοσχεδίου. 
      Το δεύτερο μειονέκτημα του νομοσχεδίου: Γίνεται σε προεκλογική περίοδο, έχει προεκλογική επιβάρυνση, δεν υπάρχει καμία αμφιβολία. Ζούμε εδώ δέκα, δεκαπέντε χρόνια. Έχουμε την εμπειρία να οσφραινόμαστε και έχουμε και το θάρρος να λέμε τη γνώμη μας. Γιατί όταν στη δημοκρατία ο πολιτικός δέχεται να μετατρέπεται σε αγελαίο ον, έχει χάσει την ελπίδα να προσφέρει και επ’ ελάχιστον στον ελληνικό λαό. Καταβροχθίζεται από τη σκοπιμότητα της προσωπικής του ιδιοτέλειας. 
      Τρίτο μειονέκτημα του νομοσχεδίου: Δεν αναδύεται ούτε κατά μεμακρυσμένη φαντασία, δεν αναδεικνύεται η έννοια του κοινωνικού κράτους. Ασφαλιστικά και ένα σωρό άλλα που συνοδεύουν από τους πόρους μέχρι τα ασφαλιστικά που έπρεπε να συνοδεύουν με λεπτομέρεια το νομοσχέδιο, απουσιάζουν. 
      Τέταρτο σημείο βασικό: Ουδέν αναφέρεται για τη μεγάλη μάζα του Ελληνισμού για τους πολύτεκνους. Σιγά-σιγά εξαφανίζονται και αυτοί. Και καταντήσαμε από τα πέντε παιδιά που είμαστε εμείς, η γενιά μας, να είμαστε στο ένα ή στα δύο παιδιά. Πλήρης έλλειψη προστασίας στα ζευγάρια. Η συνυπηρέτηση στους δημοσίους υπαλλήλους, κυρία Πρόεδρε, ακόμη δεν έχει υιοθετηθεί υποχρεωτικώς και καθολικώς. Στους στρατιωτικούς μετά βίας και κατά πνεύμα και επιείκεια και οικονομία κάτι πάει να γίνει. Μία ρητή διάταξη που να υποχρεώνει το κράτος στη συνυπηρέτηση των υπαλλήλων ζευγαριών δεν υπάρχει ακόμη. Απουσιάζει, λοιπόν, η μέριμνα για τους πολύτεκνους και απουσιάζει σήμερα από το νομοσχέδιο αυτό. Απουσιάζει από την ψυχή του κόμμάτος μου. Μεριμνά περισσότερο το κόμμα μου για τους Αλβανούς μετανάστες και ολιγότερο για τις πολύτεκνες οικογένειες και λυπάμαι που το λέω. Γιατί κάποτε ήταν, κυρία Πρόεδρε, πατριωτικό με την καλή έννοια, όχι με την αλλεργική που προκαλεί η λέξη «πατριωτισμός», όπως την ερμηνεύουν μερικοί, νοθεύοντας και καταδολιεύοντας τις έννοιες και τις αξίες αυτού του τόπου. Δεν υπάρχει, λοιπόν, καμία μέριμνα στο νομοσχέδιο για τους πολύτεκνους. Αναφέρονται οι μητέρες, αναφέρονται οι ανάπηροι, αναφέρονται οι μετανάστες σαν δράση, σαν πλαίσιο δράσεως αλλά είναι το πλαίσιο δράσεως, είναι ο πυρήνας. Και βεβαίως, να αναφέρονται. Σε αυτήν την πατριδούλα, όμως, πρώτα οι Έλληνες, κυρία Πρόεδρε και μετά οι άλλοι. Πρώτα τους άνεργους, τους ανασφάλιστους, τους άστεγους, τους Έλληνες που έδωσαν τον ιδρώτα και το αίμα για την ελευθερία της πατρίδας και μετά, κύριοι, οι άλλοι. 
      Πέμπτο μειονέκτημα και είναι σοβαρότατο: δώσαμε αγώνες, οι παλιοί συνάδελφοί μου του ΠΑΣΟΚ, κύριοι συνάδελφοι της Νέας Δημοκρατίας και των άλλων κομμάτων. Δώσαμε αγώνες για το ν. 2190. Πού είναι; Ούτε καν δεν μνημονεύεται στις διαδικασίες. Καμία μνημόνευση, σαν να μην υπάρχει ο ν. 2190. Όθεν μπορώ να συμπεράνω ότι πέραν από την προεκλογική επιβάρυνση που ούτως ή άλλως, με την οποία έρχεται το νομοσχέδιο και έστω ότι και κατά την έννοια ότι φαίνεται τίμια ενώ είναι, η γυναίκα του Καίσαρος και πρέπει και αυτό το στοιχείο της υπερβολής να συνέχει την ευθύνη μιας Κυβέρνησης με δημοκρατική συνείδηση, όπως θέλω να πιστεύω ότι είναι η Κυβέρνηση του κόμμάτος μου, επαναλαμβάνω ότι δεν αναφέρεται ούτε στοιχειωδώς ο ν. 2190 για τον οποίον δόθηκαν μάχες και για τον οποίον είμαστε περήφανοι κάποιοι Βουλευτές που πολεμήσαμε εδώ μέσα μεταμεσονύκτιες ώρες.
      Θα μπορούσα να μνημονεύσω και άλλα μειονεκτήματα του νομοσχεδίου. Συμμετέχω σε όλα τα νομοσχέδια και σπανιότατα, κυρία Πρόεδρε, καταψήφισα νομοσχέδιο της Κυβέρνησής μου. Το παρόν νομοσχέδιο το καταψηφίζω, κυρίως διότι εισάγει και στο δημόσιο τομέα τη μερική απασχόληση. Κάποτε κάποιοι θα ντρέπονται για ορισμένες διατάξεις. Καταψηφίζω, λοιπόν, το νομοσχέδιο. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Παπαθεμελής.
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κυρία Πρόεδρε, η υπόθεση της ευελιξίας της εργασίας έχει πάρει διάφορες μορφές και ορολογίες τα τελευταία χρόνια σε ευρωπαϊκό κυρίως επίπεδο. Ουσιαστικά υποκρύπτει αυτό που ονομάζεται απελευθέρωση της αγοράς εργασίας με τα δόγματα μιας θεωρίας που στα πράγματα έχει αποδειχθεί εκτός πραγματικότητας και ιστορίας. Μιας θεωρίας σύμφωνα με την οποία η ευελιξία ισούται με την απελευθέρωση της αγοράς εργασίας και αυτή οδηγεί σε καταπολέμηση της ανεργίας, διότι ενισχύει την ανταγωνιστικότητα μέσω της οποίας δημιουργούνται νέες θέσεις εργασίας. Η πραγματικότητα έχει αποδείξει το ακριβώς αντίθετο. Η ανεργία σε χώρες που εφήρμοσαν τη μερική απασχόληση απεδείχθη ότι αυξήθηκε. Και στο τέλος, δεν μπορώ να αντιληφθώ γιατί κάτι το οποίο έχει αποτύχει στον ιδιωτικό τομέα θα πρέπει να εισαχθεί τώρα και στο δημόσιο τομέα, ίσως με μια θεωρία ιδιωτικοποίησης του κράτους, και μάλιστα με τη μορφή που εισάγει το συγκεκριμένο νομοσχέδιο.
      ΒΑΣΙΛΗΣ ΚΕΔΙΚΟΓΛΟΥ: Κοινωνικοποίηση του κόστους και ιδιωτικοποίηση του οφέλους. 
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Μου είναι αδιανόητο, κύριοι συνάδελφοι, να έχουμε μια ρύθμιση της οποίας ο πυρήνας της σκέψεως φαίνεται πως είναι η περιγραφή της ισχύουσας νομοθεσίας, δηλαδή των δεσμεύσεων που απορρέουν από τον εξηκοντάκις και μια φορά τροποποιηθέντα ήδη ν. 2190. Έρχεται το ίδιο το ΑΣΕΠ, για να μας πει με αποφάσεις του ότι δυσκολεύεται να διακρίνει τι ισχύει και τι δεν ισχύει πλέον από τις αλλεπάλληλες τροποποιήσεις και τα απανωτά μπαλώματα αυτού του νόμου. Παρ΄ όλα όσα υπέστη στην πορεία του αυτός ο νόμος, εν τούτοις εκφράζει μια πρόοδο γι΄ αυτόν τον τόπο, μια βεβαιότητα, στις σχέσεις του πολίτη με το κράτος-εργοδότη. 
      Λυπάμαι να διαπιστώνω εδώ ότι ένα νομικό πρόσωπο, όπως λέει το άρθρο 1, ιδιωτικού δικαίου μη κερδοσκοπικού χαρακτήρα θα είναι αυτό το οποίο θα συμπράξει με το δημόσιο και τους άλλους οργανισμούς για μια προγραμματική σύμβαση. Αυτό το νομικό πρόσωπο ιδιωτικού δικαίου πώς θα μπορεί να είναι μη κερδοσκοπικού χαρακτήρα δεν το έχω αντιληφθεί, κύριε Υφυπουργέ. Γνωρίζω ότι διεθνώς υπάρχουν εταιρείες οι οποίες διαμεσολαβούν για την εξεύρεση εργασίας. 
      Υπενθυμίζω ότι η αμερικανική Μan Ρower έχει εισόδημα 11 δισεκατομμυρίων δολαρίων για το προηγούμενο έτος ακριβώς από τη διαμεσολάβησή της να βρίσκει εργασία σε ανέργους. Έχει παραρτήματα σε εξήντα μία χώρες, εξυπηρετεί –λένε οι στατιστικές- τέσσερις χιλιάδες μεγάλες επιχειρήσεις διεθνώς, αλλά κερδίζει χρήματα. Εσείς θα βρείτε φιλανθρώπους οι οποίοι θα εργάζονται αφιλοκερδώς και θα εξυπηρετούν και αυτοί θα προσλαμβάνουν και στη συνέχεια θα εκχωρούν τους προσληφθεισόμενους οι οποίοι θα προσλαμβάνονται –επαναλαμβάνω- χωρίς εγγυήσεις του ν. 2190; 
      ΚΥΡΙΑΚΟΣ ΣΠΥΡΙΟΥΝΗΣ: Οι διαπλεκόμενοι είναι αυτοί.
      ΒΑΣΙΛΗΣ ΚΕΔΙΚΟΓΛΟΥ: H Man Power όμως εγγυάται τουλάχιστον την ειδίκευση. 
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Ήρθατε και με μία προσθήκη την οποία καταθέσατε σήμερα. Προβλέπεται ότι «προτιμώνται» οι τάδε από τους τάδε, «προτιμώνται» οι άλλοι από τη Β’ κατηγορία, οι άλλοι από την τέταρτη κλπ. Κατ’ αρχήν το «προτιμώ» δεν σημαίνει υποχρεωτικώς προσλαμβάνω. Εάν θέλετε να πείτε αυτό το πράγμα, νομικά δεν λέτε αυτό. Εάν δεν θέλετε να πείτε αυτό και θέλετε απλώς να κάνετε ένα πασάλειμμα για να δείξετε ότι κάτι πρόκειται να συμβεί, το οποίο να έχει ορισμένες αρχές και κατευθυντήριες γραμμές με βάση τις οποίες θα γίνεται αυτή η πρόσληψη, είναι εντελώς διαφορετικό. 
      Σας παρακαλώ όμως πάρα πολύ, θα αποτελούσε μία συνεισφορά και θα μου έδινε το δικαίωμα να ψηφίσω αυτό το νομοσχέδιο, εάν το παίρνατε πίσω αυτό και λέγατε ότι επιτέλους οι προσλήψεις θα γίνονται με τις διατάξεις του ν. 2190. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Οιοσδήποτε και αν τις κάνει αυτές τις προσλήψεις, θα τις κάνει με τις διατάξεις του ν. 2190, ως ισχύει σήμερα. 
     (Θόρυβος στην Αίθουσα)
     ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, σας παρακαλώ.
     Κύριε Παπαθεμελή, σας παρακαλώ ολοκληρώστε.
     ΒΑΣΙΛΗΣ ΚΕΔΙΚΟΓΛΟΥ: Κύριε Παπαθεμελή…
     ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Σας παρακαλώ, κύριε Κεδίκογλου.
     ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Ούτε τα κριτήρια, κύριε Κεδίκογλου, καθιερώνονται με την προσθήκη την οποία αναγνώσαμε, ούτε προπαντός η διαδικασία αυτή επιλέγεται. Αντιθέτως, νομίζω ότι θα είναι μία ιστορία όπου ο καθένας θα παίρνει οιονδήποτε. Δεν ξέρω πόσο μπορεί να αντέξει αυτή η ρύθμιση. 
     Σας επισημάνθηκε ήδη ότι μία σοβαρή κατηγορία Ελλήνων πολιτών, οι πολύτεκνοι, απουσιάζουν εντελώς και από τις κατατάξεις τις οποίες κάνετε. Εγώ είχα τονίσει στην επιτροπή μία άλλη κατηγορία συνήθως εντελώς αποσιωπώμενη και παραγκωνισμένη. Έχω πονέσει πάρα πολύ για ανθρώπους οι οποίοι είχαν εμπλακεί στα ναρκωτικά και κάποια στιγμή μπήκαν σε διαδικασία αποτοξίνωσης και έφτασαν σε μία κατάσταση επανενσωμάτωσής τους στην κοινωνία και τη ζωή. Οι άνθρωποι αυτοί δεν έχουν καμία υποστήριξη από πουθενά. Μερικοί απ’ αυτούς είναι οικογενειάρχες και όσοι δεν είναι οικογενειάρχες, είναι νέοι άνθρωποι, οι οποίοι θα άξιζαν μία «προτίμηση».
     ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε Παπαθεμελή, σας παρακαλώ ολοκληρώστε.
     ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Επίσης, το πολύ συμπαθές θέμα των φυλάκων των σχολείων. Δείτε το και ασχέτως της συνταγματικής ρυθμίσεως. Υπάρχουν πάντοτε λύσεις, οι οποίες μπορούν να βρεθούν όταν υπάρχει θέληση για τις λύσεις αυτές.
     Ευχαριστώ.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο συνάδελφος κ. Τσίπρας.
     ΒΑΣΙΛΕΙΟΣ ΤΣΙΠΡΑΣ: Λογικό προαπαιτούμενο, κυρία Πρόεδρε, για την τοποθέτηση ενός Βουλευτού σε συζητούμενο νομοσχέδιο είναι ένα απλό πράγμα, αυτονόητο. Πρέπει να είναι κατανοητό. Πρέπει να μπορούμε να συνειδητοποιήσουμε τι ακριβώς ψηφίζουμε. Διότι εδώ δεν πρόκειται για συζήτηση ή για ψήφιση νομοσχεδίου γενικών αρχών κάποιου κλάδου δικαίου. Πρόκειται για συγκεκριμένη ρύθμιση συγκεκριμένης καταστάσεως, η οποία πρέπει να είναι πραγματική και κατανοητή.
      Ασφαλώς, για να είναι κατανοητή μια πραγματική κατάσταση, η διατύπωση σε νομικό κείμενο πρέπει να αποφεύγει την αοριστία, τις αξιολογικές κρίσεις και τα αφανή που ενδεχομένως κρύπτονται πίσω από ορισμένους όρους. 
      Ας δούμε αυτό το νομοσχέδιο. Κατ’ αρχήν, τι σημαίνει και τι μας λέει; Άρθρο 1: Επιτρέπεται στο δημόσιο, σε νομικά πρόσωπα δημοσίου δικαίου, στους φορείς της Τοπικής Αυτοδιοίκησης κ.λπ. να συνάπτουν προγραμματικές συμβάσεις με νομικά πρόσωπα τα οποία δεν είναι κερδοσκοπικού χαρακτήρος. Απορία πρώτη την οποία δικαιούμαι να φωνάξω και να ζητήσω απάντηση από την Κυβέρνηση: Ποιο είναι αυτό το πρόσωπο; Είναι ο πολιτιστικός σύλλογος των Αγράφων, της περιφερείας μου; Είναι κάποιος άλλος πολιτιστικός σύλλογος; Μη κερδοσκοπικό νομικό πρόσωπο είναι και αυτό. 
      Δεύτερον και βασικότερον, για να έλθουμε τώρα στα ουσιαστικά, αυτό το νομοσχέδιο θυμίζει την εισαγωγή των καινών δαιμονίων για τα οποία κατηγορήθηκε ο Σωκράτης. «Καινά δαιμόνια εισάγει και διαφθείρει τους νέους», έλεγε η κατηγορία εκείνη. Για να δούμε εδώ όμως τι ακριβώς προσφέρει στους νέους; Ποια είναι αυτά τα καινά δαιμόνια; Το ένα είναι αυτό που ακούστηκε από πολλούς συναδέλφους, είναι η εισαγωγή του θεσμού της διαμεσολαβήσεως μεταξύ του ατυχούς ανέργου και του ελληνικού δημοσίου, είναι η εισαγωγή της νέας αρχής και της νέας μεθόδου της παρακάμψεως και συνταγματικά κατοχυρωμένων νομοθετικών κειμένων, όπως είναι ο ΑΣΕΠ. Τον εργάτη, το δασεργάτη της περιφερείας μου, τον οποίο προσλαμβάνουν εποχιακά το καλοκαίρι, τον υποβάλλουν στη διαδικασία του ΑΣΕΠ. Γιατί και με ποια λογική στη συγκεκριμένη περίπτωση παρακάμπτεται; Είναι ή δεν είναι σαφής παράκαμψη και έμμεσος τρόπος καταργήσεως ενός νόμου ο οποίος νομίζω ότι έχει κατά κάποιο τρόπο καθιερωθεί στη συνείδηση του ελληνικού λαού; Πάντως, αποτελεί ανεπίτρεπτη εξαίρεση. 
      «Όμοιες καταστάσεις ρυθμίζονται με τον ίδιο τρόπο» ορίζει το άρθρο 4 του Συντάγματος. Αυτή είναι η έννοια της αρχής της ισότητας. Γιατί εδώ εισάγεται διάκριση; Γιατί εδώ εισάγεται διαμεσολαβητής μεταξύ δημοσίου και του ατυχούς ανέργου; Γιατί περί αυτού πρόκειται. Είπαμε «διαπλοκή», είπαμε «μίζες», είπαμε «μεσάζοντες», είπαμε «μεσολαβητές», ας μην τους καθιερώσουμε και νομικά και τους πούμε: «Εσείς είστε οι διαμεσολαβητές».
      Επιτέλους, ποια θα είναι τα κριτήρια με τα οποία θα έχει συσταθεί αυτό το νομικό πρόσωπο -το μη κερδοσκοπικό- και από ποιους θα αποτελείται; Δεν το γνωρίζουμε αυτό. Είναι άγνωστο. Καλούμεθα εδώ να ψηφίσουμε κείμενο περί αγνώστων πραγμάτων. Ποια θα είναι τα κριτήρια με τα οποία θα επιλέγει τους νέους που θα προσφέρει εν συνεχεία στο δημόσιο; Θα εκχωρεί, όπως είπε ο κ. Παπαθεμελής. Θα μεταβιβάζει, λέω εγώ. 
      Εκεί καταντήσαμε την ανθρώπινη αξιοπρέπεια. Μεταβιβάζεται η αξιοπρέπεια του ανθρώπου, η αξιοπρέπεια του νέου. Δεν έχει να φάει, έχει όμως πρόσωπο. Είναι καθαρός, έχει εντιμότητα, έχει αξιοπρέπεια. Ποια θα είναι τα κριτήρια; Θα είναι η γοητεία της νέας ή του νέου; Δεν μας το καθορίζει αυτό σε κανένα άρθρο το παρόν νομοσχέδιο.
      Προχωρούμε στη διατύπωση του άρθρου 3. Εκεί έχουμε μία σειρά, τη γενική κατηγορία δράσεων του δημοσίου, για τις οποίες –επαναλαμβάνω- το δημόσιο είναι αποκλειστικά και μόνο αρμόδιο και υπεύθυνο να καλύψει τις θέσεις εργασίας που δημιουργούνται. 
      Στο άρθρο 4 ακούστηκε από πολλούς αλλά δεν είναι δυνατόν να το παρακάμψω και εγώ: Επιτέλους, κράτος Αλβανών, κράτος αλλοδαπών επιχειρούμε να κάνουμε εδώ; Παραλείπουμε τη μόνη τάξη η οποία προσφέρει εθνικό έργο, τους πολυτέκνους. Είπαν και το επιβεβαιώνω και εγώ ότι τα δημόσια έργα -προπαντός τα ολυμπιακά- καλύπτονται από ξένους στους οποίους δόθηκαν οι κάρτες εργασίας και δεν ξέρουμε αν αυτά συνδέονται με όσα προεκλογικά είχαν συμβεί.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
     Για τους Έλληνες δημιουργούμε αυτήν τη μεθόδευση, γιατί περί επινοήσεως και μεθοδεύσεως πρόκειται. Πρόκειται περί επινοήσεως και μεθοδεύσεως, διότι ο κύριος Πρωθυπουργός, μεταξύ των σωτήριων μέτρων τα οποία σκέφτηκε το εικοστό έτος της ηλικίας του κυβερνώντος κόμματος να εξαγγείλει, είναι και η κοινωνική Μάγνα, όπως είναι η δική μου η φράση.
     Για να ανταποκριθεί σ΄ αυτήν τη μετά είκοσι χρόνια εξαγγελία του, φέρνει και αυτό το νομοσχέδιο για κοινωνική και μερική απασχόληση, που καθορίζεται στο άρθρο 2 για είκοσι τέσσερις μόνο μήνες με δυνατότητα επαναπρόσληψης δύο μήνες μετά. Τι, πώς και με ποια κριτήρια θα γίνεται αυτή η επαναπρόσληψη; Είναι ή δεν είναι, όπως ακούστηκε και από άλλους συναδέλφους, προσπάθεια διαρκούς ομηρίας των νέων εκείνων, διαρκούς διατήρησης της ελπίδας, ώστε να καταστεί αυτή η σύμβαση πελαταγωγός πηγή για το ΠΑΣΟΚ, για ψηφοθηρία δηλαδή και μόνο;
     Έρχομαι τώρα στα άρθρα 5 και 6. Αυτή η περίφημη επιτροπή που θα παρακολουθεί τα πάντα -και τα οικονομικά- καθιστά τον Υπουργό των Οικονομικών αυτοκράτορα. Μόνο αυτός και περί όλων αυτός αποφασίζει.
     Ήθελα σε ένα νομοσχέδιο να δω ρύθμιση καταστάσεων, χωρίς επικίνδυνο οικονομικό κόστος. Άδηλα και κρυφά τα κριτήρια, τα οποία θα καθορίζουν με την παράγραφο 5 του άρθρου 6 με απόφαση του Υπουργού των Οικονομικών, η οποία δεν θα είναι γνωστή στη Βουλή -νομοθετική εξουσιοδότηση δίνει η Βουλή- μεταξύ των άλλων και τις αμοιβές των μετεχόντων στην επιτροπή και στο περίφημο Γνωμοδοτικό Συμβούλιο. Ο Υπουργός θα καθορίζει κάτι το οποίο θα ψηφίζει η Βουλή εν αγνοία της. Τι θα είναι; Ποιος θα αμείβεται και πώς θα αμείβεται;
     Πιστεύω γι΄ αυτούς τους λόγους ότι αυτό το νομοσχέδιο αποτελεί υποβάθμιση της ανθρώπινης αξιοπρέπειας και κατά τούτο ασφαλώς καταψηφίζεται από τη Νέα Δημοκρατία.
     ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Εσωτερικών, Δημόσιας Διοίκησης και Αποκέντρωσης κ. Νικόλαος Μπίστης έχει το λόγο.
     ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι Βουλευτές, εγώ θα αντιπαρέλθω τους προσωπικούς χαρακτηρισμούς. Εξάλλου, δεν βλέπω στην Αίθουσα και τους περισσότερους από τους συναδέλφους οι οποίοι αντί να συζητήσουν επί της ουσίας, αναλώθηκαν σε επιθέσεις εναντίον μου. Δεν νομίζω ότι έχει κανένα νόημα αυτήν τη στιγμή να συζητήσουμε. Εγώ δεν ζήτησα καμία επιείκεια ως νέος. Είμαι αρκετά παλαιός στην πολιτική και κατά συνέπεια μπορώ να υπερασπίσω τον εαυτό μου. Από εκεί και πέρα ας συζητήσουμε επί της ουσίας.
      Άκουσα με μεγάλη προσοχή την πρώτη παρατήρηση του κ. Ζώη, την οποία δεν είμαι σίγουρος ότι την άκουσαν και οι υπόλοιποι συνάδελφοι Βουλευτές της Νέας Δημοκρατίας. Με συγχωρείτε για τη λέξη «συνάδελφοι» που χρησιμοποίησα εν τη ρύμη του λόγου. Δεν είμαστε συνάδελφοι.
     ΧΡΗΣΤΟΣ ΖΩΗΣ: Σας το ευχόμαστε.
     ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Για εσάς είμαι βέβαιος, για κάποιους άλλους όχι.
      Είπε ότι ο πυρήνας του συγκεκριμένου νομοσχεδίου δεν μπορεί να βρει κανένα αρνητικό. 
     Θέλω να πω, κύριοι Βουλευτές, ότι τη μερική απασχόληση δεν την ανακάλυψε η ελληνική Κυβέρνηση. Η μερική απασχόληση υπάρχει και δυστυχώς υπάρχει και στην ελληνική αγορά εργασίας, μαύρη. Ξέρετε ότι η οικονομία δεν διατάσσεται. Αυτό και η παράταξη της Αριστεράς το έμαθε μέσα από πικρές εμπειρίες. Η μερική απασχόληση υπάρχει και στην Ελλάδα και αλλαχού, επειδή έχει προκύψει μέσα από ανάγκες.
     Είπαμε ότι η μερική απασχόληση έχει και κινδύνους. Όταν μίλησα την προηγούμενη φορά, δεν αρνήθηκα ότι υπάρχουν κίνδυνοι στη μερική απασχόληση. Όμως, στη συγκεκριμένη περίπτωση –αυτό είναι απάντηση στα ερωτήματα τα οποία τέθηκαν- βεβαίως υπάρχει προστασία. Υπάρχει προστασία του ν. 2639/88 που εφαρμόζεται. Κατά συνέπεια, ο μερικώς απασχολούμενος βάσει αυτού του νομοσχεδίου προστατεύεται. Τίποτα δεν τον εμποδίζει να κινηθεί στην αγορά εργασίας για μόνιμη εργασία.
      Αυτές οι γενικές επικλήσεις περί αξιοπρέπειας κλπ. καλές είναι να ακούγονται, είναι και συναισθηματικού χαρακτήρα. Θα μπορούσα όμως και εγώ να τονίσω άλλες δέκα φορές το πόσο συμπάσχω. Αλλά όποιος έχει τη λύση για το πώς θα υπάρξει στην Ελλάδα ειδικώς, κατ’ εξαίρεση απ’ ό,τι συμβαίνει σε μία κρίσιμη διεθνή συγκυρία, ολική αντιμετώπιση με το μαγικό ραβδί, ας το πει. 
      Δεν υπάρχει όμως μαγικό ραβδί, κυρίες και κύριοι Βουλευτές. Υπάρχουν μέτρα τα οποία το ένα είναι συμπληρωματικό του άλλου και δυστυχώς δεν έχει βρεθεί ο τρόπος ώστε η ανεργία να αντιμετωπισθεί τόσο ριζικά ώστε να μην αποτελεί πρόβλημα. Κανένας δεν αμφισβητεί ότι υπάρχει πρόβλημα και κανένας δεν είπε ότι με το παρόν νομοσχέδιο αντιμετωπίζεται ριζικά το πρόβλημα της απασχόλησης. Εν πάση περιπτώσει, δεν το είπα εγώ.
      Ακούσθηκαν πολλά και πάλι και είμαι δυστυχώς υποχρεωμένος να απαντήσω, για τα περί εμπορίου ελπίδας, ότι δηλαδή όλοι αυτοί οι οποίοι θα προσληφθούν με τη συγκεκριμένη εργασιακή σχέση θα έχουν την ελπίδα ότι θα γίνουν μόνιμοι στο δημόσιο. Ε, αυτό δεν ισχύει. Τόσο ο τρόπος πρόσληψης όσο και οι όροι της σύμβασης δεν στοιχειοθετούν δικαίωμα διεκδίκησης μονιμότητας. Δεν κλείνει κανείς το μάτι σε κανέναν και του λέει ότι «κοίταξε να δεις, με αυτόν τον τρόπο θα μπεις στο δημόσιο». Υπάρχει και μια εμπειρία στον κόσμο, ξέρει ότι αυτό δεν θα ισχύσει.
      Επίσης, πρέπει να είναι σαφές και προφανές ότι λειτουργεί το συγκεκριμένο νομοσχέδιο συμπληρωματικά στη Δημόσια Διοίκηση, δεν παρεμβαίνει στις δομές της, δεν υποκαθιστά ούτε διασπά θέσεις εργασίας από μόνιμο προσωπικό. Δεν δικαιολογούνται, λοιπόν, ανησυχίες σε ό,τι αφορά το συγκεκριμένο θέμα.
      Άλλη παρεξήγηση –αν είναι παρεξήγηση και δεν είναι τίποτε άλλο- είναι η συνεχής αναφορά στο ΑΣΕΠ και στο ν. 2190/94 λες και παραγράφεται ο νόμος στη συγκεκριμένη διαδικασία.
      Ο ν. 2190/94 και εφαρμόζεται και έχει ισχυροποιηθεί. Θα σας δώσω ορισμένα στοιχεία τα οποία νομίζω ότι τα ξέρετε. Για το έτος 2003 εγκρίθηκαν για πρόσληψη τακτικού προσωπικού στο δημόσιο δεκαπέντε χιλιάδες θέσεις με τη διαδικασία του ν. 2190/94. Ο νόμος, λοιπόν, ισχύει, ζει και βασιλεύει. Θέλει προφανώς κάποιες επικαιροποιήσεις διότι έχουν περάσει αρκετά χρόνια και έχουν επισημανθεί και δυσλειτουργίες, έχουν βρεθεί –και οι ίδιοι το επισημαίνουν- κάποιες ακαμψίες, αλλά αυτό είναι έτερον εκάτερον. Προβλέπεται και από το Σύνταγμα ότι το ΑΣΕΠ έχει την ευθύνη για την πλήρωση θέσεων της Δημόσιας Διοίκησης. Εδώ δεν έχουμε αυτό.
      ΧΡΗΣΤΟΣ ΖΩΗΣ: Επειδή εσείς δεν θέλετε…
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Επιτρέψτε μου, είναι συμπληρωματικές ρυθμίσεις και αναφέρονται σε ειδικές κατηγορίες, σε ευπαθείς κατηγορίες του πληθυσμού όπου δεν ισχύουν τα αξιοκρατικά κριτήρια με την έννοια που τα απαιτεί ο ν. 2190. Ο ν. 2190 θέλει αυξημένα κριτήρια. Εδώ μιλάμε για ευπαθείς κατηγορίες οι οποίες θα αντεπεξέλθουν σε μια εργασιακή σχέση μερικής απασχόλησης. Και η ρύθμιση είναι αρκετά συγκεκριμένη -διαφωνώ με την άποψή σας ότι είναι χαώδης- στο άρθρο 3 αν δεν κάνω λάθος.
      ΚΥΡΙΑΚΟΣ ΣΠΥΡΙΟΥΝΗΣ: Δεν είναι αυτό το πνεύμα και το γράμμα του ν. 2190.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας άκουσα με μεγάλη προσοχή, σέβομαι την άποψή σας αλλά να πω και τη δική μου τώρα.
      Σε ό,τι αφορά τα κριτήρια με την αναδιατύπωση που εκφωνήθηκε στην αρχή, καθορίστηκαν τα βασικά κριτήρια επιλογής. Αυτό του υποδείκνυε και η Επιστημονική Επιτροπή της Βουλής και προέκυψε και από τη συζήτηση επί της αρχής. Νομίζω ότι καλύπτουν και πλευρές της συζήτησης που έγινε εδώ και σήμερα, αλλά και την τελευταία φορά και γι’ αυτό τα λάβαμε υπόψη μας. Δεν αντιλαμβάνομαι τους συναδέλφους που λένε ότι δεν τα λάβαμε υπόψη. Εκεί είχε επικεντρωθεί η βασική συζήτηση. 
      Βεβαίως στην εξουσιοδότηση για την κοινή υπουργική απόφαση, επιφυλάσσονται πλέον ειδικά κριτήρια επιλογής. Αυτό μπορεί και πρέπει να γίνει. Και εκεί νομίζω ότι πρέπει να υπάρξει και πρόβλεψη για το θέμα των πολυτέκνων, εφόσον εμπίπτει στην έννοια του ειδικού κριτηρίου. Η βούλησή μας είναι σαφής προς τη συγκεκριμένη κατεύθυνση. 
      Εφόσον πρόκειται για σύμβαση η οποία θα υπογραφεί ανάμεσα σε ΝΠΔΔ ή την ΕΕΤΑΑ, που αυτοί κάνουν τις προσλήψεις και όχι το δημόσιο, κατά την άποψή μας δεν υπάρχει θέμα αντισυνταγματικότητας σε περίπτωση έκδοσης κοινής υπουργικής απόφασης. Ξέρετε ότι τα προεδρικά διατάγματα είναι και πιο χρονοβόρα. Κατά συνέπεια θεωρούμε ότι μπορούμε να κινηθούμε έτσι.
      ΠΡΟΚΟΠΗΣ ΠΑΥΛΟΠΟΥΛΟΣ: Έχετε σπουδάσει νομικά, κύριε Υπουργέ; Γιατί αυτό που λέτε σας εκθέτει. 
      NIKΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): θα μου επιτρέψετε…
      ΑΘΑΝΑΣΙΟΣ ΜΠΟΥΡΑΣ: Απλώς είναι αδιάβαστος.
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ τέτοιες παρατηρήσεις να μην ακούγονται και να μην καταγράφονται. 
      NIKΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κανέναν δεν έβγαλα αδιάβαστο, σας είπα την άποψη που έχουμε. Εν πάση περιπτώσει, η Επιστημονική Επιτροπή, κύριε Παυλόπουλε, λέει «ενδεχομένως».
      ΠΡΟΚΟΠΗΣ ΠΑΥΛΟΠΟΥΛΟΣ: Όποτε σας αρέσει, την επικαλείσθε.
      NIKΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εκτιμήστε τι σημαίνει το «ενδεχομένως». Για να δούμε, λοιπόν, τι μας αρέσει. Είπε ένας συνάδελφος της Νέας Δημοκρατίας «τι είναι η ΕΕΤΑ;» και ανέφερε ονόματα. Ο τάδε ήταν υποψήφιος του ΠΑΣΟΚ. Είναι έγκλημα. Δεν μπορεί να είναι υποψήφιος του ΠΑΣΟΚ και να κάνει καλά τη δουλειά του! Λες και όλοι οι άλλοι είναι εκτός κομματικών δραστηριοτήτων. Για να δούμε, κάνουν καλά τη δουλειά τους; Εγώ δεν ξέρω ποιος ήταν τότε, δεν με έχει απασχολήσει το θέμα. Αλλά όταν έγινε μ΄ αυτήν τη διαδικασία, η πρόσληψη δυόμισι χιλιάδων επιστημόνων για τους καποδιστριακούς δήμους από την ΕΕΤΑ, τότε γιατί δεν υπήρξε  κανένα πρόβλημα; 
      ΠΡΟΚΟΠΗΣ ΠΑΥΛΟΠΟΥΛΟΣ: Δεν υπήρξε; 
      NIKOΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Γιατί δεν σηκώσατε εσείς γη και ουρανό όπως θα κάνατε; Μήπως επειδή δεν ήταν προεκλογική περίοδος; Πού είναι τα μεγάλα προβλήματα; Δεν αμφισβητώ ότι σε μία διαδικασία δυόμισι χιλιάδων ανθρώπων μπορεί να υπάρξει κάποιο πρόβλημα. Δεν είμαι κακόπιστος, αν μου το φέρετε, θα πεισθώ. Αλλά υπήρξε μείζονος σημασίας πρόβλημα που να θέτει σε αμφισβήτηση αυτήν τη διαδικασία;
      ΚΥΡΙΑΚΟΣ ΣΠΥΡΙΟΥΝΗΣ: Εμείς αντιδράσαμε. Οι ίδιοι πάλι αντιδράσαμε. Μας την έφεραν νύχτα. 
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ μη διακόπτετε. 
      NIKOΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ νομίζω ότι συμφώνησαν σχεδόν όλοι στη συγκεκριμένη διαδικασία. Είναι απολύτως σεβαστές οι προσωπικές συμπεριφορές. 
      ΚΥΡΙΑΚΟΣ ΣΠΥΡΙΟΥΝΗΣ: Το είχαν μοιράσει με τη Νέα Δημοκρατία.
      NIKOΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Και σ΄ αυτήν τη διαδικασία από την Αξιωματική Αντιπολίτευση –εσείς καλώς αντιδράσατε, αν αντιδράσατε- δεν υπήρξαν αντιδράσεις. Κατά συνέπεια δεν είναι υπονομευόμενες αυτές οι διαδικασίες. 
      Για το θέμα των σχολικών φυλάκων θέλω να πω ότι οι υπάρχοντες δεν θίγονται. Πρόκειται για συμπληρωματική ρύθμιση. Θα προσληφθούν με μερική απασχόληση όπου χρειάζεται να συμπληρωθούν οι βάρδιες. Και μου κάνει μεγάλη εντύπωση το πάθος ορισμένων για την εφαρμογή του ν. 2190 και η ευκολία με την οποία ζητούν να παρακαμφθεί ο νόμος στη συγκεκριμένη περίπτωση.
      (Θόρυβος στην Αίθουσα)
      Δεν έχω καμία αντίρρηση να προστεθεί η προσθήκη, την οποία πρότεινε ο κ. Ιωαννίδης «γενικότερες διατάξεις της εργατικής και της ασφαλιστικής νομοθεσίας». Με βάση το νόμο ο οποίος ισχύει για τη μερική απασχόληση, αυτά ούτως ή άλλως καλύπτονται. Δέχομαι όλους τους κινδύνους που εμπεριέχονται στη μερική απασχόληση, αλλά είναι μια πραγματικότητα που πρέπει να την αντιμετωπίσουμε. Πάντως, τέτοιου χαρακτήρα κίνδυνοι στο σημερινό νομοσχέδιο δεν υπάρχουν. 
      Αν το ερώτημα είναι, να έχουν όλοι οι εργαζόμενοι εξασφαλισμένη την εργασία τους, τότε κι εγώ να προσυπογράψω αυτά που είπατε.
      ΣΟΦΙΑ ΚΑΛΑΝΤΖΑΚΟΥ: Δηλαδή οι σχολικοί φύλακες που δεν έχουν ασφάλιση τι θα κάνουν; 
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ μιλώ για το συγκεκριμένο νομοσχέδιο. Δεν μπορώ να απαντήσω σε όλα τα θέματα, για τα οποία έγινε συζήτηση. Όσοι, λοιπόν, προσληφθούν μ΄ αυτή τη διαδικασία, θα έχουν εξασφαλισμένα τα δικαιώματά τους, όπως τα ορίζει ο νόμος.
      Κύριοι συνάδελφοι, δεν πρόκειται να σταματήσει η ζωή, επειδή εσείς ζητάτε εκλογές. Η Κυβέρνηση, επειδή εσείς θεωρείτε ότι βρισκόμαστε σε προεκλογική περίοδο, δεν είναι δυνατόν να χάσει την πρωτοβουλία των κινήσεων, η οποία δεν είναι για μικροκομματικά οφέλη, αλλά γιατί πρέπει να αντιμετωπίσει τα προβλήματα. Η Κυβέρνηση έρχεται να αντιμετωπίσει ένα υπαρκτό πρόβλημα. Εσείς μιλώντας για την αξιοπρέπεια του εργαζόμενου, ουσιαστικά λέτε όχι στη μερική απασχόληση. Δεν θέλετε μισό μισθό. Προτιμάτε καθόλου μισθό; Προφανώς προτιμάμε πλήρη μισθό.
      Εμείς δεν είπαμε ότι αυτό το νομοσχέδιο επιλύει όλα τα προβλήματα στην απασχόληση. Δε δεχόμαστε όμως και την υποκρισία, που λέει ότι επειδή δεν μπορούμε να επιλύσουμε το πρόβλημα, δεν πρέπει να ασχοληθούμε με αυτό, ότι δεν πρέπει να ασχοληθούμε με τη μερική απασχόληση, ότι δεν πρέπει να ασχοληθούμε ώστε να υπάρξει για κάποιους μήνες μια ανακούφιση γι΄ αυτούς τους εργαζόμενους, που ανήκουν σε ειδικές κατηγορίες, οι οποίες προσδιορίζονται και είναι ευπαθείς. Θα τους πείτε να μην πάνε; Αν ήταν τόσο άθλιο αυτό το νομοσχέδιο, όπως λέτε, μόνο κακό θα προκαλούσε στην Κυβέρνηση. Εσείς όμως θα θέλατε ούτε αυτά τα μέτρα να πάρει η Κυβέρνηση. Το νομοσχέδιο αυτό έρχεται να αντιμετωπίσει συγκεκριμένα προβλήματα και όχι συνολικά το θέμα της απασχόλησης. Νομίζουμε ότι είναι ένα βήμα προς τη σωστή κατεύθυνση.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, δεν υποτιμώ ούτε την πολιτική σας παρουσία ούτε τη δυνατότητά σας για κοινοβουλευτική εκπροσώπηση της Κυβέρνησης, δυνατότητα που έχετε κατά την κοινοβουλευτική μας τάξη.
      Θέλω όμως να ρωτήσω την ηγεσία του Υπουργείου Εσωτερικών Δημόσιας Διοίκησης και Αποκέντρωσης συνολικά, το εξής: Όταν συζητήθηκε στο Υπουργικό Συμβούλιο το θέμα της μερικής απασχόλησης μετά βαΐων και κλάδων θεωρήθηκε ότι πρόκειται για μια «βαθιά τομή». Όμως, από την ημέρα που ήρθε το σχετικό νομοσχέδιο είστε μόνος σας εκεί. Δεν είναι ούτε ο Υπουργός ούτε κανένας άλλος. Δύο τινά συμβαίνουν. Ή πράγματι πρόκειται για ένα ασήμαντο πράγμα και άφησαν μόνον έναν Υφυπουργό και δη νεότευκτο –και σας διαβεβαιώ ότι δεν υποτιμώ κανέναν, αλλά πρόκειται για μία αλήθεια- ή κρύβεται κάτι άλλο. Δηλαδή εσκεμμένα θέλουν να υποτιμήσουν τη σημασία αυτού του νομοσχεδίου, γιατί από πίσω κρύβονται πολλά. Και σας αφήνουν μόνο, δήθεν για να μη χρειαστεί να «σηκώσουμε» πολιτικά το θέμα. 
      Εμείς σας το λέμε απλά και ξεκάθαρα. Πίσω απ΄ αυτό το φαύλο πολιτικά νομοσχέδιο κρύβεται η διαχρονική νοοτροπία ενός απερίγραπτου κομματικού νεποτισμού σε ό,τι αφορά τα ζητήματα των προσλήψεων –διαχρονικής συνέχειας στο χώρο του ΠΑΣΟΚ- ενώ βεβαίως από την άλλη πλευρά υπάρχει και η ντροπή που αισθάνεσθε –και αισθάνεται η ηγεσία- να μην τονίσει αυτό το πράγμα, διότι της αρέσει αυτή η ιστορία να «περάσει στα μαλακά»! Αυτό συμβαίνει. Σας άφησαν μόνο σας για να «μειώσουν» το θέμα, ενώ πίσω κρύβεται όλη η προεκλογική νοοτροπία μιας Κυβέρνησης η οποία έκανε τα ίδια πράγματα –όπως θα τονίσω στη συνέχεια- και με τα προγράμματα κατάρτισης του ΟΑΕΔ εν έτει σωτηρίω 2000, όταν μαζί με τις παράνομες ελληνοποιήσεις και άλλα τινά, οδήγησαν εκεί που οδήγησαν τα πράγματα. Φυσικά, σας έμαθε ο Ελληνικός Λαός και δεν θα καταφέρετε τίποτα από όλα αυτά. 
      Σημείο δεύτερο που αφορά την εισαγωγή μου. Κύριε Υπουργέ –και εσείς, κύριοι συνάδελφοι, εκτός από ορισμένους συναδέλφους που είχαν το θάρρος να πουν τα πράγματα με το όνομά τους- θεωρείτε ότι πρόκειται για ένα «σημαντικό νομοσχέδιο» και ένα «σημαντικό ζήτημα». Σας το είπα και επί της αρχής. Μα, αν η πάταξη της ανεργίας είναι ένα τόσο σημαντικό ζήτημα, γιατί δεν το φέρατε να το συζητήσουμε, όπως φέρνετε, παραδείγματος χάρη, τον εκλογικό νόμο; Αλλά, όχι. Για σας σημαντικό θέμα είναι ο εκλογικός νόμος. Μάλιστα, για τον εκλογικό νόμο συζητούσε και σήμερα το Εκτελεστικό σας Γραφείο και καλέσατε και τις άλλες πολιτικές δυνάμεις για διάλογο. Ωστόσο, γι’ αυτό το θέμα δεν έγινε κανένας διάλογος. 
      Αν στόχος σας ήταν η πάταξη της ανεργίας και αν η ανεργία είναι ένα τόσο σημαντικό θέμα, δεδομένου ότι πρόκειται για μια από τις βασικές προτεραιότητες της ελληνικής κοινωνίας, γιατί ως Κυβέρνηση δεν μας φωνάξατε ποτέ να συζητήσουμε αυτό το μείζον ζήτημα και μας φωνάζετε να συζητήσουμε ένα ανύπαρκτο ζήτημα το οποίο έχει ως στόχο να επιλύσει μόνο τις δικές σας αμηχανίες και το φόβο σας ότι αύριο θα είναι μία άλλη Κυβέρνηση την οποία εσείς θέλετε να εμφανίσετε ως παρένθεση; 
      Αυτό το νομοσχέδιο δείχνει πού το πάτε. Το πάτε ακριβώς εκεί που το πήγατε και το 2000 στην προσπάθεια της μικροκομματικής νοοτροπίας επηρεασμού προσλήψεων της τελευταίας στιγμής. Και φυσικά δεν εννοείτε ποτέ το διάλογο, παρά μόνο εκεί που σας «βολεύει» για έναν ανύπαρκτο εκλογικό νόμο για τον οποίο πήρατε την απάντηση από τα ίδια σας τα στελέχη. Την απάντηση για το διάλογο που επιχειρείτε να κάνετε σας τον έδωσε κυβερνητικό στέλεχος το οποίο μίλαγε για «άλογα και γαϊδούρια», όπως και υψηλά ιστάμενα κυβερνητικά στελέχη -και μάλιστα μέσα σ΄ αυτόν το χώρο- τα οποία αμφισβητούν την ίδια τη λογική των προτάσεων τις οποίες υποβάλλετε. 
      Αυτή είναι η πραγματικότητα. Αυτό αποδεικνύει αυτό το νομοσχέδιο. Τα ανομολόγητα σχέδιά σας, όπως επίσης και τι κρύβεται πίσω από τις ρυθμίσεις που φέρνετε κάθε φορά. 
      Τρία είναι τα χαρακτηριστικά αυτού του νομοσχεδίου, όπως προκύπτει και από την αρχή του και από τα άρθρα του. Πρώτον, υπάρχει αποτυχία της πολιτικής σας για την πάταξη της ανεργίας. Δεύτερον, υπάρχει απερίγραπτη νομοτεχνική προχειρότητα και, τρίτον, πολιτική φαυλότητα κομματικού νεποτισμού. Αυτά είναι τα τρία χαρακτηριστικά του νομοσχεδίου και ας έρθουμε να τα δούμε. 
      Πρώτα-πρώτα, αποτυχία της όλης πολιτικής σας για την πάταξη της ανεργίας. Κύριε Υπουργέ, με τέτοιου είδους νομοσχέδια πάτε να εφαρμόσετε αυτήν την περίφημη «Χάρτα Σύγκλισης» σε ό,τι αφορά τα κοινωνικά προβλήματα; Με τέτοιου είδους μέτρα πρόκειται να γίνει η κοινωνική σύγκλιση; 
      Πρώτα-πρώτα, πάψτε επιτέλους, γιατί προσβάλλετε και την ιστορία και τη νοημοσύνη του Ελληνικού Λαού, όταν χρησιμοποιείτε -και χρησιμοποιεί και ο Πρωθυπουργός σας, ο εκσυγχρονιστής κ. Σημίτης- φράσεις, όπως «Χάρτα». 
      Ανακαλύψατε τον «Καποδίστρια» για τον Α΄ βαθμό Τοπικής Αυτοδιοίκησης. Τρίζουν τα κόκαλα του μακαρίτη Καποδίστρια, του πρώτου κυβερνήτη της Χώρας, μ΄ αυτό το αντιδημοκρατικό νομοσχέδιο το οποίο κάνατε νόμο, αλλάζοντάς το στη συνέχεια με ένα άλλο «βαρύγδουπο» νομοσχέδιο που αφορά τις «Συμπολιτείες». Μετά ανακαλύψατε τις συμπολιτείες και τώρα μιλάτε για «Χάρτα». Τρίζουν τα κόκαλα του Ρήγα Βελεστινλή. «Χάρτα σύγκλισης» του κ. Σημίτη με ανύπαρκτα μέτρα, δεδομένου ότι αυτό που έλεγαν στη γενέτειρά μου ισχύει πολύ περισσότερο στην περίπτωσή σας: 
      Έλεγαν στη γενέτειρά μου ότι η πολιτική είναι σαν τη μαρμελάδα: όσο λιγότερη έχεις, τόσο πιο πολύ την απλώνεις. Γι’ αυτό χρησιμοποιείτε αυτές τις εκφράσεις, με τις οποίες γελάει ο κόσμος. Αλλά βέβαια δεν γελάνε οι άνεργοι, οι οποίοι υποφέρουν απ’ αυτήν την πολιτική, που είναι η εικονική πραγματικότητα, με την οποία τόσα χρόνια τους ποτίζετε και για την οποία θα πάρετε την απάντηση στις επόμενες εκλογές.
      Πολιτική αποτυχία, λοιπόν. Κύριε Υπουργέ, πού είναι οι τριακόσιες χιλιάδες νέες θέσεις εργασίας που υποσχόταν προεκλογικά και μέσα στη Βουλή ο Πρωθυπουργός, όταν ζητούσε ψήφο εμπιστοσύνης; Αν είχατε τριακόσιες χιλιάδες νέες θέσεις εργασίας, θα χρειαζόταν να υιοθετήσετε τα μέτρα της μερικής απασχόλησης, που είναι απλές ασπιρίνες στη αρρώστια τη βαθιά, αυτήν την επιδημία που λέγεται ανεργία, η οποία πλήττει τον Τόπο; Και μόνο το γεγονός ότι προεκλογικά, την τελευταία στιγμή, αφού έχετε εξαντλήσει όλα τα όριά σας φέρνετε αυτό το νομοσχέδιο, κάτι δείχνει.
      Μας καταγγέλλετε ότι αρνούμεθα να ψηφίσουμε έναν τέτοιο νόμο αυτή την ώρα. Εμείς σας το αρνούμεθα; Η ανικανότητά σας αποδεικνύεται. Τόσα χρόνια λέγατε για τριακόσιες χιλιάδες νέες θέσεις εργασίας, μόνιμες θέσεις, θέσεις πάγιες. Και επειδή δεν τις πετύχατε, φέρνετε τώρα τη μερική απασχόληση. Τι ομολογείτε με αυτό; Αφού δεν πετύχατε το μείζον, φέρνετε το έλασσον. Και ζητάτε να σας επικροτήσουμε γι’ αυτό; Πολιτικά εξαπατήσατε τον Ελληνικό Λαό υποσχόμενοι τριακόσιες χιλιάδες νέες θέσεις εργασίας, φέρνετε το σχέδιο για τη μερική απασχόληση και θέλετε να ξεχάσουμε αυτά που λέγατε στον Ελληνικό Λαό μέσα σ΄ αυτή την Αίθουσα; Ε, όχι, κύριε Υπουργέ!
      Αυτό το νομοσχέδιο είναι η ομολογία της πολιτικής σας αποτυχίας, αποτυχία η οποία δείχνει τι; Ότι δεν μπορέσατε να δώσετε καμία λύση σ΄ ένα πρόβλημα το οποίο έχει δομικά προβλήματα. Η ανεργία στην Ελλάδα έχει δομικά προβλήματα, γιατί η ανάπτυξη, την οποία ευαγγελίζεστε, ουσιαστικά είναι ανύπαρκτη. Δεν αφορά τη δομή της ελληνικής οικονομίας, εικονική είναι και αυτή, όπως εικονικοί είναι οι ρυθμοί, τους οποίους εμφανίζετε όλα αυτά τα χρόνια. Γιατί οι πραγματικοί ρυθμοί είναι αρνητικοί. Και το ξέρετε ότι η Ελλάδα ακολουθεί όχι μια πορεία σύγκλισης με την Ευρώπη, αλλά μια πορεία απόκλισης. Και αυτά σας τα λέει η ίδια η Τράπεζα της Ελλάδος.
      Έχετε, λοιπόν, αυτή τη στιγμή ομολογήσει, με το να φέρνετε σχεδόν προεκλογικά ένα νομοσχέδιο το οποίο αφορά τη μερική απασχόληση, ότι δεν μπορείτε να λύσετε το πρόβλημα της ανεργίας με πάγιες θέσεις εργασίας, που είχατε υποσχεθεί ότι θα είναι τριακόσιες χιλιάδες. Δεν υπάρχουν τριακόσιες χιλιάδες θέσεις. Αντί γι’ αυτές υπάρχει η «ΠΑΛΚΟ», υπάρχει η «TVX», υπάρχουν όλοι αυτοί οι οποίοι υποφέρουν από τη δική σας πολιτική, την οποία, μέσα στη μετριότητα η οποία διακρίνει την πολιτική της Κυβέρνησης Σημίτη γενικότερα, επιχειρείτε να την εμφανίσετε ως δήθεν «εκσυγχρονιστική» πολιτική.
      Το δεύτερο στοιχείο είναι η απίστευτη προχειρότητα του νομοσχεδίου σας. Πρώτα απ’ όλα, κύριε Υπουργέ, από πού φάνηκε; Μας κουβαλήσατε σήμερα στη Βουλή και φέρατε μέσα σ΄ αυτή την Αίθουσα όλες αυτές τις τροπολογίες. Και ορθά ο Πρόεδρος σας είπε ότι δεν πρόκειται για νομοτεχνικές διορθώσεις. Τροπολογίες ήταν, τροπολογίες που αν θέλαμε δεν αποδεχόμασταν. Κατ’ οικονομία τις δεχθήκαμε. Όχι γιατί φέρουν καμιά σημαντική βελτίωση, αλλά από το ολότελα, έστω και αυτές κάτι καλύτερο μπορεί να κάνουν. Σε καμία όμως περίπτωση –το λέω, για να μην αρχίσετε στη δευτερολογία σας να μου λέτε πράγματα, γιατί θα πάρετε απάντηση γι’ αυτό- δεν λύνουν κανένα πρόβλημα. Απλά, αν αρχικά ήταν κάκιστη η βαθμολογία που θα έπαιρνε αυτό το νομοσχέδιο, τώρα θα είναι πολύ κακή με αυτά τα οποία μας φέρνετε σήμερα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα χρειαστώ δεκαπέντε λεπτά.
      Αν νομίζετε ότι προσφέρετε κάτι, είναι άλλο. Εμείς το αποδεχθήκαμε, για να μη βγαίνετε έξω και με την υπεροπλία που έχετε σε θέματα ενημέρωσης –και το ξέρετε άλλωστε αυτό το πράγμα- να μας λέτε ότι, δήθεν, εμείς είμαστε η αιτία η οποία οδήγησε στο να μην υπάρξουν κάποια κριτήρια. Τα κριτήρια που φέρατε είναι ασήμαντα, αλλά και έτσι που είναι, εμείς τα αποδεχόμαστε. Ξέρετε όμως τι αποδεικνύει αυτό; Αποδεικνύει ότι την τελευταία στιγμή τα σκεφτήκατε. Τα φέρατε εδώ την τελευταία στιγμή, δείχνοντας ότι η προχειρότητα είναι το σπορ στο οποίο επιδίδεστε όλα αυτά τα χρόνια.
      Ποτέ δεν έχει συμβεί –εγώ τα τελευταία χρόνια δεν το θυμάμαι να έχει συμβεί- ο Πρόεδρος της Βουλής στην ουσία να σας νουθετεί από εκεί πέρα γι’ αυτά τα οποία φέρατε και που δείχνουν ότι δεν ξέρατε ούτε πώς λειτουργεί ο Κανονισμός της Βουλής. Αλλά, σας είπα, κατ’ οικονομία τα δεχθήκαμε, για να μη σας δώσουμε το δικαίωμα να νομίζετε ότι εμείς είμαστε εντελώς αρνητικοί ακόμη και σε ασήμαντα θέματα βελτίωσης, τα οποία θέλατε να φέρετε εδώ.
      Από πού αλλού φαίνεται η προχειρότητα; Διαβάστε όλοι το νομοσχέδιο, κύριοι συνάδελφοι. Και πρώτα-πρώτα κοιτάξτε το άρθρο 3, το οποίο οριοθετεί το πεδίο εφαρμογής του σχεδίου νόμου. Ομιλεί για «παροχή υπηρεσιών κοινωνικού χαρακτήρα». Παροχή υπηρεσιών κοινωνικού χαρακτήρα πού ακούστηκε; Τι θα πει αυτό; Τα πάντα είναι μέσα. Και το βάλατε εσκεμμένα. Γιατί αυτή η προχειρότητα, την οποία έχετε εδώ, δεν είναι μια προχειρότητα τυχαία. Είναι μεθοδευμένη, είναι μια προχειρότητα την οποία χρησιμοποιείτε, για να μπαίνουν όλα μέσα, για να έχετε λυμένα τα χέρια σας, εντελώς λυμένα τα χέρια σας.
      Επίσης πρόχειρο είναι το άρθρο 4, παράγραφος 3, όπου παραπέμπετε για τα κριτήρια –που δεν υπάρχουν άλλωστε- πού; Παραπέμπετε σε υπουργική απόφαση.
      Και έρχεται η Επιστημονική Υπηρεσία της Βουλής –δεν αποτελείται η Επιστημονική Υπηρεσία της Βουλής από ανθρώπους της Νέας Δημοκρατίας και σας κάνουν αντιπολίτευση- και κομψά σας λέει ότι τίθεται θέμα συνταγματικότητας. Διότι με κοινή υπουργική απόφαση δεν μπορεί να ρυθμίζονται τόσο σημαντικά θέματα , αφού κατά το άρθρο 43 παράγραφος 2 εδάφιο β΄ του Συντάγματος μόνο ειδικότερα, τεχνικά ή λεπτομερειακά θέματα μπορεί να ρυθμίζονται με υπουργικές αποφάσεις. Τα λοιπά δημιουργούνται και ρυθμίζονται με διατάγματα. Και σας λέει: Μα, είναι δυνατόν σ’ ένα νομοσχέδιο που αφορά νομικά πρόσωπα ιδιωτικού δικαίου μη κερδοσκοπικού χαρακτήρα που παίρνουν χρήματα, που προσλαμβάνουν ανθρώπους που  στη συνέχεια εισηγούνται την πρόσληψη ανθρώπων στον ευρύτερο δημόσιο τομέα,  τα κριτήρια για όλα αυτά τα θέματα να ρυθμίζονται με υπουργικές αποφάσεις; Είναι ειδικότερα τεχνικά ή λεπτομερειακά θέματα αυτά; Και σας λέει απλά ότι πρέπει να υιοθετήσετε τη λογική του διατάγματος. 
      Αλλά να σας πω γιατί φοβάστε; Γνωρίζω -δεν ξέρω αν το ξέρετε, καινούργιος είστε, μπορεί να μην το ξέρετε- τι κρύβεται πίσω από τη λογική των άλλων Υπουργών που καλά έκαναν και έφυγαν από δω για να μην ακούσουν τα σχολιανά τους και σας άφησαν μόνο σας να τα ακούσετε. Ξέρετε γιατί; Διότι, κύριε Υφυπουργέ, το διάταγμα δεν είναι χρονοβόρο. Απλά έχει το πλεονέκτημα ότι περνά από επεξεργασία από το Συμβούλιο της Επικρατείας. Και το Συμβούλιο της Επικρατείας δεν τα «τρώει» κάτι τέτοια, για να χρησιμοποιήσω την έκφραση που ταιριάζει στην Κυβέρνηση την οποία εκπροσωπείτε. Και επειδή θα έβλεπε ότι αυτή η ρύθμιση είναι ατελής, απέφυγαν επιμελώς, λόγω Συμβουλίου Επικρατείας, να βάλουν αυτού του είδους τη διάταξη. Μόνο αυτή είναι η διαφορά μεταξύ υπουργικής απόφασης και προεδρικού διατάγματος. Φοβάστε το Συμβούλιο Επικρατείας; Πρώτα-πρώτα, κύριε Υφυπουργέ, μιλάτε για χρονοβόρα διαδικασία. Αν βάλετε –και νομίζω ότι εδώ μιλάμε ειλικρινά πάντα σαν συνάδελφοι- την παρέμβαση του Συμβουλίου Επικρατείας, όλα τα άλλα είναι τα ίδια. Φοβάστε το Συμβούλιο της Επικρατείας; Πέστε τους, λοιπόν –και το Συμβούλιο το δέχεται- ότι μέσα σε τέσσερις, πέντε μέρες, μια βδομάδα από την ημέρα που θα το στείλετε, να το επεξεργαστούν, γιατί το Συμβούλιο δέχεται τις προθεσμίες που του βάζετε. Για τις τέσσερις-πέντε μέρες φοβάστε; Απλά θέλετε να αποφύγετε το Συμβούλιο της Επικρατείας. Γι’ αυτό δεν βάζετε το διάταγμα. Φοβάστε γιατί θα σας το γύριζε πίσω και ξέρετε πολύ καλά τι θα γινόταν. Αν τολμάτε, δεχθείτε το. Πέντε, έξι μέρες, μια βδομάδα είναι η διαφορά. 
      Εμείς σας λέμε απλά, επειδή είναι αντισυνταγματικό, ότι αν τολμήσετε να το βγάλετε με υπουργική απόφαση, θα το προσβάλουμε στο Συμβούλιο της  Επικρατείας. Ξέρουμε ότι θα ακυρωθεί και θα σταματήσουμε αυτήν τη φαύλη διαδικασία την οποία εισάγετε εδώ. Το λέω, γιατί δεν πρόκειται να αφήσουμε κανένα θεσμικό έρεισμα, καμία θεσμική αντηρίδα, η οποία υπάρχει, χωρίς να τη χρησιμοποιήσουμε, για να δημιουργήσουμε τα αναχώματα τα οποία επιχειρείτε αυτή τη στιγμή να παρακάμψετε με διαδικασίες, που προεκλογικά οδηγούν σε παραβάσεις της αρχής της ισότητας και κυρίως σε εμπαιγμό των ανέργων, σε εκμετάλλευση του δράματος που ζουν αυτοί οι άνθρωποι.
      Και έρχομαι στο τελευταίο που αφορά την πολιτική φαυλότητα. 
      Πρώτα-πρώτα, πρέπει να σας πω ένα πράγμα, κύριε Υφυπουργέ. Αφού το Σεπτέμβριο που μας πέρασε, μέσα από ερώτηση που έγινε εδώ και από το Ελεγκτικό Συνέδριο σταμάτησε όλη η φάμπρικα των προγραμμάτων κατάρτισης του ΟΑΕΔ τα οποία οδηγούσαν σε προσλήψεις μέσα από δήθεν εταιρείες μη κερδοσκοπικού χαρακτήρα,  τότε τα φέρατε εδώ. Αυτό το νομοσχέδιο που ήλθε  στη Βουλή των Ελλήνων, ήλθε μόνο και μόνο γιατί το Ελεγκτικό Συνέδριο σταμάτησε τη φαύλη διαδικασία που είχατε ξεκινήσει. 
      Και ότι η πολιτική φαυλότητα είναι ίδιον της Κυβέρνησης, σας το απέδειξε σήμερα μια έκθεση που δημοσιεύτηκε σε εφημερίδα, που κάθε άλλο τη Νέα Δημοκρατία στηρίζει. Η Κεντρική Ευρωπαϊκή Τράπεζα λέει ότι επί των ημερών της Κυβέρνησης Σημίτη η Ελλάδα είναι πρωταθλήτρια της διαφθοράς, τελευταία στις είκοσι τρεις αναπτυγμένες χώρες. Τα λέει η Ευρωπαϊκή ΄Ενωση, τα γράφει εφημερίδα που δεν στηρίζει τη Νέα Δημοκρατία. Τι έχετε να πείτε γι’ αυτά;  Αυτή είναι η φαυλότητα στην οποία οδηγήσατε τον Τόπο. Γι’ αυτήν επαίρεσθε; Αυτή τη φαυλότητα εκφράζει και αυτό το νομοσχέδιο. Δεν υπάρχουν κριτήρια. 
      Παρακάμπτετε το ΑΣΕΠ. Και είναι σπορ το οποίο τόσα χρόνια προσπαθείτε να εκμεταλλευθείτε. Τον Αύγουστο του 1999 και τον Αύγουστο του 2000 μέσα σ’ αυτή την Αίθουσα παρακάμψατε μέσα από την πολιτική της κ. Παπανδρέου όλο το νόμο που είχαμε ψηφίσει όλα τα κόμματα επί υπουργίας Παπαδόπουλου στο Υπουργείο Εσωτερικών για την αρμοδιότητα του ΑΣΕΠ σε όλο τον ευρύτερο δημόσιο τομέα. Τότε ακριβώς παρακάμψατε το ΑΣΕΠ. Και μ’ αυτά που κάνατε τώρα, παρακάμπτετε το ΑΣΕΠ. Και το παρακάμπτετε, γιατί δεν σας βολεύει. Το ωραίο είναι ότι είπατε πως δεν προλαβαίνει το ΑΣΕΠ. Βεβαίως. Αφού το υποτιμήσατε, αφού το υποβαθμίσατε, αφού το αποδυναμώσατε, αφού του προσθέσατε αρμοδιότητες στην αρχή χωρίς να του δώσετε δυνατότητα να τις ασκήσει, τώρα επικαλείσθε την αδυναμία του οργάνου, που εσείς δεν το εξοπλίσατε με τα ανάλογα, για να του αφαιρέσετε τις αρμοδιότητες. 
      Και έρχεστε και μας λέτε, μερική απασχόληση χωρίς ΑΣΕΠ.
      Εμείς σας λέγαμε από τότε ότι πρέπει να ενισχυθεί το ΑΣΕΠ. Και το 1999 και το 2000 σας είχαμε πει, κύριε Υπουργέ, ότι πρέπει να λυθεί το πρόβλημα των εμπερίστατων ανθρώπων. Όπως επίσης οι φύλακες σχολικών κτηρίων, σας είχαμε πει τότε ότι καλύπτουν πάγιες και διαρκείς ανάγκες και έπρεπε να γίνει η σύμβασή τους αορίστου χρόνου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τότε σας τα λέγαμε. Η κ. Παπανδρέου αγρόν αγόραζε. Και τώρα έρχεστε και λέτε και επικαλείστε το Σύνταγμα, λες και δεν ξέρετε ότι υπάρχει η δυνατότητα και της μοριοδότησης των ανθρώπων αυτών μέσα από ειδικές διαδικασίες, οι οποίες δεν είναι καθόλου αντισυνταγματικές. Επικαλείστε σήμερα το Σύνταγμα που εσείς αγνοήσατε το 1999 και το 2000, όταν σας λέγαμε «Έρχεται αναθεώρηση, κάντε το». Κοροϊδεύατε τον κόσμο και τον κοροϊδεύετε και τώρα! 
      ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε!
      ΠΡΟΚΟΠΗΣ ΠΑΥΛΟΠΟΥΛΟΣ: Εμείς δεσμευόμαστε, όσοι καλύπτουν πάγιες και διαρκείς ανάγκες πρέπει να έχουν την ανάλογη μεταχείριση που τους επιφυλάσσει το Σύνταγμα. Είναι θέμα αρχής της ισότητας. 
      ΠΡΟΕΔΡΕΥΩΝ (Κωνσταντίνος Βρεττός): Μάλιστα. 
      ΠΡΟΚΟΠΗΣ ΠΑΥΛΟΠΟΥΛΟΣ: Και τέλος, για να ξεκαθαρίσουμε τα πράγματα: Και μόνο το γεγονός του άρθρου 5, μέσα στο νομοσχέδιο, αποδεικνύει τι θα πει κομματικός νεποτισμός και πολιτική φαυλότητα. 
      Κύριοι συνάδελφοι, η Επιτροπή Ελέγχου των Πόρων και Κατανομής των Πόρων που υποτίθεται ότι εποπτεύει την εφαρμογή αυτού του νομοσχεδίου, είναι τριμελής. Αποτελείται από τρία άτομα. Ποιοι είναι αυτοί; Ακούστε τους. 
      ΠΡΟΕΔΡΕΥΩΝ (Κωνσταντίνος Βρεττός): Τώρα τι να ακούσουμε; Τέτοια ώρα, τέτοια λόγια.
      ΠΡΟΚΟΠΗΣ ΠΑΥΛΟΠΟΥΛΟΣ: Δηλαδή εκείνοι που φυλάσσουν τη νομιμότητα εφαρμογής του νομοσχεδίου.
      ΠΡΟΕΔΡΕΥΩΝ (Κωνσταντίνος Βρεττός): Κύριε Παυλόπουλε, σας παρακαλώ!
      ΠΡΟΚΟΠΗΣ ΠΑΥΛΟΠΟΥΛΟΣ: Ο Γενικός Γραμματέας του Υπουργείου Οικονομίας και Οικονομικών, ο Γενικός Γραμματέας του Υπουργείου Εσωτερικών, Δημόσιας Διοίκησης και Αποκέντρωσης και ο Γενικός Γραμματέας του Υπουργείου Εργασίας και Κοινωνικών Ασφαλίσεων. Τρεις κομματικοί παράγοντες, τρεις ιμάντες μεταφοράς εντολών της Χαριλάου Τρικούπη! Αυτό λέγεται αντικειμενικότητα στα κριτήρια εφαρμογής αυτού του νόμου. 
      ΠΡΟΕΔΡΕΥΩΝ (Κωνσταντίνος Βρεττός): Ευχαριστούμε. 
      ΠΡΟΚΟΠΗΣ ΠΑΥΛΟΠΟΥΛΟΣ: Αυτό τον νόμο μας καλείτε να ψηφίσουμε. Με αυτό τον νόμο επιχειρείτε να πλήξετε την ανεργία, η οποία μαστίζει τον Τόπο. Κοροϊδεύετε τους ανέργους. Εμπαίζετε τους ανέργους. Είναι χαρακτηριστικό δείγμα γραφής του τι σημαίνει ότι τις παραμονές των εκλογών ούτε καν αυτό το στοιχειώδες χρέος απέναντι στους ανθρώπους, οι οποίοι ζουν το δράμα της κοινωνίας των δύο τρίτων, ακόμα και απέναντι σε αυτούς τους ανθρώπους δεν δέχεστε να αναλάβετε τις ευθύνες σας. 
      Όχι απλώς και μόνο το νομοσχέδιο το καταψηφίζουμε, αλλά το καταγγέλλουμε και με κάθε θεσμικό μέτρο το οποίο έχουμε στη διάθεσή μας –το τονίζω αυτό- δε θα επιτρέψουμε αυτό το νομοσχέδιο να αποτελέσει το Δούρειο Ίππο και την Κερκόπορτα για την επιδίωξη κομματικών σκοπιμοτήτων, όπως εκείνες με τις οποίες υποβαθμίσατε τη δημοκρατία κατά τη διάρκεια των εκλογών του 2000. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Ανακούφιση για μένα! Διότι λέτε ένα λεπτό και κάνετε τρία, τέσσερα λεπτά. Πρέπει να είμαστε συνεπείς!
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, αν ακολουθούσαμε την κανονική διαδικασία, έπρεπε σε κάθε άρθρο να συζητάμε αρκετή ώρα. Το γεγονός ότι αρκεστήκαμε σε δεκαέξι λεπτά, νομίζω ότι κάτι δείχνει. 
      ΠΡΟΕΔΡΕΥΩΝ (Κωνσταντίνος Βρεττός): Εδώ είμαστε και ξέρουμε πάρα πολύ καλά ότι αν δεν σας διακόψουμε, υπάρχει περίπτωση να μιλάτε επί τρεις, τέσσερις ώρες!
      ΠΡΟΚΟΠΗΣ ΠΑΥΛΟΠΟΥΛΟΣ: Αν θέλετε να θυμηθούμε τη νοοτροπία άλλων Κοινοβουλευτικών προσώπων άλλων εποχών, να το θυμηθούμε και μέσα από τα Πρακτικά της Βουλής, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Σφυρίου, έχετε το λόγο. 
      ΚΟΣΜΑΣ ΣΦΥΡΙΟΥ: Κύριε Πρόεδρε, η αλήθεια είναι ότι ακούω με ιδιαίτερη προσοχή, όχι τα επιχειρήματα, αλλά βασικά τους χαρακτηρισμούς που με μεγάλη ευκολία απευθύνει η Νέα Δημοκρατία και ο Κοινοβουλευτικός της Εκπρόσωπος, ο κ. Παυλόπουλος, που μόλις πριν από λίγο ολοκλήρωσε την τοποθέτησή του. 
      Μιλά κατά κόρον για φαυλότητα και επειδή σε αυτόν τον τόπο έχουμε ζήσει και τα χρόνια που η κυβέρνηση της Νέας Δημοκρατίας είχε τις ευθύνες αυτής της χώρας στα χέρια της, τα έντεκα χρόνια μετά την Μεταπολίτευση -δεν αναφέρομαι στο παρελθόν της Δεξιάς πριν, αλλά τουλάχιστον τα έντεκα χρόνια μετά τη Μεταπολίτευση- φαίνεται ότι η Νέα Δημοκρατία κρίνει εξ ιδίων τα αλλότρια. 
      Μιλάει για πολιτικό νεποτισμό και ποια το κάνει; Εκείνη η παράταξη η οποία ουδέποτε έφερε σε αυτόν τον τόπο –στα έντεκα χρόνια που κυβέρνησε μετά τη δικτατορία- ένα σύστημα αντικειμενικής επιλογής των Ελλήνων πολιτών που διεκδικούσαν να έχουν πρόσβαση στο δημόσιο τομέα. Διότι απλούστατα το μόνο σύστημα που γνώριζε η Νέα Δημοκρατία, όταν κυβερνούσε τον τόπο, ήταν τα σημειώματα, τα χαρτάκια, για να μην αναφερθώ και πιο πέρα στα πιστοποιητικά και τα υπόλοιπα. 
      Αυτά ιστορικά προσδιόρισαν τον πολιτικό νεποτισμό και τη φαυλότητα και είναι ταυτισμένα με την πρακτική της Νέας Δημοκρατίας. Ρωτώ: Πότε η Νέα Δημοκρατία έφερε νόμο αντικειμενικού συστήματος προσλήψεων, πρόσβασης δηλαδή των Ελλήνων πολιτών στο δημόσιο; Ποτέ! Τώρα έρχεται να κάνει τον τιμητή, τον τιμητή του νόμου που έφερε αυτή η Κυβέρνηση. Και έρχεται μάλιστα να το κάνει αυτό, τη στιγμή που όταν συζητούσαμε εδώ περί ΑΣΕΠ και τι δεν είχαμε ακούσει κατά εκείνου του ν. 2190! Τώρα λοιπόν έρχεται να κάνει τον τιμητή και τον υπερασπιστή του ν. 2190, τον οποίο βεβαίως τον κατακεραύνωνε με όλα τα επιχειρήματα εκείνης της εποχής. Τώρα υπεραμύνεται του νόμου αυτού!
        Φθάσαμε δε μέχρι του σημείου από τη Δεξιά, την ευρύτερη, να ακούσουμε ότι ήρθε να υπεραμυνθεί και των αρχών της 3ης του Σεπτέμβρη εδώ! Μέχρι αυτού του σημείου φθάσαμε σήμερα. Τελικά, φαίνεται ότι οι λέξεις και οι πολιτικοί συλλογισμοί έχουν χάσει το νόημά τους και την έννοιά τους.
        Τώρα, όσον αφορά το ζήτημα της ανεργίας: έχετε μια πολιτική ιστορία σ’ αυτό τον τόπο που φαντάζει σαν να βγαίνει μέσα από παραμορφωτικό φακό, όταν έρχεται η Νέα Δημοκρατία να δείχνει –δήθεν-μεγαλύτερη κοινωνική ευαισθησία και μεγαλύτερο κοινωνικό «πρόσωπο». Ρωτώ: ποια πολιτική είχατε ακολουθήσει, όταν κυβερνούσατε, στον τομέα της ανεργίας; Και τα αποτελέσματα ποια ήταν; Τα στοιχεία είναι αδιάψευστα. 
        ΑΘΑΝΑΣΙΟΣ ΜΠΟΥΡΑΣ: Τις δημοσκοπήσεις τις διαβάζετε;
        ΚΟΣΜΑΣ ΣΦΥΡΙΟΥ: Τονίζω όμως ότι εμείς δεν ισχυριζόμαστε ότι αντιμετωπίστηκε το πρόβλημα της ανεργίας στην Ελλάδα. Το πρόβλημα της ανεργίας στην Ελλάδα ασφαλώς δεν αντιμετωπίστηκε προς την κατεύθυνση του μηδενισμού της ανεργίας.
        ΑΘΑΝΑΣΙΟΣ ΜΠΟΥΡΑΣ: Ελάτε να τα πείτε στον Ασπρόπυργο αυτά.
        ΚΟΣΜΑΣ ΣΦΥΡΙΟΥ: Είναι όμως τα στοιχεία, τα οποία είναι και αυτή τη φορά αδιάψευστα, ενδεικτικά ότι επιτυγχάνει τους στόχους η πολιτική αυτή γιατί έχουμε συνεχή πτώση της ανεργίας στην Ελλάδα. Και αναφέρομαι στα τελευταία χρόνια. 
        ΑΘΑΝΑΣΙΟΣ ΜΠΟΥΡΑΣ: Είστε ικανοποιημένοι; Ελάτε να τα πείτε στην Ελευσίνα αυτά.
        ΚΟΣΜΑΣ ΣΦΥΡΙΟΥ: Δεν είμαστε ικανοποιημένοι. Θα ήμασταν απολύτως ικανοποιημένοι αν εμηδενίζετο η ανεργία στην Ελλάδα. Και σας ερωτώ: γιατί δεν βρήκαν τις συνταγές τις δικές σας, για παράδειγμα, οι κυβερνήσεις στην Γερμανία και οι χριστιανοδημοκρατικές και οι κυβερνήσεις συνεργασίας και οι σοσιαλδημοκρατικές κυβερνήσεις, για να μηδενίσουν την ανεργία, που εσείς έρχεστε με έναν κομπασμό να εμφανιστείτε ότι κατέχετε τη συνταγή που πρόκειται να εξαλείψει την ανεργία στην Ελλάδα; Γιατί δεν το βρήκαν οι κυβερνήσεις του κ. Αθνάρ στην Ισπανία -με την δική σας πολιτική και τη δική σας αντίληψη να μηδενίσουν την ανεργία- και έχουν πολύ μεγαλύτερα ποσοστά;
        Με αφορισμούς δε δίνονται απαντήσεις στα προβλήματα -και μάλιστα αυτού του μεγέθους- της ανεργίας. Γι’ αυτό αποφεύγετε να μιλήσετε για την ουσία και μιλάτε περί διαγραμμάτων. Αποφεύγετε να αναπτύξετε επιχειρήματα και καταφεύγετε σε χαρακτηρισμούς για «φαυλότητες», για «εμπορία ελπίδων», για «ομηρίες», για «επαιτείες» και για άλλα τέτοια πράγματα.
        Κύριοι συνάδελφοι, ας μην αρχίσουμε να λέμε αν μειώθηκαν τα ποσοστά και πόσο μειώθηκαν σε ό,τι αφορά την ανεργία. Υπάρχουν Έλληνες πολίτες που είναι γραμμένοι σε καταστάσεις ανεργίας; 
        ΑΘΗΝΑΙΟΣ ΦΛΩΡΙΝΗΣ: Τώρα  το διαπιστώσατε αυτό; Είκοσι χρόνια είστε πάνω…
        ΚΟΣΜΑΣ ΣΦΥΡΙΟΥ: Υπάρχουν, κύριοι συνάδελφοι. Δεν το διαπιστώσαμε τώρα. Μην παίζουμε με τις λέξεις με ανόητους συλλογισμούς, σας παρακαλώ! Υπάρχουν οι πολίτες. Οι πολίτες λοιπόν αυτοί που είναι στις καταστάσεις, για εσάς πρέπει να παραμείνουν σ’ αυτές τις καταστάσεις ή να τους δοθεί η δυνατότητα να απασχοληθούν, όχι καλύπτοντας θέσεις δημόσιας υπηρεσίας; Όσες θέσεις δημόσιας υπηρεσίας θέλει να καλύψει το ελληνικό δημόσιο τις προκηρύσσει. Υπάρχει ένας προγραμματισμός, βγαίνουν προκηρύξεις διαγωνισμού και καλύπτονται.  
      Εάν, λοιπόν, για συμπληρωματικές δραστηριότητες που δεν υπάρχουν μέσα στους οργανισμούς, όπως αυτοί είναι συγκροτημένοι και στις δομές που έχει η Δημόσια Διοίκηση θέλουμε ως πολιτεία να δώσουμε τη δυνατότητα να απασχοληθούν αυτοί οι άνθρωποι, να αποκομίσουν έστω και ένα μερικό εισόδημα μέχρι να βρουν καλύτερη δουλειά στον ιδιωτικό ή στο δημόσιο τομέα με πλήρη αμοιβή, είναι κακό; 
      Δηλαδή, δεν έχω καταλάβει εσείς τι θέλετε. Να τους έχετε εκεί να κοσμούν τις καταστάσεις ανεργίας ή να τους δώσετε τη δυνατότητα αυτή μέχρι να βρουν δουλειά; Διότι δεν κατάλαβα τη λογική «θα σταματήσουν» -λέει- «να ψάχνουν». Δεν το καταλαβαίνω αυτό! Θα ψάχνουν και στον ιδιωτικό τομέα, θα παίρνουν μέρος και σε προκηρύξεις που θα γίνονται στο δημόσιο τομέα και βεβαίως ο καθένας θα επιδιώκει –και καλά κάνει να επιδιώκει- να βρει μια μονιμότερη απασχόληση με καλύτερη αμοιβή. Μέχρι τότε θα πρέπει να είναι άνεργος; Δε θα πρέπει να αξιοποιηθεί και για τέτοιες μάλιστα υπηρεσίες, για τις οποίες συμφωνείτε όλοι ότι δεν μπορείτε να αρνηθείτε -έτσι λέγατε όλοι προηγουμένως- την ανάγκη να βρεθεί τρόπος να παρέχονται αυτές οι υπηρεσίες;
      Αλλά ποιοι θα τις παράσχουν τις υπηρεσίες; Λέμε, λοιπόν, να είναι οι άνεργοι. Διαφωνείτε να είναι από τους ανέργους; Λέμε να είναι οι άνθρωποι που κοντεύουν να βγουν στη σύνταξη και δεν μπορούν να συμπληρώσουν τα ένσημά τους και την ασφάλιση. Και αυτή την αρνηθήκατε! Αρνηθήκατε ότι θα έπαιρναν ασφάλιση, όταν λέει ρητά ότι θα παίρνουν ένσημα οι άνθρωποι, για να μπορέσουν να συμπληρώσουν την τελευταία πενταετία, ένσημα που τους είναι απαραίτητα προκειμένου να έχουν τις προϋποθέσεις συνταξιοδότησης. Είναι κακό να τους πάρουμε;
      Εάν έχουμε γυναίκες, οι οποίες εργάζονται προσφέροντας ένα τεράστιο έργο στην οικογένειά τους, στα παιδιά τους και πραγματικά αναζητούν και κάποιες ώρες απασχόλησης για να περιοριστεί –αν θέλετε- η μειωμένη απασχόληση των γυναικών, είναι κακό; Εάν έχουμε νέους, νέους που σπουδάζουν, νέους που κάνουν μεταπτυχιακές σπουδές, νέους που βρίσκονται στις καταστάσεις ανεργίας και τους δοθεί η δυνατότητα μέχρι να βρουν κάτι καλύτερο ή μέχρι να ολοκληρώσουν τις σπουδές τους, τα διδακτορικά τους ή οτιδήποτε άλλο να δουλέψουν σε κάποιες τέτοιες δραστηριότητες, είναι κακό;
      Δηλαδή, εγώ νομίζω ότι επί της ουσίας, εάν σας αφήσει η εμπάθεια και η προκατάληψη, θα συμφωνήσετε! Αλλά, δεν συζητούμε επί της ουσίας! Συζητούμε για τις εντυπώσεις, για να απονείμουμε τους χαρακτηρισμούς και να νομίζουμε ότι κάνουμε το πολιτικό μας καθήκον μέσα σε αυτή την Αίθουσα! 
      Ε, δεν είναι έτσι, κύριοι συνάδελφοι, το πολιτικό καθήκον! Το πολιτικό καθήκον είναι πραγματικά να αναγνωρίσουμε την ουσία και να έχουμε την τόλμη, εάν έχουμε να προτείνουμε κάτι καλύτερο, να το προτείνουμε, προκειμένου να ανταποκριθούμε στις ανάγκες που είναι υπαρκτές και που κανείς ασφαλώς δεν τις αμφισβητεί.
      Τώρα, υπήρξε μια σειρά άλλων επιχειρημάτων. Στο θέμα των κριτηρίων θα ήθελα να πω τα εξής. Κοιτάξτε, ασφαλώς κριτήρια θα υπάρχουν, αλλά επειδή γνωρίζουμε όλοι το ΑΣΕΠ, γνωρίζουμε τα κριτήρια του ΑΣΕΠ, πείτε μου πώς το εννοείτε για να μπορέσω να καταλάβω κι εγώ, όταν μιλάει για τις βαθμολογίες που πρέπει να έχουν, μεταπτυχιακούς τίτλους σπουδών –εάν έχουν- ξένες γλώσσες –εάν έχουν- βαθμούς που πρέπει να έχουν τα πτυχία τους κλπ. 
      Πώς μπορεί να συνδυαστεί αυτή η σειρά των κριτηρίων με τις ποσοστώσεις που βάζει εδώ και λέει «τόσα στην τάδε κατηγορία» γιατί επιδιώκει να καλύψει συγκεκριμένες ανάγκες; Εκτός εάν πείτε ότι θα καταθέτουν αιτήσεις, εφόσον –για παράδειγμα- γίνεται η προκήρυξη και μέσα σε κάθε κατηγορία –για παράδειγμα αυτών που θέλουν να είναι στην τελευταία πενταετία πριν τη συνταξιοδότηση- θα εφαρμόζονται κάποια από τα κριτήρια που έχει το ΑΣΕΠ.
      Προσέξτε να σας πω κάτι. Για παράδειγμα, στην κατηγορία των γυναικών ή των νέων πάνω από ένα χρόνο, σε αυτούς που καταθέτουν και είναι σε αυτή την κατηγορία θα εφαρμόζονται κάποια κριτήρια. Σας ρωτώ, λοιπόν, το εξής: Δεν μπορεί με τη διοικητική πράξη να προσδιοριστεί αυτό που λέμε και να εφαρμόζονται τα κριτήρια που εκ των προτέρων θα είναι γνωστά σε αυτούς που θα συμμετέχουν; Εάν κάνεις μια αναφορά και πεις ότι ισχύει η τάδε διάταξη του ΑΣΕΠ, η διάταξη πρέπει να ισχύει ολόκληρη! 
      Ελάτε πείτε μου εσείς πώς θα ισχύει ολόκληρη και θα συνδυάζεται με όλα αυτά! Γιατί δεν μπορεί μέσα στη διοικητική πράξη να τα περιλάβει αυτά; Και δεν είναι, κύριοι  συνάδελφοι ούτε παραπλάνηση ούτε εμπορεία ελπίδων ούτε τίποτα! Γιατί; Διότι τα κριτήρια θα είναι εκ των προτέρων γνωστά! Προκήρυξη θα γίνεται. 
      Εν συνεχεία, γιατί είναι εμπόριο ελπίδων; Τους δίνει ο νόμος καμία προοπτική ότι «εσείς θα γίνετε μόνιμοι υπάλληλοι»; Τους δίνει την προοπτική -που έτσι κι αλλιώς από το ίδιο το Σύνταγμα γνωρίζετε ότι έχουμε τη δέσμευση- και θα είναι γνωστό ότι αυτή η απασχόληση έχει αυτά τα χαρακτηριστικά. Επομένως, κανείς δεν παραπλανά, διότι είναι γνωστό εκ των προτέρων, όπως επίσης και τα κριτήρια με την έκδοση της διοικητικής πράξης είναι γνωστά εκ των προτέρων.
Υπάρχουν παραδείγματα εφαρμογής αυτού του νόμου και σε άλλες ευρωπαϊκές χώρες και είναι γνωστό αυτό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Στις άλλες ευρωπαϊκές χώρες όμως δεν δαιμονοποιήθηκε αυτή η προσπάθεια, όπως επιχειρείται να δαιμονοποιηθεί κατά τη συζήτηση που κάνουμε σήμερα στη Βουλή. Νομίζω ότι τα συμπεράσματα που έχουν εξαχθεί από την εφαρμογή σε άλλες χώρες σε ό,τι αφορά …
     ΠΡΟΕΔΡΕΥΩΝ (Κωνσταντίνος Βρεττός): Κύριε Σφυρίου, ο κ. Παυλόπουλος τουλάχιστον μου είπε ότι θέλει ένα λεπτό. Εσείς ούτε καν μου ζητήσατε να μιλήσετε παραπάνω. Πείτε μου και εσείς πόσο χρόνο θέλετε.
     ΚΟΣΜΑΣ ΣΦΥΡΙΟΥ: Σωστό. 
     Κύριε Πρόεδρε, ο κ. Παυλόπουλος είπε για δεκαπέντε λεπτά, τα ξεπέρασε όμως. Εγώ είμαι στα δώδεκα λεπτά και απορώ γιατί με διακόπτετε. Δεν έχω καταλάβει.
     ΠΡΟΕΔΡΕΥΩΝ (Κωνσταντίνος Βρεττός): Θα βάλω και σε εσάς δεκαπέντε λεπτά.
     Ορίστε, συνεχίστε.
     ΚΟΣΜΑΣ ΣΦΥΡΙΟΥ: Λέω, λοιπόν, ότι είναι γνωστό ότι δεν ανακαλύπτουμε τον τροχό με το νομοσχέδιο που συζητούμε. Έχει ήδη εφαρμογή και είχε θετικά αποτελέσματα και για την παροχή των υπηρεσιών, αλλά και για την παροχή εισοδήματος και μερικής απασχόλησης σε ανθρώπους σε άλλες χώρες. Τα θετικά συμπεράσματα που έχουν εξαχθεί γιατί δεν μπορούμε να τα αξιολογήσουμε και να τα κρίνουμε; Πάλι στις χώρες αυτές δεν εμπόδισε κανέναν η μερική απασχόληση την άλλη μέρα το πρωί, για παράδειγμα, να βρει μονιμότερη θέση απασχόλησης είτε στον ιδιωτικό είτε στο δημόσιο τομέα. Εδώ πάλι προσπαθούμε να δαιμονοποιήσουμε αυτό το οποίο εκ των πραγμάτων έχει εφαρμοστεί και τις περισσότερες φορές με επιτυχία και σε άλλες χώρες. 
     Κύριοι συνάδελφοι, δεν θέλω να κάνω προεκτάσεις σαν και αυτές που ακούστηκαν προηγουμένως, δηλαδή τα περί εκλογικού νόμου. Για τα προεκλογικού νόμου έχουμε πεδίο δόξης λαμπρόν. Εσείς βεβαίως δεν τιμάτε το ρόλο που έχετε από το Σύνταγμα να συμμετάσχετε στο διάλογο. Προτιμάτε να αποφεύγετε και εδώ τη συζήτηση και μάλιστα τις περισσότερες φορές να μιλάτε με έναν τρόπο ο οποίος δεν έχει καμία απολύτως σχέση με τις εκλογές του 2004. Παραπέμπετε στον εκλογικό νόμο –θα έχουμε την ευκαιρία να τα πούμε- και σε συλλογισμούς οι οποίοι τελικά δεν έχουν καμία σχέση με την πραγματικότητα της περιόδου των εννέα μηνών μέχρι τις επόμενες εκλογές και όμως προσπαθείτε να δημιουργήσετε ψευδείς εντυπώσεις στον κόσμο. Γι’ αυτά όμως θα έχουμε την ευκαιρία να συζητήσουμε, όταν θα έρθει η ώρα του εκλογικού νόμου. Δεν θέλω να κάνω τέτοιες προεκτάσεις.
     Αυτά θα ήθελα να πω, κύριε Πρόεδρε, και επιφυλάσσομαι, αν χρειαστεί, για τη δευτερολογία μου.
     ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, μπαίνουμε στο στάδιο των δευτερολογιών.
     Ο κ. Παπαγεωργίου έχει το λόγο.
     ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, νομίζω ότι καταρχήν πρέπει να σταθώ –και έχω υποχρέωση να το κάνω- σε ορισμένα σημεία ακούγοντας τις ομιλίες των συναδέλφων της Νέας Δημοκρατίας και ιδιαίτερα του Κοινοβουλευτικού της Εκπροσώπου. 
     Είναι δικαίωμα της Κυβέρνησης νομίζω να εκπροσωπείται από όποιον Υπουργό θέλει και τον κατ’ εξοχήν αρμόδιο Υφυπουργό Εσωτερικών. Εάν από τέτοια καταπιάνεται η Νέα Δημοκρατία και κρίνει ποιος εκπροσωπεί και ποιος όχι την Κυβέρνηση και με νοητικά άλματα και φαντασιώσεις πιστεύει ότι τάχα η Κυβέρνηση αισθάνεται και αυτή μειωμένη γιατί φέρνει εδώ αυτό το νομοσχέδιο, νομίζω ότι αυτό δεν αποτελεί πολιτική, αποτελεί απλά μικροπολιτική.
     Μας αιτιώνται ότι εμπνεόμαστε βαρύγδουπους, σπουδαίους, μεγάλους και οραματικούς τίτλους, όπως: «Χάρτα», «Καποδίστριας», «Συμπολιτεία». 
     Ναι, φέρνουμε σπουδαίους θεσμούς και έχουμε και την έμπνευση να τους συνοδεύουμε, για να κατακτηθούν καλύτερα από τον ελληνικό λαό, από σπουδαίους τίτλους για να μείνουν στην ιστορία, διότι άλλαξαν το χάρτη της Ελλάδος όσο κι αν εσείς ισχυρίζεστε τα αντίθετα.
     ΠΡΟΚΟΠΗΣ ΠΑΥΛΟΠΟΥΛΟΣ: …(Δεν ακούστηκε).
     ΓΕΩΡΓΙΟΣ ΠΑΠΑΓΕΩΡΓΙΟΥ: Κοιτάξτε, εγώ σας σέβομαι. Δε διακόπτω κανένα και να σεβαστείτε και το ότι εδώ με έχουν στείλει οι Ευβοείς συμπολίτες μου. Αν δε θέλετε να το σεβαστείτε αυτό και να με διακόπτετε, είναι δικαίωμά σας.
     Αντιπαρέρχομαι επίσης –τα έχουμε ήδη απαντήσει αυτά τα ζητήματα- τα περί ύποπτης προεκλογικής περιόδου, ότι κάνουμε εμπόριο ελπίδων και ότι προσπαθούμε να θεραπεύσουμε αποσπασματικά κάποιες ανάγκες.
      Απαντώ στον εκλεκτό συνάδελφό μου κ. Ζώη –για να αναφερθούμε και λίγο στο νομοσχέδιο- ότι θεσπίζουμε την εικοσιτετράμηνη θητεία, διότι θέλουμε να δώσουμε τη δυνατότητα και το δικαίωμα-και φαντάζομαι ότι αυτό είναι το νόημα- σε περισσότερους ευπαθείς συμπολίτες μας να βρουν έστω μία διέξοδο μερικής –θέλω να είμαι σαφής- ανακούφισης μέσα από αυτές τις διαδικασίες.
      Εγώ νομίζω ότι εδώ υπάρχει μία παρεξήγηση. Δεν νομίζω ότι αυτό το νομοσχέδιο φιλοδοξεί -και ούτε το καυχιέται κανείς ούτε από τα υπουργικά έδρανα, αλλά ούτε και από τους ομιλητές του ΠΑΣΟΚ- να δώσει μία μόνιμη λύση στο πρόβλημα της ανεργίας. Έχουμε πει με σαφήνεια και ακρίβεια -και νομίζω ότι όλοι μπορούμε να διαβάσουμε αυτό το νομοσχέδιο- ότι έχουμε κάποιες κοινωνικές δραστηριότητες που ο καθένας, ακόμα και ο πιο παράλογος, αντιλαμβάνεται ότι δεν μπορούν να υπηρετηθούν από διαδικασίες μόνιμης απασχόλησης. 
      Επίσης, έχουμε και κάποιους συμπολίτες μας, οι οποίοι δεν μπορούν να απασχοληθούν σε πλήρες καθεστώς απασχόλησης και μάλιστα σε ένα σκληρό και ανταγωνιστικό περιβάλλον εργασίας, που οπωσδήποτε μέρα με τη μέρα –οφείλουμε να το παραδεχτούμε αυτό- διογκώνεται. Εσείς επιμένετε ότι ακόμα κι αυτές τις ανάγκες θα τις λύσετε με το καθεστώς μόνιμης απασχόλησης, με μόνιμες θέσεις.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Θα ήθελα λίγο χρόνο, κύριε Πρόεδρε.
      Εμείς δεν μπορούμε να το ισχυριστούμε αυτό. Εσείς το ισχυρίζεστε αυτό και νομίζετε ότι μπορείτε να το καταφέρετε. Εγώ δεν ξέρω καμία κυβέρνηση παγκοσμίως που να λύνει όλα τα προβλήματα ή χώρες όπου δεν υπάρχουν άνεργοι και όλα είναι ρυθμισμένα. Δεν ξέρω καμία τέτοια κυβέρνηση. Ακόμα και οι χώρες του υπαρκτού σοσιαλισμού που το επιχείρησαν, και αυτές απέτυχαν. 
      Θα ήθελα τώρα να απαντήσω, εφόσον δεν έχω πολύ χρόνο, στο ότι λέτε πως δεν υπάρχουν κριτήρια και ότι θα υπάρξει πρόβλημα. Εγώ θα σας απαντήσω πολύ απλά: Κατ’ αρχάς λέμε ότι όλα αυτά τα σωματεία και η ΕΕΤΑΑ, η ελληνική εταιρεία αυτοδιοίκησης και ανάπτυξης, θα απευθύνεται στον ΟΑΕΔ. Λέμε, λοιπόν, τώρα ότι έχουμε πρώτον αυτούς που είναι εγγεγραμμένοι άνεργοι. Προηγούνται αυτοί που είναι για περισσότερο χρονικό διάστημα άνεργοι. Δεν είναι αυτό ένα ασφαλές κριτήριο; Ποιος μπορεί αύριο να το αλλοιώσει και να το παρακάμψει; 
      Προχωρούμε στις πολύτεκνες μητέρες και λέμε ότι προτιμάται η μητέρα που έχει περισσότερα τέκνα. Εντάξει, είπατε ότι είναι τροπολογίες. Όμως, τις δεχθήκαμε. Αυτό, δεν είναι ένα κριτήριο; Δηλαδή θα ζητηθεί από τον Ο.Α.Ε.Δ. ποια μητέρα έχει περισσότερα παιδιά. Μόνο στην περίπτωση των αναπήρων παρακάμπτεται ο ΟΑΕΔ και προσλαμβάνεται πάλι ο ανάπηρος που έχει μεγαλύτερο ποσοστό αναπηρίας. Ποιος θα τολμήσει, εν πάση περιπτώσει, να αλλάξει αυτή τη σειρά; Δε νομίζω ότι πρέπει να αναφερθώ σε περισσότερα παραδείγματα. Γι’ αυτούς που είναι μακροχρόνια άνεργοι πριν τη σύνταξη, προηγούνται όποιοι έχουν μεγαλύτερη ηλικία. Σας παρακαλώ πάρα πολύ. Δεν είναι αυτό ένα κριτήριο ή γεννιούνται όλοι οι άνθρωποι την ίδια ημέρα; Πείτε το μας.
      Σας απαντώ, λοιπόν, ότι υπάρχουν κριτήρια. Αλλιώς είμαι εγώ αφελής ή, εν πάση περιπτώσει, δεν ξέρω να διαβάζω! Αν υπάρξουν, βέβαια, κάποιες πρόσθετες δικλείδες με υπουργική απόφαση, νομίζω –και κανείς δεν μπορεί να το πει αυτό σ’ αυτή την Αίθουσα- ότι δε θα γράψουμε να είναι ΠΑΣΟΚ αυτοί που θα προσληφθούν. Μην το φοβάστε. Δεν είμαστε τόσο αφελείς. 
      Εν πάση περιπτώσει, μη βιάζεστε να προβλέψετε ότι αυτό το νομοσχέδιο θα αποτύχει. Αυτό θα το δούμε στο μέλλον, όπως θα δούμε και το κατά πόσο θα ανταποκριθούν αυτοί οι άνθρωποι που έχουν πράγματι ανάγκη, στη λύση να απασχοληθούν μερικώς. Νομίζω ότι πρέπει να είμαστε ευγνώμονες στην Κυβέρνηση που έφερε αυτό το νομοσχέδιο. 
      ΑΘΑΝΑΣΙΟΣ ΜΠΟΥΡΑΣ: Αν σας ακούσουν στο Μαντούδι, θα απογοητευτούν απόψε.
      ΓΕΩΡΓΙΟΣ ΠΑΠΑΓΕΩΡΓΙΟΥ: Εγώ πηγαίνω στο Μαντούδι και δίνω μάχες. Να σας θυμίσω τους αγώνες που κάναμε ανέκαθεν και επί κυβερνήσεως της Νέας Δημοκρατίας. Εσείς το κλείσατε το Μαντούδι. 
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ πολύ, κάντε ησυχία. 
	Το λόγο έχει ο κ. Ζώης.
      ΑΘΑΝΑΣΙΟΣ ΜΠΟΥΡΑΣ: Τυχαίνει να έχω υπηρετήσει στην Εύβοια. Εκπροσωπώ το υπόλοιπο Αττικής. Δυστυχώς, κανένας δεν βρήκε λόγια να πει για το φάσμα της ανεργίας. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Μπούρα, όλοι έχουμε υπηρετήσει στην Εύβοια κι εγώ έχω υπηρετήσει. Τι θα κάνουμε τώρα; Θα αρχίσουμε να διακόπτουμε τους συναδέλφους; Αφήστε  το συνάδελφό σας κ. Ζώη να ξεκινήσει. 
	Ορίστε, κύριε Ζώη, έχετε το λόγο.
	ΧΡΗΣΤΟΣ ΖΩΗΣ: Δεν πειράζει, κύριε Πρόεδρε. Και αυτοί οι διάλογοι που γίνονται εκτός προγράμματος έχουν την αξία τους και στέλνουν μηνύματα.
	Κύριε Πρόεδρε, λυπάμαι που θα το πω στη δευτερολογία μου, αλλά ο κύριος Υπουργός δεν συνεισέφερε τίποτα στην πρωτολογία του. Και το λέω αυτό με πολύ μεγάλη λύπη. Δυστυχώς, με δική του ευθύνη η συζήτηση σήμερα ήταν άγονη. Ήταν άγονη, όχι μόνο γιατί δεν έλαβε υπόψη του τις αιτιάσεις, τις παραινέσεις, τις υποδείξεις των συναδέλφων που μίλησαν από το κόμμα της Αξιωματικής Αντιπολίτευσης, αλλά –το χειρότερο- δεν έλαβε υπόψη του καμία από τις αιτιάσεις και των συναδέλφων του, που έλαβαν το λόγο από το κόμμα της Πλειοψηφίας.
      Είναι δυσάρεστο αυτό, γιατί ο κ. Μπίστης άλλα έδειχνε μέχρι να μπει στην Κυβέρνηση. Βεβαίως, λαμβάνοντας το λόγο σε δεύτερη φάση, φοβάμαι ότι θα ήταν τραγικό λάθος να επιμείνω και να προσπαθήσω να επανέλθω σε μία προσπάθεια να μιλήσουμε για την ουσία του σχεδίου νόμου στη συζήτηση επί των άρθρων. Και αυτό γιατί, όπως είπα, δεν ένιωσα ότι πήρα κάποια απάντηση σε όσα κάλεσα τον κύριο Υπουργό να μου απαντήσει. Πιστεύοντας ότι θα μου έδινε την ευκαιρία να αναφερθώ σ’ αυτή τη δευτερολογία και σε άλλα άρθρα, είχα προετοιμάσει και άλλες υποδείξεις.
      Δεν θα το κάνω, κύριε Υπουργέ, και σας είπα ότι δεν θα το κάνω, γιατί δεν φαίνεσθε διατεθειμένος να κάνετε τίποτε από όσα σας είπαμε. Δεν φαίνεσθε διατεθειμένος να κάνετε τίποτε και απ’ όσα σας υποδεικνύει η Επιστημονική Επιτροπή της Βουλής.
      Δεν άκουσα τίποτε για τα περίφημα ποσοστά, για το 50%, για το 60%, για την καταγγελία της σύμβασης του μερικώς απασχολουμένου έστω και για σπουδαίο λόγο. Δεν ακούσαμε τίποτε. Με δική σας ευθύνη, η συζήτηση πήγε αλλού και λυπάμαι που φάνηκε ότι αναζητήσατε σωσίβιο κυριολεκτικά σε μία φράση δύο δευτερολέπτων από τα δεκαέξι λεπτά της πρωτολογίας μου.
      Είπατε για μένα ότι «αναγνωρίζω την καλή διάθεσή σας και τη φιλοσοφία στον πυρήνα της μερικής απασχόλησης». Μα, εγώ είπα στην επιτροπή και το επαναλαμβάνω και εδώ, γιατί δεν υπάρχει κανένας φόβος να παραδεχτεί κανείς τα αυτονόητα, ότι πράγματι έχουμε προβλήματα, ότι πράγματι αυτός ο θεσμός υφίσταται σε χώρες της Ευρωπαϊκής Ένωσης και ότι είναι πάρα πολύ δύσκολο και επώδυνο για οποιονδήποτε πολιτικό οποιουδήποτε κόμματος να προσπερνά χωρίς να κοιτάζει αριστερά, δεξιά ή πίσω του εκείνον που θέλει ένα χρόνο για να βγει στη σύνταξη, εκείνη τη μητέρα που θέλει να συμπληρώσει το εισόδημά της και να προσφέρει στον οικογενειακό προϋπολογισμό.
      Πού στεκόμαστε εμείς αντίθετοι; Στεκόμαστε αντίθετοι στις μεθοδεύσεις. Στεκόμαστε αντίθετοι στην επιλογή του χρόνου, που φέρνετε το συγκεκριμένο σχέδιο νόμου. Στεκόμαστε αντίθετοι στη λευκή επιταγή, που παραχωρείτε σε διάφορες επιτροπές που θα κρίνουν διαδικασίες, τρόπους, κριτήρια κλπ. Στεκόμαστε αντίθετοι στον αόριστο και γενικό τρόπο με τον οποίο ορίζετε τον τρόπο χρηματοδότησης αυτού του προγράμματος. Στεκόμαστε αντίθετοι, γιατί θέτετε σε καθεστώς ομηρίας πεντακόσιους χιλιάδες άνεργους, που ελπίζουν να τριάντα συμπεριληφθούν στους τριάντα χιλιάδες απασχολήσιμους. Στεκόμαστε αντίθετοι σε μία φιλοσοφία που καλεί τους Έλληνες να συμβιβαστούν και να ικανοποιηθούν με τα ελάχιστα.
      Κύριε Υπουργέ, επειδή εδώ μας εγκαλέσατε λίγο πολύ για το τι θέλουμε για τη Δημόσια Διοίκηση, εγώ θέλω να επαναλάβω  ότι υπάρχει μία βασική αδυναμία στη φιλοσοφία και στον τρόπο που λειτουργεί η Κυβέρνηση σε ό,τι αφορά τη σχέση με τη Δημόσια Διοίκηση. 
      Η λογική επέτασσε να δούμε ποιες είναι οι ανάγκες. Η λογική επέτασσε να δούμε ποιο είναι το δυναμικό της Δημόσιας Διοίκησης σήμερα. Η λογική επέτασσε να δούμε με αυτό το δυναμικό, αφού το καταμερίσουμε σωστά, ποιες από τις ανάγκες μπορούμε να καλύψουμε και μετά να προχωρήσουμε στην καταγραφή εκείνων των δράσεων, που θέλουν πλήρη απασχόληση και πολύ αργότερα να έλθουμε εδώ να συζητήσουμε για το ποιες από τις δράσεις ενδεχομένως δεν μπορεί να καλυφθούν παρά υπό καθεστώς έστω μερικής απασχόλησης. 
      Επειδή έγινε και μία άλλη αναφορά σχετικά με το ΑΣΕΠ, μας κάλεσε ο αξιότιμος Κοινοβουλευτικός Εκπρόσωπος της Πλειοψηφίας να του πούμε ποιο νόμο φέραμε στη Βουλή για ένα σύστημα αξιοκρατικής πρόσληψης στο δημόσιο.
      Θα πω ότι η Πλειοψηφία ήταν στην κυβέρνηση το 1981-1989 και δεν έφερε μέχρι τότε κανένα νόμο. Το μόνο που έκανε, ήταν να φέρει ένα νόμο, όπως τον έφερε, με συγκεκριμένο καθεστώς, το 1994.
      Αξιότιμε Εκπρόσωπε της Πλειοψηφίας, εγώ θα σας ζητήσω να μου δείξετε ποιον διοικητή οργανισμού ή ποιον πρόεδρο δημόσιας επιχείρησης στείλατε σπίτι του από αυτούς, για τους οποίους σας εγκαλεί το ΑΣΕΠ ότι προχωρήσατε σε φωτογραφικές προκηρύξεις κάλυψης θέσεων στο δημόσιο. Ποιανού το αυτί τραβήξατε; Από ποιον ζητήσατε να παραιτηθεί;
      Θέλω να κάνω μία πάρα πολύ σύντομη αναφορά στον τρόπο, με τον οποίον οργανώθηκε –το είπε και ο κύριος Υφυπουργός- η υποστήριξη των δήμων μέσω της ΕΕΤΑΑ σε σχέση με τους επιστημονικούς συνεργάτες. 
      Κύριε Υφυπουργέ, μήπως μπορούν οι συνεργάτες σας να μας απαντήσουν πόσοι από αυτούς εξακολουθούν σήμερα να υπηρετούν και να προσφέρουν υπηρεσίες, ιδίως στους καποδιστριακούς δήμους; 
      Κύριε Υπουργέ, μπορείτε να μας πείτε ποιοι δήμοι θα αναλάβουν το κόστος υλοποίησης αυτών των προγραμμάτων; Οι Οργανισμοί Τοπικής Αυτοδιοίκησης, στους οποίους δεν έχετε αποδώσει πάνω από 1 τρισεκατομμύριο πόρους; Οι καποδιστριακοί δήμοι στους οποίους εσείς χρωστάτε το 50% του ΕΠΤΑ; Οι δήμοι οι οποίοι προσπαθούν να ανταποκριθούν σε μία σειρά από υποχρεώσεις και αρμοδιότητες χωρίς τους ανάλογους πόρους; Για όλα αυτά περιμένουμε απαντήσεις.
      Κύριε Πρόεδρε, η συζήτηση δεν πήγε τόσο μακριά με δική μας ευθύνη. Δεν ήταν στόχος της Αξιωματικής Αντιπολίτευσης να πλατειάσει τόσο πολύ η συζήτηση. Δυστυχώς, ο κύριος Υφυπουργός με δική του ευθύνη ανέλαβε το ρίσκο σήμερα, αντί να γίνει συζήτηση επί της ουσίας, να πάει αλλού η συζήτηση. Γι΄ αυτό το γεγονός φοβάμαι ότι πολλοί θα τον εγκαλέσουν αύριο και από την Κυβέρνηση και από τα Μέσα Ενημέρωσης.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, θα κάνω μία παράκληση. Θα παρακαλέσω τους συμβούλους να είναι προσεκτικοί στην προσέγγισή τους με τον κύριο Υπουργό, κατά την ώρα μάλιστα που μιλούν οι ομιλητές. Πρέπει να είναι πολύ προσεκτικοί και να μιλούν σιγά. 
      Κύριε Υπουργέ της Επικρατείας, σας παρακαλώ και εσάς να κάνετε ησυχία. Θα τα βρείτε τα θέματα αργότερα με τον κύριο Υπουργό. 
      Το λόγο έχει ο κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Ο κύριος Υφυπουργός στην τοποθέτησή του είπε ότι το νομοσχέδιο δεν αφορά τους σχολικούς φύλακες, οι οποίοι υπηρετούν τώρα στα σχολεία. 
      Κύριε Υπουργέ, θέλουμε να μας πείτε τι θα γίνει σε σχέση και με την τροπολογία που καταθέσαμε, ώστε να γίνουν οι συμβάσεις αορίστου χρόνου όπως ζητούν οι ίδιοι οι σχολικοί φύλακες, όχι μόνο σήμερα, αλλά εδώ και πολύ καιρό. Μπορώ να πω ότι οι αυτοί οι άνθρωποι από τότε που έπιασαν δουλειά στην αρχή με το εντεκάμηνο πρόγραμμα και εν συνεχεία με το δεύτερο των δεκατριών μηνών ζητούν πλήρη απασχόληση με σχέση εργασίας αορίστου χρόνου. Αυτό είναι το πρώτο θέμα.
      Δεύτερον, σας δόθηκε και εσάς κείμενο των εργαζομένων, οι οποίοι δουλεύουν στα Κέντρα Εξυπηρέτησης Πολιτών και οι οποίοι ζητούν να μετατραπεί η σχέση εργασίας τους και να γίνει αορίστου χρόνου. Γιατί το λέμε αυτό; Γιατί επικαλεστήκατε τους εργαζόμενους, οι οποίοι απασχολήθηκαν στους καποδιστριακούς δήμους και οι οποίοι έγιναν αορίστου χρόνου. 
      Βεβαίως, αυτό είναι μία βάση για να μπορέσουν να μετατραπούν αυτές οι σχέσεις εργασίας που έχουν οι δύο κατηγορίες των εργαζομένων που ανέφερα, οι σχολικοί φύλακες και oι εργαζόμενοι στα ΚΕΠ, σε αορίστου χρόνου.
      Βεβαίως, προσπαθείτε να παραπλανήσετε και δεν είμαστε σίγουροι μέχρι το τέλος τι ακριβώς θα πράξετε, αφού με τα μόρια που δίνετε, δηλαδή το 50%, θέλετε να εντάξετε και αυτούς στη μερική απασχόληση. Μέχρι το τέλος, λοιπόν, εμείς θα επιμένουμε, ούτως ώστε να ξεκαθαριστεί αυτό το ζήτημα.
      Σε άρθρο του νομοσχεδίου έχετε τη διαδικασία υπογραφής σύμβασης για δύο χρόνια, στη συνέχεια έχετε διακοπή για δύο μήνες και το κάνετε ακριβώς για να μην αποκτούν δικαιώματα και για να τους απολύετε, ούτως ώστε να ανακυκλώνεται η ανεργία. Το λέω αυτό γιατί πολλοί απολογητές του καπιταλιστικού συστήματος, κύριε Υπουργέ, προσπαθούν και δίνουν μία άνιση μάχη με την πραγματικότητα να μειώσουν την ανεργία με τέτοιου είδους νομοσχέδια. Προσπαθούν να παραπλανήσουν τους ανέργους ότι θα αντιμετωπισθεί η ανεργία και ότι θα εξασφαλιστεί δουλειά για όλους. 
      Ξέρετε τι θα γίνει με αυτόν το νόμο; Οι μερικώς απασχολούμενοι, αυτοί που θα δουλεύουν δύο ημέρες την εβδομάδα ή έξι ώρες την εβδομάδα, όπως είπε ο κ. Σκανδαλίδης, επειδή δεν θα τους φθάνουν τα χρήματα για να ζήσουν, θα αναγκάζονται να κάνουν και δεύτερη δουλειά με «μαύρη» απασχόληση. Εάν δεν συμπληρώσουν ένσημα μπορεί να προσπαθούν να βάλουν ένσημα. Εάν συμπληρώνουν ένσημα με βάση την εργατική νομοθεσία με το τετράωρο, θα πάνε να κάνουν «μαύρη» εργασία. Συνεπώς λοιπόν, το πρόβλημα της ανεργίας δεν αντιμετωπίζεται. Αυτά είναι ημίμετρα. 
      Ο κύριος Υφυπουργός είπε ότι η μερική απασχόληση υπηρετεί ανάγκες. Βεβαίως και υπηρετεί ανάγκες. Υπηρετεί, όμως, τις ανάγκες του κεφαλαίου, το οποίο θέλει να «αρπάξει» μερίδιο, να «αρπάξει φιλέτα» από το δημόσιο τομέα. Υπάρχει η διαδικασία πρόσληψης που καθορίζει τα ποσοστά για το ποιοι άνεργοι θα προηγούνται. 
      Θέλω να σημειώσω ορισμένα πράγματα. Ο νόμος προβλέπει τις ευπαθείς ομάδες του πληθυσμού. Κύριε Υπουργέ, ευπαθείς ομάδες είναι οι σχολικοί φύλακες; Δεν είναι δηλαδή ικανοί άνθρωποι αυτοί; Ευπαθείς ομάδες είναι οι γυμναστές που προβλέπεται μέσα στο νομοσχέδιο να κάνουν αυτό που λέτε στα άρθρα; Ευπαθείς ομάδες είναι οι σχολικοί τροχονόμοι; Ευπαθείς ομάδες χρειάζεστε για τις ανάγκες της πολιτικής προστασίας, δηλαδή πλημμύρες, πυρκαγιές κλπ.; Μπορούν οι ευπαθείς ομάδες να κάνουν αυτές τις δουλειές; Ευπαθείς ομάδες μπορείτε να χρησιμοποιήσετε για τη μόλυνση του περιβάλλοντος από τις βιομηχανίες ή από πετρελαιοκηλίδες κλπ.; 
      Βέβαια πρέπει να σημειώσουμε ότι η απουσία του κ. Σκανδαλίδη και προχθές και σήμερα ίσως να έχει σχέση με την υλοποίηση και την εφαρμογή αυτού του νομοσχεδίου για την προεκλογική σκοπιμότητα και για τους προεκλογικούς σκοπούς της Κυβέρνησης. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Θα ήθελα να πω κάτι και για μία τελευταία παρατήρηση που έκανε ο κ. Ιωαννίδης για την ασφαλιστική κάλυψη και για το εάν θα το εντάξετε, όπως είπατε. Πρέπει να σας πούμε το εξής. Θα το επαναλάβω γιατί το είπα και πριν. Αυτοί που είναι στην τελευταία πενταετία πριν βγουν στη σύνταξη μπορούν να μπουν σε ένα πρόγραμμα επιδότησης των ενσήμων της ασφαλιστικής τους κάλυψης από τον ΟΑΕΔ, που είναι λεφτά δικά τους από τις κρατήσεις, αλλά πάνε στην τελευταία κλάση. Εκεί θα τους πάτε, να παίρνουν την κατώτερη σύνταξη; 
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Η κ. Ασημίνα Ξηροτύρη-Αικατερινάρη έχει το λόγο για τέσσερα λεπτά.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Έχουμε πραγματικά κουραστεί. Κι εγώ ιδιαίτερα έχω κουραστεί να επαναλαμβάνω δύο-τρεις βασικές αρχές σαν Αριστερά σε αυτήν εδώ την Αίθουσα, αλλά και στην επιτροπή. Αυτές οι αρχές είναι πάρα πολύ γνωστές και σταθερές. 
      Ότι δηλαδή σε καμιά περίπτωση δε δεχόμαστε ότι ο εργαζόμενος μπορεί να έχει μερική απασχόληση, μισό μισθό και τελικά μισή ζωή. Εκτός και αν επιμένετε, παίρνετε πάρα πολύ επιπόλαια όλη αυτή τη φράση την οποία σας λέγω. Αυτή ακουμπάει σε όλους τους αγώνες και σε όλες τις κατακτήσεις των εργαζομένων. Να τελειώνουμε με αυτό το θέμα.
      Όσον αφορά το δεύτερο θέμα, ο κοινωνικός τομέας, η κοινωνική φροντίδα. Για την Αριστερά -και δεν υπάρχουν παραλλαγές σε αυτό, οι παραλλαγές γίνονται σε άλλα επίπεδα, για άλλους λόγους και για άλλες σκοπιμότητες- είτε είναι ανανεωτική αριστερά είτε είναι ριζοσπαστική αριστερά είτε είναι σύγχρονη αριστερά είτε είναι η αριστερά του παρελθόντος, το κοινωνικό κράτος, η κοινωνική φροντίδα ανήκει στο δημόσιο τομέα και δεν επιλύεται με ημίμετρα. Να τελειώνουμε επομένως και με αυτό.
      Άρα, τούτο εδώ το νομοσχέδιο, μερική απασχόληση και κοινωνική φροντίδα είναι εντελώς αντίθετο με τις βασικές αρχές της σύγχρονης -της με όποια θέλετε επίθετα- αριστεράς. Να τελειώνουμε με αυτό. 
      Υπάρχει μια άλλη ειδοποιός διαφορά ότι, πώς εμείς, το δικό μου κόμμα, ο Συνασπισμός, αντιλαμβανόμαστε τη συμμετοχή της κοινωνίας των πολιτών, την κοινωνική οικονομία, τον τρίτο τομέα κλπ. Εμείς τον αντιλαμβανόμαστε ως έναν τομέα αλληλέγγυο σ’ αυτά τα προβλήματα που έχει η κοινωνία, να έρθει να βοηθήσει με την ευαισθησία που τον διακρίνει, με την εξειδίκευση, με τον εθελοντισμό του και από εκεί και πέρα για κάποιες τέτοιες υπηρεσίες να μπορεί να έχει και τις αμοιβές αυτές για να μπορέσει να καλύψει όλη του αυτή τη δραστηριότητα. Τελεία και παύλα, να ξεκαθαρίσουμε όλα αυτά τα θέματα. Επομένως, με αυτό το νομοσχέδιο είμαστε εντελώς αντίθετοι.
      Να πάμε τώρα στην πραγματικότητα, τι έχει η χώρα μας να αντιμετωπίσει. Βεβαίως και καταλαβαίνουμε -και δεν είμαστε από άλλον πλανήτη- ότι υπάρχουν πάρα πολλές δυσκολίες. Το παγκόσμιο περιβάλλον είναι δύσκολο, διάφορες πολιτικές επιβάλλονται κλπ., αλλά εμείς λέμε να αντισταθούμε σε κάποια πράγματα, να δούμε τι έφταιξε μέχρι τώρα και δεν μπόρεσε να αξιοποιήσει η χώρα μας πράγμα που του έκαναν οι υπόλοιπες χώρες της Ευρώπης είτε εφάρμοζαν μια α΄ ή β΄ πολιτική, τι έφταιξε μέχρι τώρα και δεν μπορέσαμε να αξιοποιήσουμε σημαντικά κονδύλια που έχουν εισρεύσει από δυόμισι κοινοτικά πλαίσια στήριξης, γιατί συνεχίζεται να υπάρχει το στρεβλό μοντέλο ανάπτυξης, γιατί δε μειώνονται οι ανισότητες, γιατί οι νέοι και οι γυναίκες εξακολουθούν να έχουν τα μεγαλύτερα ποσοστά ανεργίας σε όλην την Ευρώπη. Και αντί να μπορέσουμε να προχωρήσουμε όλοι μαζί, όλα τα κόμματα στο να βρούμε αυτές τις πολιτικές για τη χώρα μας, αυτή τη σωστή εφαρμογή έτσι ώστε να ανακάμψει η χώρα μας από αυτά τα προβλήματα τα οποία έχει, εδώ ανοίγει κατά τον κύριο Υφυπουργό το μαγικό κουτί. Αλλά εδώ δεν πρόκειται για μαγικό κουτί. Είναι συγκεκριμένες πολιτικές. Ανοίγουν λοιπόν οι νεοφιλελεύθερες πολιτικές, οι οποίες θέλουν να κάνουν μια μερική ανάκαμψη με ημίμετρα, που πάνε πίσω όμως την επίλυση των προβλημάτων. Αντί να έχουμε πολλούς ανέργους, να έχουμε μισούς με μισές αποδοχές κ.ο.κ. Να ξεκαθαρίζουμε λοιπόν τα πράγματα.
      Προχωρώ τώρα στο εξής και θέλω να έχω απάντηση από τον κύριο Υπουργό, διότι σε τούτα εδώ δεν περιμένω καμιά απάντηση. Εγώ έθεσα δύο βασικά ερωτήματα. Το θέλατε αυτό το νομοσχέδιο; Έχετε υποχρέωση να μου απαντήσετε, πώς θα επιλέξετε τους φορείς. Στην επιτροπή το ρώτησα στον κ. Σκανδαλίδη, το ρώτησα στον κ. Παπαδήμα, το ρωτώ στον κ. Μπίστη συνέχεια. Ποιοι δηλαδή θα είναι αυτοί οι φορείς που θα επιλεγούν;
      Έχετε υποχρέωση απέναντι στο ελληνικό Κοινοβούλιο, απέναντι στον ελληνικό λαό να βάλετε τα κριτήρια και τις υποχρεώσεις. Όπως έχετε το δικαίωμα να φέρνετε όποιες πολιτικές θέλετε και να τις εφαρμόζετε ως Κυβέρνηση και εμείς να σας κάνουμε κριτική, έχετε και υποχρέωση να κάνετε ένα διαφανές και αδιάβλητο νομοσχέδιο και όχι διάτρητο. Δεν μου απαντήσατε. Δεν μπήκατε στον κόπο να που πείτε τι θα γίνει με αυτούς τους φορείς, ποιες θα είναι οι υποχρεώσεις και τα κριτήρια  με τα οποία θα τους επιλέξετε. Δεν απαντήσατε τι σημαίνει τελικά επιχειρησιακό σχέδιο που θα συντάσσεται από την Τοπική Αυτοδιοίκηση και θα ελέγχεται από μια κρατική τριμελή επιτροπή η σκοπιμότητά της και από ένα γνωμοδοτικό συμβούλιο. Και τα δύο όργανα είναι κρατικού χαρακτήρα. Δεν μου απαντήσατε για τους πόρους. 
      Άρα το νομοσχέδιο που φέρατε, άσχετα από το ότι δεν συμφωνούμε επί της αρχής, είναι διάτρητο και σε όλα τα άλλα θέματα. Επιτέλους, ας κάνουμε έστω στο επίπεδο των άρθρων αυτήν τη συζήτηση. Γιατί αποφεύγετε να απαντήσετε στα καυτά σημεία τα οποία, αν απομένουν αδιευκρίνιστα, μας δίνουν τη δυνατότητα και την επιχειρηματολογία να σας πούμε ότι είναι προεκλογικού και διάτρητου χαρακτήρα;
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η κ. Καλαντζάκου.
      ΣΟΦΙΑ ΚΑΛΑΝΤΖΑΚΟΥ: Αν παίρναμε απαντήσεις, δεν θα είχαμε όλες αυτές τις αντιδράσεις και τις αντιρρήσεις. Θα ξέραμε πού βρισκόμαστε και δεν θα ήταν νεφελώδες το τοπίο.
      Δεν κατάλαβα κάτι στην ανάλυση που κάνατε για τους σχολικούς φύλακες, κύριε Υπουργέ. Λέτε ότι οι θέσεις αυτές συμπληρώνουν τις θέσεις που υπάρχουν ήδη. Μόνο που υπάρχουν δύο διαφορετικά καθεστώτα. Με τη μερική απασχόληση οι εργαζόμενοι ασφαλίζονται και έχουν διάφορα προνόμια και με το άλλο καθεστώς δεν ισχύει αυτό. Δεν βλέπω πώς ξεκαθαρίζεται αυτό μέσα από το νομοσχέδιο.
      ΠΡΟΕΔΡΕΥΩΝ (Παναγιώτης Σγουρίδης): Ποιο καθεστώς εννοείτε;
      ΣΟΦΙΑ ΚΑΛΑΝΤΖΑΚΟΥ: Οι σχολικοί φύλακες σήμερα δεν έχουν τα προνόμια των επιδομάτων, των αδειών…
      ΠΡΟΕΔΡΕΥΩΝ (Παναγιώτης Σγουρίδης): Τώρα θα τα έχουν.
      ΣΟΦΙΑ ΚΑΛΑΝΤΖΑΚΟΥ: Λέει ότι είναι άλλοι σχολικοί φύλακες ο κύριος Υπουργός. Δεν ήσασταν εδώ.
      ΠΡΟΕΔΡΕΥΩΝ (Παναγιώτης Σγουρίδης): Θα είναι και οι ίδιοι με μοριοδότηση. 
      ΧΡΗΣΤΟΣ ΖΩΗΣ: Δεν το ξέρουμε.
      ΠΡΟΕΔΡΕΥΩΝ (Παναγιώτης Σγουρίδης): Ειδάλλως υπάρχει το Σύνταγμα. Σ΄ αυτήν την Αίθουσα ψηφίσαμε το Σύνταγμα. Μπορούμε να το υπερβούμε;
      ΣΟΦΙΑ ΚΑΛΑΝΤΖΑΚΟΥ: Το θέμα είναι ότι αυτοί οι άνθρωποι είναι άλλοι από τους ανθρώπους οι οποίοι υπάρχουν ήδη. Αυτό κατάλαβα.
      ΠΡΟΕΔΡΕΥΩΝ (Παναγιώτης Σγουρίδης): Μπορεί να είναι και οι ίδιοι.
      ΣΟΦΙΑ ΚΑΛΑΝΤΖΑΚΟΥ: Εν πάση περιπτώσει, η μερική απασχόληση έχει μια φιλοσοφία. Δεν αποτελεί επίδεσμο στο πρόβλημα της ανεργίας. Στοχεύει να δώσει δυνατότητες σε ανθρώπους που έχουν άλλες υποχρεώσεις. Άλλο τρόπο αναζητούν. Θέλουν να συμμετέχουν στην αγορά εργασίας, αλλά έχουν περιορισμούς. Η μερική απασχόληση έχει κατοχυρωθεί από το 1992, έτσι ώστε να μην είναι αδήλωτη εργασία ούτε να υπάρχει εκμετάλλευση. Το αν υπάρχει εκμετάλλευση σήμερα αυτό οφείλεται στο ότι υπάρχει πλημμελής έλεγχος. Και είπατε ότι η μερική απασχόληση είναι αδήλωτη. Αν είναι αδήλωτη, τότε βρείτε την. Αυτήν την υποχρέωση έχει το κράτος. Μου θυμίζει την πολιτική που ακολουθείτε με το ελαιόλαδο. Επειδή δεν μπορούμε να βρούμε ποιοι πανωγράφουν, κόβουμε από όλους κάτι. 
      Η μερική απασχόληση δεν είναι η απάντηση στο ότι προτιμούσαμε να έχουμε πλήρη απασχόληση αλλά, επειδή δεν έχουμε, να δώσουμε κάτι. Δεν είναι ένα βοήθημα προς τους πολίτες. Η μερική απασχόληση έχει φιλοσοφία. Είναι θεσμός που κατοχυρώνεται με συγκεκριμένους τρόπους. Νομίζω ότι δεν πρέπει να διαστρεβλώνουμε τα πράγματα μέσα στην Αίθουσα. Να εξηγούμε γιατί έχουμε προχωρήσει σ’ αυτά τα μέτρα.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σιούφας.
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, άκουσα με πάρα πολύ μεγάλη προσοχή την επιχειρηματολογία που ανέπτυξε ο υποστηρίζων το νομοσχέδιο Υφυπουργός κ. Μπίστης, νέος βεβαίως στην Κυβέρνηση.
      Αλλά όσο παρακολουθούσα την ανάλυση, την οποία έκανε, μου ήρθε στο μυαλό μου ο στίχος εκείνος του ποιητή, που έλεγε «πού ήσουν νιότη που ΄δειχνες πως θα γινόμουν άλλος». 
      Ανέπτυξε μία επιχειρηματολογία για τη μερική απασχόληση στο δημόσιο τομέα, μερική απασχόληση που πράγματι χρειάζεται σε μία ελεύθερη οικονομία, αλλά ο τρόπος που την εισαγάγει για το δημόσιο τομέα και τα επιχειρήματα τα οποία χρησιμοποίησε, αναιρούν την ουσία και την ίδια τη φιλοσοφία αυτού του θεσμού.
      Βεβαίως για να συμπληρώσω τον ποιητή που σας έλεγα πριν, η Κίρκη του εκσυγχρονισμού κάνει και τέτοιου είδους θαύματα και τέτοιου είδους μεταλλάξεις, για να υποστηρίζουμε πράγματα που η διαδρομή του συγκεκριμένου Υπουργού, την οποία σέβομαι και τιμώ από τα νεανικά του χρόνια, δεν έχει αντιστοίχηση με αυτά που υπεστήριξε σήμερα στη Βουλή.
      Η εκπρόσωπος του Συνασπισμού που έκανε μία ανάλυση για τα πολλά είδη της Αριστεράς, εμένα μου έφερε στο μυαλό τη χθεσινή ομιλία του Πρωθυπουργού στα Καμένα Βούρλα, στους νεολαίους που φιλοξενεί το ΠΑΣΟΚ στη χώρα για το ρόλο του δημοκρατικού σοσιαλισμού, γιατί από ταμπέλες –και λείπει ο συνάδελφος εξ Ευβοίας- έχει πράγματι πολύ μεγάλη φαντασία το ΠΑΣΟΚ, εξαιρετικά μεγάλη φαντασία. Με μόνη τη διαφορά ότι το πολιτικό εμπόρευμα που υπάρχει μέσα είναι τελείως αναντίστοιχο και με το δημοκρατικό σοσιαλισμό και με την Αριστερά και με τη σοσιαλδημοκρατία και με το Σοσιαλισμό, αλλά και με το ίδιο το ΠΑΣΟΚ, όπως αυτό τουλάχιστον στη διαδρομή και υπό την ηγεσία του Ανδρέα Παπανδρέου λειτούργησε μέσα στην ελληνική κοινωνία. Αλλά πολλά βεβαίως θα δούμε στη διαδρομή…
      ΠΡΟΕΔΡΕΥΩΝ (Παναγιώτης Σγουρίδης): Στο νομοσχέδιο, κύριε Σιούφα.
      ΔΗΜΗΤΡΙΟΣ ΣΙΟΥΦΑΣ: Θα έρθω στο νομοσχέδιο, κύριε Πρόεδρε, και θέλω να κάνω δύο επισημάνσεις. 
      Τελικά με εκσυγχρονισμό Σημίτη όλοι ζουν με δανεικά. Οι ιδιώτες με δανεικά, έξι φορές επάνω ο δανεισμός των νοικοκυριών τα τελευταία χρόνια. Το κράτος ζει με δανεικά, ήδη έχουμε φτάσει τα 60 χιλιάδες δισεκατομμύρια. Οι επιχειρήσεις ζουν με δανεικά, το δημόσιο ζει με δανεικά και τώρα θα ζει και με δανεικό προσωπικό.
      Αν θα ήθελα να κωδικοποιήσω την απάντηση στην Κυβέρνηση, θα την έδενα με αυτό το σχήμα, κύριε Πρόεδρε.
      Και το τελευταίο: Δεν μπορώ να αντιληφθώ τι είδους εταιρίες θα συναγωνίζονται, για να αναλάβουν την πρόσληψη αυτού του προσωπικού. Και όλοι καταλαβαίνουμε γιατί γίνεται αυτό το πλαγιαστικό αραβούργημα από την πλευρά της Κυβέρνησης, πώς θα είναι μη κερδοσκοπικού χαρακτήρα. Δηλαδή η Κυβέρνηση θα βγει αύριο το πρωί και θα φωνάξει τα φιλανθρωπικά ιδρύματα της χώρα να επιλέγουν δια του ΟΑΕΔ και με τα ελάχιστα αυτά κριτήρια, τα οποία έβαλε το προσωπικό για να το δανείζουν, εταιρίες όντας στο ελληνικό δημόσιο; Αλλά μαζί με όλες τις άλλες παραδοξολογίες που ζούμε τους τελευταίους έξι μήνες του εκσυγχρονισμού, δεν πειράζει να ζήσουμε και αυτήν την παραδοξολογία.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      Ορίστε, κύριε Μπούρα, έχετε το λόγο.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Να διευκρινίσω καταρχήν στον κύριο Υφυπουργό ότι ίσως δεν κατάλαβε τι είπα και ίσως δεν γνωρίζει και την κοινοβουλευτική διαδικασία, γιατί εδώ είμαστε υποχρεωμένοι να εξηγούμε και να ακούν και άλλοι έξω, να καταλαβαίνουν ορισμένα πράγματα, τα οποία δεν μπορούν να ειπωθούν μόνο με τα αρχικά κάποιων λέξεων.
      Πρέπει να σας πω, κύριε Υφυπουργέ, αν δεν το γνωρίζετε –και να το πω για τον ελληνικό λαό- ότι η ΕΕΤΑΑ είναι ένα όργανο που ηχεί όμορφα βέβαια –Ελληνική Εταιρεία Τοπικής Ανάπτυξης Αυτοδιοίκησης- όμως -το ξαναλέω, για να το ακούσουν όλοι- είναι ένα όργανο το οποίο το διορίζει ο εκάστοτε Υπουργός των Εσωτερικών. Για να δώσω δε έμφαση σε αυτό που είπα –και τιμώ τα πρόσωπα, δεν είπα και τίποτα διαφορετικό- πρόεδρος και διευθύνων σύμβουλος είναι ένα καθαρό, αμιγές, κομματικό στέλεχος του ΠΑΣΟΚ καθ’ όλα αξιοπρεπέστατο. Ο κ. Λαμπρακάκης τελευταία πολιτευθείς στο Νομό Αιτωλοακαρνανίας. Αυτό είμαι υποχρεωμένος να το κάνω για να δείξω τον τρόπο με τον οποίο θα λειτουργεί αυτός ο μηχανισμός πρόσληψης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τώρα, από εκεί και πέρα, ειλικρινά λυπάμαι γιατί, τόσο εσείς, όσο και ο κ. Σφυρίου δε βρήκατε ούτε μία λέξη να πείτε γι’ αυτούς τους πολυτέκνους, παρά τις επικλήσεις που εγένοντο από όλες τις πλευρές και μάλιστα και από την κυβερνητική πτέρυγα. Ούτε μία λέξη. Απαξιωτικά στάθηκαν γι’ αυτή την κατηγορία, γι’ αυτούς τους ανθρώπους που αυτή τη στιγμή όσοι υπάρχουν, βοηθούν το δημογραφικό πρόβλημα της χώρας. 
      Όσον αφορά, κύριε Σφυρίου, τις υποχρεώσεις του κράτους, μην τις θυμάστε, γιατί πρέπει να σας πω ότι τελευταία απολύθηκαν –ένα νούμερο κρατήστε και ψάξτε το- από το νοσοκομείο της Ελευσίνας πενήντα άνθρωποι πλην ιατρικού προσωπικού που έληξαν οι συμβάσεις ορισμένου χρόνου, ενός έτους. Και ξέρετε ποιοι πάνε στη θέση τους; Και σεις ασχοληθήκατε και όλοι. Άνθρωποι επιλεγέντες από το «stage». Μη μου πείτε ότι δεν το γνωρίζετε. Είναι οι τελευταίες μέρες προσλήψεων, στελέχωσης των νοσοκομείων δυστυχώς όχι με στελέχη τα οποία θα κάνουν τις λεγόμενες ιατρικές πράξεις. Αν αυτή είναι η πολιτική που καλύπτει το δημόσιο τις ανάγκες, τότε εγώ δεν ξέρω τι πρέπει να πω παραπέρα.
      Κάτι άλλο. Είδα πολύ θόρυβο εδώ. Παρακολουθούσαμε πηγαδάκια. Διότι και εγώ ειλικρινά προσπαθώ να ρωτήσω, να μάθω, μια και δεν παίρνω απαντήσεις από τον Υπουργό, το εξής: Μας έδωσε αυτές τις προσθήκες που ως μόνα κριτήρια μας είπε ποιοι προηγούνται. Υπάρχουν, όμως ή δεν υπάρχουν άλλα κριτήρια; Δηλαδή, θα υπάρξει κάποιο άλλο κριτήριο επιλογής, κύριε Υφυπουργέ, γι’ αυτές τις προσλήψεις; Αν ζητήσει ένας δήμος, ένας κρατικός φορέας έναν βρεφονηπιοκόμο, ποιος θα είναι αυτός; Θα είναι απόφοιτος του Λυκείου; Θα είναι απόφοιτος των ΤΕΙ ή των πανεπιστημίων; Δεν το προδιαγράφετε. Εγώ θα περίμενα τουλάχιστον να αναφερθεί η λέξη «με το προσοντολόγιο του ν.2190». Δεν λέμε με τον ν.2190, αλλά τουλάχιστον με το προσοντολόγιο του ν.2190.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Μπούρα.
      ΑΘΑΝΑΣΙΟΣ ΜΠΟΥΡΑΣ: Μισό λεπτό, κύριε Πρόεδρε. Σε όλους εγένετο αυτή η ανοχή.
      Κύριε Σφυρίου, στο σπίτι του κρεμασμένου δεν μιλάνε για σκοινί. Και θα πρέπει να ξέρετε -αν δεν το ξέρετε- ότι η χώρα μας είναι προτελευταία στην ανεργία και μάλιστα με διπλάσιο δείκτη ανεργίας από τον ευρωπαϊκό μέσο όρο. Επομένως, μην επαίρεσθε γι’ αυτό. Εκείνο το οποίο σας συμβουλεύω, είναι να έλθετε στην Ελευσίνα, στο Μενίδι, στο Ζεφύρι. Και εκεί θα σας πουν οι ίδιοι οι άνεργοι για την κατάσταση την οποία βιώνουν.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο. 
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, θεωρώ αναγκαίο να ξεκαθαρίσω τις θέσεις μου. 
      Πρώτον, οφείλω προς τον συνάδελφο, τον κύριο Υπουργό, να πω ότι αντιμετωπίσατε όχι την προκατάληψη της Αίθουσας, αλλά το κατά το σύνηθες γενόμενο επιθετικό της πνεύμα με μια αξιοσημείωτη ταπεινότητα, συμπεριφορά, συναινετική στο διάλογο έκφραση. Το μνημονεύω σαν πολύ θετικό.
      Δεύτερον, συμφωνούμε απολύτως ότι η ανεργία δεν είναι εύκολο πράγμα. Άλλο τα λόγια και άλλο οι πράξεις. Όποιος δεν συμφωνεί σε αυτό, παραβιάζει καταφόρως τη λογική. 
     Αναμφισβήτητα η κάθε κυβέρνηση είναι υποχρεωμένη από συνείδηση του  ρόλου της να κάνει ό,τι μπορεί γι' αυτό το συγκυριακό φαινόμενο, για την ανεργία  που προσέλαβε τις τεράστιες διαστάσεις ύστερα από τις γενικότερες διαμορφώσεις  της οικονομίας. Σε όλη τη διάρκεια του κοινοβουλευτικού έργου θα πρέπει να  γίνονται επιλογές, να αναπτύσσονται πρωτοβουλίες κυβερνητικές για να δικαιώνεται  ο ρόλος και η ευθύνη της εκάστοτε κυβέρνησης.  
     Επομένως, δεν μπορούμε να κατηγορήσουμε συλλήβδην την Κυβέρνηση -δεν αλλάζω τίποτε απ' αυτά που είπα, κύριοι συνάδελφοι- επειδή παίρνε πρωτοβουλίες. Εγώ έθιξα και το προεκλογικό κλίμα σαν αρνητικό όρο του συγκεκριμένου νομοσχεδίου, το οποίο με βάση την ένταση της ανεργίας είναι σημαντικό υπό ορισμένους όρους. 
     Ποιοι θα ήταν οι όροι αυτοί; Να έχει, κύριε Υπουργέ, προηγηθεί ένας  βαθύτερος διάλογος με όλα τα κόμματα για την ανεργία, γιατί ο διάλογος εξομαλύνει  τις αντιθέσεις και οδηγεί στη σύνθεση. Είναι βασικός όρος της διαλεκτικής του  Κοινοβουλίου στη δημοκρατία, αλλιώς δεν υπάρχει Κοινοβούλιο. Γιατί να ξοδεύουμε  τόσα χρήματα; Δεν χρειάζεται να είμαστε εδώ. Η εκτελεστική εξουσία γίνεται και  νομοθετική και τακτοποιούνται όλα κατά την άποψη και τη νοοτροπία της εκάστοτε  παράταξης.  
     ΠΡΟΕΔΡΕΥΩΝ (Παναγιώτης Σγουρίδης): Μη λέτε τέτοια πράγματα, είστε και στρατιωτικός. 
     ΚΥΡΙΑΚΟΣ ΣΠΥΡΙΟΥΝΗΣ: Τέλος, κύριε Υπουργέ, όσο πιο συνθετικά βγαίνει  ένα νομοσχέδιο από εδώ, τόσο περισσότερη τιμή πρέπει να αισθάνεται το κυβερνητικό σκέλος που το υποστήριξε. Θα μνημονεύσω και πάλι τη διάθεσή σας  για το ν. 2190. Δέχομαι ότι με την προσθήκη που έχετε κάνει στην παράγραφο 4  όπου λέτε «ως ακολούθως» και μνημονεύετε τις πέντε κατηγορίες, βάζετε  αντικειμενικά κριτήρια. Η καλοπροαίρετη μνημόνευση του ν. 2190 πιστεύω ότι βρίσκει όλη την Αίθουσα  σύμφωνη και λύνει και τη δική μου αντίθεση για το νομοσχέδιο. Η λέξη «πολύτεκνοι» πρέπει να συγκινεί όλους μας. Πιστεύω ότι μία μνημόνευση της λέξεως θα είχε και μία ειδική βαρύτητα.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
     ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιος Διοίκησης και Αποκέντρωσης): Θέλω να σας πω κατ΄ αρχάς ότι δεν αισθάνομαι καθόλου μόνος,  γιατί ό,τι κατέθεσα σήμερα εδώ είναι σε συμφωνία με την πολιτική ηγεσία του Υπουργείου. Νομίζω ότι πρέπει να το δεχθείτε. 
     Κύριε Σιούφα, εγώ θεωρώ ότι είμαι σε συνέπεια με τη νιότη μου. Δεν θυμάμαι  να υποστήριζα τη δεξιά παράταξη και στη νιότη μου. Τώρα ξαφνικά ανακαλύψατε νιάτα μου; Ξέρετε, οι άνθρωποι εξελίσσονται. Νομίζω ότι είναι καλό να εξελίσσονται. Πρέπει να βρίσκονται σε συνέπεια με τις αρχές τους εξελισσόμενοι. γιατί εξελίσσεται  και η ζωή τους. Εάν θέλατε να μείνουμε παγωμένοι στο 1974, είναι πάρα πολύ εύκολο, αλλά αυτό λέγεται δογματισμός και νομίζω ότι δεν θα θέλατε ποτέ να  κατηγορηθείτε για δογματισμό. Μη μου το προσάπτετε με άλλο τρόπο και σε μένα. Και εμείς γνωρίζουμε από ποίηση. 
     Μίλησε ο κ. Παυλόπουλος για το γνωστό θέμα του Εκλογικού νόμου. Εδώ  είμαστε να το συζητήσουμε, αναγκαστικά θα το συζητήσετε και εσείς με τον έναν ή  τον άλλον τρόπο. Δεν υπάρχουν νομοσχέδια παρακατιανά και άλλα που είναι πολύ  σοβαρότερα. Ένα νομοσχέδιο το οποίο αναφέρεται στο πολιτικό μας σύστημα και  στον εκλογικό μας νόμο αυτοδίκαια έχεί ένα προβάδισμα στην κοινή γνώμη -δεν υποτιμώ καθόλου το νομοσχέδιο το οποίο υποστηρίζω σήμερα, το οποίο δεν το  υποστηρίζω πιεσμένος, αλλά το υποστηρίζω με βάση μία φιλοσοφία- είναι πάρα  πολύ σημαντικό και ήδη δημιουργεί διεργασίες μέσα στην κοινωνία.  
     Προφανώς και στο χώρο του κυβερνητικού κόμματος -αυτή είναι η έννοια του  διαλόγου- θα υπάρχουν και διαφορετικές απόψεις. Εάν άνοιγε η συζήτηση στο δικό  σας κόμμα, εκεί να δείτε τι θα γινόταν, όταν είναι καταγεγραμμένες οι απόψεις υπέρ  του γερμανικού συστήματος από το 1996 επώνυμων στελεχών της Νέας  Δημοκρατίας. Εσείς φροντίζετε να μην ανοίξετε αυτή τη συζήτηση.  
      Τώρα, εγώ δεν έχω πρόβλημα με τις λέξεις, με τον Καποδίστρια. Έχω μία αίσθηση ότι θα τρίζουν τα κόκαλά του επειδή αρνηθήκατε τη θετική σας ψήφο σε ένα νομοσχέδιο βαθύτατα προοδευτικό. Γι’ αυτό νομίζω ότι θα τρίζουν τα κόκαλα του Καποδίστρια.
      Τώρα, για τη χάρτα, να επισημάνω απλώς την αγωνία σας, γιατί τον Σεπτέμβριο αισθάνεστε ότι η πολιτική ατζέντα που έχει ανοίξει και οι πολιτικές πρωτοβουλίες που έχει η Κυβέρνηση και στις οποίες μονότονα απαντάτε με το «εκλογές τώρα» δεν πρόκειται να ανακοπούν. Αφήστε λοιπόν τα περί χάρτας και τα περί Καποδίστρια και δείτε την ουσία του ζητήματος. Και η ουσία του ζητήματος είναι ποιος έχει τις πολιτικές πρωτοβουλίες.
       Εσείς βέβαια βλέπετε παντού εικονικούς ρυθμούς. Αλλά εικονικά βλέπατε και την ένταξη της χώρας στην ΟΝΕ. Έγινε όμως μια πραγματικότητα και εσείς μείνατε με την «εικονική» και με άλλους χαρακτηρισμούς που είχατε δώσει στην ελληνική οικονομία. Αυτή λοιπόν η γενική συζήτηση δε νομίζω ότι σας συμφέρει.
      Κύριε Ζώη, νομίζω ότι με αδικήσατε. Και νομίζω ότι με την ολοκλήρωση της συζήτησης θα δείτε ότι και ελαστικότητα έχουμε και ακούμε. Άκουσα με μεγάλη προσοχή τον κ. Σπυριούνη και την αγωνία του να υπάρχει μια συνθετική προσπάθεια από όλους. Άκουσα και τη δική σας αγωνία, όταν δεν συνοδεύεται από χαρακτηρισμούς και πρέπει να δεχθείτε ότι κάναμε βήματα, παίρνοντας υπόψη τη συζήτηση η οποία έγινε από όλες τις πλευρές. Δεν καταλαβαίνω γιατί υποτιμάτε τα βασικά κριτήρια τα οποία βάλαμε. Είναι αρκετά συγκεκριμένα και αντικειμενικά, όπως ειπώθηκε και προηγουμένως. Νομίζω ότι μας αδικείτε στο συγκεκριμένο σημείο και με αδικείτε και προσωπικά.
     Για τις νέες θέσεις εργασίας στο δημόσιο τομέα σας είπα προηγουμένως με στοιχεία ότι με βάση το ν. 2190/94 υπήρξαν για το 1993 –δεν αμφισβητείται αυτό- δεκαπέντε χιλιάδες νέες θέσεις μόνιμες στο δημόσιο τομέα. Από εκεί και πέρα, μην μπερδεύουμε τα πράγματα. Είναι συμπληρωματικές δράσεις αυτές. Θα έλεγα στον αγαπητό αγορητή του ΚΚΕ ότι μάλλον έχει μπερδέψει λιγάκι τα πράγματα. Οι ευπαθείς κοινωνικές ομάδες δεν είναι οι φύλακες. Δεν είναι τα άτομα εκείνα τα οποία χρήζουν βοηθείας, είναι οι ομάδες εκείνες από τις οποίες θα υπάρξει πρόσληψη. 
     ΔΗΜΗΤΡΙΟΣ ΤΣΙΟΓΚΑΣ: Με αυτούς θα αντιμετωπίσει αυτά που λέει το νομοσχέδιο;
     ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Όπου μπορεί, από αυτούς. Βεβαίως, από αυτούς. Η «βοήθεια στο σπίτι», που είναι ένα χαρακτηριστικό παράδειγμα, δεν θέλει τέσσερα ούτε πέντε πτυχία. Πάμε όμως και λέμε στους μακροχρόνια άνεργους του ΟΑΕΔ ότι εκεί θα υπάρχει ένα προβάδισμα. Είναι αρκετά απλά τα πράγματα. Αν τα διαβάσετε συγκεκριμένα, είναι πάρα πολύ απλά. 
     Σε ό,τι αφορά δε την τροπολογία η οποία ήρθε για να συζητηθεί αύριο, θα με συγχωρέσετε, αλλά τροπολογίες οικονομικού περιεχομένου χωρίς έκθεση του Γενικού Λογιστηρίου του Κράτους δεν μπορούν να συζητηθούν. Το λέω από την τυπική πλευρά. 
     Από εκεί και πέρα, ρώτησε η κ. Καλαντζάκου και νομίζω ότι έκανε πολύ θετικές παρεμβάσεις: «Θα είναι οι ίδιοι ή δεν θα είναι;». Μπορεί να είναι, μπορεί και να μην είναι. Θα εξαρτηθεί αυτό. Σε κάθε περίπτωση όμως, αναφέρεται σε μερική απασχόληση –γι’ αυτό δεν πρέπει να μπερδεύονται τα πράγματα- και η εξασφάλιση των εργαζομένων βάσει του νόμου υπάρχει. Είναι δεδομένη.
     ΔΗΜΗΤΡΙΟΣ ΤΣΙΟΓΚΑΣ: Εσείς πριν είπατε ότι εξαιρούνται.
     ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είπα ότι εξαιρούνται.
     ΧΡΗΣΤΟΣ ΖΩΗΣ: Το είπε και ο κ. Σκανδαλίδης.
     ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, η διευκρίνιση του Υπουργού είναι αυτή η οποία ισχύει πραγματικά.
     ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτά θα εφαρμοστούν. Μπορεί να υπάρξουν κάποιοι από αυτήν την κατηγορία, μπορεί να μην υπάρξουν. Είναι τα κριτήρια τα οποία υπάρχουν εδώ. 
     Τώρα, έγινε μία ουσιαστική συζήτηση για το πνεύμα του Ν. 2190/94. Είπαμε γιατί δεν μπορεί να εφαρμοστεί ακριβώς. Ζητήθηκε να υπάρχει μία κατ’ αναλογία εφαρμογή και υπήρχε και μία συζήτηση για τους πολύτεκνους. Εγώ όλη τη διάρκεια που γινόταν η συζήτηση προσπαθούσα να δω με ποιο τρόπο αυτά τα πράγματα μπορούν να συμπεριληφθούν. Τώρα ας μην κάνουμε διαγωνισμό μεταξύ μας ποιος είναι πιο πολύ υπέρ των πολυτέκνων, δεν βοηθάει σε τίποτα. Θεωρώ ότι όλη η Βουλή θέλει να δίνει θετικές λύσεις.
Ούτε εμείς είμαστε υπέρ των ανέργων του ΟΑΕΔ και εσείς  δεν είσθε. Δε θα το έλεγα ποτέ αυτό. 
      Κάνω δεκτές τις εξής προσθήκες: Στο άρθρο 4 στη με νέα ρύθμιση παράγραφο 4 εκεί που λέει «με όμοια απόφαση καθορίζεται ο τρόπος, η διαδικασία και τα ειδικότερα κριτήρια επιλογής μεταξύ ενδιαφερομένων της ίδιας κατηγορίας» προστίθεται η φράση «σύμφωνα με τις γενικές αρχές του ν. 2190/94» και ακολούθως μεταξύ των ειδικότερων κριτηρίων επιλογής περιλαμβάνεται και η ιδιότητα του πολυτέκνου.
      ΠΡΟΚΟΠΗΣ ΠΑΥΛΟΠΟΥΛΟΣ: Ποιος σας είπε αυτή τη διατύπωση; Γενικές αρχές; 
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ! 
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Τελείωσα κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
      Θα ήθελα να κάνω τις εξής παρατηρήσεις, επισημάνσεις. Πρώτα-πρώτα, ο κύριος Υπουργός είπε ότι δεν αισθάνεται μόνος. Δικαίωμά του είναι να το λέει. Τι βλέπουμε εμείς έχει σημασία. 
      Βλέπουμε ένα νομοσχέδιο που επιχειρήθηκε να εμφανιστεί ως «ναυαρχίδα» της πολιτικής της Κυβέρνησης, εν Υπουργικώ Συμβουλίω αποφασισθέν μάλιστα, να υποστηρίζεται από έναν Υφυπουργό χωρίς να είναι καν το Υπουργείο εδώ παρόν και ιδίως ο αρμόδιος Υπουργός. Και μη μου πείτε ότι τον τρώει η διαδικασία του εκλογικού νόμου. Του λέμε λοιπόν, δεν ξέρουμε πώς αισθάνεται εκείνος, πάντως μόνος είναι, μόνο του τον άφησαν. Και του είπαμε γιατί τον άφησαν μόνο. Και για να πάρει την ευθύνη αυτού του εξαμβλώματος, θεσμικού και πολιτικού, και για να επιχειρήσουν να μειώσουν τη σημασία του μέσα σ’ αυτή την Αίθουσα για να περάσουν υποδορίως όλες αυτές τις προεκλογικές φαυλότητες τις οποίες εμείς επισημαίνουμε και τις οποίες εμείς θα καταγγείλουμε και τις οποίες με κάθε θεσμικό μέτρο θα σταματήσουμε. Το λέμε για να ξεκαθαρίζουμε τα πράγματα.
      Δεύτερον, είπε ότι ο κόσμος εξελίσσεται. Εμείς το ξέρουμε, το ξέραμε πάντοτε. Ήθελα να ήξερα αν το ξέρουν και εκείνοι οι οποίοι μένουν ακόμη ή θέλουν να μένουν ακόμη στη διακήρυξη της 3ης του Σεπτέμβρη η οποία μιλάει για κοινωνικοποίηση των μέσων παραγωγής, εκείνοι οι οποίοι ταυτοχρόνως θέλουν και να φωνάζουν «φονιάδες των λαών Αμερικάνοι» κατά περίπτωση και να μιλάνε σαν να πρόκειται για μέγα επίτευγμα το γεγονός του να υπάρξει στην ΕΥΔΑΠ στρατηγικός επενδυτής. 
      Κύριε Υπουργέ, αυτήν την εξέλιξη του χαμαιλεοντισμού να τη χαίρεσθε. Αυτή την εξέλιξη που συνίσταται στο να προσαρμόζεστε  στην εκάστοτε συγκυρία χωρίς καμία πολιτική συνέπεια, εσείς να τη χαίρεσθε. Η Παράταξη η δική μου, αν πάρετε τη διακήρυξη την αρχική της μέχρι σήμερα, θα δείτε ότι παραμένει συνεπής στο ακέραιο. Φιλελεύθερη ήταν, φιλελεύθερη παραμένει με κοινωνικό πρόσωπο και κοινωνική δικαιοσύνη. Εσείς ξεκινήσατε ως εκκρεμές από τον απόλυτο –μα απόλυτο πραγματικά- μαρξισμό μιας συγκεκριμένης εποχής μέχρι τις νεοφιλελεύθερες ταλαντώσεις τις οποίες επιχειρείτε σήμερα και με τις οποίες γελά ο κόσμος.
      Γελά ο κόσμος γιατί δεν έχουν ούτε περιεχόμενο ούτε ειρμό ούτε καμία λογική. Γιατί σας έδωσαν, φαίνεται, υπερβολική δόση απ’ όλον  αυτόν τον νεοφιλελευθερισμό τον οποίο έπρεπε να γνωρίζετε. Αλλά από ανθρώπους που δεν γνώρισαν ποτέ φιλελευθερισμό τι να καταλάβουν από κει και πέρα; Παθαίνει αυτό που παθαίνει ο πολύ πεινασμένος ο οποίος στο τέλος τρώει πολύ. Και το να χορτάσεις είναι ένα ζήτημα του τρόπου με τον οποίο συμπεριφέρεσαι στην καθημερινή ζωή.
      Η πολιτική του κόμματος το οποίο σήμερα υπηρετείτε, είναι η απόλυτη πραγματικά έκφραση της πολιτικής σας ασυνέπειας, του πολιτικού καιροσκοπισμού και των πολιτικών μεταλλάξεων. Αυτό δεν είναι εξέλιξη. Αυτό είναι μασκαραλίκι. 
      Σε ό,τι αφορά το τρίτο θέμα σχετικά με τον εκλογικό νόμο που μας τονίσατε και πάλι, εγώ σας είπα κάτι απλό. Για τον εκλογικό νόμο μας καλείτε σε διάλογο. Γι’ αυτό το θέμα που αφορά την ανεργία δεν μας καλέσατε ποτέ. Για την ανεργία, τη φτώχεια, την κοινωνία των δύο τρίτων, τη διαφθορά, τη διαπλοκή, την αδιαφάνεια, για όλα αυτά δεν βρήκατε να μας καλέσετε σε συζήτηση.
      Όταν ο κ. Καραμανλής ζήτησε από τον κ. Σημίτη να υπάρξει διάλογος γι’ αυτά περίπου εξυβριστήκαμε από τον Πρωθυπουργό σας και δη «εκσυγχρονιστή» κ. Σημίτη. Και βρήκατε να μιλάτε για τον εκλογικό νόμο που. όταν γινόταν η Αναθεώρηση του Συντάγματος, τσιμουδιά δε βγάλατε γι’ αυτόν. Και τώρα που βλέπετε ότι πάτε να χάσετε, πάτε να δημιουργήσετε την αίσθηση της «δεξιάς παρένθεσης» υποτίθεται.
      Γιατί το ξέρετε πολύ καλά, από όλα αυτά τα φληναφήματα τα οποία περιέχουν οι προτάσεις Σημίτη, Σκανδαλίδη και δεν ξέρω ποιων άλλων, την απάντηση την πήρατε και από κορυφαίο παράγοντα που διακονεί αυτή την Αίθουσα. Ένα-δύο θέματα μπορεί να φθάσουν στην Βουλή, αν φθάσουν και αυτά. Ένα από αυτά μπορεί να είναι και το θέμα της αναλογικότητας, που στόχος σας είναι να μειώσετε τη δυνατότητα της επόμενης κυβέρνησης  να βλέπει μπροστά της, υπό όρους σταθερότητας. Είναι η λογική Κουτσόγιωργα, την οποία υπηρετήσατε στα τέλη της δεκαετίας του 1980. Εμείς δεν αμφιβάλλουμε ότι αυτοί είστε. Το ξέραμε. Εσείς προσπαθήσετε να μας πείσετε ότι είσθε «εκσυγχρονιστές». Η λογική σας σάς ακολουθεί πάντα. Όταν βλέπετε τα δύσκολα, θυσιάζετε και το δημόσιο συμφέρον και τα πάντα για να υπηρετείτε μικροκομματικές σκοπιμότητες. 
      «Καποδίστριας»: Εσείς πρώτοι απ’ όλοι τον απαρνηθήκατε . Πρώτα πρώτα, ήταν ένα αντιδημοκρατικό νομοσχέδιο αναγκαστικών συνενώσεων. Φαλίρισε πολιτικά και θεσμικά. Τον αντικαταστήσατε με τις «Συμπολιτείες». Και εγώ σας λέω απλά. Για το πρόγραμμα «ΕΠΤΑ» προχθές ήρθε η ΤΕΔΚΝΑ –η οποία δεν ελέγχεται από τη Νέα Δημοκρατία- και σας κατήγγειλε ως Κυβέρνηση, με πολιτικούς όρους, για υπεξαίρεση των πόρων του ν.1828/89. Ούτε τα λεφτά του ειδικού προγράμματος της Τοπικής Αυτοδιοίκησης του «ΕΠΤΑ» δεν τους δίνετε. Το αντικαταστήσατε με τις «Συμπολιτείες». Έχουν στην κυριολεξία στεγνώσει οι δήμοι και τολμάτε να μιλάτε για τον «Καποδίστρια»; 
      Βαπτίζετε με βαρύγδουπα ονόματα ασήμαντα πράγματα. Και για τη «Χάρτα» το ίδιο κάνατε. «Χάρτα» την ονομάσατε γιατί θέλετε να εντυπωσιάσετε τον Ελληνικό Λαό. Οπαδοί της εικονικής πραγματικότητας είσαστε. Έτσι τα εμφανίζατε μία ζωή.
      Τέλος, εμείς σας ρωτήσαμε πού είναι οι τριακόσιες χιλιάδες νέες θέσεις εργασίας που είπε ο Πρωθυπουργός εδώ. Τσιμουδιά γι’ αυτό, Μας λέτε για δεκαπέντε χιλιάδες θέσεις στον ευρύτερο δημόσιο τομέα. Εγώ σας λέω: Αν είχατε τριακόσιες χιλιάδες νέες θέσεις εργασίας, θα μιλάγατε για μερική απασχόληση; Είναι πραγματικά ομολογία της αποτυχίας σας το νομοσχέδιο που φέρνετε σήμερα. Σε αυτά δεν μας απαντάτε τίποτε. 
      Η ανεργία στην Ελλάδα στην πραγματικότητα είναι η δεύτερη στην Ευρώπη, αλλά από πλευρά πτώσεως του ρυθμού, η Ισπανία μας ξεπερνάει. Είναι η μόνη χώρα που έχει μεγαλύτερη ανεργία, όπως ξέρετε. Οι ρυθμοί όμως με τους οποίους πορεύεται η Ισπανία, είναι πολύ καλύτεροι από τους δικούς μας. Είναι ψευδή τα στοιχεία που κατά καιρούς χορηγείτε και το ξέρετε καλά. Γιατί καταφέρνετε να λέτε ότι πέφτει η ανεργία, χωρίς να αυξάνεται η απασχόληση, ενώ γνωρίζετε ότι με αυτές τις ασπιρίνες τα κάνετε όλα αυτά. Ξέρετε ότι δε συμβαίνει τίποτε από αυτά στην Ελλάδα. 
      Πραγματικά είναι δραματικό να μιλάτε με αυτούς τους όρους στους απολυμένους της «ΠΑΛΚΟ» ή της «ΤVΧ» ή γενικότερα. Κύριε Υπουργέ, δεν κοροϊδεύετε κανένα. Είναι το δράμα των ανέργων που σας ακολουθεί είτε το θέλετε είτε όχι. Αυτή είναι η πραγματικότητα και κανείς δεν την αγνοεί. 
      Όσον αφορά τους φύλακες. Άκουσα να λέτε ότι εντάσσονται στο πρόγραμμα της μερικής απασχόλησης. Μα, αυτό είναι το ζήτημα; Σας λέμε από το 1999 και το 2000 ότι οι φύλακες φύλαξης σχολικών κτιρίων καλύπτουν πάγιες και διαρκείς ανάγκες. Τα σχολειά είναι δημόσιες υπηρεσίες; Τα παιδιά μας γενικότερα έχουν ανάγκη από προστασία; Οι φύλακες, ναι ή όχι, παρέχουν υπηρεσίες πλήρους και διαρκούς απασχόλησης; Εσείς με τη μερική απασχόληση θα το λύσετε; Μα, αυτό είναι «contradictio in adiecto» της ίδιας της λογικής σας. Εμείς σας λέμε ότι έπρεπε να είχατε λύσει το πρόβλημα.  Δεν το λύσατε. Η κ. Παπανδρέου το ηρνείτο. Της λέγαμε να κάνει τις σχετικές συμβάσεις αορίστου χρόνου. Έλεγε ότι δεν το κάνει. Και τώρα λέτε «το Σύνταγμα φταίει που δεν μου το επιτρέπει» . Σκεφτείτε την υποκρισία σας. Τότε λέγατε όχι. Τώρα επικαλείσθε το Σύνταγμα. Γιατί δεν είσθε συνεπής να πείτε «ό,τι λέγαμε τότε, το λέμε και τώρα, δεν θέλουμε να τους κάνουμε αορίστου χρόνου». Τότε γιατί δεν τους κάνατε που μπορούσατε; Τώρα γιατί επικαλείσθε το Σύνταγμα; Άλλη λογική τότε και άλλη τώρα; Αυτή είναι πολιτική σχιζοφρένεια, που δεν ταιριάζει σε ένα Κοινοβούλιο που βλέπει τους ανθρώπους πραγματικά να αγωνιούν για τη δουλειά τους και το ψωμί τους αυτή την ώρα. 
      Ένα τελευταίο θέμα που σχετίζεται με την τροπολογία που έφερε της τελευταίας στιγμής. Τι θα πει «γενικές αρχές του ν.2190;». Ο ν.2190 είναι νόμος του ελληνικού κράτους και η νομοθεσία για τους πολυτέκνους, είναι νομοθεσία με συγκεκριμένες ρυθμίσεις. Να μας παραπέμψει ο κύριος Υπουργός, αν θέλει να εμφανίσει σε αυτό το νομοσχέδιο ότι υπάρχει πρόοδος, συγκεκριμένα ότι εφαρμόζονται οι διατάξεις του ν.2190, όχι γενικές αρχές, Δεν περιέχει γενικές αρχές ο ν.2190. Ρυθμίσεις περιέχει. 
      Και στρατηγέ μου, τέτοιου είδους τεχνάσματα –και σας μιλώ ως νομικός και όχι μόνο ως πολιτικός- είναι για να προσπαθήσουν  να εκμαιεύσουν ψήφους. Γενικές αρχές δεν υπάρχουν. Ο ν. 2190 περιέχει ρυθμίσεις. Να παραπέμψουν στις ρυθμίσεις του ν. 2190 , ότι εφαρμόζεται αυτός και τα κριτήριά του. Όχι οι γενικές του αρχές. Και στο θέμα των πολυτέκνων, να πουν ρητώς ποια  είναι τα δικαιώματα των πολυτέκνων. Μέχρι αύριο που θα ψηφισθεί το νομοσχέδιο, έχουν τη δυνατότητα να το κάνουν. Αυτά που λένε τώρα, νομικά είναι ανεφάρμοστα.
      Παραμένω στο ερώτημα για το οποίο δεν πήρα απάντηση. Γιατί βάζετε κοινή υπουργική απόφαση και δεν δέχεσθε το διάταγμα; 
      Γιατί στρατηγέ –και το λέω γιατί είχατε το θάρρος να εκφράσετε μιαν άποψη- το διάταγμα δεν το βάζουν, επειδή θα πέρναγε από το Συμβούλιο της Επικρατείας το οποίο γνωμοδοτώντας θα απεδείκνυε και τη γύμνια των επιχειρημάτων τους και τι κρύβεται πίσω από αυτό το νομοσχέδιο. Το Συμβούλιο της Επικρατείας θα μας έλεγε αν είναι νόμιμα τα κριτήρια τα οποία βάζουν. Κατά τα λοιπά δεν καταλαγιάζει τους φόβους μας η τροπολογία που έφεραν. Είναι τροπολογία μετά από συνεννόηση εσωκομματική για να μπορέσει να επιβληθεί ένα είδος κομματικής πειθαρχίας. Η λογική η οποία αφορά στην προστασία των ανέργων δεν θυσιάζεται σε καμιά μικροκομματική λογική.
      Εμείς δεν ενδίδουμε σε τέτοιου είδους τεχνάσματα και καταγγέλλουμε το νομοσχέδιο.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο.
      ΚΟΣΜΑΣ ΣΦΥΡΙΟΥ: Ο Κοινοβουλευτικός Εκπρόσωπος της Νέας Δημοκρατίας είπε ότι κατά την Αναθεώρηση του Συντάγματος για τον εκλογικό νόμο δεν είπαμε τσιμουδιά. Το πανελλήνιο γνωρίζει ότι κανείς δεν πρότεινε κάποιο σταθερό σύστημα για τον εκλογικό νόμο κατά την Αναθεώρηση του Συντάγματος. Η Πλειοψηφία στη Βουλή, δηλαδή το ΠΑΣΟΚ, ήταν αυτό που πρότεινε όποιος εκλογικός νόμος ψηφισθεί εάν δεν το αποφασίσουν διακόσιοι τουλάχιστον Βουλευτές να ισχύει για τη μεθεπόμενη εκλογική αναμέτρηση. Εσείς που σήμερα χύνετε κροκοδείλια δάκρυα μην τυχόν οδηγηθούμε σε πρόωρες εκλογές το 2005 όταν το Κοινοβούλιο εκλέξει Πρόεδρο της Δημοκρατίας, γνωρίζετε ότι σε αυτήν την Αίθουσα όταν φέραμε την πρόταση να μην εμπλέκεται η εκλογή του Προέδρου της Δημοκρατίας με τη διάλυση της Βουλής, εσείς το αρνηθήκατε και επιμείνατε να μην πάρει την πλειοψηφία των εκατόν ογδόντα Βουλευτών.
      Μην κάνετε λοιπόν αναφορές στα ζητήματα του Συντάγματος. Είσθε εκτεθειμένοι. Συνεχίζοντας την αλυσίδα των λαθών σας φθάνετε στον τρόπο με τον οποίο αντιμετωπίζετε τον εκλογικό νόμο ο οποίος θα έρθει προς συζήτηση.
      Ο κ. Παυλόπουλος μας ανέφερε μια διακήρυξη που τελευταία εφεύρε η Νέα Δημοκρατία, ότι είναι ένα κόμμα φιλελευθερισμού με κοινωνικό πρόσωπο και κοινωνική δικαιοσύνη. Οι λέξεις έχουν χάσει το νόημά τους. Τι είναι το κάθε κόμμα, το αποδεικνύει η πολιτική του ιστορία στην πράξη. Εμείς γνωρίζουμε ότι την πολιτική σας δεν τη χαρακτήριζε ούτε το κοινωνικό πρόσωπο ούτε η κοινωνική δικαιοσύνη. Ο κ. Σιούφας είπε ότι χρειάζεται η μερική απασχόληση αλλά όχι με αυτόν τον τρόπο. Και στην κατακλείδα είπατε, άστε τους να είναι άνεργοι, μην τους δίνετε δουλειά με τη μερική απασχόληση, για να δείξετε το αίσθημα κοινωνικής δικαιοσύνης που σας διακατέχει.
      Φοβάμαι ότι εξακολουθείτε την ίδια πρακτική. Δεν μιλάτε για την ουσία αλλά συνεχίζετε τους χαρακτηρισμούς. Μιλήσατε για εξάμβλωμα, για φαυλότητες, για χαμαιλεοντισμό, για μασκαραλίκι, αντί να μιλήσετε με πολιτικά επιχειρήματα. Αυτή είναι η επιχειρηματολογία σας για το περιεχόμενο του συζητούμενου νομοσχεδίου; Σας έπιασε ο πόνος και υπερασπισθήκατε μέχρι και την 3η του Σεπτέμβρη. Για να δούμε με πόση πειστικότητα μπορείτε να την υπερασπισθείτε!
      Τέλος, κάνετε και μία άλλη ανακρίβεια. Καταργήσατε, λέει τον «ΚΑΠΟΔΙΣΤΡΙΑ», και τον αντικαταστήσατε με τις «Συμπολιτείες». Μα, εσείς δεν έχετε καταλάβει ποιο είναι το νόημα των Συμπολιτειών και του «ΚΑΠΟΔΙΣΤΡΙΑ». Ο «ΚΑΠΟΔΙΣΤΡΙΑΣ» ίδρυσε νέα νομικά πρόσωπα, δήμους, ενώ οι «Συμπολιτείες» αφορούν στη διαδημοτική συνεργασία σε ζητήματα τεχνικών, οικονομικών και κοινωνικών υπηρεσιών, όπως και για την προστασία του περιβάλλοντος. Οι «Συμπολιτείες» αφορούν στους δήμους που υπάρχουν και το πώς αυτοί οι δήμοι θα αναπτύξουν διαδημοτική συνεργασία. Δεν έγινε αντικατάσταση του ενός νόμου από τον άλλο. Απλά υπάρχει μία σύγχυση.
      Τώρα, σε ό,τι αφορά το θέμα των θέσεων εργασίας, θα ήθελα να πω ότι βεβαίως όλος ο ελληνικός λαός, και εμείς περισσότερο, θα επιθυμούσαμε να ήταν περισσότερες από τριακόσιες χιλιάδες οι θέσεις εργασίας. Όμως, στο τέλος της τετραετίας θα έχουμε την ευκαιρία να δώσουμε τα απολογιστικά στοιχεία όσον αφορά του τι δημιουργήθηκε και στον ιδιωτικό και στο δημόσιο τομέα σε σχέση με τις θέσεις εργασίας και θα δείτε ότι το αποτέλεσμα είναι αρκετά ικανοποιητικό -εάν όχι απολύτως ικανοποιητικό- σε σχέση με το τι επικρατεί αυτήν τη στιγμή στο μέτωπο της ανεργίας στην Ισπανία, τη Γερμανία και σε τόσες άλλες χώρες.
      Σε ό,τι αφορά το θέμα των κριτηρίων -και θέλω να κλείσω με αυτό, κύριε Πρόεδρε- νομίζω ότι η προσθήκη που έβαλε ο Υφυπουργός είναι σωστή και καλύπτει το ζήτημα, διότι δεν μπορεί κατά την εφαρμογή του νόμου, κύριε Παυλόπουλε, να ξεφεύγει η υπουργική απόφαση από τις αρχές. Όταν λέει ότι η υπουργική απόφαση θα διέπεται από τις αρχές, δεσμεύει το περιεχόμενο της υπουργικής απόφασης, ώστε να μην μπορεί να ξεφύγει από τις αρχές του ν. 2190. 
      Βέβαια, είναι καλό και αυτό που έχει περιληφθεί και αφορά στους πολυτέκνους. Κανείς, κύριε Μπούρα, δεν μίλησε απαξιωτικά για τους πολυτέκνους. Εγώ, κύριε Μπούρα, δεν είπα καμία φράση η οποία να είναι απαξιωτική για τους πολύτεκνους. Μην προσπαθείτε να ερμηνεύετε αυθαίρετα τις τοποθετήσεις που κάνουμε. 
      Νομίζω, λοιπόν, ότι είναι θετική η παρέμβαση. Μάλιστα, εγώ θα προτιμούσα, για παράδειγμα, εκεί που λέει το 60% των κατηγοριών α΄, β΄ και γ΄ να είναι γυναίκες, να ορίζει ότι το 30% ή το 40% να είναι γυναίκες και το 30% των κατηγοριών α΄, β΄ και γ΄ να είναι πολύτεκνοι. Θα προτιμούσα, αν θέλετε, αυτή τη διατύπωση. 
      Τέλος, σε ό,τι αφορά τα κριτήρια, το μεγάλο ζήτημα που τίθεται είναι μήπως προεκλογικά θα κάνουμε φαύλη εφαρμογή. Και βεβαίως εννοούν την πολιτεία, γιατί, όπως καταλαβαίνετε, δεν το κάνει η Κυβέρνηση. Ουσιαστικά εμπλέκονται φορείς, νομικά πρόσωπα, νομαρχίες, η Τοπική Αυτοδιοίκηση, δηλαδή αιρετές αρχές. 
      ΧΡΗΣΤΟΣ ΖΩΗΣ: Να μας πείτε για τα νομικά πρόσωπα ιδιωτικού δικαίου. 
      ΚΟΣΜΑΣ ΣΦΥΡΙΟΥ: Το θέμα, λοιπόν, που τίθεται είναι μήπως γίνεται φαύλη εφαρμογή, γιατί δεν θα υπάρχει αντικειμενική αξιολόγηση όσον αφορά την επιλογή. Αυτό ήταν εκείνο που υπαινιχθήκατε. 
      Ρωτώ λοιπόν το εξής: Εάν στην κατηγορία α΄, στην πρώτη ομάδα, προτιμώνται οι υποψήφιοι με τη μεγαλύτερη συνεχόμενη χρονική διάρκεια που ήταν εγγεγραμμένοι ως άνεργοι. Δηλαδή, εάν έκαναν αίτηση εκατό άνθρωποι, αυτοί κατατάσσονται ανάλογα με το χρόνο ανεργίας που έχει ο καθένας και η σειρά είναι αντικειμενική, διότι καθορίζεται με βάση ένα αντικειμενικό στοιχείο που είναι ο χρόνος που είναι εγγεγραμμένοι στις καταστάσεις ανεργίας.
      Στη δεύτερη κατηγορία λέει ότι για την τρίτη ομάδα προτιμώνται οι υποψήφιοι με τη μεγαλύτερη ηλικία βάσει της ημερομηνίας γέννησης, δηλαδή αναφέρεται στους ανθρώπους που πλησιάζουν τα πέντε τελευταία χρόνια για να βγουν στη σύνταξη. Υπάρχει πιο αντικειμενικός τρόπος κατάταξης από την ημερομηνία γέννησης,  δηλαδή από την ηλικία τους; Δεν είναι αντικειμενικός αυτός ο τρόπος κατάταξης; 
      ΠΡΟΚΟΠΗΣ ΠΑΥΛΟΠΟΥΛΟΣ: Θα απαντήσουμε, κύριε συνάδελφε.
      ΚΟΣΜΑΣ ΣΦΥΡΙΟΥ: Παραβιάζεται δηλαδή η αντικειμενικότητα, ώστε να επικαλείσθε φαυλότητες στην εφαρμογή;
      Σε ό,τι αφορά τις μητέρες, η διάταξη του νόμου ορίζει ότι προτιμώνται οι μητέρες που έχουν τον μεγαλύτερο αριθμό τέκνων και μέχρι δώδεκα χρόνων. Δηλαδή, προτιμάται η μητέρα που έχει τέσσερα παιδιά σε σχέση με εκείνη που έχει  ένα ή  δύο παιδιά μέχρι δώδεκα χρόνων. Επομένως, κατατάσσονται με αντικειμενικό τρόπο, ώστε να μην υπάρχει αμφισβήτηση.
      Εγώ, κύριε Πρόεδρε, και κλείνω με αυτό, δεν λέω ότι στο διάλογο δεν γίνονται λάθη. Γίνονται λάθη και παραλείψεις και παρανοήσεις. Πολλές φορές ο διάλογος τα έχει αυτά. Αλλά πρώτα-πρώτα για να κάνει κανείς διάλογο πρέπει να ξεκινά καλοπροαίρετα, εάν θέλει πραγματικά να συνεισφέρει στην ουσία του θέματος. Εάν ξεκινά με προκατάληψη και κακοπροαίρετα, τότε δεν ενδιαφέρεται για την ουσία του θέματος, αλλά για τις εντυπώσεις. Αυτό νομίζω ότι αποδεικνύεται και από τη σημερινή διαδικασία συζήτησης αυτού του νομοσχεδίου.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, σας παρακαλώ ένα δευτερόλεπτο.
      ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, αν μιλήσετε εσείς ένα δευτερόλεπτο, θα μιλήσει και ο Υπουργός δύο δευτερόλεπτα και ο κ. Σφυρίου άλλα δύο δευτερόλεπτα.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θέλω μόνο να πω στον κ. Σφυρίου ένα πράγμα. 
      ΠΡΟΕΔΡΕΥΩΝ (Παναγιώτης Σγουρίδης): Να σας δώσω ένα λεπτό. Ορίστε, κύριε Παυλόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, απευθυνόμενος σε σας, αλλά και στον Κοινοβουλευτικό Εκπρόσωπο του Πανελλήνιου Σοσιαλιστικού Κινήματος, θέλω να πω τα εξής απλά πράγματα: 
      Πρώτον, γιατί βάζετε γενικές αρχές και δεν αναφέρεστε στις διατάξεις του ν. 2190. Δεύτερον, για ποιο λόγο δεν βάζετε διάταγμα, τη στιγμή που η Επιστημονική Υπηρεσία της Βουλής –μη ελεγχόμενη από την Αντιπολίτευση- σας εκθέτει τον κίνδυνο…
      ΠΡΟΕΔΡΕΥΩΝ (Παναγιώτης Σγουρίδης): Αν βάλει τις αρχές του ν. 2190, κύριε Παυλόπουλε, δεν χρειάζεται να ψηφίσουμε αυτό το νόμο. Πάμε με τον ν. 2190. Είναι απλά πράγματα αυτά. 
      ΠΡΟΚΟΠΗΣ ΠΑΥΛΟΠΟΥΛΟΣ: Σας εκθέτει τον κίνδυνο της αντισυνταγματικότητας. Και αυτή την ώρα παρακάμπτετε αυτού του είδους την επιφύλαξη του Επιστημονικού Συμβουλίου και δεν μας λέτε γιατί δεν βάζετε «διάταγμα». Όταν μάλιστα σας λέω ότι το διάταγμα απλώς περνάει από το Συμβούλιο της Επικρατείας.
      Και τρίτον, για τον κ. Σφυρίου, μιας και μου είπε για τα κριτήρια αυτά: τα κριτήρια για το πώς επιλέγονται τα νομικά πρόσωπα ιδιωτικού δικαίου μη κερδοσκοπικού χαρακτήρα που θα έχουν όλα αυτά τα ωφελήματα μας τα λέτε; 
      Και για να θυμηθούμε και κάτι άλλο, το οποίο ξέρετε πολύ καλά: Φέρατε το νόμο, γιατί ύστερα από καταγγελία μας το Ελεγκτικό Συνέδριο σταμάτησε τη φαύλη –θα την λέω πολιτικώς φαύλη- διαδικασία των προγραμμάτων κατάρτισης του ΟΑΕΔ μέσα από διάφορες εταιρίες, εργολαβικές και άλλες. Την ερώτηση την έχω εδώ και την απόφαση του Ελεγκτικού Συνεδρίου επίσης. Και το μείζον ζήτημα που έθεσε το Ελεγκτικό Συνέδριο ήταν η πλήρης απουσία κριτηρίων επιλογής των νομικών προσώπων, τα οποία στην πραγματικότητα διαμορφώνουν εκείνους τους οποίους αργότερα δίνουν, για να μπορέσουν να εργαστούν. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλόπουλε. 
      ΠΡΟΚΟΠΗΣ ΠΑΥΛΟΠΟΥΛΟΣ: Και γι’ αυτά τα νομικά πρόσωπα, τα οποία επωφελούνται στο έπακρο, δεν υπάρχει ούτε ένα κριτήριο. Και λέγονται μη κερδοσκοπικού χαρακτήρα. 
      Είναι πραγματικά απορίας άξιον πώς αυτή η προχειρότητα, η οποία είναι εσκεμμένη, δεν γίνεται ορατή από πολύ κόσμο. Εμείς θα κάνουμε τα πάντα θεσμικώς για να μην εφαρμοστεί και θα δείτε ότι στο Συμβούλιο της Επικρατείας όλα αυτά τα εξαμβλώματα θα πέσουν. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σφυρίου.
      ΚΟΣΜΑΣ ΣΦΥΡΙΟΥ: Ας μιλήσει ο κύριος Υπουργός.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ δεν συνηθίζω να κάνω χαρακτηρισμούς, αλλά θα έλεγα ότι και η δημαγωγία έχει κάποια όρια. Πρέπει, θεωρητικά, να έχει κάποια όρια. 
      Θα κάνετε ό,τι μπορείτε για να μην εφαρμοσθεί για έναν και μόνο λόγο: γιατί θέλετε τους άνεργους –αντιστρέφω το επιχείρημά σας- να τους έχετε στη δική σας ομηρία. Όπως είχε ειπωθεί την προηγούμενη φορά, να είναι υπερήφανοι άνεργοι, να μην αποδεχθούν αυτό το μέτρο, που –επαναλαμβάνω- δεν λύνει στο σύνολό του το θέμα της ανεργίας. Εξάλλου ποτέ δεν ισχυριστήκαμε κάτι τέτοιο. Προσαρμόζει όμως στα ευρωπαϊκά δεδομένα τα ελληνικά πράγματα, διότι εφαρμόζεται, είναι πραγματικότητα η μερική απασχόληση. Δεν την ανακάλυψε η Κυβέρνηση. Δεν ανακαλύπτεται η οικονομία. 
      Και επειδή αναφερθήκατε στο παρελθόν, θέλω να πω ότι μπορεί να υπάρχουν πάρα πολλά θλιβερά σε διαδρομές, εξίσου θλιβερό όμως είναι να ανακαλύπτει και ένας φιλελεύθερος τον κρατισμό στα γεράματα. Και αυτό είναι πάρα πολύ προβληματικό και σκεφτείτε το.
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων 1 έως και 8. 
      Πρέπει να πω ότι τίθενται σε ψηφοφορία τα άρθρα: 
      Το άρθρο 1 ως έχει, το άρθρο 2 ως έχει, το άρθρο 3 ως έχει, το άρθρο 4 όπως τροποποιήθηκε από τον κύριο Υπουργό, το άρθρο 5 ως έχει, το άρθρο 6  ως έχει, το άρθρο 7 ως έχει και το άρθρο 8 ως έχει.
      Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί των άρθρων 3, 4 και 5, της οποίας το κείμενο έχει ως εξής:
      «ΑΙΤΗΣΗ ΔΙΕΞΑΓΩΓΗΣ ΟΝΟΜΑΣΤΙΚΗΣ ΨΗΦΟΦΟΡΙΑΣ
      Οι υπογράφοντες ζητούμε την διεξαγωγή ονομαστικής ψηφοφορίας επί των άρθρων 3, 4 και 5 του υπό συζήτηση σχεδίου νόμου «Μερική απασχόληση και υπηρεσίες κοινωνικού χαρακτήρα».
      						Αθήνα, 29 Ιουλίου 2003
      Οι αιτούντες Βουλευτές
      1. Προκόπης Παυλόπουλος
      2. Χρήστος Ζώης
      3. Αθηναίος Φλωρίνης
      4. Μαρία Κόλλια-Τσαρουχά
      5. Πέτρος Μαντούβαλος
      6. Σταύρος Καλαφάτης
      7. Αθανάσιος Μπούρας
      8. Σταύρος Καλογιάννης
      9. Βασίλειος Τσίπρας
      10. Ιορδάνης Τζαμτζής
      11. Παρθένα Φουντουκίδου
      12. Ευστάθιος Αγγελούσης
      13.Σοφία Καλαντζάκου
      14. Ζέττα Μ. Μακρή
      15. Αθανάσιος Κατσιγιάννης
      16. Κωνσταντίνος Κιλτίδης
      17. Σπύρος Σπύρου»
      Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας Βουλευτών, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 
      Ο κ. Παυλόπουλος. Παρών. 
      Ο κ. Ζώης. Παρών.
      Ο κ. Φλωρίνης. Παρών.
      Η κ. Κόλλια. Παρούσα.
      Ο κ. Μαντούβαλος. Απών.
      Ο κ. Καλαφάτης. Παρών.
      Ο κ. Μπούρας. Παρών.
      Ο κ. Καλογιάννης. Παρών.
      Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων στην αίτηση ονομαστικής ψηφοφορίας Βουλευτών.
      Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
      ( ΔΙΑΚΟΠΗ )
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα συνεδρίαση. 
      Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για σήμερα ημέρα Τετάρτη 30 Ιουλίου 2003 και ώρα 10.30΄ με αντικείμενο εργασιών του Τμήματος νομοθετική εργασία: α) ονομαστική ψηφορία επί των άρθρων 3,4 και 5 και β) συνέχιση της συζήτησης επί των άρθρων, των τροπολογιών και του συνόλου του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης: «Μερική απασχόληση και υπηρεσίες κοινωνικού χαρακτήρα».
      Λύεται η συνεδρίαση. 
      Ώρα λήξης: 00.05΄
      Ο ΠΡΟΕΔΡΟΣ 					ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ Β΄ ΤΜΗΜΑΤΟΣ 29-7-2003	ΣΕΛ. -53-

