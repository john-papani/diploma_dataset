Π Ρ Α Κ Τ Ι Κ Α  Β Ο Υ Λ Η Σ

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΒ'

Δευτέρα 29 Μαρτίου 1999

 

 

Αθήνα, σήμερα στις 29 Μαρτίου 1999, ημέρα Δευτέρα και ώρα 18.34' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρία και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 23-3-1999 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΑ' συνεδριάσεώς του, της 23ης Μαρτίου 1999 σε ό,τι αφορά την ψήφιση στο σύνολο των σχεδίων νόμων: 1."Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν για συνεργασία στους τομείς της εκπαίδευσης, του πολιτισμού και της επιστήμης". 

2. "Κύρωση του Μνημονίου Συνεννοήσεως σχετικά με την τριμερή συνεργασία μεταξύ της Ελληνικής Δημοκρατίας, της Δημοκρατίας της Αρμενίας και της Ισλαμικής Δημοκρατίας του Ιράν". 

3. "Διάφορες ρυθμίσεις θεμάτων αρμοδιότητας Υπουργείου Ανάπτυξης και άλλες διατάξεις". 

4. "Κύρωση της Συμφωνίας για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Περού". 

5. "Κύρωση της Συμφωνίας 'Εδρας μεταξύ της Κυβέρνησης της Ελληνικής Δημοκρατίας και της Τράπεζας Εμπορίου και Ανάπτυξης του Ευξείνου Πόντου μετά της σχετικής Δήλωσης Προθέσεως".). 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Χαράλαμπο Αγγουράκη, Βουλευτή Α' Αθηνών, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Ληλαντίων Εύβοιας ζητεί να γίνουν διορθωτικές παρεμβάσεις στην εθνική οδό Χαλκίδας - Λεπούρων. 

2) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Κηρέως Εύβοιας ζητεί τη δημιουργία μόνιμου Πυροσβεστικού Σταθμού στην περιοχή του. 

3) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Ληλαντίων Εύβοιας ζητεί την αναβάθμιση του αστυνομικού σταθμού του σε Αστυνομικό Τμήμα. 

4) Οι Βουλευτές κύριοι ΣΤΕΛΛΑ ΑΛΦΙΕΡΗ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία η Εθνική Συνομοσπονδία Ατόμων με Ειδικές Ανάγκες "ΕΣΑΕΑ" ζητεί την επίλυση αιτημάτων του αθλητικού κινήματος των Ατόμων με Ειδικές Ανάγκες καθώς και πρόγραμμα προετοιμασίας για την παραολυμπιάδα του 2004 παρόμοιο με αυτό των Ολυμπιακών Αγώνων. 

5) Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία κάτοικοι της περιοχής Τσανακλή Ροδόπης διαμαρτύρονται για την τοποθέτηση πομπού - δέκτη της STET κινητής τηλεφωνίας σε οικοδομή της περιοχής τους. 

6) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία η Πανθεσσαλική Συντονιστική Επιτροπή για την εκτροπή του 'Ανω Ρου του Αχελώου ζητεί την ολοκλήρωση και την απρόσκοπτη χρηματοδότηση του συνόλου των έργων εκτροπής του 'Ανω Ρου του Αχελώου. 

7) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η 'Ενωση Ξενοδόχων Αθηνών ζητεί μέσω των προτάσεων που καταθέτει την αναβάθμιση του τουριστικού προϊόντος της Αττικής. 

8) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Σωματείο Εργατοτεχνιτών και υπαλλήλων της ΒΑΛΚΑΝ ΕΞΠΟΡΤ "Η ΠΡΟΟΔΟΣ" ζητεί τη λήψη μέτρων για τη συνέχιση της λειτουργίας της εταιρείας. 

9) Οι Βουλευτές κύριοι ΜΟΥΣΤΑΦΑ ΜΟΥΣΤΑΦΑ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία το Σωματείο Τεχνιτών Οικοδόμων Κεφαλληνίας - Ιθάκης "Ο Αγ. Γεώργιος" ζητεί αναγνώριση των υπέρ αγνώστων ενσήμων. 

10) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Σωματείο Εργαζομένων 1ου Νοσοκομείου ΙΚΑ "Η Πεντέλη" ζητεί τη λήψη μέτρων για να υπάρχει αναβάθμιση των υπηρεσιών του Νοσοκομείου. 

11) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία η Ομοσπονδία Αρτοποιών Ελλάδος ζητεί και προτείνει ένα δίκαιο κοινωνικά αποδεκτό αποτελεσματικό και αναπτυξιακό φορολογικό σύστημα για τους μικρομεσαίους και τον κλάδο των αρτοποιών. 

12) Οι Βουλευτές κύριοι ΑΝΔΡΙΑΝΗ ΛΟΥΛΕ και ΜΟΥΣΤΑΦΑ κατέθεσαν αναφορά με την οποία το Νομαρχιακό Συμβούλιο Καστοριάς ζητεί να δοθούν αυξημένα κίνητρα για νέες επενδύσεις στο Νομό Καστοριάς. 

13) Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία ο Αγροτικός Σύλλογος Αγρινίου "Η Αιτωλία" ζητεί την επίλυση συνταξιοδοτικών προβλημάτων των μελών του. 

14) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία το Παράρτημα της ΠΕΑΕΑ Αργοστολίου ζητεί την ηθική και υλική αποκατάσταση των αγωνιστών της Εθνικής Αντίστασης. 

15) Ο Βουλευτής Ηρακλείου κ. ΣΠΥΡΟΣ ΔΑΝΕΛΛΗΣ κατέθεσε αναφορά με την οποία ο Δήμος Διδυμοτείχου 'Εβρου ζητεί τη συνέχιση της λειτουργίας της Αεροπορικής Βάσης ελέγχου και παρατηρήσεως στο Διδυμότειχο. 

16) Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία οι Δήμαρχοι των Δήμων των Νομών της Περιφέρειας Βορείου Αιγαίου ζητούν το διπλασιασμό των επιδοτήσεων ΚΑΠ και ΣΑΤΑ για τους τρεις Νομούς της περιφέρειας Βορείου Αιγαίου. 

17) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η 'Ενωση Καταστηματαρχών Ζαχαροπλαστών Εύβοιας ζητεί να καθορισθεί θεσμικό πλαίσιο λειτουργίας των περιπτέρων. 

18) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΠΕΤΡΟΣ ΚΟΥΝΑΛΑΚΗΣ κατέθεσαν αναφορά με την οποία ο Πανελλήνιος Σύλλογος Εργαζομένων Εθνικής Μετεωρολογικής Υπηρεσίας ζητεί την ικανοποίηση οικονομικών αιτημάτων που απασχολούν το πολιτικό προσωπικό της ΕΜΥ. 

19) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Ομοσπονδία Αρτοποιών Ελλάδος ζητεί την άμεση ψήφιση και χωρίς αλλαγές του νομοσχεδίου για τους αρτοποιούς. 

20) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμος Μύρινας Λέσβου ζητεί την πύκνωση των αεροπορικών δρομολογίων από και προς τη νήσο Λέσβο. 

21) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία το παράρτημα της ΠΕΑΕΑ Αργοστολίου Νομού Κεφαλλονιάς - Ιθάκης ζητεί την ηθική και υλική αποκατάσταση των αγωνιστών της εθνικής αντίστασης. 

22) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία το Δημοτικό Συμβούλιο Πετρούπολης Αττικής επισημαίνει τις ευθύνες της ελληνικής κυβέρνησης στο ζήτημα της σύλληψης απ' τις τουρκικές αρχές του Α.Οτσαλάν. 

23) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Σωματείο Τεχνιτών Οικοδόμων "Ο ΑΓ.ΓΕΩΡΓΙΟΣ" Κεφαλλονιάς - Ιθάκης ζητεί την αναγνώριση των υπέρ αγνώστων ενσήμων. 

24) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία το Εργατοϋπαλληλικό Κέντρο Κορίνθου ζητεί τη λήψη μέτρων για την προστασία και αύξηση του εισοδήματος των εργαζομένων. 

25) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Μουρεσίου Μαγνησίας ζητεί την αναβάθμιση του Αστυνομικού Σταθμού Τσαγκαράδας Πηλίου σε Αστυνομικό Τμήμα. 

26) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο Δήμος Αλιφείρας Ηλείας ζητεί την κατασκευή οδικών έργων στην περιοχή του. 

27) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Αδελφότητα Δραμεσέων "ΟΙ ΑΓΙΟΙ ΑΝΑΡΓΥΡΟΙ" ζητεί τη μετατόπιση της χάραξης τμήματος της Εγνατίας οδού. 

28) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία ο Δήμος Χιλιοχωρίων Μεσσηνίας ζητεί τη διατήρηση και ενίσχυση του Αστυνομικού Σταθμού Χαλανδρινού Μεσσηνίας. 

29) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Εργατοϋπαλληλικό Κέντρο Χίου ζητεί τη διεύρυνση των φορολογικών κλιμακίων και την αντίστοιχη μείωση των φορολογικών συντελεστών. 

30) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Ομηρούπολης Χίου ζητεί τη στελέχωση των νέων Δήμων με επιστημονικό προσωπικό. 

31) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η 'Ενωση Εργαζομένων Αγκροϊνβεστ ζητεί πληροφορίες για το νομικό καθεστώς που διέπει την εταιρεία κ.λπ. 

32) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η 'Ενωσις Περιθειωτών Λουτσιωτών Κέρκυρας "ΤΟ ΟΡΟΣ" ζητεί τη χρηματοδότηση της εκδήλωσης για τα 200 χρόνια από τη γέννηση του Διονυσίου Σολωμού. 

33) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η ΠΟΕ - ΔΕΥΑ ζητεί τη ρύθμιση των επιτοκίων των δανείων των ΔΕΥΑ. 

34) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία τα Σωματεία Εργαζομένων στις ΔΕΥΑ Κρήτης ζητούν τη ρύθμιση των χρεών των ΔΕΥΑ. 

35) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Αιδηψού Εύβοιας ζητεί συμπληρωματική χρηματοδότηση για την αποπεράτωση του έργου Αποχέτευση Λ.Αιδηψού. 

36) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Μαρμαρίου Νομού Εύβοιας ζητεί την προμήθεια απορριμματοφόρων. 

37) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κηρέως Εύβοιας ζητεί την προκήρυξη θέσεων προσωπικού στο Κέντρο Υγείας Μαντουδίου Εύβοιας. 

38) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κηρέως Εύβοιας ζητεί τη λειτουργία των Σχολών ΟΑΕΔ στο Κυμάσι Μαντουδίου. 

39) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Νηλέως Εύβοιας ζητεί τη λειτουργία των Σχολών ΟΑΕΔ στην Αγία 'Αννα ως παράρτημα του ΚΕΤΕΚ Βασιλικού Χαλκίδας. 

40) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κηρέως Εύβοιας ζητεί τη συνέχιση της ειδικής επιδότησης ανεργίας των απολυθέντων από τις Μεταλλευτικές Επιχειρήσεις "Μακεδονικοί Λευκόλιθοι ΑΕ", "Μαρμετάλ" κ.λπ. 

41) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Στυραίων Εύβοιας ζητεί την επάνδρωση του ταχυδρομικού γραφείου του Δήμου Στυραίων. 

42) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Καρύστου Εύβοιας ζητεί χρηματοδότηση για το έργο "Κατασκευή αγωγών λυμάτων πόλεως Καρύστου". 

43) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Στυραίων Εύβοιας ζητεί χρηματοδότηση για την εκπόνηση Μελέτης Γενικού Πολεοδομικού Σχεδίου Δημοτικού Διαμερίσματος Νέων Στύρων του Δήμου Στυραίων. 

44) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Καρύστου Εύβοιας διαμαρτύρεται για τον τρόπο που του έγινε η παραχώρηση ενός ημιφορτηγού αυτοκινήτου. 

45) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Καρύστου Εύβοιας ζητεί λύσεις στα προβλήματα λειτουργίας του λιμανιού Καρύστου Εύβοιας. 

46) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Καρύστου Εύβοιας ζητεί την αποκατάσταση των ζημιών στην επαρχιακή οδό Χαλκίδας - Καρύστου - Καβοντόρο Εύβοιας. 

47) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Καρύστου Εύβοιας ζητεί την επίλυση των προβλημάτων στην κατασκευή του έργου διάνοιξη δρόμου εντός του οικισμού Αετός. 

48) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Καρύστου Εύβοιας ζητεί την κατάρτιση σχεδίου ανάπτυξης του νεοσύστατου Δήμου Καρύστου για το 2000 - 2006. 

49) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Διεύθυνση Τεχνικών Υπηρεσιών στη Νομαρχιακή Αυτοδιοίκηση Εύβοιας ζητεί χρηματοδότηση για την αποκατάσταση των ζημιών στο Δήμο Καρύστου. 

50) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Δήμος Κάσου Δωδεκανήσου ζητεί να πυκνωθούν τα θερινά δρομολόγια της Ολυμπιακής Αεροπορίας από και προς τη νήσο Κάσο. 

51) Ο Α' Αντιπρόεδρος της Βουλής και Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Σύλλογος Εργαζομένων στο Δήμο της Αθήνας ζητεί να σταματήσουν οι βομβαρδισμοί κατά της Γιουγκοσλαβίας κ.λπ. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 3654/98 ερώτηση δόθηκε με το υπ' αριθμ. 446/23-11-98 έγγραφο από τον Υπουργό Eξωτερικών η ακόλουθη απάντηση: 

"Σε απάντηση της υπ'αριθμ. 3654 ερώτησης, που κατατέθηκε από το Βουλευτή κ. Ε. Μπασιάκο, σας ενημερώνουμε ότι: 

Η Κυβέρνηση θεωρούσα ότι οι έναντι της Γερμανίας απαιτήσεις της Χώρας, για καταβολή πολεμικών επανορθώσεων/αποζημιώσεων και επιστροφή του επιβληθέντος, υπό των Δυνάμεων Κατοχής, Δανείου, είναι όχι μόνον ηθικά δικαιωμένες, αλλά και ιστορικά βεβαιωμένες και νομικά θεμελιωμένες, προχώρησε, ως γνωστόν, σε επίσημη έγερση του ζητήματος, συνολικά, κατά τον αρμόζοντα και προβλεπόμενο, υπό της διεθνούς διπλωματικής πρακτικής τρόπο, με την επίδοση θεμελιωμένης ρηματικής διακοίνωσης προς τη Γερμανική Κυβέρνηση. 

Γνωστό είναι επίσης ότι, παρά τις περί του αντιθέτου δηλώσεις της, μη δεσμευτικές εν πάση περιπτώσει για την Ελλάδα, η Γερμανική Κυβέρνηση, αντιλαμβανόμενη το βάσιμο των ελληνικών απαιτήσεων και συναισθανόμενη την ανυπαρξία ουσιαστικών από μέρους της, αντεπιχειρημάτων, δεν έχει απορρίψει, ως οφείλει, εγγράφως, με ρηματική διακοίνωση, την ελληνική πρόταση περί έναρξης διαπραγματεύσεων προς εξεύρεση λύσης. 

Του ζητήματος λοιπόν παραμένοντος πολιτικά και νομικά ανοικτού, η Κυβέρνηση, κατ' επανάληψη, έθεσε τούτο, κατά τις μετά των Γερμανών Αξιωματούχων επαφές της και μάλιστα στο ανώτερο δυνατό επίπεδο, κατέστησε σαφές ότι θα εξαντλήσει τα υπό της διεθνούς έννομης τάξης παρεχόμενα μέσα προς ικανοποίηση των δικαίων αξιώσεών της και κατέγραψε δημόσια τις επί του ζητήματος θέσεις της κατά τη διάρκεια της Διεθνούς Διάσκεψης σχετικής με το Ναζιστικό Χρυσό, που έλαβε χώρα στο Λονδίνο τον Δεκέμβριο του παρελθόντος έτους. 

Δεδομένης, όμως της έκτασης, της σοβαρότητας και της σημασίας των εν λόγω απαιτήσεων της χώρας μας έναντι της Γερμανίας και των παραμέτρων, που συνθέτουν το πολιτικά, διπλωματικά και νομικά πολύπλοκο αυτό ζήτημα, είναι προφανές ότι οι στοχεύουσες την επίλυσή του ενέργειες πρέπει να χαρακτηρίζονται από πληρότητα εδραζομένη σε εξαντλητική μελέτη και προσεκτική προετοιμασία. 

Αυτό πράττει και προτίθεται να πράξει η Κυβέρνηση, προκειμένου γα εξασφαλίσει το ζητούμενο την προστασία, δηλαδή, του, καλώς νοουμένου, δημοσίου συμφέροντος. 

Ο Υπουργός 

ΘΕΟΔΩΡΟΣ ΠΑΓΚΑΛΟΣ" 

2. Στην με αριθμό 3759/98 ερώτηση δόθηκε με το υπ' αριθμ. 448/23-11-98 έγγραφο από τον Υπουργό Εξωτερικών η ακόλουθη απάντηση: 

"Σε απάντηση της υπ' αριθμ. 3759 ερώτησης που κατατέθηκε από το Βουλευτή κ. Γ. Καρατζαφέρη, σας ενημερώνουμε ότι: 

Η Ελληνική Πολιτεία μεριμνά για την υπεράσπιση, με κάθε τρόπο, της ζωής και της περιουσίας των Ελλήνων πολιτών. 

Η γνωστή τουρκική επιθετικότητα στο Αιγαίο αντιμετωπίζεται συνεχώς με τη διαρκή παρουσία και περιπολίες μονάδων του Πολεμικού Ναυτικού και της Πολεμικής Αεροπορίας καθώς και του Λιμενικού Σώματος που παρεμβαίνουν σε κάθε περίπτωση προκλητικής και παράνομης τουρκικής δραστηριότητας στο χώρο αυτό. 

Εξάλλου, το Υπουργείο Εξωτερικών προβαίνει σε συνεχή διαβήματα προς την τουρκική πλευρά, τα οποία αφορούν το σύνολο των εν λόγω τουρκικών ενεργειών, ενώ παράλληλα ενημερώνονται κατά περίπτωση τόσο οι Διεθνείς Οργανισμοί, όσο και τα Υπουργεία Εξωτερικών των άλλων χωρών αλλά και οι εδώ Πρεσβείες τους. 

Ο Υπουργός 

ΘΕΟΔΩΡΟΣ ΠΑΓΚΑΛΟΣ" 

3. Στην με αριθμό 3647/98 ερώτηση δόθηκε με το υπ' αριθμ. 447/23-11-98 έγγραφο από τον Υπουργό Εξωτερικών η ακόλουθη απάντηση: 

"Σε απάντηση της υπ' αριθμ. 3647 ερώτησης που κατατέθηκε από τους Βουλευτές κυρίους Μ. Αγγουράκη και Ο. Κολοζώφ, σας ενημερώνουμε ότι: 

Αμέσως μετά την πρώτη λήψη τηλεγραφημάτων, από την Ελληνική Πρεσβεία Μεξικού, από το οποίο η χώρα μας είναι παράλληλα διαπιστευμένη στις υπόλοιπες χώρες του Κεντροαμερικανικού Ισθμού, σχετικών με τις τρομερές καταστρο-φές, που προκάλεσε ο τυφώνας MITCH στην ευρύτερη περιοχή και ιδιαίτερα στις χώρες Γουατεμάλα, Ελ Σαλβαδόρ, Ονδούρας και Νικαράγουα, το Υπουργείο Εξωτερικών έδειξε ιδιαίτερη ευαισθησία λόγω των αρίστων πολιτικών σχέσεων, που έχει η Ελλάδα με τις εν λόγω χώρες αλλά και τις υπόλοιπες της περιοχής. 

Αμέσως κινητοποιήθηκε η Μη Κυβερνητική Οργάνωση "Γιατροί του Κόσμου", η οποία και άλλες φορές έχει συνεργασθεί με το ΥΠΕΞ, παρουσίασε για την Ονδούρα πρόγραμμα διάρκειας ενός μηνός, το οποίο περιλαμβάνει αποστολή τριμελούς Επιτροπής (δύο (2) ιατροί και μία ισπανόφωνη νοσηλεύτρια), ιατροφαρμακευτικό υλικό για άμεσες ανάγκες πληθυσμού καθώς και κουβέρτες, συνολικού κόστους 35 χιλ. δολ. Για τις υπόλοιπες τρεις στείλαμε από 30 χιλ. δολ. ΗΠΑ, σύνολο 90, με επιταγές που θα δοθούν αρμοδίως από τον 'Ελληνα Πρέσβυ στο Μεξικό. Η συνολική εισφορά στην απάλυνση του πόνου των φίλων Κεντροαμερικανικών λαών από την Ελλάδα ανέρχεται σε 125 χιλ. δολ. ΗΠΑ, στα πλαίσια των δυνατοτήτων μας με την παρατήρηση ότι είμαστε και στο τέλος του οικονομικού έτους 1998. 

Θα πρέπει επίσης γα προστεθεί ότι η ανταπόκριση της Ελλάδας είναι άμεση κάθε φορά που φυσικές καταστροφές πλήττουν σημεία του πλανήτη. Ειδικά για το χώρο της Λατινικής Αμερικής ή της Καραϊβικής, που τον τελευταίο καιρό δοκιμάσθηκε πολλάκις και δυνατά, η βοήθεια της χώρας μας στα πλαίσια της ανθρωπιστικής διάστασης εκφράσθηκε ως ακολούθως: 

- Σε Ισημερινό και Περού, που επλήγησαν από φυσικές καταστροφές προκληθείσες από το φαινόμενο EL ΝΙΝΟ, μόλις τον Οκτώβριο τ.έ. χορηγήσαμε από 30 και 20 χιλ. δολ. ΗΠΑ αντίστοιχα (σύνολο 50 χιλ. δολ. ΗΠΑ). 

- Σε τέσσερις (4) χώρες της Καραϊβικής (Αϊτή, Αγ. Δομίνικο, Antigua και St. Kitts), που επλήγησαν από τη σφοδρότητα του τυφώνα Georges, την ίδια εποχή εδόθησαν από 100 χιλ. δολ. στην κάθε μία (400 χιλ. δολ. ΗΠΑ συνολικά). 

- Πρόσφατα επίσης ελήφθη η απόφαση να βοηθηθεί η Κούβα από τις φοβερές συνέπειες του φαινομένου ENOS που έπληξε τη νήσο προκαλώντας ξηρασία, με 200 χιλ. δολ. ΗΠΑ. 

Το Υπουργείο Εξωτερικών θεωρεί ότι η ανθρωπιστική βοήθεια που η Ελλάδα έδωσε σε πολύ μικρό χρονικό διάστημα (συνολικά 650 χιλ. δολ. ΗΠΑ) στη συγκεκριμένη περιοχή του πλανήτη, που δεν πρέπει να συνδέεται υποχρεωτικά με την ελληνική υποψηφιότητα στο Σ.Α. των Η.Ε., είναι υπεραρκετή για τις δυνατότητές της, απηχεί επιπλέον το πραγματικό ενδιαφέρον της Κυβέρνησης για πληττόμενες χώρες και περιοχές του κόσμου από φυσικές καταστροφές δείχνει με τον καλύτερο τρόπο το πώς αντιλαμβάνεται τη διμερή ανθρωπιστική βοήθεια και τονίζει οπωσδήποτε τις άριστες σχέσεις που έχει με τις χώρες αυτές. 

Ο Υπουργός 

ΘΕΟΔΩΡΟΣ ΠΑΓΚΑΛΟΣ" 

4. Στην με αριθμό 3437/4-11-98 ερώτηση δόθηκε με το υπ' αριθμ. 2036/12/20-11-98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην 3437/4-11-98 ερώτηση, που κατατέθηκε στη Βουλή από το Βουλευτή κ. Ηλία Βεζδρεβάνη σχετικά με την κατάργηση αντικειμενικών κριτηρίων σας πληροφορούμε τα εξής: 

1.- Βασικός στόχος της φορολογικής πολιτικής του Υπουργείου Οικονομικών μέσα στα πλαίσια της ασκούμενης από την Κυβέρνηση δημοσιονομικής Πολιτικής είναι η δίκαιη κατανομή των φορολογικών βαρών. 

2.- Οι όποιες μεταβολές κρίθηκαν σκόπιμες να γίνουν στο σύστημα των αντικειμενικών κριτηρίων περιλήφθηκαν στο άρθρο 5 του ν. 2579/1998 "Φορολογικές διαρρυθμίσεις και άλλες διατάξεις", σύμφωνα με τις οποίες για τον προσδιορισμό του ελαχίστου ποσού καθαρού εισοδήματος των εμπορικών επιχειρήσεων της διαχειριστικής περιόδου 1997, λαμβάνετε υπόψη εκτός των άλλων η τιμή ζώνης που ίσχυε την 1η Ιανουαρίου 1995 αντί αυτής που ίσχυε την 1.1.1997. 

3.- Επίσης, για τον προσδιορισμό του ελάχιστου ποσού καθαρού εισοδήματος των εμπορικών επιχειρήσεων διαχειριστικής περιόδου 1997 λαμβάνεται υπόψη ο συντελεστής εμπορικότητας που ίσχυε για τον προσδιορισμό του ίδιου εισοδήματος της προηγούμενης διαχειριστικής περιόδου 1996. 

4.- Ανάλογες ρυθμίσεις θα γίνουν και για τον προσδιορισμό του ελάχιστου ποσού εισοδήματος του έτους 1998 προκειμένου να μην υπάρχει υπέρμετρη φορολογική επιβάρυνση των επιχειρήσεων που υπάγονται στα αντικειμενικά κριτήρια. 

5.- Ωστόσο, το Υπουργείο Οικονομικών εξετάζει, με την προσοχή που επιβάλλεται, τα προβλήματα που παρουσιάζονται καθώς και τις προτάσεις όλων των φορέων και προβαίνει στις σχετικές βελτιώσεις του νόμου, όπου ενδεχομένως υπάρχει ανάγκη, μέσα στα πλαίσια των δυνατοτήτων του Κρατικού Προϋπολογισμού. 

6.- Τέλος, περίπτωση κατάργησης των αντικειμενικών κριτηρίων δεν αντιμετωπίζεται επί του παρόντος. 

Ο Υφυπουργός 

Γ. ΔΡΥΣ" 

5. Στην με αριθμό 3434/4-11-98 ερώτηση δόθηκε με το υπ' αριθμ. 2035/12/20-11-98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην 3434/4-11-1998 ερώτηση, η οποία κατατέθηκε στη Βουλή από το Βουλευτή κ. Ηλ. Βεζδρεβάνη σχετικά με την "Κατάργηση του 35% επί των κερδών των προσωπικών εταιρειών", σας πληροφορούμε τα εξής: 

1. Βασικός στόχος της φορολογικής πολιτικής του Υπουργείου Οικονομικών, μέσα στα πλαίσια της ασκούμενης από την Κυβέρνηση δημοσιονομικής πολιτικής, είναι η δίκαιη κατανομή των φορολογικών βαρών, η προστασία του εισοδήματος των εργαζομένων και η άρση των ανισοτήτων με την επιβολή φόρου σε όλες τις κοινωνικές ομάδες ανάλογα με τις οικονομικές τους δυνατότητες. 

2. Η Κυβέρνηση με τους σχετικούς φορολογικούς νόμους κάνει μια προσπάθεια προσέγγισης των πραγματικών εισοδημάτων διαφόρων κοινωνικών τάξεων ώστε να μην αδικηθεί κανένας και να προσφέρουν ανάλογα στην εθνική οικονομία. 

3. Επίσης, το Υπουργείο Οικονομικών εξετάζει, με την προσοχή που επιβάλλεται, τα προβλήματα που παρουσιάζονται, καθώς και τις προτάσεις όλων των φορέων και προβαίνει στις σχετικές βελτιώσεις του νόμου, όπου ενδεχομένως υπάρχει ανάγκη, μέσα στα πλαίσια των δυνατοτήτων του κρατικού προϋπολογισμού. 

4. Τέλος περίπτωση κατάργησης του 35% επί των κερδών των προσωπικών εταιρειών δεν αντιμετωπίζεται προς το παρόν. 

Ο Υφυπουργός 

Γ. ΔΡΥΣ" 

6. Στην με αριθμό 3262/29-10-98 ερώτηση δόθηκε με το υπ' αριθμ. 2032/12/20-11-98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην 3262/29-10-1998 ερώτηση, η οποία κατατέθηκε στη Βουλή από το Βουλευτή κ. Ευάγγελο Μπασιάκο σχετικά με την αναμόρφωση του φορολογικού συστήματος, σας πληροφορούμε τα εξής: 

1. Βασικός στόχος της φορολογικής πολιτικής του Υπουργείου Οικονομικών, μέσα στα πλαίσια της ασκούμενης από την Κυβέρνηση δημοσιονομικής πολιτικής, είναι η δίκαιη κατανομή των φορολογικών βαρών, η προστασία του εισοδήματος των εργαζομένων και η άρση των ανισοτήτων με την επιβολή φόρου σε όλες τις κοινωνικές ομάδες ανάλογα με τις οικονομικές τους δυνατότητες. 

2. Ειδικότερα, μέσα στα πλαίσια της γενικότερης τάσης περιορισμού των φορολογικών απαλλαγών καταβάλλεται προσπάθεια για την εξάλειψη των ευνοϊκών ρυθμίσεων για ορισμένες κατηγορίες φορολογουμένων, που δεν δικαιολογούνται από κοινωνική άποψη όπως επίσης και τη διασφάλιση της φορολογικής δικαιοσύνης. 

3. Η Κυβέρνηση με τους σχετικούς φορολογικούς νόμους κάνει μια προσπάθεια προσέγγισης των πραγματικών εισοδημάτων διαφόρων κοινωνικών τάξεων ώστε να μην αδικηθεί κανένας και να προσφέρουν ανάλογα στην εθνική οικονομία. 

4. Ανεξάρτητα από τα παραπάνω, το Υπουργείο Οικονομικών εξετάζει, με την προσοχή που επιβάλλεται, τα προβλήματα που παρουσιάζονται, καθώς και τις προτάσεις όλων των φορέων και προβαίνει στις σχετικές βελτιώσεις του νόμου, όπου ενδεχομένως υπάρχει ανάγκη, μέσα στα πλαίσια των δυνατοτήτων του κρατικού προϋπολογισμού. 

Ο Υφυπουργός 

Γ. ΔΡΥΣ" 

7. Στην με αριθμό 3012/16-10-98 ερώτηση δόθηκε με το υπ' αριθμ. 2034/12/20-11-98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην 3012/16-10-1998 ερώτηση, που κατατέθηκε στη Βουλή από το Βουλευτή κ. Γ. Βουλγαράκη σχετικά με αντικειμενικά κριτήρια και τεκμήρια ΙΧ αυτοκινήτων, σας πληροφορούμε τα εξής: 

1. Βασικός στόχος της φορολογικής πολιτικής του Υπουργείου Οικονομικών, μέσα στα πλαίσια της ασκούμενης από την Κυβέρνηση δημοσιονομικής πολιτικής, είναι η δίκαιη κατανομή των φορολογικών βαρών, η προστασία του εισοδήματος των εργαζομένων και η άρση των ανισοτήτων με την επιβολή φόρου σε όλες τις κοινωνικές ομάδες ανάλογα με τις οικονομικές τους δυνατότητες. 

2. Με το νόμο 2579/1998 τροποποιήθηκαν ορισμένες διατάξεις των άρθρων 16, 17 και 18 του ν. 2238/1994 που αναφέρονται στον προσδιορισμό της φορολογητέας ύλης, βάσει δαπανών, προκειμένου τα τεκμήρια δαπανών να γίνουν πιο αποτελεσματικά και να ανταποκρίνονται κατά το δυνατό στα σημερινά δεδομένα. Περαιτέρω μεταβολές δεν αντιμετωπίζονται προς το παρόν. 

3. Η Κυβέρνηση με τους σχετικούς φορολογικούς νόμους κάνει μία προσπάθεια προσέγγισης των πραγματικών εισοδημάτων διαφόρων κοινωνικών τάξεων, ώστε να μην αδικηθεί κανένας και να προσφέρουν ανάλογα στην εθνική οικονομία. 'Ετσι με τα άρθρα 33 και 51 του ν. 2238/1994 προσδιορίζεται το ελάχιστο ποσό καθαρού εισοδήματος από εμπορική επιχείρηση και από ελευθέριο επάγγελμα. Ορισμένες μεταβολές στο σύστημα των αντικειμενικών κριτηρίων περιλήφθηκαν στο άρθρο 5 του ν. 2579/1998 "Φορολογικές διαρρυθμίσεις και άλλες διατάξεις". 

4. Ωστόσο, το Υπουργείο Οικονομικών εξετάζει, με την προσοχή που επιβάλλεται, τα προβλήματα που παρουσιάζονται, καθώς και τις προτάσεις όλων των φορέων και προβαίνει στις σχετικές βελτιώσεις του νόμου, όπου ενδεχομένως υπάρχει, μέσα στα πλαίσια των δυνατοτήτων του κρατικού προϋπολογισμού. 

5. Τέλος, περίπτωση τροποποίησης των αντικειμενικών κριτηρίων δεν αντιμετωπίζεται επί του παρόντος. 

Ο Υφυπουργός 

Γ. ΔΡΥΣ" 

8. Στην με αριθμό 3469/5-11-98 ερώτηση δόθηκε με το υπ' αριθμ. 2033/12/20-11-98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην 3469/5-11-98 ερώτηση, που κατατέθηκε στη Βουλή από το Βουλευτή κ. Ν. Τσιαρτσιώνη, σχετικά με τη φορολογική πολιτική, σας πληροφορούμε τα εξής: 

1. Βασικός στόχος της φορολογικής πολιτικής του Υπουργείου Οικονομικών μέσα στα πλαίσια της ασκούμενης από την Κυβέρνηση δημοσιονομικής πολιτικής είναι η δίκαιη κατανομή των φορολογικών βαρών. 

2. Οι όποιες μεταβολές κρίθηκαν σκόπιμες να γίνουν στο φορολογικό σύστημα προς όφελος των εργαζομένων, των μικρομεσαίων Επιχειρήσεων, Ελεύθερων Επαγγελματιών κτλ. περιλήφθηκαν στο ν. 2579/1998 "Φορολογικές διαρρυθμίσεις και άλλες διατάξεις". 

3. Μέσα στα πλαίσια της γενικότερης τάσης περιορισμού των φορολογικών απαλλαγών καταβάλλεται προσπάθεια για την εξάλειψη των ευνοϊκών ρυθμίσεων για ορισμένες κατηγορίες φορολογουμένων, που δεν δικαιολογούνται από κοινωνική άποψη, όπως επίσης και τη διασφάλιση της φορολογικής δικαιοσύνης. 

4. Με τον ν. 2579/1998 θεσπίστηκαν διατάξεις μέσα στα πλαίσια της δημοσιονομικής πολιτικής και της δίκαιης κατανομής των φορολογικών βαρών, όπως αύξηση από 35% σε 40% του συντελεστή φορολογίας των ημεδαπών ανώνυμων εταιριών των οποίων οι μετοχές είναι ονομαστικές μη εισηγμένες στο Χρηματιστήριο, αυτοτελής φορολόγηση του 40% ορισμένων αποθεματικών που προέρχονται από κέρδη που είχαν απαλλαγεί από το φόρο εισοδήματος κατά το χρόνο που προέκυψαν, επιβολή φόρου στις χρηματιστηριακές συναλλαγές κτλ. 

5. Από τον προϋπολογισμό που κατατέθηκε στη Βουλή προκύπτει ότι δεν γίνεται καμιά μεταβολή στις διατάξεις της φορολογίας εισοδήματος, ούτε επιβάλλεται κανένας νέος φόρος για το 1999. 

6. Τέλος, στο Υπουργείο Οικονομικών υποβάλλονται προτάσεις από διάφορους φορείς, οι οποίες μελετώνται από τους αρμόδιους παράγοντες προκειμένου το ισχύον φορολογικό σύστημα να γίνει απλούστερο, πιο λειτουργικό, περισσότερο αποτελεσματικό και κοινωνικά δικαιότερο. 

Ο Υφυπουργός 

Γ. ΔΡΥΣ" 

9. Στην με αριθμό 3312/30-10-98 ερώτηση δόθηκε με το υπ' αριθμ. 39226/23-11-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην ερώτηση 3312/30-10-98 που κατετέθη στη Βουλή από τη Βουλευτή κ. Στέλλα Αλφιέρη, σχετικά με τις αναφερόμενες ως "αλόγιστες" και "σκανδαλώδεις" προεκλογικές δαπάνες στο Δήμο Πειραιά, σας γνωρίζουμε τα εξής: 

'Οσον αφορά τον έλεγχο των προεκλογικών δαπανών συνδυασμών και υποψηφίων, σας πληροφορούμε ότι σύμφωνα με τις διατάξεις του άρθρου 12 του ν. 2429/1996 (ΦΕΚ 155 τ.Α') προβλέπεται ανώτατο όριο εκλογικών δαπανών, μόνο για τις βουλευτικές εκλογές και για κάθε υποψήφιο Βουλευτή, ανάλογα με τον αριθμό των εγγεγραμμένων στους εκλογικούς καταλόγους στην περιφέρεια στην οποία θέτει υποψηφιότητα. 

Για τους υποψηφίους νομάρχες, νομαρχιακούς συμβούλους, δημάρχους, δημοτικούς συμβούλους, προέδρους κοινοτήτων και κοινοτικούς συμβούλους δεν υπάρχει αντίστοιχη νομοθετική, ρύθμιση, (Π.Δ./τα 30/96 και 410/95). 

Από τις διατάξεις του άρθρου 24 του ν. 2429/96 προβλέπεται ότι υποχρεούνται να υποβάλουν δήλωση της περιουσιακής κατάστασης, του ή της συζύγου και των ανηλίκων τέκνων τους οι πρόεδροι των διευρυμένων νομαρχιακών αυτοδιοικήσεων, οι νομάρχες και οι πρόεδροι των νομαρχιακών επιτροπών, οι δήμαρχοι, αντιδήμαρχοι και τα μέλη των δημαρχιακών επιτροπών στον αρμόδιο αντιεισαγγελέα του Αρείου Πάγου. 

Επί του παρόντος θα αναμείνουμε την υποβολή των ανωτέρω δηλώσεων και τις ενέργειες του αρμοδίου αντιεισαγγελέα του Αρείου Πάγου προκειμένου να έχουμε σαφή εικόνα της καταστάσεως και στη συνέχεια θα προβούμε στη λήψη των ενδεδειγμένων μέτρων. 

Ο Υφυπουργός 

Γ. ΦΛΩΡΙΔΗΣ" 

10. Στην με αριθμό 3311/30-10-98 ερώτηση δόθηκε με το υπ' αριθμ. 2685/23-11-98 έγγραφο από τον Υφυπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 3311/30.10.98 που κατέθεσε στη Βουλή ο Βουλευτής κ. Πάνος Καμμένος, σχετικά με επενδυτική δραστηριότητα του Οργανισμού Τηλεπικοινωνιών Ελλάδος στη Ρουμανία σας διαβιβάζουμε το σχετικό έγγραφο με αρ. πρωτ. 821/8443365/9.11.98 του Δ/ντος Συμβούλου του εν λόγω Οργανισμού. 

Ο Υφυπουργός 

ΝΙΚΟΛΑΟΣ ΣΑΛΑΓΙΑΝΝΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

11. Στην με αριθμό 3124/162/21-10-98 ερώτηση/AKE δόθηκε με το υπ' αριθμ. 5168/23-11-98 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην 3124/162/21.10.98/ΑΚΕ ερώτηση που κατέθεσε στη Βουλή ο Βουλευτής κ. Γεώργιος Σούρλας, σχετικά με την υλοποίηση του ν. 2430/1996 (ΦΕΚ 156 Α') και την έκδοση των Π.Δ/των και Υπουργικών Αποφάσεων που προβλέπονται σας αναφέρουμε ότι: 

1) Σε θέματα που νέου θεσμού της κάρτας Αναπηρίας (Κ.Α.) (άρθρο 4 παρ. 2,3,4, του ν. 2430/96) σας πληροφορούμε ότι: 

α) έγινε τροποποίηση της παραγράφου 3 του ανωτέρου νόμου, με το άρθρο 23 του ν. 2556/97 (ΦΕΚ 270 Α') "Μέτρα κατά της εισφοροδιαφυγής, διασφάλιση εσόδων ΙΚΑ και άλλες διατάξεις", σύμφωνα με παρατηρήσεις του Υπουργείου Εργασίας και Κοινωνικών Ασφαλίσεων. 

β) εκδόθηκε το π.δ/γμα 210/1998 (ΦΕΚ 169 Α'), "Καθορισμός κατά ενιαίο τρόπο της διαδικασίας πιστοποίησης της αναπηρίας για τη χορήγηση Κάρτας Αναπηρίας (Κ.Α)" που ρυθμίζει θέματα συγκρότησης Πρωτοβαθμίων και Δευτεροβαθμίων Επιτροπών πιστοποίησης Αναπηρίας ανά ιατρικό τομέα στα νοσοκομεία του ΕΣΥ. 

γ) εκδόθηκε η υπ. αρ. Γ4γ/Φ80/οικ.4126/27.8.1998 εγκύκλιος με θέμα την συγκρότηση τών Επιτροπών Πιστοποίησης της Αναπηρίας για τη χορήγηση Κάρτας Αναπηρίας. 

Στα περισσότερα Νοσοκομεία -με αποφάσεις των Γεν. Γραμμ. των Περιφερειών- έχουν ήδη συγκροτηθεί οι επιτροπές ανά Ιατρικό τομέα (Παθολογικό, Χειρουργικό, Ψυχιατρικό), όπου αυτό είναι εφικτό και έως το τέλος του έτους θα έχει ολοκληρωθεί η διαδικασία αυτή, ώστε να γίνει ο ανάλογος προγ/σμός για την έκδοση της Υπουργικής Απόφασης που θα θέσει σε έναρξη τη λειτουργία του συστήματος. 

δ) με το ν. 2646/1998 (ΦΕΚ 236 Α') "Ανάπτυξη του Εθνικού Συστήματος Κοινωνικής Φροντίδας και άλλες διατάξεις", άρθρο 26 παρ. 3, προβλέπεται η αμοιβή των μελών των Υγειονομικών Επιτροπών πιστοποίησης Αναπηρίας και του Γραμματέως αυτών" 

ε) 'Εχει συνταχθεί και προωθείται προς υπογραφή η Κοινή Υπουργική απόφαση των Υπουργών Υγείας-Πρόνοιας και Εργασίας-Κοινωνικών Ασφαλίσεων που αφορά την υιοθέτηση του κανονισμού Εκτίμησης βαθμού Αναπηρίας (ΑΡ.ΥΠ.ΑΠ.Φ21/2361/ΦΕΚ 819Β/1993) για τον προσδιορισμό των κριτηρίων πιστοποίησης της Αναπηρίας για χορήγηση Κάρτας Αναπηρίας όπως προβλέπεται από το π.δ/γμα 210/98 (ΦΕΚ 169 Α') και του π.δ/τος 1285/1981 (ΦΕΚ 314 Α') περί τρόπου εκτιμήσεως των πολλαπλών αναπηριών. 

στ) Με το υπ. αρ. Γ4γ/Φ80/οικ.4203/1.9.1998 έγγραφό μας προς το Κ.Η.Υ.Κ.Υ. ζητήσαμε την κατάθεση προτάσεως για τη Μηχανογράφηση της κάρτας Αναπηρίας (Κ.Α.). 

Με το 6135/8.10.1998 έγγραφό του το Κ.Η.Υ.Κ.Υ. δηλώνει την αδυναμία να αναλάβει το πρόγραμμα και φόρτου πολλών ανάλογων εργασιών που πρέπει να ολοκληρωθούν. Στη συνέχεια με το Γ4γ/Φ80/οικ.5551/11-11-98 έγγραφό μας προς το Υφυπουργείο Κοινωνικών Ασφαλίσεων, ζητούμε την επείγουσα στελέχωση του Κ.Η.Υ.Κ.Υ. για τη μηχ/ση της Κ.Α., λόγω της αναγκαιότητας σύνδεσης αυτής με τον κωδικό αριθμό του ενιαίου ασφαλιστικού μητρώου. 

ζ) Σε επόμενα στάδια υλοποίησης του θεσμού της Κ.Α. προβλέπονται και έχουν προγραμματισθεί οι ενέργειες: 

1) Η ανατύπωση και διανομή του κανονισμού Εκτίμησης βαθμού Αναπηρίας στις νεοσυγκροτηθέντες Α/θμιες και Β/θμιες Επιτροπές Πιστοποίησης Αναπηρίας για χορήγηση Κ.Α.(ΠΕΠΑ-ΔΕΠΑ). 

2) 'Εκδοση Υπουργικής Απόφασης του Υπουργού Υγείας-Πρόνοιας για τη ρύθμιση θεμάτων που αφορούν τη διαδικασία επανεξέτασης των Α.Μ.Ε.Α., από τις ΠΕΠΑ-ΔΕΠΑ καθώς και άλλες λεπτομέρειες για τη χορήγηση της Κ.Α και τη χρήση αυτής στον τομέα της Πρόνοιας ('Αρθρο 23 ν. 2556/1997). 

3. Προώθηση έκδοσης Κοινής Υπουργικής Απόφασης για την αμοιβή των Επιτροπών (άρθρο 26 παρ. 3 ν. 2646/98). 

4. Προώθηση έκδοσης Κοινών Υπουργικών Αποφάσεων για τη ρύθμιση της χρήσης της Κ.Α όσον αφορά θέματα πολιτικής άλλων αρμόδιων κατά περίπτωση υπουργείων. 

5. 'Εχουν ήδη σχεδιασθεί και προωθούνται προς εκτύπωση όλα τα απαραίτητα σχέδια εγγράφων που θα απαιτηθούν για τη διοικητική στήριξη του θεσμού και συνδέουν όλες τις εμπλεκόμενες υπηρεσίες (Νοσοκομεία, Περιφέρειες, Νομ/κές Αυτ/σεις - Δ/νσεις, Τμήματα Κοινωνικής Πρόνοιας- Κ.Η.Υ.Κ.Υ., Υπουργείο Υγείας-Πρόνοιας). 

2) Το άρθρο 3, παρ. 1 του ν. 2430/96 υιοθετεί το Παγκόσμιο Πρόγραμμα Δράσης καθώς και τους κανόνες ίσων ευκαιριών για τα 'Ατομα με Ειδικές Ανάγκες που εγκρίθηκαν από τη γενική Συνέλευση του ΟΗΕ κατά την 47η Σύνοδό της, το 1993. Πρόκειται για διακηρυκτικού χαρακτήρα κείμενο αρχών του οποίου η υιοθέτηση προϋποθέτει την προσαρμογή στις ανάγκες και συνθήκες που ισχύουν κατά περίπτωση και συνεπάγεται την ενσωμάτωση του στο νομοθετικό, κανονιστικό και διοικητικό πλαίσιο των Κρατών-Μελών. 

Το Υπουργείο Υγείας και Πρόνοιας έχει λάβει υπόψη το παραπάνω κείμενο κατά το σχεδιασμό νέων δομών του προνοιακού χώρου που αφορούν τα 'Ατομα με Ειδικές Ανάγκες και κατά το χειρισμό θεμάτων τρέχοντος χαρακτήρα, αφού σε μεγάλο βαθμό η υιοθέτηση και αξιοποίηση διακηρυκτικών κειμένων εμπίπτει στην ερμηνεία υπάρχουσας νομοθεσίας, υπό το πνεύμα γενικών κατευθύνσεων. Αυτό μάλιστα συνέβαινε και πριν από την ψήφιση του ν. 2430/96, ακριβώς επειδή δεν προβλέπετο ή απαιτείτο κύρωση των κανόνων για τις ίσες ευκαιρίες από τα Εθνικά Κοινοβούλια. 

Στην παράγραφο 2 του ίδιου άρθρου συστήνεται Ειδική Επιτροπή με αρμοδιότητα την παρακολούθηση των εκδηλώσεων της Ημέρας των Ατόμων με Ειδικές Ανάγκες, την εκπόνηση εθνικού Σχεδίου Εφαρμογής του Παγκόσμιου Προγ/τος Δράσης και των επισήμων (προτύπων) κανόνων για τις ίσες ευκαιρίες. 

Πρόκειται για υψηλού κύρους επιτροπή διακομματικού χαρακτήρα χωρίς να προβλέπεται κοινοβουλευτική σύνθεση ή να είναι σαφές το όργανο που ενεργοποιεί τη διάταξη. 

Με πρόσκληση του Υφυπουργού κ. θ. Κοτσώνη, προς τα Κόμματα που εκπροσωπούνται στη Βουλή των Ελλήνων (έγγραφο Π4/οικ.5646/1.11.96) ορίσθηκαν εκπρόσωποι των κομμάτων. Στις 13.12.1996 απεστάλη εγγράφως πρόσκληση για την 1η Συνεδρίαση της Επιτροπής (Π4γ/οικ.6808/17.12.96) στην οποία δεν παρευρέθησαν όλοι οι εκπρόσωποι λόγω κωλύματος. Στη συνέχεια απεστάλησαν οι Πρότυποι Κανόνες του Ο.Η.Ε. στα μέλη της Επιτροπής (Π4α/οικ.475/24.1.97) με την παράκληση για διαμόρφωση προτάσεων. 

Η δεύτερη Συνεδρίαση πραγματοποιήθηκε στις 4.6.1997 μετά από γραπτή πρόσκληση (Π4α/Φ357/οικ.3331). Σε αυτή τη συνεδρίαση υπήρξε απαρτία και συζητήθηκε διεξοδικά το πλαίσιο και το έργο της επιτροπής. 

Η 3η συνεδρίαση προγραμματίσθηκε στις 4.11.1997 με ευθύνη του κ. Γενικού Γραμματέα Πρόνοιας, λόγω ανειλημμένων υποχρεώσεων του κ. Υφυπουργού (Π4α/Φ357/οικ.6225) δεν υπήρξε απαρτία και αναμένεται επαναδραστηριοποίηση της Επιτροπής. 

Στην 3η Συνεδρίαση θα συνεζητείτο και το αίτημα της Εθνικής Συνομοσπονδίας Ατόμων με Ειδικές Ανάγκες για παρουσία της σε ειδική προς τούτο συνεδρίαση. 

Επί του παρόντος δεν έχουν υλοποιηθεί οι παρ. 3 και 4 του άρθρου 3 για το έργο και τις υποχρεώσεις της Επιτροπής. 

Στο πνεύμα του ν. 2430/96 αλλά και στο περιεχόμενο των Προτύπων Κανόνων του Ο.Η.Ε. εντάσσεται η Διυπουργική Επιτροπή για τα 'Ατομα με Ειδικές Ανάγκες, η οποία συστάθηκε με απόφαση του κ. Πρωθυπουργού με αρ. Υ222/6.5.1998 (ΦΕΚ 429 Β'/7.5.1998), ενέργεια η οποία θα διευκολύνει την περαιτέρω υιοθέτηση των διακηρυγμένων αρχών του Ο.Η.Ε. 

Στο άρθρο 4, παράγραφος 1 και 5 του ν. 2430/1996, προβλέπεται η έκδοση Π.Δ/των για τις προϋποθέσεις και τη διαδικασία επιχορήγησης των πλέον αντιπροσωπευτικών οργανώσεων των ατόμων με Ειδικές Ανάγκες και για τις διευκολύνσεις των εργοδοτών προς τα αιρετά μέλη των διοικήσεων των πλέον αντιπροσωπευτικών οργανώσεων των Ατόμων με Ειδικές Ανάγκες. Προκειμένου να αρχίσει η επεξεργασία των σχετικών προτάσεων από τους αρμόδιους Υπουργούς, ο κ. Υφυπουργός, έχει ζητήσει εγγράφως τις απόψεις της Εθνικής Συνομοσπονδίας Ατόμων με Ειδικές Ανάγκες (Π4α/Φ24/οικ.2580 και Π4α/Φ24/οικ.2669). 

Επισυνάπτονται συν/να τα παρακάτω: 

Α. Κάρτα Αναπηρίας. 

1. Ν.2430/96 (ΦΕΚ 156 Α/10.7.96) 

2. Ν.2556/97(ΦΕΚ 270 Α/24.12.97) 

3. Π.Δ.210/98 (ΦΕΚ 169 Α/15.7.98) 

4. Εγκ.Γ4γ/Φ80/Οικ.4126/27.8.98 

5. Ν.2646/98 (ΦΕΚ 236 Α/20.10.98) 

6. εγγ.γ4γ/Φ80/οικ.42Ο3/1.9.98 

7. εγγ.6135/8.1Ο.98 (Κ.Η.Υ.Κ.Υ.) 

8. εγγ.Γ4γ/Φ80/οικ.5551/11.1198 

Β. Διακομματική Επιτροπή - Επιχ/σεις Διευκ/νσεις 

9. Π4/οικ.5646/1.11.96 

1Ο.Π4γ/οικ.6808/13.12.96 

11.Π4α/οικ.475/24/1/97 

12.Π4α/Φ357/οικ.3331/28.5.1997 

13.Π4α/οικ.6225/21.10.97 

14. Π4α/Φ24/οικ.2580/22.4.1997 

15.Π4α/Φ24/οικ.2669/24.4.97 

16.Υ222/ΦΕΚ 429Β/7.5.1998. 

Ο Υφυπουργός 

Θ. ΚΟΤΣΩΝΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

12. Στην με αριθμό 3454/4.11.98 ερώτηση δόθηκε με το υπ'αριθμ. 1801/24.11.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3454/4.11.98 της Βουλευτού κ. Π. Φουντουκίδου σας γνωρίζουμε τα ακόλουθα: 

Στο Νομό 'Εδεσσας, όλα τα οργανικά κενά των σχολείων της Αθ/θμιας Εκπ/σης καλύφθηκαν από τις μεταθέσεις εκπαιδευτικών του τρέχοντος έτους, γι'αυτό και δεν έγιναν διορισμοί στο νομό πλην 4 Μουσικών, που διορίστηκαν προκειμένου να πληρωθούν τα οργανικά κενά που είχαν δημιουργηθεί. 

Επιπλέον για τις ανακύπτουσες ανάγκες εκπαιδευτικού προσωπικού έχουν χορηγηθεί μέχρι σήμερα συνολικά 37 πιστώσεις (25 για νηπιαγωγούς, 3 για καθηγητές Αγγλικών, 2 για δασκάλους σε ολοήμερα Δημοτικά, 3 για νηπιαγωγούς σε ολοήμερα Νηπιαγωγεία, 3 για δασκάλους σε Τάξεις Υποδοχής, 1 για δάσκαλο σε τμήμα με παιδιά τσιγγάνων). 

Τέλος σας πληροφορούμε ότι η λειτουργία τμημάτων με το προβλεπόμενο από το νόμο μαθητών δασφαλίζει την ποιοτική αναβάθμιση της εκπαίδευσης, αφού δίνεται η δυνατότητα ανάπτυξης επικουρικών προγραμμάτων αντισταθμιστικού χαρακτήρα από τα οποία ποικιλοτρόπως ωφελούνται οι μαθητές. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

13. Στην με αριθμό 3446/4.11.98 ερώτηση δόθηκε με το υπ'αριθμ. 1799/24.11.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3446/4-11-98 του Βουλευτή κ. Γ. Καρατζαφέρη, σας πληροφορούμε τα εξής: 

Σύμφωνα με το άρθρο 6 (παράγραφοι 2 και 7) του ν.2525/97, οι διορισμοί μονίμων εκπαδιευτικών για το έτος 1998, καθώς και οι προσλήψεις προσωρινών αναπληρωτών γίνονται κατά 80% από τους εγγεγραμμένους στις επετηρίδες και κατά 20% από τους επιτυχόντες στο διαγωνισμό του Α.Σ.Ε.Π. 

Συνεπώς η απόφαση πρόσληψης εκπαιδευτικών που πέτυχαν στο διαγωνισμό του Α.Σ.Ε.Π. μέχρι του μονίμου διορισμού τους, που θα συντελεστεί εντός του τρέχοντος μηνός, είναι κατά πάντα νόμιμη. 

Αντίθετα, θα ήταν παράνομη η πρόσληψη του συνόλου των αναπληρωτών από τους εγγεγραμμένους στις επετηρίδες διοριστέων. 

'Ηδη το ΠΥΣΔΕ Πειραιά στη συνεδρίαση αυτού της 12.11.τ.έ. αποφάσισε την πρόσληψη 33 καθηγητών ως αναπληρωτών από τους πίνακες επιτυχόντων του διαγωνισμού του Α.Σ.Ε.Π., οι οποίοι και τοποθετήθηκαν σε κενές θέσεις εκπαιδευτικών. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

14. Στην με αριθμό 3478/5.11.98 ερώτηση δόθηκε με το υπ'αριθμ. 1804/24.11.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3478/5.11.98 του Βουλευτή κ. Α. Βούλγαρη σας γνωρίζουμε τα ακόλουθα: 

Στο άρθρο 6 παρ.5 εδ. Β' του νόμου 2525/23.9.97 (ΦΕΚ 188-Α') ορίζεται ότι: 

"Στους διαγωνισμούς που θα διενεργηθούν κατά τη διάρκεια της πενταετίας 1998-2002, η συνολική βαθμολογία των επιτυχόντων στο διαγωνισμό που υπηρέτησαν ως προσωρινοί αναπληρωτές και ωρομίσθιοι εκπαιδευτικοί στα δημόσια σχολεία Πρωτοβάθμιας και Δευτεροβάθμιας Εκπαίδευσης, εφόσον έχουν συμπληρώσει προϋπηρεσία δύο (2) τουλάχιστον διδακτικών ετών με πλήρες διδακτικό ωράριο, προσαυξάνεται με ποσοστό δύο τοις εκατό (2%) γαι κάθε διδακτικό έτος. 

Στις περιπτώσεις διδακτικής προϋπηρεσίας με μειωμένο ωράριο γίνεται αναγωγή στο υποχρεωτικό εβδομαδιαίο ωράριο διδασκαλίας. Η διαμορφούμενη συνολική βαθμολογία προσδιορίζει τη σειρά εγγραφής των υποψηφίων στους πίνακες επιτυχίας". 

'Ετσι με την αποκλιμάκωση των ποσοστών διορισμού με βάση την επετηρίδα και την κλιμάκωση των ποσοστών διορισμού με βάση το διαγωνισμό πιστεύουμε ότι όλος ο αριθμός των αναπληρωτών που είχαν διετή τουλάχιστον υπηρεσία ως αναπληρωτές μέχρι το τέλος του σχολικού έτους 1996-97 θα μπορέσει να απορροφηθεί στα πλαίσια αυτής της πενταετίας. Πέρα, όμως, απ' αυτήν την αναμενόμενη θετική εξέλιξη, πέρα από το μεγάλο αριθμό αναπληρωτών που απορροφήθηκε με τους φετινούς διορισμούς, το ΥΠΕΠΘ σύντομα θα συζητήσει στην Επιτροπή Μορφωτικών Υποθέσεων της Βουλής το θέμα τους, προκειμένου να διευκολυνθεί σε μεγαλύτερο βαθμό η απορρόφησή τους από τους μελλοντικούς διορισμούς. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

15. Στην με αριθμό 3354/2.11.98 ερώτηση δόθηκε με το υπ'αριθμ. 1776/24.11.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση 3354/2.11.98 των Βουλευτών κυρίων Ε. Μπούτα και Α. Κανταρτζή για τη λειτουργία των σχολείων στο Νομό Καρδίτσας, σας γνωρίζουμε τα ακόλουθα: 

1. Το ωράριο των σχολείων του Νομού Καρδίτσας είναι πρωϊνό και όλα στεγάζονται σε κτίρια του Δημοσίου, με εξαίρεση του Μουσικό Γυμνάσιο Καρδίτσας και το Τ.Ε.Ε. Σοφάδων, που στεγάζονται σε μισθωμένα κτίρια. (Το Τ.Ε.Ε. των Σοφάδων εντός του σχολικού έτους θα μεταστεγαστεί σε κτίριο του Δημοσίου, που έχει ανεγερθεί γι'αυτό το σκοπό). Σε κανένα δε από τα σχολεία του Νομού Καρδίτσας δεν παρατηρείται έλλειψη αιθουσών διδασκαλίας. 

2. Σχετικά με τα εραστήρια σας γνωρίζουμε ότι σε όλη τη χώρα βρίσκεται σε εξέλιξη ένα μεγάλο έργο κατασκευής εργαστηρίων: α)Φυσικών Επιστημών, β) Πληροφορικής και γ) Τεχνολογίας σχεδόν σε όλα τα Λύκεια. Τα εργαστήρια αυτά δε θα είναι χώροι απλής επίδειξης κάποιων πειραμάτων από τους καθηγητές αλλά εργαστήρια στα οποία θα συμμετέχουν οι μαθητές και θα εξασκούνται στις Φυσικές Επιστήμες και στις νέες Τεχνολογίες. 

Ειδικά για το Νομό Καρδίτσας έχει προγραμματιστεί η κατασκευή και ο εφοδιασμός με τα απαραίτητα όργανα 23 εργαστηρίων Φυσικής και 10 εργαστηρίων Τεχνολογίας. 

Στο σχεδιασμό και στη λειτουργία των εργαστηρίων Φυσικών Επιστημών στα σχολεία, θα συμβάλει σημαντικά ο θεσμός των Εργαστηριακών Κέντρων Φυσικών Επιστημών (ΕΚΦΕ) τα οποία λειτουργούν ήδη σε όλους του Νομούς. 

Ειδικά στην Καρδίτσα ο θεσμός των ΕΚΦΕ λειτούργησε για πρώτη φορά το Σχολικό 'Ετος 1996-1997 και προσέφερε σημαντικό έργο με την οργάνωση επιμορφωτικών σεμιναρίων για τους καθηγητές και την παροχή υποστήριξης στο έργο τους. Οι δραστηριότητες των ΚΕΦΕ μπορούν να γίνουν γνωστές σε κάθε ενδιαφερόμενο στη διεύθυνση του διαδικτύου http:/www.Karditsa-net.gr/kraditsa/ekfe. 

Σε ό,τι αφορά την Τ.Ε. Εκπαίδευση, κατά τα δύο τελευταία χρόνια έχει χρηματοδοτηθεί από το 2ο Κ.Π.Σ. το Σ.Ε.Κ. Καρδίτσας με το συνολικό ποσό των 7.800.000 δρχ. για την κάλυψη έκτακτων εξοπλιστικών αναγκών καθώς και το Ε.Π.Λ. Καρδίτσας με 4.000.000 δρχ. 

Στο Νομό Καρδίτσας υπάρχουν σε 20 Γυμνάσια εργαστήρια Πληροφορικής. 

Η Πληροφορική διδάσκεται σε ποσοστό 80% των Γυμνασίων και του Νομού Καρδίτσας συμπεριλαμβανομένων των Γυμνασίων που συστεγάζονται και χρησιμοποιούν από κοινού το εργαστήριο. 

Σε πανελλαδικό επίπεδο η Πληροφορική διδάσκεται σε ποσοστό 80%. 

Το ΥΠ.Ε.Π.Θ. έχει δρομολογήσει πρόγραμμα δημιουργίας εργαστηρίων Πληροφορικής για τα Ενιαία Λύκεια που δεν διαθέτουν εργαστήριο. Για το Νομό Καρδίτσας προβλέπεται άμεσα να δημιουργηθούν 9 νέα εργαστήρια Πληροφορικής Ενιαίων Λυκείων. 

3. Στο Νομό Καρδίτσας το 1998 διορίστηκαν 16 Εκπαδιευτικοί Δευτεροβάθμιας Εκπαίδευσης. 

Επίσης διατέθηκαν 54 πιστώσεις μέχρι σήμερα για προσλήψεις προσωρινών αναπληρωτών. 'Οπως δε μας πληροφόρησε η αρμόδια Διεύθυνση Δ/θμιας Εκπαίδευσης Καρδίτσας τα λειτουργικά κενά που υπήρχαν λόγω έλλειψης πιστώσεων καλύφθηκαν με ωρομισθίους καθηγητές με αποτέλεσμα να λειτουργούν όλα τα σχολεία. Δεν υπάρχουν τμήματα με 33 μαθητές. 'Ολα τα τμήματα είναι κάτω των 30 μαθητών και στην πλειοψηφία τους κάτω των 25 μαθητών. 

4. Ως προς τον εφοδιασμό των σχολείων Δ/θμιας Εκπαίδευσης Καρδίτσας με εποπτικό υλικό, σας γνωρίζουμε ότι στη Διεύθυνση Β/Θμιας Εκπαίδευσης Ν. Α. Καρδίτσας, κατά τη διάρκεια του τρέχοντος έτους, χορηγήθηκαν τα παρακάτω είδη Εποπτικών Μέσων Διδασκαλίας. 

'Οργανα Φυσικής
 6 σειρές 
 
Οθόνες προβολής
 50 τεμάχια 
 
Τηλεοράσεις
 3 τεμάχια 
 
Ραδιοκασσετόφωνα με CD
 18 τεμάχια 
 
Υδρόγειος σφαίρες
 15 τεμάχια 
 
Διασκόπια
 16 τεμάχια 
 
Over Head
 12 τεμάχια 
 

Μέχρι τέλους του έτους αναμένεται η παραλαβή και άλλων ειδών, οπότε θα ακολουθήσει και νέα αποστολή. 

Τέλος σας γνωρίζουμε ότι όπως μας πληροφόρησε η Διεύθυνση Δευτεροβάθμιας Εκπαίδευσης Καρδίτσας δεν έχει περιοριστεί η διδασκαλία κανενός φιλολογικού ή άλλου μαθήματος. Αρχικά δόθηκε η εντύπωση της περικοπής επειδή χρειάστηκε κάποιος εύλογος χρόνος την πρόσληψη των απαιτούμενων ωρομίσθιων καθηγητών που θα κάλυπταν τα ωράρια αυτά. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

16. Στην με αριθμό 3414/3.11.98 ερώτηση δόθηκε με το υπ'αριθμ. 40901/26.11.98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 3414/3.11.98 σχετικά με τα Μ.Μ.Ε. που κατέθεσε ο Βουλευτής κ. Ν. Παπαφιλίππου, σας γνωρίζουμε τα ακόλουθα: 

1. Το Υπουργείο Ανάπτυξης, αναγνωρίζοντας ότι ο μέσος ετήσιος τζίρος των 70 εκατ. δρχ. αποτελεί σοβαρό περιορισμό για την συμμετοχή των ΜΜΕ σε προγράμματα συγχρηματοδοτούμενα από την Ε.Ε., έχει μείωση τις απαιτήσεις για μέσο τζίρο στα νέα προγράμματα. 

'Ετσι, στη Δράση 4.2.9 του Ε.Π.Β. για ενίσχυση Δικτύων Επιχειρήσεων (Clusters), το όριο του μέσου ετήσιου τζίρου έχει μειωθεί στα 50 εκατ. δρχ., ενώ στη Δράση 4.2.10 το όριο του μέσου ετήσιου τζίρου έχει μειωθεί περαιτέρω στα 30 εκατ. δρχ. 

Το όριο των 30 εκατ. δρχ. θα υπάρξει και στις νέες προκηρύξεις προγραμμάτων του Υπουργείου μας που θα γίνουν άμεσα για την ΚΠ ΜΜΕ για τη Δυτική Μακεδονία Β-Ν. Αιγαίου. 

2. Προγράμματα στήριξης των ΜΜΕ θα υπάρξουν και μετά το 1999 στα πλαίσια του Γ' Κ.Π.Σ., διότι οι Μικρομεσαίες επιχειρήσεις έχει κριθεί, τόσο από το Υπουργείο μας, όσο και από άλλα συναρμόδια Υπουργεία, ότι εξακολουθούν να χρειάζονται στήριξη ώστε να μπορέσουν να αντιμετωπίσουν τα σύνθετα προβλήματά τους. 

3. Ειδικά για την περιοχή της Δυτικής Μακεδονίας αλλά και για τις περιοχές Βορείου και Νοτίου Αιγαίου θα γίνει, εντός του 1998, νέα προκήρυξη για πρόγραμμα ενίσχυσης ΜΜΕ στα πλαίσια της Κοινοτικής Πρωτοβουλίας ΜΜΕ. 

Οι εν λόγω περιοχές έχουν επιλεγεί, διότι στα πέντε (5) προγράμματα ενίσχυσης ΜΜΕ (ΠΕΠ, Ενίσχυση ΜΜΕ στις φθίνουσες περιοχές, URBAN, Πρόγραμμα ενίσχυσης Τουριστικών Επιχειρήσεων, Πρωτοβουλία ΜΜΕ) το 1997 είχαν μικρή συμμετοχή, με αποτέλεσμα να δημιουργηθεί η ανάγκη ειδικής στήριξής τους με νέο πρόγραμμα. 

Η Υφυπουργός 

ΑΝΝΑ ΔΙΑΜΑΝΤΟΠΟΛΟΥ" 

17. Στην με αριθμό 3571/6.11.98 ερώτηση δόθηκε με το υπ'αριθμ. 40899/26.11.98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της 3571/6.11.98 ερώτησης που κατέθεσε ο Βουλευτής κ. Η. Βεζδρεβάνης σχετικά με τα Μ.Μ.Ε., σας γνωρίζουμε τα ακόλουθα: 

Α. Το Υπουργείο μας εκτιμώντας τη συμβολή των Μ.Μ.Ε. στην Εθνική Οικονομία, προωθεί ειδικά προγράμματα και δράσεις με στόχο τον εκσυγχρονισμό και τη στήριξη της ανταγωνιστικότητας των Μ.Μ.Ε. 

Συγκεκριμένα: 

1. Εξασφαλίσθηκαν σε συνεργασία με την Ε.Ε., ειδικά προγράμματα για την ενίσχυση των Μ.Μ.Ε. (URBAN, Πρωτοβουλία Μ.Μ.Ε., RESIDER, INTERREG), καθώς και δέσμες δράσεων που έχουν ενταχθεί στο ΕΠΒ. 

Συστάθηκε και λειτούργησε Συντονιστικό Διυπουργικό 'Οργανο. 

Με απόφαση του Συντονιστικού αυτού Οργάνου, προωθήθηκε η ενιαία προκήρυξη πέντε προγραμμάτων, για τις ΜΜΕ (ΠΕΠ, ενίσχυση ΜΜΕ στις φθίνουσες περιοχές, το URBAN, το Πρόγραμμα ενίσχυσης Τουριστικών Επιχειρήσεων, πρωτοβουλία Μ.Μ.Ε.). 

Αποφασίστηκε, η υλοποίηση των Προγραμμάτων να έχει περιφερειακό χαρακτήρα με τη χρησιμοποίηση του θεσμού των ενδιάμεσων φορέων. 

Για τη στήριξη του έργου του Διυπουργικού Οργάνου συγκροτήθηκε Τεχνική Γραμματεία. 

Μετά από πρόσκληση για την υποβολή προτάσεων, υποβλήθηκαν 4.220 προτάσεις συνολικού προϋπολογισμού 327, 5 δισ. δρχ. Αναδείχθηκαν και εγκασταστάθηκαν οι 7 ενδιάμεσοι φορείς για τα αντίστοιχα 7 διαμερίσματα της χώρας και αποφασίσθηκε να είναι δυνατή η υποβολή προτάσεων από ομάδες επιχειρήσεων στις οποίες μπορούν να συμμετέχουν και εμπορικές επιχειρήσεις. 

Ολοκληρώθηκε το έργο της αξιολόγησης, εντάχθηκαν 1758 επιχειρήσεις με συνολικό προϋπολογισμό 100 δισ. δρχ. και ήδη αρχίζει η υλοποίηση των προτάσεων. 

2. Δημιουργήθηκαν νέοι θεσμοί που προωθούν καινοτομικές δράσεις για τη στήριξη των ΜΜΕ, συνολικού ύψους 60 δισ. δρχ. 

Ειδικότερα: 

α. Δίκτυα Επιχειρήσεων (clusters) 

Ολοκληρώθηκε η διαδικασία προκήρυξης, αξιολόγησης και επιλογής για την καινοτοιμική δράση που αναφέρεται στα δίκτυα (Δέσμες-clusters) των επιχειρήσεων. 

Εγκρίθηκαν 28 δίκτυα στα οποία συμμετέχουν συνολικά 297 επιχειρήσεις με συνολικό προϋπολογισμό 15,1 δισ. δρχ. 'Εχουν υπογραφεί 24 συμβάσεις και υλοποιούνται. 

'Ηδη προκηρύχθηκε δεύτερος κύκλος για δίκτυα επιχειρήσεων συνολικού ύψους 58 δισ. δρχ, υπεβλήθησαν συνολικά 62 προτάσεις, ολοκληρώθηκε η αξιολόγησή τους και άμεσα εκδίδεται η απόφαση έγκρισης των νέων προτάσεων. 

β. Χρηματοπιστωτικοί θεσμοί. 

Προωθήθηκαν οι ενέργειες για την ίδρυση 4 εταιρειών αμοιβαίων εγγυήσεων. Μετά από σχετική πρόσκληση αξιολογήθηκαν οι προτάσεις που υποβλήθηκαν για την προώθηση των εταιρειών επιχειρηματικού κεφαλαίου και εγκρίθηκαν 23 προτάσεις ενίσχυσης πιστωτικών συνεταιρισμών. 

Επίσης αναδείχθηκε ο Ενδιάμεσος Φορέας Διαχείρησης και ξεκίνησαν οι δράσεις για την ενεργοποίηση των χρηματοπιστωτικών θεσμών συνολικού ύψους 25 δισ. δρχ. 

Η Υλοποίηση προχωρεί σε συνεργασία με Επιμελητήρια, Φορείς και εκπροσώπους επιχειρήσεων. 

γ. Ηλεκτρονικό Εμπόριο (EDI) 

Στο Υποπρόγραμμα Υποδομές του ΕΠΒ εντάχθηκε το Ηλεκτρονικό Εμπόριο που αποτελεί καινοτομική δράση εκσυγχρονισμού των συναλλαγών μεταξύ επιχειρήσεων. Η δράση αυτή αναφέρεται σε μεγάλο βαθμό και στις Μ.Μ.Ε. 

Αφού ολοκληρώθηκε η προκήρυξη για τα κλαδικά έργα ηλεκτρονικού εμπορίου, έγινε η αξιολόγηση των προτάσεων. 

Εντάχθηκαν 27 ομάδες επιχειρήσεων στις οποίες συμμετέχουν συνολικά 253 επιχειρήσεις με συνολική πίστωση 2,7 δισ. δρχ. και έχει αναδειχθεί ενδιάμεσος φορέας. 

'Εχει αρχίσει η υλοποίηση του προγράμματος, ακολούθησε δεύτερος κύκλος προκήρυξης για τις νέες δράσεις ηλεκτρονικού εμπορίου και ήδη έχουν ενταχθεί νέα έργα. 

Επιπλέον προκηρύχθηκε και τρίτη δράση για τα Ηλεκτρονικά Κέντρα Εμπορίου από την Κοινοτική Πρωτοβουλία Μ.Μ.Ε. 

δ. Δράσεις για τη μεταφορά τεχνολογίας στις Μ.Μ.Ε., καθώς επίσης και τη δημιουργία Κέντρων μεταφοράς τεχνολογίας συνολικού ύψους 3 δισ. δρχ. και ενίσχυση της δημιουργίας Κέντρου Μεταφοράς Τεχνολογίας. 

ε. Δράση ενίσχυσης Εμπορικών Μ.Μ.Ε. και Μ.Μ.Ε. παροχής υπηρεσιών για εκσυγχρονισμό και ενίσχυση της διεθνούς ανταγωνιστικότητάς τους. 

Ο προϋπολογισμός είναι 20 δισ. δρχ. και ήδη γίνεται η αξιολόγηση των προτάσεων. 

στ. Δράσεις για την υποστήριξη Μ.Μ.Ε. προκειμένου να πιστοποιηθούν κατά ISO 9000, για την ενίσχυση της γυναικείας επιχειρηματικότητας, για την κατάρτιση εργαζομένων σε Μ.Μ.Ε. και τη δημιουργία Β.Ε.Π.Ε. 

3. Συνεχίστηκαν οι δράσεις του ΕΟΜΜΕΧ για στήριξη των ΜΜΕ όπως είναι η επιδότηση επιτοκίου, η ενίσχυση των νέων επιχειρηματιών καθώς και η έγκριση Επιχειρηματικών Σχεδίων. 

Σημειώνεται ότι οι νέοι επιχειρηματίες εκπαιδεύονται πρώτα σε σεμινάρια που διοργανώνει ο ΕΟΜΜΕΧ και κατόπιν χρηματοδοτούνται για τις δραστηριότητές τους. 

4. Η πολιτική παρέμβαση μέσω επιχορηγήσεων υπέρ των Μ.Μ.Ε. θα συνεχισθεί και στο Γ' Κ.Π.Σ., αφού ληφθούν υπόψη οι καινούριες ανάγκες των επιχειρήσεων και αποτιμηθούν τα αποτελέσματα του Β' Κ.Π.Σ. 

'Ολα τα παραπάνω αποδεικνύουν το αμείωτο ενδιαφέρον 

της Πολιτείας για το ευαίσθητο αυτό κομμάτι της οικονομίας μας. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

18. Στην με αριθμό 3654/10.11.98 ερώτηση δόθηκε με το υπ'αριθμ. 161/27.11.98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 3654/10-11-98 ερώτηση, που κατατέθηκε στη Βουλή από το Βουλευτή κ. Ε. Μπασιάκο σχετικά με την ανεργία στο Δίστομο Βοιωτίας, σας πληροφορούμε ότι σας έχουμε ενημερώσει με το αριθμ. 4199/15.11.98 έγγραφό μας, φωτοαντίγραφο του οποίου σας διαβιβάζουμε. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

19. Στην με αριθμό 3556/6.11.98 ερώτηση δόθηκε με το υπ'αριθμ. 40898/26.11.98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 3556/6.11.98 που κατέθεσαν οι Βουλευτές κύριοι Σ. Παναγιώτου και Μ. Μπόσκου, σας πληροφορούμε τα ακόλουθα: 

1. Η Κυβέρνηση παρακολουθεί από κοντά και είναι ενήμερη για την πορεία και τα εν γένει οικονομικά στοιχεία της Τ.V.X. HELLAS S.A. και για την αντιδικία της τελευταίας με την ALPΗA GROUP, κυρίως δε παρακολουθεί την εκ μέρους αυτών (T.V.X. HELLAS S.A. και μητρικής της) τήρηση των συμβατικών τους υποχρεώσεων. 

2. Η πώληση ως γνωστόν έγινε με διεθνή πλειοδοτικό διαγωνισμό και η σύμβαση κυρώθηκε με νόμο που ψηφίστηκε από τη συντριπτική πλειοψηφία της Βουλής. 'Ετσι τα Μεταλλεία Κασσάνδρας μεταβιβάσθηκαν και ανήκουν στην T.V.X. HELLAS S.A., η οποία έχει αναλάβει με την εγγύηση της μητρικής της, να υλοποιήσει το έργο. Επί μία 10ετία δεν επιτρέπεται η μεταβίβαση των μετοχών της Τ.V.X. HELLAS S.A. σε τρίτον χωρίς την άδεια του ελληνικού δημοσίου. 

3. Σε περίπτωση αδυναμίας ή άρνησης της T.V.X. HELLAS S.A. ή της μητρικής της να ανταποκριθούν στις υποχρεώσεις τους η Κυβέρνηση θα ασκήσει όλα τα δικαιώματα που της παρέχουν η σύμβαση και οι ελληνικοί νόμοι. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ 

20. Στην με αριθμό 3463/5.11.98 ερώτηση δόθηκε με το υπ'αριθμ. 39867/27.11.98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 3463/5.11.98 που κατατέθηκε στη Βουλή των Ελλήνων από το Βουλευτή κ. Λ. Παπαγεωργόπουλο αναφορικά με το έργο "Ανάπλαση των ακτών της περιοχής του Νότιου Λιμανιού της Χαλκίδας, Ν. Ευβοίας, σας γνωρίζουμε ότι η μελέτη για την ανάπλαση της παραλίας από Αγ. Στέφανο ως το "Μπούρτζι"και της Βοιωτικής ακτής έχει ολοκληρωθεί από πιστώσεις ΣΑΝΑ της Ν.Α. Εύβοιας. 

Επίσης στο Πρόγραμμα ΕΑΠΤΑ/2 έχουν ενταχθεί αντίστοιχα τα έργα α) Ανάπλαση παραλιών Λαμψάκου-Αγίου Νικολάου, προϋπολογισμού 100 εκατ. δρχ. με φορέα υλοποίησης το Σύνδεσμο 2ης Ε.Π. Βασιλικών και πίστωση 1998, 100 εκατ. δρχ. και β) Ανάπλαση ακτών Παρευβοϊκών Κοινοτήτων, προϋπολογισμού 100 εκατ. δρχ. με φορέα υλοποίησης το Σύνδεσμο 14ης Ε.Π. Βαθίου και πίστωση 1998, 100 εκατ. δρχ. 

Ο Υφυπουργός 

Γ. ΦΛΩΡΙΔΗΣ" 

21. Στην με αριθμό 3386/3.11.98 ερώτηση δόθηκε με το υπ'αριθμ. 1787/27.11.98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3386/3.11.98 του Βουλευτή κ. Κ. Σπυριούνη, σχετικά με τη σίτιση λαθρομεταναστών στην Πανεπιστημιακή Λέσχη θεσσαλονίκης, σας γνωρίζουμε ότι μετά τη λήψη πρόσθετων μέτρων από 21/9/1998, ημερομηνία έναρξης του φοιτητικού συσσιτίου γίνεται αυστηρός έλεγχος στις εισόδους των εστιατορίων της Π.Φ. Λέσχης και εξασφαλίζεται η σίτιση μόνο των φοιτητών. 

Ο Υπουργός 

ΓΕΡΑΣΙΜΟΣ ΑΡΣΕΝΗΣ" 

22. Στις με αριθμούς 3488 έως και 3508/5.11.98 ερωτήσεις δόθηκε με το υπ'αριθμ. 39717/26.11.98 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στις 3488, 3489, 3490, 3491, 3492, 3493, 3494, 3495, 3496, 3497, 3498, 3499, 3500, 3501, 3502, 3503, 3504, 3505, 3506, 3507 και 3508/5.11.98, ερωτήσεις του Βουλευτή κ. Σκανδαλάκη, σχετικά με το αντικείμενο του θέματος, σας ενημερώνουμε ότι η υπηρεσία μας για τις κάτωθι χώρες της αλλοδαπής Αντίκουα, Αντίλες, Αργεντινή, Αρμενία, Αυστραλία, Αίγυπτος, Αιθιοπία, Αϊτή, Αυστρία, Βενεζουέλα, Βιετνάμ, Βέλγιο, Βερμούδες, Βολιβία, Βοσνία-Ερζεγοβίνη, Βραζιλία, Βουλγαρία, Γουλανδία, Γουιάνα, Γαλλία και Γαλλική Γουιάνα, δεν έχει στοιχεία με τον αριθμό των Ελλήνων πολιτών οι οποίοι διαμένουν μόνιμα σε αυτές και έχουν δικαίωμα ψήφου στην Ελλάδα. 

Σας πληροφορούμε όμως ότι, στο Υπουργείο Εσωτερικών, Δημόσιας Διοίκησης και Αποκέντρωσης, σύμφωνα με τις διατάξεις του ν.2623/98, άρθρο 7 παρ. 1α, έχει συσταθεί Επιτροπή επιφορτισμένη με το έργο της υποβολής προτάσεως για την άσκηση του δικαιώματος εκλέγειν και εκλέγεσθαι, μέσω ειδικών εκλογικών καταλόγων, των Ελλήνων πολιτών οιποίοι κατοικούν στις χώρες-μέλη της Ευρωπαϊκής 'Ενωσης και σε τρίτες χώρες. 

Ο Υπουργός 

Α. ΠΑΠΑΔΟΠΟΥΛΟΣ" 

23. Στην με αριθμό 3724/11.11.98 ερώτηση δόθηκε με το υπ'αριθμ. 30/26.11.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της 3724/11.11.98 ερώτησης, σχετικά με την αντιμετώπιση ληστειών τραπεζών που κατέθεσε ο Βουλευτής κ. Β. Πολύδωρας, σας γνωρίζουμε ότι, για το αντικείμενο αυτής, ενημερώθηκε η Εθνική Αντιπροσωπεία την Πέμπτη, 19.11.1998, κατά τη συζήτηση της 175/16.11.1998, που κατέθεσε ο Βουλευτής κ. Μ. Αγγουράκης. 

Για την ενημέρωσή σας, διαβιβάζουμε φωτοαντίγραφα των Πρακτικών της Βουλής της 19.11.1998. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

24. Στην με αριθμό 3645/10.11.98 ερώτηση δόθηκε με το υπ'αριθμ. 29/26.11.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3645/10.11.98 που κατέθεσε ο Βουλευτής κ. Λ. Παπανικολάου, σχετικά με τα μέτρα ασφαλείας τραπεζών, σας γνωρίζουμε ότι, για το αντικείμενο αυτής, ενημερώθηκε η Εθνική Αντιπροσωπεία την Πέμπτη, 19.11.98, κατά τη συζήτηση της 175/16.11.98 επίκαιρης ερώτησης, που κατέθεσε ο Βουλευτής κ. Μ. Αγγουράκης. 

Για την ενημέρωσή σας, διαβιβάζουμε φωτοαντίγραφα των Πρακτικών της Βουλής της 19.11.98. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

25. Στην με αριθμό 3637/10.11.98 ερώτηση δόθηκε με το υπ'αριθμ. 45/26.11.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3637/10.11.98 που κατέθεσε η Βουλευτής κ. Π. Φουντουκίδου, σας γνωρίζουμε ότι, για την αποτελεσματική αντιμετώπιση της λάθρα εισόδου αλλοδαπών στη χώρα μας και την τόνωση του αισθήματος ασφαλείας των κατοίκων παραμεθορίων περιοχών, το Υπουργείο μας προέβη στην ίδρυση Ειδικών Υπηρεσιών Συνοριακής Φύλαξης, οι οποίες θα λειτουργήσουν μετά την πρόσληψη του προσωπικού που θα τις στελεχώσουν. 

Σύμφωνα με τις διατάξεις του π.δ. 310/1998, περιφερειακές Υπηρεσίες Συνοριακής Φύλαξης ιδρύθηκαν και θα λειτουργήσουν μόνο στα πλαίσια των Αστυνομικών Διευθύνσεων Θεσπρωτίας, Ιωαννίνων, Καστοριάς και Φλώρινας, στην περιοχή των οποίων το αναφερόμενο πρόβλημα εμφανίζεται εντονότερο, οι δε θέσεις συνοριακών φυλάκων, οι οποίες προβλέπονται από τον ν.2622/1998 και κατενεμήθηκαν με πρόσφατη Απόφαση του Αρχηγού της Ελληνικής Αστυνομίας, είναι περιορισμένες. 

Με τα δεδομένα αυτά είναι δυνατή επί του παρόντος η ίδρυση και λειτουργία τέτοιων Υπηρεσιών και σε άλλους, πλην των προαναφερομένων, παραμεθόριους νομούς της χώρας. 

Σε ό,τι αφορά την αντιμετώπιση της λαθορμετανάστευσης στην περιοχή ευθύνης της Αστυνομικής Διεύθυνσης Πέλλας, σας πληροφορούμε ότι, πέραν της δραστηριοποίησης του προσωπικού όλων των Υπηρεσιών της, συγκροτούνται, από αστυνομικούς διαφόρων Υπηρεσιών, συνεργεία ελέγχου με θετικά αποτελέσματα. 

Ο Υπουργός 

ΦΙΛΙΠΠΠΟΣ ΠΕΤΣΑΛΝΙΚΟΣ" 

26. Στην με αριθμό 3566/6-11-98 ερώτηση δόθηκε με το υπ' αριθμ. 38/3/26-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3566/6-11-1998 που κατέθεσε ο Βουλευτής κ. Η. Βεζδρεβάνης, σας γνωρίζουμε ότι το θέμα της νόμιμης χρήσης του όπλου από τους αστυνομικούς ρυθμίζεται από τις ισχύουσες διατάξεις του ν. 29/1943, στις οποίες παραπέμπει και το άρθρο 133 του π.δ. 141/1991, καθώς και τις διατάξεις των άρθρων 21,22,23,25 και 32 του Ποινικού Κώδικα. 

Από το Υπουργείο μας μελετάται ο εκσυγχρονισμός των εν λόγω διατάξεων και η εναρμόνισή τους με τα ισχύοντα στα κράτη μέλη της Ε.Ε., από τα οποία έχουμε ζητήσει σχετικές πληροφορίες. 

Πάντως, όλο το προσωπικό και ιδιαίτερα αυτό των μαχίμων Υπηρεσιών σε όλη τη χώρα, μετεκπαιδεύεται εκ περιτροπής σε θέματα αυτοάμυνας, αυτοπροστασίας, οπλοτεχνικής και σκοποβολής με σεμινάρια που διοργανώνονται από τις αρμόδιες Υπηρεσίες μας, στα πλαίσια των οποίων γίνεται ανάπτυξη και ερμηνεία των αναφερομένων διατάξεων που αφορούν τη χρήση των όπλων και πρακτική εξάσκηση για τον ορθό χειρισμό αυτών. Επίσης, το προσωπικό των Γενικών Αστυνομικών Διεύθυνσεων Αττικής και Θεσσαλονίκης υφίσταται και συντηρητική εκπαίδευση στη σκοποβολή με το σύστημα Laser. Η εκπαίδευση με το σύστημα αυτό θα επεκταθεί και σε άλλες Αστυνομικές Διευθύνσεις. 'Ηδη προωθούνται οι διαδικασίες για τον εφοδιασμό των Αστυνομικών Διευθύνσεων Αχαϊας, Λάρισας και Ιωαννίνων με ίδια συστήματα μέχρι τις αρχές του επομένου έτους. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

27. Στην με αριθμό 3441/4-11-98 ερώτηση δόθηκε με το υπ' αριθμ. 5/8/26-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3441/4-11-1998 που κατέθεσε ο Βουλευτής κ. Η. Βεζδρεβάνης, σχετικά με τον Κανονισμό Εσωτερικής Λειτουργίας και Πειθαρχικό Δίκαιο της Αστυνομίας, σας γνωρίζουμε τα εξής: 

Ο κανονισμός εσωτερικής λειτουργίας της Ελληνικής Αστυνομίας απαρτίζεται από σύνολο προεδρικών διαταγμάτων που εκδόθηκαν, από την ίδρυσή της μέχρι σήμερα με βάση τις εξουσιοδοτικές διατάξεις του ν. 1481/84, αλλά και από άλλα νομοθετήματα, η έκδοση των οποίων κρίθηκε αναγκαία κατά την πορεία της λειτουργίας της. 

Οι ανωτέρω διατάξεις, οσάκις κατά την εφαρμογή του διαπιστώνονται αδυναμίες, δυσλειτουργίες ή κενά, τροποποιούνται ή συμπληρώνονται και με κανονιστικές διαταγές της ηγεσίας, με στόχο την εύρυθμη λειτουργία του Σώματος. 

Εξάλλου, επειδή το νομοθετικό πλαίσιο από το οποίο απαρτίζεται ο κανονισμός λειτουργίας της Αστυνομίας, δεν είναι στατική έννοια, αλλά εξελίσσεται διαρκώς, καταβάλλονται συνεχείς προσπάθειες, ώστε να προσαρμόζεται στα σύγχρονα κοινωνικά δεδομένα σε σχέση πάντα με την ευρύτερη αντίληψη εκσυγχρονισμού της δημόσιας διοίκησης. 

Σε ό,τι αφορά το πειθαρχικό δίκαιο των αστυνομικών, σας πληροφορούμε ότι με το π.δ. 22/1996 έγινε συστηματική κατάταξη, σε ενιαίο κείμενο των διάσπαρτων πειθαρχικών διατάξεων και σοβαρή προσπάθεια εκσυγχονισμού και αναμόρφωσης των διατάξεων αυτών. Επίσης, καταργήθηκαν διατάξεις που δεν ανταποκρίνονταν στο σύγχρονο πνεύμα πειθαρχίας και εισήχθησαν νέες ρυθμίσεις και καινοτομίες, με τις οποίες το πειθαρχικό δίκαιο καθίσταται πλέον στο σύνολό του πιο εύχρηστο, λειτουργικό και αποκεντρωτικό. 

Πάντως, από τις αρμόδιες Υπηρεσίες μας έχουν καταγραφεί τα όποια ερμηνευτικά προβλήματα και εντοπίσθηκαν οι αδυναμίες που προέκυψαν, κατά την εφαρμογή του ανωτέρου π.δ. και μελετώνται, προς την κατεύθυνση τροποποίησης και συμπλήρωσης ορισμένων διατάξεων. Στα πλαίσια αυτά εξετάζεται και η δυνατότητα θέσπισης νέων δικαιωμάτων για τον κατηγορούμενο, όπως είναι η παράσταση με συνήγορο και η λήψη αγτιγράφων των εγγράφων των Ενόρκων Διοικητικών Εξετάσεων. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

28. Στην με αριθμό 3425/4-11-1998 ερώτηση δόθηκε με το υπ' αριθμ. 5/15/26-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3425/4-11-1998 που κατέθεσε ο Βουλευτής κ. Σ. Μάνος, σχετικά με τους τροχονομικούς ελέγχους στην οδό Αχαρνών, σας γνωρίζουμε ότι για την πρόληψη των τροχαίων ατυχημάτων και την διευκόλυνση της κυκλοφορίας πεζών και οχημάτων ασκείται, στην αναφερόμενη οδό από τις αρμόδιες Υπηρεσίες μας, συνεχής αστυνόμευση. 

Επισημαίνεται ότι για τον ίδιο λόγο και τη λήψη προληπτικών και κατασταλτικών μέτρων για την αποτροπή της παράνομης στάσης και στάθμευσης των οχημάτων στις κεντρικές οδικές αρτηρίες της Αθήνας, εκπονήθηκε από τις Υπηρεσίες μας και τις συναρμόδιες Υπηρεσίες του Υ.ΠΕ.ΧΩ.Δ.Ε. πρόγραμμα επιλεκτικής αστυνόμευσης σηματοδοτούμενων οδικών κόμβων του κέντρου της πόλεως, στο οποίο έχει ενταχθεί και η οδός Αχαρνών και το οποίο ήδη εφαρμόζεται. 

Ενδεικτικά σας γνωρίζουμε ότι, κατά το από 1-1 έως 31-8-1998 χρονικό διάστημα, κατά μήκος της ανωτέρω οδού, βεβαιώθηκαν για παράνομη στάθμευση από τις Υπηρεσίες Τροχαίας 3.58Ο παραβάσεις και αφαιρέθηκαν 180 πινακίδες κυκλοφορίας οχημάτων. 

Επίσης, την 3-11-1998 στην ίδια οδό βεβαιώθηκαν 24 παραβάσεις για παράνομη στάθμευση. 

Οι Υπηρεσίες μας συνεχίζουν τους ελέγχους με αμείωτη ένταση. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

29. Στην με αριθμό 3258/29-10-98 ερώτηση δόθηκε με το υπ' αριθμ. 23462/26-11-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης με αριθμό 3258/29/1Ο/1998 που κατέθεσε στη Βουλή ο Βουλευτής κ. Μανώλης Μπεντενιώτης, σας πληροφορούμε τα εξής: 

Την αρμοδιότητα της δασοπυρόσβεσης, την έχει το Πυροσβεστικό Σώμα, σύμφωνα με τον πρόσφατο Νόμο 2612/1998, όπως άλλωστε αναφέρεται και στη σχετική απάντηση του Υπουργού Δημόσιας Τάξης κ. Φίλιππα Πετσάλνικου. 

Το Υπουργείο Εσωτερικών, Δημόσιας Διοίκησης και Αποκέντρωσης, μέσω της Γενικής Γραμματείας Πολιτικής Προστασίας, έχει την ευθύνη του συντονισμού όλων των φορέων που εμπλέκονται στην αντιμετώπιση των πυρκαγιών και στα πλαίσια αυτής της ευθύνης θα πράξη ότι είναι αναγκαίο για την έγκαιρη και ολοκληρωμένη οργάνωση (Περιφέρειες-Νομοί-Δήμοι) με στόχο την πλήρη ετοιμότητα, εν όψει της επόμενης θερινής περιόδου. 

Ο Υφυπουργός 

ΣΤΑΥΡΟΣ ΜΠΕΝΟΣ" 

30. Στην με αριθμό 3365/2-11-98 ερώτηση δόθηκε με το υπ' αριθμ. 23/113/26-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3365/2-11-1998 που κατέθεσε ο Βουλευτής κ. Η. Βεζδρεβάνης, σχετικά με την συμμετοχή συνδικαλιστών αστυνομικών σε υπηρεσιακά συμβούλια, σας γνωρίζουμε ότι τα συνδικαλιστικά δικαιώματα του προσωπικού της Ελληνικής Αστυνομίας εξασφαλίζονται πλήρως από τις διατάξεις του ν. 2265/1994, με τις οποίες εισήχθη και καθιερώθηκε ο θεσμός του συνδικαλισμού στην Αστυνομία από Κυβέρνηση του Π.Α.Σ.Ο.Κ. το 1994. 

Για το θέμα της συμμετοχής συνδικαλιστών αστυνομικών στα Διοικητικά Συμβούλια των ασφαλιστικών ταμείων, σας πληροφορούμε ότι με τη διάταξη του άρθρου 10 του ν. 2622/98, καθιερώσαμε τη συμμετοχή εκπροσώπων των συνδικαλιστικών ενώσεων των αστυνομικών στα Δ.Σ. των κλαδικών ασφαλιστικών τους φορέων (Τ.Α.Α.Χ, Τ.Α.Ο.Χ, Ε.Τ.Υ Α.Π, Ε.Τ.Ε.Χ, Τ.Α.Υ Α.Π). 

Συμμετοχή όμως των ανωτέρω εκπροσώπων στα διάφορα υπηρεσιακά συμβούλια, δεν αντιμετωπίζεται από το Υπουργείο μας, καθόσον τούτο δεν συμβιβάζεται με τον ιδιαίτερο χαρακτήρα του Σώματος της Ελληνικής Αστυνομίας και ειδικότερα με τη στρατιωτική ιεραρχία και πειθαρχία του προσωπικού της. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

31. Στην με αριθμό 3377/2-11-98 ερώτηση δόθηκε με το υπ' αριθμ. 6/27/26-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3377/2-11-1998 που κατέθεσε ο Βουλευτής κ. Ιωάννης Δραγασάκης, σχετικά με τα μέτρα ασφαλείας τραπεζών, σας γνωρίζουμε ότι, για το αντικείμενο αυτής, ενημερώθηκε η Εθνική Αντιπροσωπεία την Πέμπτη, 19-11-1998, κατά τη συζήτηση της 175/16-11-1998 επίκαιρης ερώτησης, που κατέθεσε ο Βουλευτής κ. Μ. Αγγουράκης. 

Για την ενημέρωσή σας, διαβιβάζουμε φωτοαντίγραφα των πρακτικών της Βουλής της 19-11-1998. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων). 

32. Στην με αριθμό 3367/2-11-98 ερώτηση δόθηκε με το υπ' αριθμ. 72/26-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτηση 3367/2-11-1998 που κατέθεσε ο Βουλευτής κ. Η. Βεζδρεβάνης, σχετικά με οικονομικά αιτήματα αξιωματικών της Αστυνομίας, σας γνωρίζουμε ότι το Υπουργείο Δημόσιας Τάξης καταβάλλει κάθε δυνατή προσπάθεια για την επίλυση των προβλημάτων των αστυνομικών και ασφαλώς και για τη βελτίωση της οικονομικής τους θέσης μέσα από τις δημοσιονομικές δυνατότητες της χώρας και της συνολικής εισοδηματικής κυβερνητικής πολιτικής. 

Η πολιτική επί των αποδοχών τους διαμορφώθηκε με την ψήφιση του ν. 2448/1996 για το μισθολόγιο των στελεχών των Ενόπλων Δυνάμεων και των Σωμάτων Ασφαλείας, με το οποίο αναβαθμίσθηκε η θέση τους. 

Επίσης, με την ψήφιση του ν. 2512/1997 ικανοποιήθηκαν τα σχετικά με τις μισθολογικές προαγωγές των κατωτέρων στελεχών και την αύξηση του επιδόματος εξομάλυνσης αιτήματα, με διάταξη δε του ν. 2592/1998 έγιναν διορθωτικές παρεμβάσεις, σύμφωνα με τις οποίες αναπροσαρμόσθηκαν οι συντελεστές και το επίδομα ειδικής απασχόλησης των ανωτάτων αξιωματικών και χορηγήθηκε σε όλους τους βαθμούς του αστυνομικού προσωπικού σχετική αύξηση ανάλογα με το βαθμό ευθύνης τους. 

Σε ό,τι αφορά την καταβολή αμοιβών για εργασία πέραν από τις ώρες της υποχρεωτικής απασχόλησης ή κατά τις νυκτερινές ώρες ή εξαιρέσιμες ημέρες για το αστυνομικό προσωπικό, σας πληροφορούμε ότι αυτό δεν προβλέπεται από την ισχύουσα νομοθεσία. Αντί αυτού, στο προσωπικό αυτό χορηγείται επίδομα ειδικής απασχόλησης, λόγω των ιδιαιτέρων συνθηκών εργασίας του. 

Τέλος, με στόχο την περαιτέρω βελτίωση των αποδοχών των αξιωματικών της Αστυνομίας, που προέρχονται από τις παραγωγικές σχολές του Σώματος, έχει συσταθεί διϋπουργική επιτροπή για την εξέταση του θέματος της τροποποίησης των μισθολογικών τους προαγωγών, που προβλέπονται από τον ν. 988/1979. Οι προτάσεις της επιτροπής έχουν περιέλθει ήδη στο Υπουργείο Εθνικής 'Αμυνας. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

33. Στην με αριθμό 3388/3-11-98 ερώτηση δόθηκε με το υπ' αριθμ. 19/1-α/26-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3388/3-11-1998 που κατέθεσε ο Βουλευτής κ. θ. Στάθης, σας γνωρίζουμε ότι η συμπαράσταση του Υπουργείου μας προς τα θύματα του καθήκοντος, αστυνομικούς και τις οικογένειές τους, είναι αμέριστη και εκδηλώνεται τόσο με την ηθική, όσο και με την υλική στήριξή τους, για την αντιμετώπιση των προβλημάτων τους. 

Στα πλαίσια αυτά, για το όλο θέμα των επισυμβάντων τραυματισμών των αναφερομένων δύο αστυνομικών και ειδικότερα για να διακριβωθούν οι συνΘήκες και τα αίτια που τους προκάλεσαν, η σχέση τους με την υπηρεσία και οι μελλοντικές συνέπειες στην εν γένει υγεία και υπηρεσιακή απόδοση των τραυματισθέντων διενεργείται η προβλεπόμενη από τις ισχύουσες διατάξεις 'Ενορκη Διοικητική Εξέταση. 

Ανάλογα με τις ιατρικώς γνωματεύσεις και το βαθμό αναπηρίας τους, θα εξετασθεί και η περίπτωση υπαγωγής τους στις διατάξεις του ν. 1977/91 περί "προστασίας παθόντων από βίαιο συμβάν και θυμάτων τρομοκρατών", σύμφωνα με τον οποίο, εάν κριθούν πλήρως ανίκανοι για εργασία και δεν μεταταχθούν για την αιτία αυτή στην ειδική κατάσταση της μόνιμης διαθεσιμότητας, θα τους απονεμηθεί σύνταξη με βάση το μισθό του προκαταληκτικού βαθμού, στον οποίο θα εξελισσόταν μισθολογικά ή βαθμολογικά οι παθόντες, με πλήρη συντάξιμη υπηρεσία και πλήρες χρονοεπίδομα. 

Σε ό,τι αφορά τα έξοδα νοσηλείας των εν λόγω αστυνομικών, αυτά καλύπτονται από το Δημόσιο, στο οποίο είναι ασφαλισμένοι και το οποίο καλύπτει την υγειονομική, φαρμακευτική και νοσοκομειακή περίθαλψή τους. 

Προκειμένου όμως να αντιμετωπίσουν πρόσθετα έξοδα, λόγω της κατάστασής τους, χορηγήθηκε με απόφαση του Αρχηγού της Αστυνομίας άμεση οικονομική ενίσχυση 1.000.000 δραχμών στον καθένα, χρήματα που προέρχονται από το ενεργητικό υπόλοιπο του περιοδικού "Αστυνομική Επιθεώρηση". Επίσης, με απόφαση του Αρχηγού της Αστυνομίας διενεργήθηκε πανελλήνιος προαιρετικός έρανος, μεταξύ του προσωπικού όλων των Υπηρεσιών της Ελληνικής Αστυνομίας, για την ενίσχυση των ανωτέρω τραυματισθέντων. 

Για τη χορήγηση εφάπαξ οικονομικής ενίσχυσης των ανωτέρω, εξαιτίας του σοβαρού τραυματισμού ή σοβαρών προβλημάτων υγείας τους, ήδη έχουν υποβληθεί αιτήσεις τους στο Ειδικό Λογαριασμό Αρωγής Αστυνομικού και Πολιτικού Προσωπικού, οι οποίες θα εξετασθούν σύντομα από το Διοικητικό του Συμβούλιο, προκειμένου να αποφασισθεί το ακριβές ποσό που θα τους χορηγηθεί και το οποίο από το νόμο προβλέπεται περί τα 2.000.000 δραχμές. 

Ειδικότερα, σε ό,τι αφορά τον Αστυφύλακα Γεώργιο Παλιούρα, ο οποίος υπέστη ακρωτηριασμό του αριστερού σκέλους, σας πληροφορούμε ότι αυτός σήμερα ευρίσκεται στο στάδιο της δυνατότητας τοποθέτησης τεχνητής προσθέσεως, η οποία μπορεί να επιτευχθεί στο 401 Γ.Σ. Νοσοκομείο, ή σε άλλο κρατικό νοσοκομείο της επιλογής του σε βάρος πιστώσεων του Υπουργείου Υγείας και Πρόνοιας και σύμφωνα με τις ισχύουσες για την περίθαλψη των Δημοσίων Υπαλλήλων διατάξεις, οι οποίες ισχύουν και για μελλοντικές αναγκαίες αντικαταστάσεις. Εάν υπάρξει ανάγκη μετάβασής του στην αλλοδαπή, αυτή θα αντιμετωπισθεί σύμφωνα με τους όρους της Υ8β'/οικ.453/17-1-1998 Εγκυκλίου του εν λόγω Υπουργείου, με τις επιπλέον διακρίσεις για μετάβασή του σε χώρα της Ευρωπαϊκής 'Ενωσης ή στις Η.Π.Α. Αν υπάρξει για το σκοπό αυτό οποιαδήποτε πρόσθετη δαπάνη, αυτή θα καλυφθεί από το Υπουργείο μας. 

Τέλος, σας πληροφορούμε ότι και οι δύο τραυματισθέντες τυγχάνουν της στενής και συνεχούς παρακολούθησης από την Υγειονομική Υπηρεσία του Σώματος και της ηθικής και ψυχολογικής υποστήριξης, καθώς και διοικητικής μέριμνας σε καθημερινή βάση. 

Επισημαίνεται ότι τους ανωτέρω αστυνομικούς επισκέφθηκε προσωπικά, τόσο η ηγεσία του Σώματος, όσο και ο υποφαινόμενος, ο οποίος τους διαβεβαίωσε ότι θα έχουν την αμέριστη συμπαράσταση του Υπουργείου σε οποιοδήποτε πρόβλημα αντιμετωπίσουν. Στα πλαίσια αυτά εξασφαλίσθηκε, με μέριμνά μας, η πρόσληψη της συζύγου του Γ. Παλιούρα σε ιδιωτικό φορέα. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

34. Στην με αριθμό 3460/5-11-98 ερώτηση δόθηκε με το υπ' αριθμ. 90/27-11-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3460/5-11-98 που κατέθεσε ο Βουλευτής κ. Λ. Ν. Παπαγεωργόπουλος, για τη χρήση αλιευτικών εργαλείων στην επαγγελματική αλιεία, σας πληροφορούμε τα εξής: 

Πρόσφατα είχε παρατηρηθεί σε όλες τις Ελληνικές Θάλασσες μια υπέρμετρη και ασυνήθιστη δραστηριότητα αλιέων οι οποίοι αλίευαν με κάθε είδους ιχθυοπαγίδες σε πλήθος παραλαγών, με αποτέλεσμα τον άμεσο κίνδυνο διαταραχής της οικολογικής ισορροπίας των αποθεμάτων. 

Ιδιαίτερο πρόβλημα φαίνεται να υπάρχει στα αποθέματα καραβίδας και χταποδιού και ήδη το γεγονός αυτό έχει ανησυχήσει την μεγάλη πλειοψηφία των επαγγελματιών ψαράδων καθώς και τις αρμόδιες Υπηρεσίες αλιείας του Υπουργείου Γεωργίας, ενώ ένα πλήθος αιτημάτων και υπομνημάτων είχε κατακλίσει το Υπουργείο Γεωργίας για άμεση λήψη μέτρων. 

Εν όψει αυτών και με γνώμονα την ανάγκη προστασίας των αποθεμάτων των θαλάσσιων οργανισμών από την αλόγιστη εκμετάλλευσή τους, εκδόθηκε η αρ. 249341.98 (ΦΕΚ 358 Β'/15-4-98 ) Υπουργική Απόφαση, σύμφωνα με την οποία απαγορεύεται, μέχρι ένα χρόνο, σε όλη την επικράτεια η επαγγελματική αλιεία με πάσης φύσεως ιχθυοπαγίδες (κιούρτοι, κοφινέλλα, βολκοί, πλαστικοί σωλήνες κλπ.). 

Στο διάστημα που μεσολαβεί μέχρι την λήξη της απόφασης, το θέμα θα μελετηθεί, σε συνεργασία με όλους τους εμπλεκόμενους φορείς, και θα προωθηθεί μόνιμη ρύθμιση η οποία θα προβλέπει τους όρους και τις προϋποθέσεις που θα διενεργείται η αλιεία με αυτά τα εργαλεία. 

Σημειώνεται ότι μέχρι σήμερα δεν έχουν θεσμοθετηθεί διατάξεις γι' αυτά τα εργαλεία, μ' αποτέλεσμα την ανεξέλεγκτη χρήση τους. 

Ο Υφυπουργός 

ΚΩΣΤΑΣ ΒΡΕΤΤΟΣ" 

35. Στην με αριθμό 3457/5-11-98 ερώτηση δόθηκε με το υπ' αριθμ. 89/27-11-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερωτήση 3457/5-11-98 που κατέθεσε ο Βουλευτής κ. Ε. Πολύζος, για τα προβλήματα των ρυζοπαραγωγών, σας πληροφορούμε τα εξής: 

Η κατανομή σε δύο περιφέρειες της Μέγιστης Εθνικής Εγγυημένης 'Εκτασης (Μ.Ε.Ε.Ε.) της Ελλάδας στον τομέα του ρυζιού ήταν επιβεβλημένη για τους εξής λόγους: 

Σύμφωνα με τον Καν. 3072/95 οι ποινές, σε περίπτωση υπέρβασης της Μ.Ε.Ε.Ε. για το ρύζι είναι: 

3 πλάσιες της υπέρβασης αν η υπέρβαση είναι από 0-1% 

4 πλάσιες της υπέρβασης αν η υπέρβαση είναι από 1-3% 

5 πλάσιες της υπέρβασης αν η υπέρβαση είναι από 3-5% 

6 πλάσιες της υπέρβασης αν η υπέρβαση είναι πάνω από 5% 

Κατά την εσοδεία του 97 (πρώτη χρονιά εφαρμογής του καθεστώτος των ενισχύσεων) η υπέρβαση στο σύνολο της χώρας έφθασε το 13,5% με αποτέλεσμα η ποινή να φθάσει στο 81% κι έτσι οι παραγωγοί να εισπράξουν μόλις 773 δρχ/στρ. 'Εναντι των 4096 που ήταν η κανονική ενίσχυση. 

Αυτό είχε σαν αποτέλεσμα να πληγεί ιδιαίτερα το εισόδημα των παραγωγών των παραδοσιακών περιοχών καλλιέργειας οι οποίοι αξιοποιούν παθογενή (αλατούχα) εδάφη ακατάλληλα για άλλες καλλιέργειες και οι οποίοι, ενώ δεν αύξησαν σημαντικά τις εκτάσεις που καλλιέργησαν το 1995 (έτος που λήφθηκε υπόψη για τον καθορισμό της Ελληνικής εγγυημένης έκτασης κατά τις διαπραγματεύσεις του 95(1), υπέστησαν την αυστηρή ποινή εξ' αιτίας της σημαντικής αύξησης που παρατηρήθηκε στις λοιπές περιοχές. Σημειωτέον ότι η αύξηση της καλλιέργειας στις λοιπές περιοχές οφείλεται σε επέκταση της καλλιέργειας πέραν των οριακών παθογενών εδαφών που υπάρχουν σ' αυτές. Η επέκταση έφθασε ακόμα και σε εδάφη που μέχρι πρότινος καλλιεργούνταν δενδρώδεις καλλιέργειες στα οποία εφαρμόστηκαν κοινοτικά προγράμματα εκριζώσεων. Παράλληλα η διατήρηση της καλλιέργειας σ' αυτές τις περιοχές δημιουργεί προβλήματα στο υδατικό του ισοζύγιο, λόγω υπεράντλησης, αφού το ρύζι απαιτεί πολλαπλάσιες ανάγκες από τις λοιπές αρδευόμενες και περισσότερο στρατηγικές για τη χώρα καλλιέργειες. 

Η ανάπτυξη της ρυζοκαλλιέργειας τα τελευταία χρόνια υπήρξε αλματώδης (συν. Πιν.1). Χαρακτηριστικό είναι το γεγονός ότι η επέκταση της καλλιέργειας γίνεται όχι μόνο από τους παραγωγούς των μη παραδοσιακών περιοχών αλλά και από τους παραγωγούς των παραδοσιακών (π.χ. Θεσ/νίκης) οι οποίοι επεκτείνονται στις μη παραδοσιακές. Η παραγωγή ξεπέρασε το διπλάσιο των εσωτερικών αναγκών (υπολογίζονται σε 100.000 τον. περίπου) με αποτέλεσμα σημαντικές ποσότητες να οδηγούνται στην παρέμβαση. 

Στη χώρα μας η κατάσταση της Ελληνικής παρέμβασης παρουσιάζεται ιδιαίτερα προβληματική τα δύο τελευταία χρόνια κατά τα οποία σημειώθηκε μία σημαντική συσσώρευση πλεονασμάτων. Σήμερα υπάρχουν στην παρέμβαση 120.000 τον. Περίπου εσοδείων '96 και '97, ποσότητα δηλαδή μεγαλύτερη από τις ετήσιες ανάγκες της χώρας. Στις δαπάνες για τη συντήρησή τους συμμετέχει και ο κρατικός προϋπολογισμός και υπάρχει δυσκολία εύρεσης των κατάλληλων και ειδικά εξοπλισμένων αποθηκευτικών χώρων που απαιτεί το ρύζι για τη σωστή του συντήρηση. Επίσης η εσοδεία του '98 αναμένεται ιδιαίτερα πλεονασματική οπότε τον Απρίλη του '99, που θ' ανοίξει η νέα παρέμβαση, είναι βέβαιο ότι θα υπάρξουν νέες εισκομίσεις. Η διάθεση των αποθεμάτων αυτών στη διεθνή αγορά παρουσιάζει σημαντικά προβλήματα λόγω της διεθνούς συγκυρίας και των συμφωνών GΑΤΤ. Από το άλλο μέρος μία απόφαση για εκποίηση στην εσωτερική αγορά συναντά εξαιρετικές δυσκολίες αφού, πέραν της δυσμενούς επίπτωσης που θα έχει μία τέτοια κίνηση στη νέα Ελληνική εσοδεία του '98, συναντά και τις αντιρρήσεις των λοιπών Κ.Μ. παραγωγών για τους ίδιους λόγους. Συνεπώς είναι προφανές ότι εάν η παραγωγή του ρυζιού στην Ελλάδα συνεχίσει με αυτό το ρυθμό και δεδομένης της ευαισθησίας που παρουσιάζει σε μακροχρόνια αποθήκευση, σύντομα θα υπάρξει πρόβλημα. 'Ηταν και αυτός ένας από τους λόγους για τους οποίους κρίθηκε απαραίτητη, επί του παρόντος τουλάχιστον η δημιουργία αντικινήτρων για την καλλιέργεια στις μη παραδοσιακές περιοχές. 

Το Υπουργείο έκρινε απαραίτητη την, κατά το δυνατόν, προστασία του εισοδήματος των παραγωγών των παραδοσιακών περιοχών που δεν έχουν άλλη εναλλακτική λύση. Στις υπόλοιπες περιοχές υπάρχουν μεν παθογενή εδάφη αλλά αυτά χρησιμοποιούνταν σε πολύ μικρή έκταση για ρύζι στο παρελθόν. Η υφιστάμενη αυτή κατανομή στηρίχθηκε σε δύο δεδομένα: 

- στις εκτάσεις που καλλιεργήθηκαν το 1995 στις παραδοσιακές περιοχές. 

- στο γεγονός ότι από την εσοδεία του 1998 το Συμβούλιο αποφάσισε και τη συμπερίληψη της σποροκαλλιέργειας στις ενισχυόμενες εκτάσεις. Οι εκτάσεις αυτές, για τις οποίες στόχος του Υπουργείου ήταν να φθάσουν τα 8.000 στρ. Βρίσκονται στο σύνολό τους σχεδόν στις παραδοσιακές περιοχές. 

Σημειώνεται ότι με το εν λόγω μέτρο προστατεύεται το εισόδημα 6.500 περίπου εκμεταλλεύσεων των παραδοσιακών περιοχών ενώ στις υπόλοιπες περιοχές οι εκμεταλλεύσεις με ρύζι μόλις υπερβαίνουν τις 1.000 (συν πιν 3). 

Το αίτημα για την κατανομή υποβλήθηκε εκ μέρους του Υπουργείου από τις αρχές του 1997 και τον Ιούνιο του ίδιου έτους το Συμβούλιο έδωσε εντολή στην Επιτροπή να εξετάσει το Ελληνικό αίτημα. Η Επιτροπή υπέβαλε την πρότασή της στο Συμβούλιο τον Μάιο του '98, το Ευρωκοινοβούλιο γνωμοδότησε στις 15-7-98 και τελικά το Συμβούλιο πήρε την απόφαση στις 7/9/98. Μέχρι τότε το Υπουργείο είχε στη διάθεσή του μόνο τα στοιχεία της Στατιστικής Υπηρεσίας τα οποία δίνουν μία συνολική καλλιεργηθείσα έκταση για το '98 271.000 στρ. (Συν. Πιν.2). Με βάση αυτό το στοιχείο θα έπρεπε να επιβληθεί ποινή για όλους της τάξεως του 50%. 

'Ετσι η Ελληνική αντ/πεία συναίνεσε στην πρόταση αφού με αυτή δεν θα επιβάλλονταν ποινή στις παραδοσιακές περιοχές. Τα πρώτα στοιχεία των αιτήσεων του ολοκληρωμένου περιήλθαν σε γνώση του Υπουργείου το β' 15νθήμερο του Σεπτεμβρίου όταν η απόφαση είχε ήδη ληφθεί. Αλλά και αν ακόμα δεν είχε ληφθεί απόφαση θα έπρεπε να υπάρξει έντονος προβληματισμός για το εάν θα έπρεπε να στραφούμε σε αίτημα για αναστολή αυτής έχοντας υπόψη τα παραπάνω εκτεθέντα. (Αναλυτικά τα στοιχεία των δηλώσεων και οι Μέγιστες Εγγυημένες Εκτάσεις κάθε περιφέρειας φαίνονται στο συν. πιν 3). 

Το αίτημα για την κατανομή είχε υποστηριχθεί από την ΠΑΣΕΓΕΣ και τις οργανώσεις των παραγωγών ενώ παράλληλα είχε γίνει αντικείμενο συζήτησης στη Βουλή των Ελλήνων. 

Η συσσώρευση αυτών των προβλημάτων στον τομέα του ρυζιού δεν είναι μόνο Ελληνικό φαινόμενο και είχε σαν αποτέλεσμα να οδηγήσει το Συμβούλιο της Ε.Ε. στην απόφαση να ζητήσει από την Επιτροπή να υποβάλλει, μέχρι το τέλος του '98, προτάσεις για νέα αναθεώρηση του καθεστώτος έτσι ώστε πριν από την νέα καλλιεργητική περίοδο να ληφθούν αποφάσεις. Σύμφωνα με τις υπάρχουσες πληροφορίες οι προτάσεις θα στοχεύουν προς μία περισσότερο περιοριστική πολιτική στον τομέα της παραγωγής με ενδεχόμενες αλλαγές στις θεσμικές τιμές και ενισχύσεις. Επομένως η προσπάθεια που θα πρέπει να καταβληθεί για την προστασία του εισοδήματος των ρυζοπαραγωγών θα είναι δυσκολότερη και πρωτεύων στόχος θα πρέπει να είναι η διατήρηση της καλλιέργειας στις παραδοσιακές περιοχές. 

Πέραν των ανωτέρω το Υπουργείο θα συνεχίσει εντονότερα την από κοινού προσπάθεια με τις άλλες παραγωγές χώρες της Ε.Ε. για ενδυνάμωση της κοινοτικής προτίμησης ώστε να καταστεί δυνατή η διείσδυση του κοινοτικού ρυζιού στις βόρειες ελλειμματικές χώρες και γενικά να βελτιωθούν οι συνθήκες εμπορίας του. Η προσπάθεια δεν θα είναι εύκολη διότι τόσο οι συμφωνίες GΑΤΤ όσο και οι διμερείς δεσμεύσεις της Ε.Ε. με ορισμένες Τρίτες χώρες αποτελούν εμπόδια. Από το βαθμό επιτυχίας αυτής της προσπάθειας θα εξαρτηθεί και η πολιτική του Υπουργείου. 

Ο Υφυπουργός 

ΚΩΣΤΑΣ ΒΡΕΤΤΟΣ" 

36. Στην με αριθμό 3361/2-11-98 ερώτηση δόθηκε με το υπ' αριθμ. 101/26-11-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3361/2-11-1998 που κατέθεσαν οι Βουλευτές κύριοι Σ. Δανέλλης και Σ. Αλφιέρη, για αστυνομικούς ελέγχους σε επιχειρήσεις, σας γνωρίζουμε ότι από ελέγχους που διενήργησαν οι αρμόδιες Υπηρεσίες μας στα αναφερόμενα καταστήματα των πόλεων Ηρακλείου, Κομοτηνής, Λάρισας, Σερρών, Χαλκίδας και Χανίων, διεπίστωσαν παραβάσεις της νομοθεσίας περί ναρκωτικών (πρόκληση και διαφήμιση κάνναβης, διάδοση της χρήσης ναρκωτικών), για κυκλοφορία προϊόντων χωρίς έγκριση και έλλειψη ενδείξεων επ' αυτών και κατά των υπευθύνων εφαρμόσθηκαν τα προβλεπόμενα από τη νομοθεσία. 

Το κατασχεθέντα προϊόντα είναι είδη ενδύσεως και υποδήσεως, καλλυντικά, αξεσουάρ, μπιζού, απορρυπαντικά, βιβλία αναφερόμενα στην καλλιέργεια κάνναβης, ημερολόγια τοίχου, διάφορα χαρτικά και μία φυάλη περιέχουσα λάδι κάνναβης, προοριζόμενο για μαγειρική χρήση, τα οποία φέρουν εκτυπωμένο στη συσκευασία τους σχήμα 5φυλλου ή 7φυλλου μίσχου κάνναβης. Δείγματα των ανωτέρω προϊόντων απεστάλησαν στις Χημικές Υπηρεσίες για εξέταση και ανάλυση. Επίσης ορισμένα από τα καταστήματα, στα οποία διετίθεντο τα προϊόντα αυτά, έφεραν την επωνυμία "ΚΑΝΝΑΒΙ GALLERY" και "KANNABI SHOP". 

Σε ό,τι αφορά τα είδη ένδυσης και υπόδησης δόθηκαν πρόσθετες οδηγίες στις περιφερειακές Υπηρεσίες μας, σύμφωνα με τις οποίες η κατασκευή αυτών δεν αποτελεί παράβαση, έστω και εάν σε ετικέτα στο εσωτερικό μέρος τους φέρεται έντυπο το σχήμα μίσχου φύλλων κάνναβης και μόνο στην περίπτωση που στο εξωτερικό μέρος ή στη συσκευασία εμφανώς και κατά προβεβλημένο τρόπο φέρεται εντυπωμένο το ανωτέρω σχήμα να εφαρμόζεται η ισχύουσα νομοθεσία. 

Για το θέμα των ελέγχων των αστυνομικών Υπηρεσιών, σας πληροφορούμε ότι η εφαρμογή της νομοθεσίας, δεν επαφίεται στη διακριτική ευχέρεια της Αστυνομίας, αλλά αποτελεί υποχρέωσή της και φυσικά δεν απαιτείται προηγούμενη γνώση και πολύ περισσότερο έγκριση της πολιτικής ηγεσίας του Υπουργείου για τη διενέργειά τους. Αντίθετα είναι βασικό καθήκον και υποχρέωση της Αστυνομίας να προστατεύει τον καταναλωτή από την κυκλοφορία ακατάλληλων προϊόντων και κυρίως τη νεολαία μας, από τη διάδοσηκαι χρήση των ναρκωτικών. Στα πλαίσια αυτά συνεπώς θα συνεχισθούν οι έλεγχοι προς κάθε κατεύθυνση. 

Τέλος, σας πληροφορούμε ότι, για το θέμα της κυκλοφορίας των αναφερομένων προϊόντων, την 21-9-1998 στο Γενικό Χημείο του Κράτους πραγματοποιήθηκε σύσκεψη, στην οποία συμμετείχαν υπηρεσιακοί παράγοντες από τα Υπουργεία Υγείας και Πρόνοιας, Οικονομικών, Γεωργίας, Δημόσιας Τάξης, από τον Εθνικό Οργανισμό Φαρμάκων και τον Ο.ΚΑ.ΝΑ. Στη σύσκεψη αυτή κοινή απόψη όλων ήταν ότι τα προϊόντα της κάνναβης πρέπει να απαγορευθούν, εφόσον διαφημίζουν ή παρακινούν στη χρήση αυτής, σύμφωνα με τις διατάξεις της κείμενης περί ναρκωτικών νομοθεσίας. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

37. Στην με αριθμό 3370/2-11-98 ερώτηση δόθηκε με το υπ' αριθμ. 74/27-11-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 3370/2-11-98, που κατέθεσε ο Βουλευτής κ. Σπ. Π. Σπηλιωτόπουλος, για την εκκαθάριση Αυτόνομου Σταφιδικού Οργανισμού (Α.Σ.Ο.), σας πληροφορούμε τα εξής: 

Η παράγραφος 2γ της με αριθμό 295975/29-1-98 υπουργικής απόφασης με την οποία ορίστηκε η αμοιβή των εκκαθαριστών (η παρ. 2 του άρθρου 20 του ν. 2538/97 προέβλεπε ορισμό εκκαθαριστή) είναι εκτός εξουσιοδότησης του ν. 2538/97. Δηλαδή ο νόμος δεν προέβλεπε έκδοση υπουργικής απόφασης για τη ρύθμιση της αμοιβής του εκκαθαριστή. 

Για το λόγο αυτό στο σχέδιο νόμου "Εθνικό Σύστημα Προστασίας της Αγροτικής Δραστηριότητας και άλλες διατάξεις" άρθρο 32 παρ. 13 έχει προβλεφθεί η καταβολή αμοιβής στους εκκαθαριστές, το ύψος της οποίας θα ρυθμιστεί με απόφαση των Υπουργων Οικονομικών και Γεωργίας. 

Κατ' άρθρο 20 του ν. 2538/1997 περί διαλύσεως του Αυτόνομου Σταφιδικού Οργανισμού (Α.Σ.Ο.), προβλέφθηκαν τα όργανα διεξαγωγής του έργου της διοίκησης, απογραφής, αποτίμησης, εκκαθάρισης του Οργανισμού, ως και αυτό της προσωρινής διαχείρισης του προϊόντος. 

Πάντα τα προβλεπόμενα, σύμφωνα με τον Κ.Ν. 2490/1955 όργανα διοίκησης και ελέγχους του Οργανισμού καταργήθηκαν. Μεταξύ αυτών καταλέγεται και το 5μελές Εποπτικό Συμβούλιο, αρμόδιο για την εποπτεία και τον ελεγχο της νομιμότητας των πράξεων του Διοικητικού Συμβουλίου, της Διοικούσας Επιτροπής και του Διευθύνοντος Συμβούλου και την άσκηση της ποινικής αγωγής, καθόσον άλλωστε τα όργανα αυτά, τα οποία και ήλεγχε το Εποπτικό Συμβούλιο δεν υφίστανται πλέον. 

Το όργανο του εκκαθαριστικού δεν θεσπίστηκε ως μονοπρόσωπο, διότι σε καμία περίπτωση δεν θα μπρούσε να επωμισθεί το έργο του ένά μόνο πρόσωπο, λόγω του ότι ο Οργανισμός ετέθη σε εκκαθάριση τελών εν λειτουργία (Κεντρική Υπηρεσία και 21 Υποκαταστήματα σε 7 Νομαρχίες με ανθρωποδυναμικό 97 ατόμων) του εκτεταμένου και πολυσχιδούς αντικειμένου και του όργου εργασίας. 

Κατά συνέπεια, ορθώς ορίστηκε τριπρόσωπο όργανο εκκαθάρισης για να διεξαγάγει 

α) Την συνέχιση της εύρυθμης λειτουργίας του Οργανισμού. 

β) Τον ενδελεχή έλεγχο των λογιστικών εγγραφών και περάτωση εκκρεμούντων Ισολογισμών (1995/96 και 1996/97). 

γ) Την περάτωση εκθέσεων ελέγχου, από τα αρμόδια ελεγκτικά όργανα, των Ισολογισμών 1993/94, 1994/95, 1995/96 και 1996/97. 

δ) Την αντιμετώπιση αρκετών δικαστικών υποθέσεων που ευρίσκοντο σε εξέλιξη και νέων που αφορούν διεκδικήσεις οικονομικών αξιώσεων του Α.Σ.Ο. κατά τρίτων και αξιώσεων τρίτων κατά του Α.Σ.Ο. 

ε) Την αντιμετώπιση δικών εμπραγμάτου και πολεοδομικού δικαίου. 

στ) Το συντονιστμό διαχείρισης και εκκαθάρισης σταφιδοκάρπου παρελθουσών χρήσεων. 

ζ) Το συντονισμό για την απογραφή - αποτίμηση και εκκαθάριση της περιουσίας του Α.Σ.Ο. κλπ. 

Η κατ' άρθρον 20 του ν. 2538/97 προβλεπόμενη τρίμηνη και δυνάμενη να παραταθεί με Υπουργική απόφαση προθεσμία για την περαίωση του έργου της 5/μελούς επιτροπής απογραφής και αποτίμησης της περιουσίας του Α.Σ.Ο., παρατάθηκε με την με αριθμό 324591/11-9-1998 όμοια μέχρι ολοκληρώσεως του έργου της, το οποίο ήδη βρίσκεται σε εξέλιξη. 

Παρακολουθούμε το έργο της εκκαθάρισης, έχουμε δώσει τις δέουσες οδηγίες και ενημερωνόμαστε για την πορεία της με σχετικές εκθέσεις των εκκαθαριστών. 

Ο Υπουργός 

ΓΕΩΡΓΙΟΣ ΑΝΩΜΕΡΙΤΗΣ" 

38. Στην με αριθμό 335/17-7-98 ερώτηση δόθηκε με το υπ' αριθμ. 36154/20-11-98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Απαντώντας στην ερώτηση 335/17-7-98 του Βουλευτή κ. Μ. Κεφαλογιάννη, σας ενημερώνουμε ότι τα έργα τα οποία αναφέρεται ο κύριος Βουλευτής είναι έργα που ελέγχθηκαν κατά το 1ο τρίμηνο του 1998, με σκοπό τη στατιστική καταγραφή του γενικού επιπέδου ποιότητας των έργων και την ανάπτυξη της μεθοδολογίας ελέγχων. 

Κατά συνέπεια δεν ακολούθησαν τις προβλέψεις των διατάξεων της Κ.Υ.Α. Δ17α/10/16/ΦΝ/380/ 11.2.98 η οποία μεταξύ των άλλων κατατάσσει τα αποτελέσματα των ελέγχων ποιότητας σε κατηγορίες ανάλογα με το βαθμό της αστοχίας, προβλέπει την αποστολή των εκθέσεων στις αρμόδιες αρχές για την αποκατάσταση των βλαβών και την απόδοση ευθυνών στους εμπλεκόμενους σύμφωνα με την κείμενη νομοθεσία. 

Αρκετές από τις εργολαβίες του πιλοτικού προγράμματος του πρώτου τριμήνου έχουν επαγελεγχθεί και από τον κατάλογο της ερώτησης του κυρίου Βουλευτή έχουν επανελεχθεί η Εργολαβία της Κυλλήνης, η Εργολαβία της Εθνικής οδού Λούρου Πολυστάφυλλου Ν. Πρεβέζης και η εργολαβία του λιμένος Σάμης. Οι αναφορές του ΕΣΠΕΛ για τα έργα αυτά έχουν αποσταλεί στις Προϊστάμενες Αρχές των έργων, στους Γενικούς Γραμματείς των αντίστοιχων Περιφερειακών Προγραμμάτων και στο Σώμα Επιθεωρητών για την συμμόρφωση και την παρακολούθηση των περαιτέρω διαδικασιών σύμφωνα με τα προβλεπόμενα στα παραπάνω Κ.Υ.Α. 

Ο Υφυπουργός 

ΧΡΗΣΤΟΣ ΠΑΧΤΑΣ" 

39. Στην με αριθμό 2173/11-9-98 ερώτηση δόθηκε με το υπ' αριθμ. 39391/24-11-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 2173/11-9-98 που κατατέθηκε στη Βουλή των Ελλήνων από το Βουλευτή κ. Δ. Πιπεργιά και αναφέρεται στη χρηματοδότηση του έργου "εξυγίανση και προστασία περιβάλλοντος στις περιοχές των χειμάρρων της Κοινότητας Πηλίου Νομού Ευβοίας, σύμφωνα με στοιχεία που μας δόθηκαν από το ΥΠΕΧΩΔΕ σας πληροφορούμε τα ακόλουθα: 

Από το ΥΠΕΧΩΔΕ έχει εκδοθεί προς τη Νομαρχιακή Αυτοδιοίκηση Ευβοίας η αριθμ. οικ. 98500/4147/δ/11-9-97 απόφαση έγκρισης πίστωσης ποσού ύψους 100 εκατ.δρχ. από πόρους του ΕΤΕΡΠΣ για το έργο "εξυγίανση και προστασία περιβάλλοντος στις περιοχές των χειμάρρων της Κοινότητας Πηλίου Νομού Ευβοίας". 

Από την παραπάνω απόφαση, έχει εκταμιευθεί το ποσό των 25 εκατ. δρχ. και οι υπόλοιπες καταβολές θα εκταμιευθούν σταδιακά ανάλογα με το χρονοδιάγραμμα εξέλιξης των εκτελούμενων έργων σε συνδυασμό με την απορρόφηση της χρηματοδότησης και την διασφάλιση των πόρων. 

Ο Υφυπουργός 

Γ. ΦΛΩΡΙΔΗΣ" 

40. Στην με αριθμό 3295/30-10-98 ερώτηση δόθηκε με το υπ' αριθμ. 19562/24-11-98 έγγραφο από την Υπουργό Ανάπτυξης η ακόλουθη απάντηση: 

"Απαντώντας στην ερώτηση 3295/30-10-98 που κατατέθηκε στη Βουλή των Ελλήνων από το Βουλευτή κ. Ν. Παπαφιλίππου σας γνωρίζουμε τα εξής: 

Σύμφωνα με τις ισχύουσες νόμιμες διαδικασίες κατά το χρονικό διάστημα από 1-1-94 μέχρι 30-9-98 πραγματοποιήθηκαν στην Δημόσια Επιχείρηση Ηλεκτρισμού συνολικά χίλιες εννιακόσιες δεκαπέντε (1915) προσλήψεις τακτικού προσωπικού με σύμβαση εργασίας ιδιωτικού δικαίου Ορισμένου ή Αορίστου Χρόνου με σχέση έμμισθης εντολής. 

Αντίστοιχα το ίδιο χρονικό διάστημα οι αποχωρήσεις λόγω συνταξιοδότησης ανέρχονται σε 4.860 άτομα. 

Σχετικά με το πλεονάζον προσωπικό που ανάγεται στις 8.390 προσλήψεις του 1993, η ΔΕΗ έχει ξεκινήσει μια προσπάθεια ανακατανομής του διοικητικού προσωπικού της η οποία βρίσκεται σε εξέλιξη για την κάλυψη των υφισταμένων σήμερα αναγκών της με εσωτερικές μετατάξεις αλλαγές ειδικοτήτων, μεταθέσεις και μετεκπαιδεύσεις από το προσωπικό εκείνων των κατηγοριών που πλεονάζει και κατά συνέπεια υποαπασχολείται. 

Συγχρόνως και πάντα με τους γνωστούς σε όλους περιορισμούς που προβλέπει η υπ' αριθμόν ΔΙΠΠ/Φ.Ε2.92/27311/19.12.97 Εγκύκλιος του Υπουργείου Εσωτερικών, Δημόσιας Διοίκησης και Αποκέντρωσης για κάθε πέντε αποχωρήσεις επιτρέπεται μία νέα πρόσληψη ζητήθηκε και εγκρίθηκε από το Υπουργικό Συμβούλιο η πρόσληψη μισθωτών ειδικοτήτων άκρως απαραιτήτων για την Επιχείρηση, προκειμένου να εξασφαλισθεί η απρόσκοπτη λειτουργία των νέων μονάδων της, που πρόκειται να τεθούν άμεσα σε λειτουργία καθώς και η κάλυψη υφισταμένων κενών σε ήδη λειτουργούσες Μονάδες Παραγωγής. 

Σύμφωνα με τα παραπάνω και υπό την προϋπόθεση διατήρησης του ανωτέρω περιορισμού των προσλήψεων, η Επιχείρηση μέσα στην επόμενη δεκαετία θα καταφέρει να εξασφαλίσει ποσοτικά και ποιοτικά το προσωπικό εκείνο που θα της είναι απαραίτητο για την εύρυθμη λειτουργία της. Πιο συγκεκριμένα αν το μέτρο ισχύσει μέχρι το 2012, τότε η δύναμη, του προσωπικού της θα ανέρχεται στους 23.500 μισθωτούς. 

'Ολα αυτά είναι γνωστά και στο προσωπικό της Επιχείρησης μέσα από τις ενημερώσεις που γίνονται στους χώρους δουλειάς από στελέχη της Διοίκησης και της πλέον αντιπροσωπευτικής Ομοσπονδίας προσωπικού (ΓΕΝΟΠ/ΔΕΗ) για τον εκσυγχρονισμό και την αναδιοργάνωση της Επιχείρησης στα πλαίσια που έχουν δρομολογηθεί με τη γνωστή οδηγία 95/92 της Ευρωπαϊκής 'Ενωσης με την οποία απελευθερώνεται η Αγορά Ηλεκτρικής Ενέργειας. 

Η ΔΕΗ προετοιμάζεται για το άνοιγμα της αγοράς ενέργειας και ήδη υλοποιείται η αναδιοργάνωση της Επιχείρησης ώστε να διασφαλισθεί η αποδοτική λειτουργία της στα πλαίσια μιας ανταγωνιστικής αγοράς. 

Η Υπουργός 

ΒΑΣΩ ΠΑΠΑΝΔΡΕΟΥ" 

41. Στην με αριθμό 3483/5-11-98 ερώτηση δόθηκε με το υπ' αριθμ. 39066/24-11-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 3483/5-11-98 του Βουλευτή κ. Δημ. Πιπεργιά, για τα προβλήματα στους οικισμούς Αγίων Αποστόλων Κούτουρλας της Κοινότητας Μετοχίου και στην Κοινότητα Μετοχίου του νέου Δήμου Κύμης, σας γνωρίζουμε τα εξής: 

α. 'Οπως μας ενημέρωσε η Διεύθυνση Τοπικής Αυτοδιοίκησης και Διοίκησης Νομού Ευβοίας, η Κοινότητα Μετοχίου Διρφύων με σχετικό έγγραφό της, ζήτησε από τη Νομαρχιακή Αυτοδιοίκηση Ευβοίας οικονομική ενίσχυση για κάλυψη των προβλημάτων της που αναφέρονται στην ερώτηση του κυρίου Βουλευτή. 

β. Η Νομαρχιακή Αυτοδιοίκηση Ευβοίας, με σχετικό έγγραφό της, μας γνώρισε ότι το Νομαρχιακό Συμβούλιο στα πλαίσια των δυνατοτήτων του ενέκρινε και εκτελέσθηκαν ή εκτελούνται, τα παρακάτω έργα: 

1. Οδός Μετόχι - Κύμη
 προϋπολ.
 530 εκ. δρχ. 
 
2. Ηλεκτροδότηση παραλίας
 "
 11 εκ. δρχ. 
 
3. Οδός Μετόχι με Ε.Ο. 
  
  
 
Στενή Στρόπωνες
 προϋπολ.
 1.100 εκ. δρχ. 
 
4. Βελτίωση βατότητας οδών
 "
 8 εκ. δρχ. 
 
5. Μικρά έργα (διάφορα)
 "
 17 εκ. δρχ. 
 

Διάφορες άλλες εκκρεμότητες και αιτήματα της Κοινότητας θα αντιμετωπισθούν τόσο από το Νομαρχιακό Συμβούλιο στα πλαίσια των δυνατοτήτων του όσο και από το νέο Δήμο Κύμης, στα πλαίσια του ν. 2539/98 και σύμφωνα με τις προτάσεις της Τεχνικής Επιτροπής Νομού Ευβοίας. 

Ο Υφυπουργός 

ΓΕΩΡΓΙΟΣ ΦΛΩΡΙΔΗΣ" 

42. Στην με αριθμό 3280/30-10-98 ερώτηση δόθηκε με το υπ' αριθμ. 36863/23-11-98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Σε απάντηση της υπ' αριθμ. 3280/30-10-98 ερώτησης του Βουλευτή κ. Η. Βεζδρεβάνη, σας γνωρίζουμε τα εξής: 

'Οσον αφορά τον Αναπτυξιακό Νόμο 2601/98 (ΦΕΚ 81/Α/98) σας γνωρίζουμε ότι ο Νομός Θεσπρωτίας σύμφωνα με το άρθρο 35 παρ. 1 του ν. 2638/98 εντάσσεται μέχρι την 31η Δεκεμβρίου του 2000 στην Γ' ζώνη κινήτρων ενώ ένα τμήμα του που περιλαμβάνει την παραμεθόριο ζώνη του ηπειρωτικού τμήματος σε απόσταση 20χλμ. από τα σύνορα, στην οποία εντάσσονται και οι δήμοι ή οι κοινότητες των οποίων τα διοικητικά όρια τέμνονται από τη ζώνη αυτή, ανήκει στην Δ' ζώνη που ενισχύεται με τα υψηλότερα κίνητρα που δίνει ο Νόμος. 

Εξάλλου πρέπει να τονισθεί ότι ο Αναπτυξιακός Νόμος προσφέρει τη δυνατότητα θέσπισης (άρθρο 10 παρ. 1) με την έκδοση σχετικού Προεδρικού Διατάγματος και ύστερα από εκπόνηση ειδικής μελέτης σκοπιμότητας, ειδικών καθεστώτων ενίσχυσης επενδύσεων, που ανταποκρίνονται στις ανάγκες και στις ιδιαιτερότητες περιοχών ή και κλάδων οικονομικής δραστηριότητας. 

Ο Υφυπουργός 

ΧΡΗΣΤΟΣ ΠΑΧΤΑΣ"). 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 30 Μαρτίου 1999. 

Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν. Βουλής) 

1. Η με αριθμό 890/1.12.98 αναφορά του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Υγείας και Πρόνοιας, σχετικά με την κατασκευή δύο κόμβων επικοινωνίας του νέου Νοσοκομείου Καλαμάτας με την εθνική οδό Τρίπολης-Καλαμάτας. 

2. Η με αριθμό 6065/22.1.99 ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Εθνικής Οικονομίας, σχετικά με την ενεργοποίηση του άρθρου 10 του ν.2576/98 για τη χορήγηση αποζημιώσεων στους πλημμυροπαθείς του Νομού Καρδίτσας. 

3. Η με αριθμό 4452/27.11.98 ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την αλλαγή χρήσης που επέβαλε η πολεοδομία του Δήμου Πειραιά, σε χαρακτηρισμένο χώρο πρασίνου, στο οικοδομικό τετράγωνο "Κούπα" του Δήμου Πειραιά. 

4. Η με αριθμό 6893/16.2.99 ερώτηση της Βουλευτού του Συνασπισμού της Αριστεράς και της Προόδου κ. Στυλιανής Αλφιέρη προς τον Υπουργό Εθνικής Παιδείας και Θρησκευμάτων, σχετικά με την αναιτιολόγητη αντικατάσταση καθηγητή φυσικής αγωγής, ειδικότητας αθλητικής πάλης στο 3o Γυμνάσιο Πειραιά. 

Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ. 5 Καν. Βουλής) 

1. Η με αριθμό 6928/17.12.98 ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Αδαμόπουλου προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης για την ίδρυση νέων τμημάτων στα ανώτατα και ανώτερα εκπαιδευτικά ιδρύματα της Λάρισας. 

2. Η με αριθμό 5577/30.12.98 ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την αντιμετώπιση του διδακτηριακού προβλήματος στο Νομό Μαγνησίας". 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη θα συζητηθεί η τρίτη επίκαιρη ερώτηση με αριθμό 818/22-3-99 του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Εθνικής 'Αμυνας και Οικονομικών, σχετικά με τη λήψη μέτρων για την οικονομική και παραγωγική εξυγίανση της Ελληνικής Βιομηχανίας 'Οπλων (Ε.Β.Ο.) κλπ. 

Η επίκαιρη ερώτηση του κ. Κωστόπουλου έχει ως εξής: 

"Oι πρόσφατες δηλώσεις του κυρίου Υπουργού Εθνικής 'Αμυνας στη Βουλή για την παραγωγική και οικονομική εξυγίανση της Ελληνικής Βιομηχανίας 'Οπλων (Ε.Β.Ο.) και των άλλων αμυντικών βιομηχανιών, για αύξηση του ποσοστού ελληνοποίησης των παραγγελιών προμήθειας αμυντικού υλικού και γενικότερα για την στήριξη της εγχώριας αμυντικής βιομηχανίας, αποδεικνύονται δίχως πρακτικό αντίκρισμα. 

Οι καταγγελίες των εργαζομένων της Ελληνικής Βιομηχανίας 'Οπλων για συνειδητή καθυστέρηση στο διορισμό διοίκησης, οι κινητοποιήσεις τους με στόχο να δουλέψουν παραγωγικά τα εργοστάσια της επιχείρησης, καθώς και να τους καταβληθούν τα δεδουλευμένα τους, αποδεικνύουν ότι τα όποια κυβερνητικά μέτρα οδηγούν σε αντίθετη κατεύθυνση από την παραγωγική εξυγίανση και την ανάπτυξη της εταιρείας. Κατευθύνονται στον παραγωγικό μαρασμό και τη συρρίκνωσή της. 

Ερωτώνται οι κύριοι Υπουργοί ποια μέτρα θα πάρει η Κυβέρνηση και πότε, ώστε: 

Να καλυφθούν οι παραγωγικές δυνατότητες της Ελληνικής Βιομηχανίας 'Οπλων; 

Να διοριστεί νέα διοίκηση; 

Να αναπτυχθεί η Ελληνική Βιομηχανία 'Οπλων και να διατηρηθούν οι θέσεις εργασίας;". 

Ο Υφυπουργός Εθνικής 'Αμυνας κ. Αποστολάκης έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, είναι η πολλοστή φορά που καλούμαστε να απαντήσουμε σε θέματα που αφορούν τις αμυντικές βιομηχανίες. Βεβαίως αυτό δεν το λέγω ως ψόγο, αλλά για να δείξω ότι ο χώρος των βιομηχανιών αυτών έχει ιδιαίτερη σημασία τόσο για τους εργαζόμενους, όσο και για μας. Το θέμα είναι πολύ σημαντικό και όλοι γνωρίζουμε ότι μια πετυχημένη πολιτική που θα ενισχύσει και θα εκσυγχρονίσει αυτές τις βιομηχανίες, θα καταστήσει το χώρο ανεξάρτητο ξένων πηγών προμηθειών και τη χώρα μας πράγματι αυτοδύναμη. 

Η πολιτική του Υπουργείου σ' αυτό τον ευαίσθητο χώρο, έχει αναπτυχθεί πάρα πολλές φορές. Τελευταία φορά από τον κ. Τσοχατζόπουλο σε μία αντίστοιχη ερώτηση της Νέας Δημοκρατίας. Δεν θα επαναλάβω τα όσα ειπώθησαν αλλά θα τονίσω ορισμένα πράγματα τα οποία είναι πάρα πολύ σημαντικά. 

Θεσμικά, έχουν συσταθεί τα δύο τελευταία χρόνια η Γενική Διεύθυνση Εξοπλισμών και η Γενική Διεύθυνση 'Ερευνας και Τεχνολογίας που έχουν αναλάβει το ρόλο του συντονισμού, τόσο των Γενικων Επιτελείων σε θέματα προμηθειών, όσο και το συντονισμό των βιομηχανιών γενικότερα, ούτως ώστε να μην υπάρχει δυναμικό που θα σπαταλάται. 

Υπάρχει το γνωστό ΕΜΠΑΕ το Μεσοπρόθεσμο Πρόγραμμα Αμυντικών Προμηθειών. Το πρόγραμμα αυτό κοινοποιείται σ' όλες τις βιομηχανίες, κρατικές και ιδιωτικες, ώστε να ενημερώνονται για τα προγράμματα των Ενόπλων Δυνάμεων και να κάνουν έγκαιρα προγραμματισμό, να υπογράφουν -πράγμα το οποίο γίνεται- προγραμματικές συμφωνίες μ' αυτές τις βιομηχανίες για υλικά για τα οποία υπάρχουν επαναλαμβανόμενες ανάγκες στο χώρο των Ενόπλων Δυνάμεων. 

Ακόμα μέσω του θεσμού των αντισταθμιστικών ωφελημάτων, έχουμε πετύχει μία πάρα πολύ μεγάλη ενίσχυση των αμυντικών βιομηχανιών. Θα πρέπει να πω ακόμα ότι αυτήν την περίοδο αναλάβαμε για δυο χρόνια την προεδρία του Οργανισμού Ευρωπαϊκών Αμυντικών Εξοπλισμών, είναι το Western European Armomat Group και ελπίζουμε ότι και μέσω αυτού, θα μπορέσουμε να προωθήσουμε τις ελληνικές βιομηχανίες. 

Ειδικότερα θέλω να πω για την ΕΒΟ ότι την τελευταία διετία, το Υπουργείο έχει αναθέσει σ' αυτήν πάρα πολλές παραγγελίες, είχε υπογράψει σημαντικές συμβάσεις, όπως είναι πυρομαχικά, δεξαμενές αεροσκαφών F16, εκσυγχρονισμός πυροβόλων, φορητό οπλισμό κλπ. Το ύψος αυτών των αναθεσεων είναι περίπου είκοσι δισεκατομμύρια (20.000.000.000). 'Εχουμε φροντίσει, λοιπόν, πάρα πολύ καλά για το θέμα της ΕΒΟ. 

Ακόμα να πω ότι κατανοώ το ενδιαφέρον των εργαζομένων για το διορισμό της νέας διοίκησης. Πράγματι υπογράφεται αυτές τις ημέρες η απόφαση για το διορισμό του νέου διοικητικού συμβουλίου. Του παλαιού η διοίκηση τέλειωσε στις 12 τρέχοντος μηνός, αλλά συνεχίζει ως υπηρεσιακή διοίκηση, έτσι ώστε να συνεχίσει τη λειτουργία της επιχείρησης χωρίς προβλήματα. 

Πρέπει να πω στους εργαζόμενους ότι δεν πρέπει να υπαρχει καμία ανησυχία για το μελλον της ΕΒΟ, διότι η Κυβέρνηση και ειδικότερα το Υπουργείο μας καταβάλλει μεγάλες προσπαθειες για την ανάπτυξη της εγχώριας αμυντικής βιομηχανίας και έχουμε δει μια πολύ μεγάλη κάθετη αύξηση του μεριδίου της εγχώριας βιομηχανίας στις αμυντικές προμήθειες. 

'Ηταν μέχρι πρότινος 4%, ο στόχος μας είναι 15%. 'Ηδη έχουμε φθάσει στο 30%, το οποίο βέβαια είναι πάρα πολύ δύσκολο να συντηρήσουμε, αλλά ελπίζουμε το 15% θα το επιτύχουμε. 

Ευχαριστώ, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ο κ. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ευχαριστώ, κύριε Πρόεδρε. 

Επιτρέψτε μου να αναφερθώ σε ένα γενικότερο θέμα, που σχετίζεται όμως με την ερώτηση, όπως θα φανεί παρακάτω. 

Η απρόκλητη, βάρβαρη, απάνθρωπη φασιστική επίθεση των Αμερικάνων και των ΝΑΤΟϊκών στη Σερβία... 

ΠΡΟΕΔΡΟΣ (Απόστολος Κακλαμάνης): Κύριε Κωστόπουλε, σεις ως Αντιπρόεδρος του Σώματος, εφαρμόζετε τον Κανονισμό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά γράμμα. Θα δείτε ότι συνδέεται. 

... μας δημιουργεί πολλά ερωτήματα. 'Ενα κρίσιμο ερώτημα που γεννήθηκε απ' αυτήν την ιστορία είναι πόσο θα άντεχε αυτός ο κόσμος, πόσες ώρες δηλαδή, αυτός ο ηρωϊκός λαός, αν δεν είχε φιλότιμο, ψυχή και δικές του πηγές άμυνας. Επαναλαμβάνω και δικές του πηγές άμυνας, το κλειδί για το οποίο σας είπα που συνδέεται η ερώτηση για την οποία κουβεντιάζουμε. 

Κύριε Υφυπουργέ, αυτά που είπατε, που αν θέλετε έχουν θετικές πλευρές, δεν θέλουμε να είμαστε αρνητικοί, τα έχουμε ξανακούσει. Επαναλαμβάνονται. Αυτό εδώ είναι ένας φάκελος με δικές σας απαντήσεις και με επιστολές των διάφορων αρμοδίων. Κινούνται σ' αυτήν τη λογική. Επί επτά ολόκληρα χρόνια βρισκόμαστε, ας επιτραπεί να πω -μπορεί να ακούγεται κάπως βαρύ- σε μια κατάσταση τέλματος στο χώρο αυτών των επιχειρήσεων, στις οποίες αναφέρεται η επίκαιρη ερώτηση. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Οι εργαζόμενοι διαμαρτύρονται. Χθες ακόμα έστειλαν επιστολές και προς τη Βουλή και προς τους αρμόδιους Υπουργούς και προς εσάς, για να πάρει τέλος αυτή η κατάσταση. Βεβαιώνετε σε απαντήσεις σας ότι θα γίνει εξυγίανση, θα γίνει εκσυγχρονισμός. Υπογραμμίζεται ότι όχι μόνο αυτοί οι εργαζόμενοι που δουλεύουν σήμερα στην ΕΒΟ και στις θυγατρικές της θα απασχοληθούν, αλλά και άλλοι ακόμα, υψηλής ειδίκευσης, θα χωρέσουν σ' αυτόν το χώρο. 

Ακούμε πολλά, δεν βλέπουμε πολλά και πρέπει κάποια στιγμή να βάλει κανένας το μαχαίρι μέχρι το κόκαλο. Πρέπει να το βάλετε εσείς, οι αρμόδιοι που έχετε την ευθύνη. Δεν μπορεί να συνεχισθεί η κατάσταση έτσι, εκτός και αν υπάρχουν άλλα σχέδια, που δεν μπορούμε εμείς να τα δούμε. Δεν πιστεύουμε, θέλουμε να μην πιστεύουμε ότι υπάρχουν άλλα σχέδια. Ας ξεκαθαρίσει η κατάσταση. Θέση μας: Η αμυντική βιομηχανία στα χέρια του κράτους εξυγιαίνεται, εκσυγχρονίζεται, προχωράει κι έχουμε κι εμείς μια αβάντα, μια ανάσα. Θα μας χρειαστεί. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Να αρχίσω από το τελευταίο και να πω, ότι δεν υπάρχει τίποτε άλλο πίσω από το χειρισμό των αμυντικών βιομηχανιών. Αντιστρόφως πρέπει να πω -μια και θίξατε επίσης τα τελευταία χρόνια, ότι ακούτε και δεν βλέπετε- πως η ΕΒΟ είχε δεκαέξι δισεκατομμύρια ζημιά ετησίως μέχρι και το 1993. Καταφέραμε να ελαττώσουμε αυτήν τη ζημιά, το έλλειμμα, σε πέντε δισεκατομμύρια δραχμές και ελπίζουμε ότι μέχρι το 2001 θα έχει έλθει σε κατάσταση ταμειακής ισορροπίας, θα γίνει αυτοδύναμη. 

Συμφωνούμε απολύτως ότι η μεγαλύτερη δυνατή αυτονομία και αυτοδυναμία στους εξοπλισμούς είναι εθνικό συμφέρον, εθνικός στόχος. Και να είστε βέβαιος ότι προς αυτήν την κατεύθυνση κινούμεθα κι εμείς. Βέβαια απόλυτη αυτοδυναμία δεν είναι δυνατόν να επέλθει. Εν πάση περιπτώσει, αυτό που δεν μπορείτε να πείτε είναι ότι τα τελευταία επτά χρόνια δεν έχουν γίνει τεράστια βήματα προς αυτήν την κατεύθυνση. Και όχι μόνο τέλμα δεν υπάρχει, αλλά αν οι εργαζόμενοι, οι οποίοι τα παρακολουθούν και ξέρουν, έχουν ελπίδες για μια πραγματική έξοδο απ' αυτήν τη στασιμότητα. Αυτή η έξοδος φαίνεται τώρα με την τελευταία πολιτική που εφαρμόζουμε στις αμυντικές βιομηχανίες και με τα στοιχεία που σας είπα πριν. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Η δεύτερη με αριθμό 804/17.3.99 επίκαιρη ερώτηση της Βουλευτού της Νέας Δημοκρατίας κ. Θεοδώρας Μπακογιάννη προς τον Υπουργό Ανάπτυξης, σχετικά με τις προθέσεις του Υπουργείου να προχωρήσει στην προκήρυξη των εκλογικών διαδικασιών για την εκλογή αντιπροσωπευτικής και νόμιμης διοίκησης για την Κεντρική 'Ενωση Επιμελητηρίων, διαγράφεται λόγω κωλύματος της κυρίας συναδέλφου. 

Πέμπτη είναι η με αριθμό 813/22.3.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Ανάπτυξης, σχετικά με τη λήψη των αναγκαίων μέτρων, βελτίωσης των παρεχόμενων υπηρεσιών για την αύξηση του τουρισμού της χώρας μας. 

Η επίκαιρη ερώτηση της κυρίας συναδέλφου σε περίληψη έχει ως εξής: 

"Είναι σοβαρές οι αναφορές του διεθνούς τουριστικού οργανισμού IFTO όπου, ανάμεσα στα θετικά της στοιχεία, καταχωρούνται και αρνητικές διαπιστώσεις που πλήττουν τον τουρισμό της χώρας μας. 

Συγκεκριμένα, γίνεται αναφορά στο αποχετευτικό σύστημα, στην ύδρευση και στη διάθεση γλυκού νερού σε πολλά νησιά και τουριστικές περιοχές της πατρίδας μας, όπου σε αρκετές περιπτώσεις εμφανίζονται αποκλίσεις από τους διεθνείς κανόνες του Παγκόσμιου Οργανισμού Υγείας. 

'Αλλα ζητήματα, που θίγονται από τον IFTO, είναι η χαμηλή ποιότητα σε μεγάλα ξενοδοχεία, η κακή υποδοχή σε λιμάνια και μαρίνες, η ανεπαρκής οδική ασφάλεια και η κακή κατάσταση του οδικού δικτύου. 

Επειδή οι διαπιστώσεις του οργανισμού έχουν ιδιαίτερη βαρύτητα στην τουριστική προβολή της χώρας μας, ερωτάται ο κύριος Υπουργός: 

1. Θα ληφθούν πρόσθετα μέτρα εναρμόνισης με τους διεθνείς κανόνες του Παγκόσμιου Οργανισμού Υγείας ως προς τη διάθεση υγιεινού πόσιμου νερού σε όλους τους επισκέπτες; 

2. Θα δοθεί χρονοδιάγραμμα αντιμετώπισης των κακών υπηρεσιών σε αεροδρόμια, λιμάνια, μεγάλα ξενοδοχεία, ώστε οι επισκέπτες να αποκτήσουν θετική μόνον εικόνα από τη χώρα μας;" 

Ο Υφυπουργός Ανάπτυξης κ. Ιωάννης Χαραλάμπους έχει το λόγο. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριε Πρόεδρε, παρά τo ότι το θέμα των ποσίμων υδάτων αφορά δύο παριστάμενους ήδη Υπουργούς, Περιβάλλοντος, Χωροταξίας και Δημοσίων 'Εργων και Υγείας και Πρόνοιας που είναι αρμόδιοι, θα ήθελα να πω το εξής: Σε κανένα μέρος της Ελλάδας δεν σερβίρεται στους ξένους νερό διαφορετικό από αυτό που πίνουν οι κάτοικοι. 'Οπου το νερό μας δεν πίνεται, εκεί υπάρχουν και τα εμφιαλωμένα. Αυτό είναι ένα φαινόμενο που παρατηρείται σε όλες τις μεγάλες πόλεις, που δεν έχουν ύδατα πόσιμα για τους διαμένοντες. 

Η ερώτηση αφορά βέβαια όλα τα Υπουργεία, δηλαδή, Μεταφορών και Επικοινωνιών, Περιβάλλοντος, Χωροταξίας και Δημοσίων 'Εργων, Εμπορικής Ναυτιλίας, δηλαδή δρόμους, λιμάνια κλπ. Θα ήθελα όμως να πω το εξής: Ο τουρισμός, παρ'όλο που δεν είναι στην αρμοδιότητά του, συντονίζει την προσπάθεια μιας ευπρόσωπης παρουσίας και των λιμανιών και των αεροδρομίων και των δρόμων κατά το δυνατόν. Και όπως ξέρετε τα τελευταία χρόνια γίνονται πάρα πολλά έργα, τα οποία βελτιώνουν την εικόνα η οποία παρέχεται προς τα έξω και προς τους ξένους επισκέπτες. Ειδικά στους χώρους των αεροδρομίων γίνονται πάρα πολλά έργα. Και στο Ελληνικό ακόμη, που είναι υπό μεταφορά, έχουν γίνει πολλά έργα ευπρεπισμού. 

Αυτό που μας αφορά κυρίως είναι το θέμα των ξενοδοχείων. Τα τελευταία χρόνια, με ρυθμίσεις και των οικονομικών προβλημάτων που υπάρχουν στα ξενοδοχεία και με χρηματοδοτήσεις των υποδομών, έχει γίνει μία πολύ μεγάλη προσπάθεια για την καλύτερη εμφάνιση και την καλύτερη παροχή υπηρεσιών στους ξενοδοχειακούς χώρους. Ο Ε.Ο.Τ. παρακολουθεί όλη αυτήν τη λειτουργία. Και βέβαια, δεν θεωρεί ότι η προσπάθειά του είναι ολοκληρωμένη. Είναι εξάλλου μία προσπάθεια που είναι συνεχής και δεν σταματά ποτέ. Δεν υπάρχει, εν πάση περιπτώσει, ένα σημείο στο οποίο μπορεί κανένας να είναι ικανοποιημένος. 

'Ομως, εκείνο για το οποίο μπορούμε να διαβεβαιώσουμε είναι ότι έχουν μειωθεί δραματικά τα παράπονα και οι καταγγελίες. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Βασιλική Αράπη-Καραγιάννη έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, όσα είχα στο νου μου για τον τουρισμό σκιάζονται από τα σύννεφα του πολέμου στη Σερβία, που επηρεάζουν τον τουρισμό μας αρνητικά θα έλεγα, με απρόβλεπτες συνέπειες. 'Ετσι, η προτεραιότητα του Ελληνικού Οργανισμού Τουρισμού είναι να ενισχυθεί το κλίμα εμπιστοσύνης και ασφάλειας του κάθε επισκέπτη για τη χώρα μας, ώστε να μη διαταραχθεί η επιλογή και η προτίμησή του να έρχεται στη χώρα μας. 

Τώρα, ως προς την ουσία της ερώτησής μου: Με αφορμή την έκθεση της Διεθνούς Ομοσπονδίας TOUR OPERATIONS, IFTO -το αναφέρω και στην ερώτησή μου- η οποία χτυπάει τον ελληνικό τουρισμό στα ευαίσθητα σημεία του, θέλω να αναδείξω αυτές τις ανεπάρκειες, με την ελπίδα ότι θα συμβάλουμε στη βελτίωσή τους: 

Πρώτον, υπηρεσίες αεροδρομίων. Επισημαίνω μία πρόσθετη αδυναμία στις ήδη αρκετά συσσωρευμένες, εξ αιτίας της μη χρηματοδότησης της αεροπλοϊας μας, εκ μέρους της Ολυμπιακής. 

Δεύτερον, μέτρα εξυπηρέτησης πελατών σε ξενοδοχεία. Είναι γνωστές οι αδυναμίες του προσωπικού, λόγω ελλιπούς κατάρτισης και περιστασιακής απασχόλησης. 

Τρίτον, έλλειψη καθαριότητας σε δημόσιους χώρους και ακτές. Είναι γνωστή η εικόνα και δεν θέλω να προσθέσω τίποτε περισσότερο. 

'Οσον αφορά την καθαριότητα στο αεροδρόμιο και την εμφάνιση του αεροδρομίου, το να βλέπουμε τα αποτσίγαρα όλη την ώρα κάτω και τις καρέκλες σχισμένες στην είσοδο, στους χώρους υποδοχής, νομίζω ότι είναι η χειρότερη εικόνα που μπορεί να έχει μία χώρα. 

Τέταρτον, η έλλειψη παροχής πόσιμου, υγιεινού νερού σε αρκετές περιοχές, μια που δεν υπάρχει καλό δίκτυο ύδρευσης, με αποτέλεσμα πάρα πολλοί άνθρωποι που κάνουν τουρισμό να παθαίνουν το καλοκαίρι πάρα πολλές γαστρεντερίτιδες, πέρα από το γεγονός ότι αναπτύσσεται πολύ μεγάλο εμπορικό κέρδος από την αισχοκέρδεια του νερού, που ξέρετε πόσο ακριβά πουλιέται στα νησιά, κύριε Υπουργέ. 

Κύριε Υπουργέ, ζητούνται άμεσες λύσεις, τόσο στον τομέα προβολής των τουριστικών πλεονεκτημάτων της χώρας μας, σε συνδυασμό με την εξάλειψη του φόβου και της ανασφάλειας, που πηγάζουν από την πολεμική ατμόσφαιρα που έχουμε τώρα στα Βαλκάνια και ζητούνται λύσεις που θα βελτιώσουν όλους τους δείκτες ποιότητας των τουριστικών πακέτων της χώρας μας, ώστε να ξαναβρεθούμε στο στόχαστρο οργασμού και να μην μας χτυπάει ο ευρωπαϊκός τουρισμός. 

Σε αρκετές επικοινωνίες που είχαμε με ξενοδοχεία, κύριε Υπουργέ, όσον αφορά την τουριστική περίοδο το καλοκαίρι, έχουν γίνει πάρα πολλές ακυρώσεις από τουριστικά γραφεία του εξωτερικού. Καλό θα είναι τώρα που είναι λίγο νωρίς να λάβουμε κάποια μέτρα. Δεν θέλω να βλέπω δυσοίωνο το μέλλον για τον τουρισμό μας, αλλά έτσι το βλέπω λόγω του πολέμου, αλλά και λόγω της κρίσης που υπάρχει στη γύρω περιοχή. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Δυστυχώς, κύριε Πρόεδρε, το Υπουργείο Ανάπτυξης δεν μπορεί να κάνει τίποτε για το μέλλον του Κοσόβου. Φυσικά, υπάρχει πρόβλημα, αλλά δυστυχώς, όπως αντιλαμβάνεσθε δεν έχουμε ούτε τις δυνατότητες ούτε τις αρμοδιότητες για να λύσουμε αυτό το θέμα. 

Αναφερθήκατε σε μια σειρά θέματα, όπως το αποχετευτικό δίκτυο κλπ. Οφείλετε να ξέρετε -και το ξέρετε νομίζω- πως τα τελευταία χρόνια τα αποχετευτικά δίκτυα σε όλες τις πόλεις της Ελλάδας είναι ένα από τα κλασικά έργα τα οποία έχουν ολοκληρωθεί. 

Οι τιμές του εμφιαλωμένου νερού δεν είναι όπως τις λέτε, διότι υπάρχει αγορανομική διάταξη που θέτει ενδεικτικές τιμές. Μόνο αυτό μπορούμε να κάνουμε εν πάση περιπτώσει, λόγω των υποχρεώσεών μας να μην εκδίδουμε αγορανομικές διατάξεις. 

Αναφερθήκατε στην Ολυμπιακή Αεροπορία, ότι δεν χρηματοδοτείται η αεροπλοϊα. Δεν υπάρχουν χρηματοδοτήσεις πια. Βάσει των κανόνων του ανταγωνισμού, δεν μπορεί να υπάρξει παρέμβαση του κράτους για να χρηματοδοτηθούν οι αεροπορικές εταιρείες. 

Από εκεί και πέρα, υπάρχει η συνεχής παρακολούθηση από τον ΕΟΤ του ξενοδοχειακού μας δυναμικού και όπως είπα και προηγουμένως, γίνονται έντονες προσπάθειες. Πιστεύουμε, ότι και με το τρίτο πακέτο, πρώην Σαντέρ, θα έχουμε τις δυνατότητες να ενισχύσουμε τις υποδομές στον ξενοδοχειακό τομέα, ώστε η παρουσία μας σε αυτό το χώρο να είναι καλύτερη από σήμερα. 

'Οπως σας διαβεβαίωσα δεν θεωρούμε ότι έχει τελειώσει η προσπάθειά μας. Αντιθέτως μένουν πάρα πολλά να κάνουμε. Αλλά είναι δεδομένο ότι τα παράπονα σε βάρος των ξενοδοχειακών μονάδων είναι δραματικά λιγότερα τα τελευταία χρόνια. 

ΠΡΟΕΔΡΕΥΩΝ (Παναγιώτης Ν. Κρητικός): Πρώτη είναι η υπ'αριθμόν 811/22-3-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Αδαμόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων αντιμετώπισης των καταστροφών, που προκλήθηκαν από τις βροχοπτώσεις στο Νομό Λάρισας. 

Η επίκαιρη ερώτηση του κ. Αδαμόπουλου έχει ως εξής: 

"Μεγάλες και εκτεταμένες βλάβες και καταστροφές έχουν προξενηθεί στο Νομό Λάρισας και κυρίως στα παράλια, από τις έντονες βροχοπτώσεις που έγιναν στις 28 και 29 Νοεμβρίου 1998. Συγκεκριμένα σοβαρότατες βλάβες έχουν υποστεί σοβαρές υποδομές της περιοχής, οικοδομές, κατοικίες, καταστήματα, καλλιέργειες κλπ. Οι βλάβες αυτές εκτός από τα άμεσα προβλήματα που δημιουργούν στους πολίτες εάν δεν αποκατασταθούν, θα προξενήσουν απώλειες εισοδημάτων, για την προβληματική ήδη τουριστική κίνηση της περιοχής. 'Ηδη η Διεύθυνση Τεχνικών Υπηρεσιών της Νομαρχιακής Αυτοδιοίκησης Νομού Λαρίσης με το 369/13-1-99 έγγραφό της, ζητά την πίστωση δύο εκατομμυρίων (2.000.000) δραχμών για την οριστική αποκατάσταστη των ζημιών. 

Ερωτάται ο κύριος Υπουργός: 

1. Τι μέτρα σχεδιάζει να υλοποιήσει το Υπουργείο για την αντιμετώπιση του προβλήματος; 

2. Τι άμεσες ενέργειες πρόκειται να γίνουν για την ανακούφιση των κατοίκων της περιοχής; 

3. Θα εγκριθούν οι παραπάνω πιστώσεις συνολικά ή μέρος αυτών και για την αποκατάσταση ποιων έργων;" 

Ο Υπουργός Περιβάλλοντος, Χωροταξίας και Δημοσίων 'Εργων κ. Λαλιώτης έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ο κ. Αδαμόπουλος περιγράφει ένα πρόβλημα, το οποίο έχει προκύψει μετά από τις μεγάλες βροχοπτώσεις στο Nομό Λαρίσης. 

Είναι γεγονός, ότι τα αντιπλημμυρικά έργα πρέπει να σχεδιάζονται -και είναι ανάγκη να εκτελούνται- σε νομαρχιακό και σε περιφερειακό επίπεδο. Επειδή οι ανάγκες της χώρας ήταν και είναι μεγάλες, και επειδή οι πόροι δεν ήταν επαρκείς, το Υπουργείο Περιβάλλοντος, Χωροταξίας και Δημοσίων 'Εργων πέρα από τις ετήσιες-πιστώσεις που είχε, έχει συνάψει και ένα δάνειο από το Ταμείο Κοινωνικής Ανάπτυξης του Συμβουλίου της Ευρώπης, αρκετών 10δων δισεκατομμυρίων. Αυτοί οι πόροι έχουν διανεμηθεί και έχουν ιεραρχηθεί σε όλες τις περιφέρειες και σε όλους τους νομούς. 

Για το Νομό Καρδίτσας και Λάρισας έχουν κατανεμηθεί πόροι ύψους περίπου έντεκα δισεκατομμυρίων (11.000.000.000) δραχμών. Εξ αυτών τα 2,5 περίπου δισεκατομμμύρια είναι για το Νομό Λαρίσης. Είναι δύο δισεκατομμύρια διακόσια πενήντα εκατομμύρια (2.250.000.000) δραχμές για έργα και διακόσια πενήντα εκατομμύρια (250.000.000) δραχμές για μελέτες. 

Βεβαίως, αυτοί οι πόροι διατίθενται σε έργα που προτείνει η περιφέρεια και η Νομαρχιακή Αυτοδιοίκηση με ιεράρχηση. Για τα συγκεκριμένα έργα που είναι ανάγκη να γίνουν για την περιοχή που περιγράφει ο κ. Αδαμόπουλος, μπορούν να χορηγηθούν περίπου διακόσια εκατομμύρια. Αυτό είναι γνωστό στη Νομαρχιακή και Τοπική Αυτοδιοίκηση του Νομού Λάρισας. Επιπλέον για την αποκατάσταση του οδικού δικτύου έχουν δοθεί εντολές για να εκταμιευθούν περίπου άλλα εκατό εκατομμύρια γιατί τα προβλήματα που έχουν δημιουργήσει οι βροχοπτώσεις όντως είναι σημαντικά και επηρεάζουν την οικονομική και κοινωνική ζωή της περιοχής. 

Αυτά τα έργα θα πρέπει να ενταχθούν ως έργα μεγάλης προτεραιότητας και μεγάλης ανάγκης από το νομαρχιακό και περιφερειακό πρόγραμμα. Εμείς ως Υπουργείο δεν έχουμε τη δυνατότητα να σχεδιάζουμε προγράμματα και να κατανέμουμε πόρους για έργα σε νομαρχιακό ή τοπικό επίπεδο. Αυτό είναι αντικείμενο και ευθύνη της Νομαρχιακής και της Τοπικής Αυτοδιοίκησης καθώς και της περιφέρειας. Πιστεύω, ότι θα αξιολογηθούν σωστά θα κριθούν ως απολύτως αναγκαία για να ενταχθούν στα προγράμματα της Νομαρχιακής Αυτοδιοίκησης, αλλά και στην περιφέρεια της Θεσσαλίας. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αδαμόπουλος έχει το λόγο. 

ΓΕΩΡΓΙΟΣ ΑΔΑΜΟΠΟΥΛΟΣ: Κύριε Πρόεδρε, πράγματι οι πλημμύρες που έγιναν στις 28 και στις 29 Νοέμβρη 1998 ήταν καταστροφικές για μια περιοχή, τη μοναδική τουριστική περιοχή του Νομού Λάρισας σε μια παραλία 33 χλμ. περίπου. Και δεν είναι ότι υπάρχουν καταστροφές μόνο σε σπίτια ή σε οικοδομές ή οπουδήποτε αλλού, αλλά και σε γέφυρες, σε αποχέτευση και σε ύδρευση. Και δεν είναι μόνο μέσα στον οικισμό που είναι αγροτουριστικός οικισμός, αλλά και στις ευρύτερες περιοχές όπως ο Δήμος Μελιβίας με έδρα τη Σωτηρίτσα. 

'Εχουν προηγηθεί έγγραφα από το Νοέμβρη του 1998 και αρχές του 1999 από τη διεύθυνση τεχνικών υπηρεσιών του Νομού Λαρίσης, αλλά και από τη Νομαρχία Λάρισας. Πέραν του ότι δεν υπήρχε μια απάντηση, και η σημερινή ερώτηση είναι προϊόν της πρόσκλησης του κυρίου Νομάρχη προς όλους τους Βουλευτές. Μας κάλεσε όλους για να κάνουμε αυτήν την ερώτηση. Γιατί ο Νομάρχης πριν δεκαπέντε ημέρες μας κάλεσε γι'αυτό το θέμα, στο οποίο εσείς σήμερα αναφέρεσθε. Εν πάση περιπτώσει, πιστεύω ότι πέραν απ'αυτό το δάνειο και τα χρήματα τα οποία είναι για την ευρύτερη περιοχή -βεβαίως ο δήμος ανήκει στη Νομαρχιακή Αυτοδιοίκηση- υπάρχει ένα κονδύλι αντιπλημμυρικών έργων. Σε κάποιες περιπτώσεις όπως είναι αυτές, εντελώς αιφνίδιες, θα πρέπει να επιδιορθωθούν κάποιες βλάβες ενόψει της τουριστικής κίνησης, η οποία δεν θα αργήσει να έρθει. 

Πιστεύω, ότι θα πρέπει και από εκεί να εξαντλήσετε κάθε δυνατότητα, έστι ώστε να υπάρχει μία έστω υποτυπώδης αποκατάσταση κάποιων βασικών ζημιών. Τα πενήντα ή εκατό εκατομμύρια, που θα δοθούν, όπως λέτε, απλά κάποια στοιχειώδη πράγματα θα καλύψουν. 'Ομως οι βασικές υποδομές σε γέφυρες εκεί πραγματικά -αν πάτε να δείτε- είναι τώρα "κρανίου τόπος". Δηλαδή σε ολόκληρη την περιοχή, μία παραλία τριάντα τριών χιλιομέτρων με είκοσι πέντε χιλιάδες ανθρώπους που έχει το καλοκαίρι, πράγματι δεν μπορεί να υπάρξει ούτε απλή κίνηση. Κατά συνέπεια, από το πρόγραμμα αντιπλημμυρικής προστασίας, που γνωρίζω ότι έχετε, πρέπει να εξαντλήσετε κάθε δυνατότητα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, το πρόγραμμα της αντιπλημμυρικής προστασίας του Υπουργείου Περιβάλλοντος, Χωροταξίας και Δημοσίων 'Εργων έχει συγκεκριμένους πόρους, οι οποίοι κατανέμονται σε ενάριθμα έργα. Δεν έχουμε πόρους που μπορούμε να διαθέτουμε ετησίως. Καταθέτουμε τα αιτήματα προς το Υπουργείο Εθνικής Οικονομίας και εάν εγγράψει στον προϋπολογισμό μας έκτακτους πόρους, τότε έχουμε την υποχρέωση να τους κατανείμουμε στις περιοχές που έχουν υποστεί ζημιές. 

ΓΕΩΡΓΙΟΣ ΑΔΑΜΟΠΟΥΛΟΣ: Στα έκτακτα περιστατικά τι γίνεται; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τα έργα αντιπλημμυρικής προστασίας θα πρέπει να μελετώνται, να σχεδιάζονται και να ιεραρχούνται από τη Νομαρχιακή και την Τοπική Αυτοδιοίκηση και από την περιφέρεια. 

Εμείς ως Υπουργείο δεν μπορούμε να έχουμε την ευθύνη για κάθε έργο που πρέπει να μελετά, να σχεδιάζει, να ιεραρχεί και να εκτελεί η Νομαρχιακή Αυτοδιοίκηση ή η περιφέρεια. Παρ'όλα αυτά, αξιολογώντας τις ανάγκες της Νομαρχιακής Αυτοδιοίκησης του Νομού Λαρίσης, με έγγραφο της 4ης Μαρτίου 1999 προς τη Νομαρχιακή Αυτοδιοίκηση, που το υπογράφει ο γενικός γραμματέας του Υπουργείου κ. Χρυσικόπουλος, περιγράφουμε αυτά τα οποία ανέφερα. Δηλαδή, ότι από το πρόγραμμα του Ταμείου Κοινωνικής Ανάπτυξης του Συμβουλίου της Ευρώπης οι πόροι που έχουν κατανεμηθεί από το 1995 και το 1996 στο Νομό Λαρίσης είναι περίπου 2,5 δισεκατομμύρια. 

Για την αποκατάσταση ορισμένων ζημιών που έχουν γίνει στις υποδομές στην περιοχή μετά τις μεγάλες πλημμύρες του Νοεμβρίου, διατίθενται εκατόν ογδόντα εκατομμύρια περίπου και επίσης εκατό εκατομμύρια πρόσθετα για την αποκατάσταση των ζημιών στο οδικό δίκτυο. Μου κάνει εντύπωση αυτό που περιγράφεται, ότι σας κάλεσε ο κ. Νομάρχης και σας είπε ότι δεν έχει γίνει. 'Εχω εδώ το έγγραφο αυτό, το οποίο έχει ημερομηνία 4-3-99 από το Υ.ΠΕ.ΧΩ.Δ.Ε. και το καταθέτω για τα πρακτικά. Δεν ξέρω πότε το έλαβε ο κ. Νομάρχης, αλλά κάποια στιγμή πρέπει να το έχει πάρει. 

(Στο σημείο αυτό ο Υπουργός κ. Κ. Λαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω κύριοι συνάδελφοι, να προταθεί η πέμπτη με αριθμό 814/22-3-99 επίκαιρη ερώτηση δευτέρου κύκλου του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Υγείας και Πρόνοιας, σχετικά με τη δυνατότητα μεταφοράς και λειτουργίας των φαρμακείων σε άλλο σημείο μέσα στα όρια του ιδίου δήμου κλπ., δεδομένου ότι έχει επείγουσα υποχρέωση ο κύριος Υπουργός. 

Εγκρίνει το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Το Σώμα ενέκρινε. 

Η επίκαιρη ερώτηση του κ. Τσαφούλια έχει ως εξής: 

"Σύμφωνα με το νόμο 1963 του 1991 είναι δυνατόν ένα φαρμακείο που λειτουργεί μέσα σε ένα δήμο να μεταφερθεί σε άλλο σημείο μέσα στα όρια του ίδιου δήμου αρκεί να πληρούνται οι προϋποθέσεις αποστάσεων μεταξύ φαρμακείων. Αυτό δεν ισχύει για όσους φαρμακοποιούς έχουν άδεια ασκήσεως επαγγέλματος μέχρι την 1-1-97, καθ'όσον μπορούν να μεταφέρουν τα φαρμακεία τους όπου θέλουν χωρίς να παρεμποδίζονται από πληθυσμιακά κριτήρια κλπ. Μετά τη λειτουργία του νόμου του "ΚΑΠΟΔΙΣΤΡΙΑ" χωρίς να υπάρχει νομοθετική ρύθμιση η οποία κι αν υπάρξει θα είναι άδικη, αντισυνταγματική και εξυπηρετούσα κομματική σκοπιμότητα, δεν μπορούν φαρμακεία που λειτουργούν μέσα στα όρια του νέου δήμου, να μεταφερθούν σε άλλο σημείο εντός του αυτού δήμου, δυνάμει σχετικής εγκυκλίου του Υπουργείου σας Α 7γ/879. Επειδή καίτοι υπεβλήθη στη Νομαρχιακή Αυτοδιοίκηση Γρεβενών αίτηση μεταφοράς του φαρμακείου του Μιχαήλ Τζιώρα την 25-1-99 για μεταφορά του φαρμακείου του που ευρίσκετο εντός των ορίων του νέου δήμου, παρά ταύτα άνευ νομοθετικής διατάξεως με την άνω μη ερειδομένη εις νόμο εγκύκλιό σας, απερρίφθη η αίτησή του. Επειδή οι περιπτώσεις αυτές των φαρμακείων εις όλη την Ελλάδα είναι μόνο δώδεκα μετά τη δημιουργία των νέων δήμων, για όσους έχουν λάβει άδεια μετά την 1-1-97 ενώ έχετε δώσει το δικαίωμα σε όλες τις άλλες χιλιάδες φαρμακοποιών εις όλην την Ελλάδα να μεταφέρουν τα φαρμακεία τους όπου θέλουν, αφού έχουν άδεια μέχρι 1-1-97, προσπαθώντας να δικαιολογήσετε δήθεν αποκεντρωτική πολιτική προς εξυπηρέτηση δώδεκα χωριών στην Ελλάδα, ενώ ουσιαστικά την έχετε καταργήσει με τον άνω νόμο για όσους έχουν πάρει άδεια μέχρι 1-1-97. 

Ερωτάται ο κύριος Υπουργός: 

1. Εάν είναι νόμιμος η άνω εγκύκλιός του. 

2. Γιατί η Νομαρχιακή Αυτοδιοίκηση Γρεβενών δεν έδωσε την άδεια του άνω φαρμακείου. 

3. Τι προτίθεται να κάνει επ'αυτού το Υπουργείο Υγείας και Πρόνοιας". 

Ο Υφυπουργός Υγείας και Πρόνοιας κ. Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, η ερώτηση του συναδέλφου κ. Τσαφούλια κατετέθη με αφορμή αίτημα φαρμακοποιού για τη μεταφορά της έδρας του φαρμακείου, του από το χωριό που λειτουργεί το φαρμακείο σήμερα και για το οποίο εκδόθηκε η άδεια, στην έδρα του νέου δήμου, στον οποίο υπήχθη το χωριό αυτό, μετά την εφαρμογή του γνωστού νόμου για τη συγκρότηση της πρωτοβάθμιας Τοπικής Αυτοδιοίκησης. 

Το αίτημά του, όπως ήταν φυσικό και λογικό, απορρίφθηκε και απεστάλη εγκύκλιός μας που εφαρμόζεται από όλες τις Νομαρχιακές Αυτοδιοικήσεις της χώρας. Για τη μεταφορά των φαρμακείων ισχύουν οι διατάξεις του άρθρου 6 του ν.1963/91 και δεν υπάρχει, όπως αναφέρει, στο σκεπτικό του, ο συνάδελφος διαφορετική μεταχείριση των φαρμακείων που έχουν άδεια ίδρυσης μέχρι 31.12.96 και εκείνων που έχουν άδεια ίδρυσης, μετά την 1.1.1997. 'Εχει μπερδευτεί προφανώς ο συνάδελφος. Η χρονολογία αναφέρεται στην ίδρυση των φαρμακείων και όχι στη μεταφορά τους. Η μεταφορά υπόκειται στις διατάξεις του άρθρου 6 του ν. 1963/91 και είναι η ίδια και για τις άδειες προ της 1.1.97, αλλά και για τις μετέπειτα. 

Είναι φυσικό, κύριε συνάδελφε, να υπάρχει αυτή η ερμηνεία από την πλευρά του Υπουργείου και αυτή η θέση σε ό,τι αφορά τη μεταφορά των φαρμακείων. Δεν μπορεί ο νόμος για τη συγκρότηση της Τ.Α. να διαφοροποιεί τις νομοθεσίες που αφορούν άλλα θέματα, γιατί υπάρχουν πολλές χρήσεις, για τις οποίες υπήρξε ενδιαφέρον να μεταφερθούν από τα χωριά στις έδρες των νέων δήμων. Αυτό σε συνεννόηση που έχουμε κάνει και με το Υπουργείο Εσωτερικών, δεν πρέπει να συμβεί. Για παράδειγμα, δεν είναι δυνατό να μεταφερθούν όλες οι άδειες στην έδρα του νέου δήμου, με νέα κριτήρια, επειδή υπήρξε αλλαγή των ορίων ή δημιουργία νέου δήμου. Δεν μπορούν για παράδειγμα κάτοχοι αδειών ΤΑΞΙ να μεταφέρουν αυτές τις άδειες στην έδρα του δήμου, γιατί τότε δεν θα εξυπηρετούνται τα χωριά. 

Η θέση μας, λοιπόν, είναι πάγια και γνωστή και επειδή υπάρχει πιθανότητα να υποστηριχτεί από κάποιους, όπως και από σας, ότι δεν είναι νόμιμη αυτή η ερμηνεία που δίνουμε, θα συζητηθεί αύριο, στη Διαρκή Επιτροπή στο σχέδιο νόμου για την ψυχική υγεία, διάταξη που θα βάζει τάξη σ' αυτό το θέμα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Διαβάστε, κύριε Υπουργέ, το άρθρο 6 του ν. 1963. Δεν αναφέρει κάτι τέτοιο το άρθρο. Εκεί που λέει για ίδρυση, αφορά και τη μεταφορά των φαρμακείων και υπάρχει και απόφαση. Αυτήν την ερμηνεία που δίνετε είναι δικολαβίστικη, και δεν έχει σχέση με το θέμα. 

Βγάλατε, εξάλλου, μία εγκύκλιο. Σε ποιο νόμο βασίζεται; Για να είναι νόμιμη και ορθή, επειδή το Συμβούλιο Επικρατείας είναι συμβούλιο κατακράτησης των υποθέσεων και όχι διευκόλυνσης και επειδή η Κυβέρνηση δεν το λαμβάνει υπόψη της και κάνει ό,τι θέλει, αν πήγαιναν στο Συμβούλιο Επικρατείας εκείνοι, με την εγκύκλιο που στείλατε, να μη γίνει ίδρυση του φαρμακείου, αφού είναι παράνομο και δεν έχετε νόμο. 

Γι' αυτό φέρνετε τώρα νόμο. Θα δώσετε αναδρομική ισχύ στο νόμο; Είναι παράβαση καθήκοντος του νομάρχη που δεν έδωσε την άδεια και δική σας παράβαση καθήκοντος που βγάλατε μια εγκύκλιο η οποία δεν βασίζεται σε νόμο και ο νόμος θα γίνει τώρα. Ο νόμος δεν έχει αναδρομική ισχύ, από εδώ και πέρα θα ισχύσει. Επομένως, δεν του τον δώσατε για λόγους κομματικής αντιπαλότητας και όχι για λόγους απονομής δικαίου και εφαρμογής της νομοθεσίας, όπως σεις τη νομίζετε. 

'Ο,τι θέλετε κάνετε και όπως θέλετε τα ερμηνεύετε. Αφού δεν υπάρχει οργανωτική, λειτουργική, συνεκτική δηλαδή διαδικασία κυβερνητικού έργου, καλά κάνετε, με γεια σας, με χαρά σας. Βγάζετε εγκύκλιο χωρίς νόμο, παράνομη εγκύκλιο. Και δεν υπάρχει κανένας νόμος μέχρι τώρα να λέει ότι "ο νόμος του "ΚΑΠΟΔΙΣΤΡΙΑ" ως προς τις άλλες διατάξεις που έχουν σχέση με ρύθμιση αδειών...κλπ.". Λέει πουθενά στον "ΚΑΠΟΔΙΣΤΡΙΑ" διάταξη για την περίπτωση αυτή και για τις άλλες περιπτώσεις για τα όρια των νέων δήμων που δημιουργήθηκαν σε σχέση με τη λειτουργία υφισταμένων αδειών κλπ.; 

Βρες τη διάταξη -αλλά δεν υπάρχει- και άμα μου τη βρεις θα μου την διαβάσεις. Δεν θα τη βάλεις στο μυαλό σου να μου την απαντήσεις. Θα μου τη διαβάσεις τη διάταξη του Καποδίστρια, όπως θα μου διαβάσεις και τη διάταξη η οποία λέει... 

ΠΡΟΕΔΡΕΥΩΝ (Παναγιώτης Ν. Κρητικός): Τελειώστε σας παρακαλώ, κύριε Τσαφούλια. 

ΓΕΩΡΓΙΟΣ ΤΣΑΦΟΥΛΙΑΣ: ...ότι μπορείς να βγάζεις εγκύκλιο χωρίς να εδράζεται στο νόμο. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ ολοκληρώστε! 

ΓΕΩΡΓΙΟΣ ΤΣΑΦΟΥΛΙΑΣ: Τι Υπουργός είσαι όταν βγάζεις εγκύκλιο χωρίς να εδράζεται στο νόμο; 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Τσαφούλια, είστε μια "υπερφωνία" εδώ, δεν θέλω να την πω παραφωνία. 

ΓΕΩΡΓΙΟΣ ΤΣΑΦΟΥΛΙΑΣ: Με τέτοια γιατροσόφια λοιπόν, δεν γίνεται τίποτα, κύριε Φαρμάκη. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω τη χαρά να ανακοινώσω ότι από τα δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα τρεις μαθητές και έξι συνοδοί-καθηγητές από το 2ο Γυμνάσιο Σητείας του Νομού Λασηθίου. 

Η Βουλή τους καλωσορίζει. 

(Χειροκροτήματα από όλες τις πτέρυγες) 

Ορίστε, κύριε Υπουργέ, έχετε το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, έχουμε συνηθίσει σ' αυτήν την Αίθουσα ο ένας να απευθύνεται στον άλλο στον πληθυντικό αριθμό. Νομίζω ότι είναι περισσότερο ευγενικό. 

ΓΕΩΡΓΙΟΣ ΤΣΑΦΟΥΛΙΑΣ: Εσείς καθιερώσατε τη δημοτική. Την αρνείστε τώρα; Ο ενικός είναι δημοτική. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Τσαφούλια! Είναι μια συνήθεια κοινοβουλευτική αυτή την οποία όλοι οφείλουμε να τηρήσουμε και να σεβαστούμε. Γι' αυτό μίλησα και για "υπερφωνία" και παραφωνία. 

ΓΕΩΡΓΙΟΣ ΤΣΑΦΟΥΛΙΑΣ: Κύριε Υπουργέ, είστε σοσιαλιστικά αναλφάβητος! Αφού το κόμμα σου δέχεται τον ενικό, εσύ τον αρνείσαι; 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Τσαφούλια! 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Θέλω, απαντώντας στον κύριο συνάδελφο να αναφέρω, ότι εμείς στο Υπουργείο Υγείας δεν γνωρίζουμε την κομματική τοποθέτηση του συγκεκριμένου φαρμακοποιού που ζήτησε τη μεταφορά του φαρμακείου του, πολύ περισσότερο γιατί μας έχει μπερδέψει ο ίδιος! 

ΓΕΩΡΓΙΟΣ ΤΣΑΦΟΥΛΙΑΣ: Κύριε Υπουργέ... 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ να μην γίνεται καμία καταχώρηση των αυθαιρέτων διακοπών του κ. Τσαφούλια. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Ο κ. Τσαφούλιας καταθέτει επίκαιρη ερώτηση. Δυο, τρεις Βουλευτές διαφόρων κομμάτων συνοδεύουν τον ίδιο τον φαρμακοποιό στο Υπουργείο για να υποστηρίξουν το αίτημά του. Συνεπώς, δεν γνωρίζουμε πού ανήκει για να τον μεταχειριστούμε "κομματικά και με εμπάθεια", όπως αναφέρει ο κ. Τσαφούλιας. 

Η εγκύκλιός μας, κύριε συνάδελφε, εκδόθηκε μετά από το ερώτημα Νομαρχιακών Αυτοδιοικήσεων της χώρας τι θα κάνουν σε αντίστοιχες περιπτώσεις. Υπήρξε ερώτημα προς το Υπουργείο από τη Νομαρχιακή Αυτοδιοίκηση Γρεβενών. Θεώρησε ο κύριος νομάρχης ότι έπρεπε να ρωτήσει. Για την περίπτωση άλλου φαρμακοποιού υπήρξε ερώτημα από τη Νομαρχιακή Αυτοδιοίκηση Ιωαννίνων. Σε απάντηση αυτών των ερωτημάτων των Νομαρχιακών Αυτοδιοικήσεων εξεδόθη η γνωστή εγκύκλιός μας, η οποία αναφέρει ότι μια άδεια φαρμακείου που έχει εκδοθεί σε ένα χωριό πρέπει να μείνει εκεί για την εξυπηρέτηση των κατοίκων του. Εκδόθηκε γι'αυτό το χώρο και δεν μπορεί τώρα ευκαιρίας δοθείσης, επειδή ήρθε νόμος άλλου Υπουργείου και διηύρυνε τα όρια του δήμου ή ίδρυσε νέους δήμους να φύγουν δραστηριότητες από τα χωριά και να πάνε στις έδρες των δήμων. 

'Ηλπιζα ότι δεν θα υποστηρίζατε τέτοια αιτήματα, αλλά αφού τα υποστηρίζετε η απάντησή μας είναι αρνητική στην ικανοποίησή τους. 

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμαστε στην κανονική σειρά του δελτίου των επικαίρων ερωτήσεων πρώτου κύκλου. 

Τέταρτη είναι η με αριθμό 821/22.3.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την απόφαση της Ιεράς Συνόδου, για την ανέγερση νέου Μητροπολιτικού Ναού στο τρίγωνο της Ριζαρείου. 

Η επίκαιρη ερώτηση της κυρίας συναδέλφου έχει ως εξής: 

"Σε πρόσφατες ανακοινώσεις που είδαν το φως της δημοσιότητας τον περασμένο μήνα και δυστυχώς ακόμη δεν διαψεύσθηκαν από κανέναν αρμόδιο, αναφέρεται η απόφαση της Διαρκούς Ιεράς Συνόδου για την ανέγερση νέου μητροπολιτικού ναού στο τρίγωνο της Ριζαρείου. 

Παρατηρείται για άλλη μια φορά το φαινόμενο να χωροθετούνται δημόσια και πολιτιστικά μέρη από αναρμόδιους (Διαρκής Ιερά Σύνοδος), όχι μόνο χωρίς καμία πρόβλεψη αναβάθμισης περιφερειακών συνοικιών, αλλά εκεί που απαγορεύεται! 

Ερωτάται ο κύριος Υπουργός: 

Είναι δυνατόν να προτείνεται η ανέγερση του Νέου Μητροπολιτικού Ναού στο τρίγωνο Β.Σοφίας - Ρηγίλλης - Β. Κωνσταντίνου, έναν κοινόχρηστο χώρο πρασίνου που βάση νόμου ανήκει στους Αθηναίους εκτός συναλλαγής;". 

Ο Υπουργός Περιβάλλοντος, Χωροταξίας και Δημοσίων 'Εργων κ. Κωνσταντίνος Λαλιώτης έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, η κ. Λουλέ με την ερώτησή της περιγράφει ένα θέμα υπαρκτό, που όμως δεν έχει σχέση με την αλήθεια ως προς τη χωροθέτηση. Ποιο είναι το υπαρκτό θέμα; Το υπαρκτό θέμα σχετίζεται με την κοινή διαπίστωση ότι το Μητροπολιτικό κέντρο της Αττικής χρειάζεται έναν Μητροπολιτικό Ναό ως σημείο αναφοράς, αλλά και ως σύμβολο της Ορθοδοξίας για τους αιώνες που έρχονται, γιατί η Μητρόπολη η σημερινή έχει κριθεί και ακατάλληλη και έχει προβλήματα στατικά. Αυτό είναι γεγονός αναμφισβήτητο. 

Αυτήν την αναγκαιότητα και αυτόν τον κοινό πόθο των Ορθοδόξων Χριστιανών εξέφρασε με ενάργεια ο Αρχιεπίσκοπος. Με αυτήν την αναγκαιότητα και αυτόν τον κοινό πόθο των Ορθοδόξων Χριστιανών που εξέφρασε ο Αρχιεπίσκοπος συμφωνεί απολύτως το Υπουργείο Περιβάλλοντος, Χωροταξίας και Δημοσίων 'Εργων. Διαφωνούμε όμως στην πρόταση ή την αναφορά που έκανε ως προς το χώρο. 'Αρα ως προς αυτό το σημείο η αναφορά της κ. Λουλέ δεν έχει σχέση με την αλήθεια. 

Πιστεύουμε ότι είναι λάθος η αναφορά ως προς τη χωροθέτηση που έκανε ο Αρχιεπίσκοπος, δηλαδή για το χώρο του τριγώνου Β. Σοφίας - Ρηγίλλης - Β. Κωνσταντίνου. Γιατί, όλος αυτός ο χώρος σύμφωνα με το σχεδιασμό του Υπουργείου Περιβάλλοντος, Χωροταξίας και Δημοσίων 'Εργων και του Οργανισμού Ρυθμιστικού Σχεδίου της Αθήνας, είναι χώρος που προβλέπονται ελεύθεροι χώροι, χώροι αναψυχής και πρασίνου και χώροι πολιτιστικών και πνευματικών λειτουργιών. 

Πιστεύουμε ότι η νέα Μητρόπολη, ο νέος Μητροπολιτικός Ναός θα πρέπει να έχει μία δεσπόζουσα θέση μέσα στο πολεοδομικό συγκρότημα της Αθήνας. Ακριβώς, γι' αυτό το λόγο έχοντας εκφράσει την αρνητική μας θέση ως προς τη συγκεκριμένη θέση έχουμε αναλάβει ταυτοχρόνως την υποχρέωση να υποδείξουμε εναλλακτικές, θέσεις, σε άλλους χώρους, σύμφωνα με τον χωροταξικό, τον οικιστικό, αλλά και τον περιβαλλοντικό σχεδιασμό που έχει το Υπουργείο Περιβάλλοντος και ο Οργανισμός Ρυμθιστικού Σχεδίου της Αθήνας. 

Κατά τούτο η ερώτηση είναι ατυχής στο ότι δεν υπήρχε διάψευση. Υπήρξε διάψευση ότι δεν μπορεί να γίνει στο συγκεκριμένο χώρο. Συμφωνούμε απολύτως με την ανέγερση ενός νέου Μητροπολιτικού Ναού για την Αττική, διαφωνούμε με τον υποδεικνυόμενο χώρο από τον Αρχιεπίσκοπο. 'Εχουμε ένα διάλογο με τον Αρχιεπίσκοπο και πιστεύω ότι σε πολύ σύντομο χρονικό διάστημα το ΥΠΕΧΩΔΕ θα υποδείξει εναλλακτικές προτάσεις έτσι ώστε να αξιολογηθούν. Αυτές οι προτάσεις θα ενσωματώνονται απολύτως στις ευαισθησίες μας σε ό,τι αφορά το χωροταξικό, τον περιβαλλοντικό σχεδιασμό για την ανάδειξη του κέντρου της Αθήνας και της ευρύτερης περιοχής της Αθήνας. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, χαίρομαι κατ'αρχήν που ο Υπουργός διαψεύδει ότι θα γίνει σ'αυτό το χώρο ο ιερός ναός της Μητρόπολης όπως είχε ζητήσει ο κ. Χριστόδουλος. Δεν έχετε κάνει, κύριε Υπουργέ, νωρίτερα διάψευση. Αν την έχετε γραπτή, παρακαλώ να την καταθέσετε, γιατί έχω εδώ ερωτήσεις συναδέλφων, όχι επίκαιρες μεν, αλλά απλές προς το Υπουργείο σας, στις οποίες απαντάτε, θα δούμε, θα το σκεφθούμε και θα συζητήσουμε με την Εκκλησία. 

'Οσο για το πόθο των Χριστιανών πάλι θα είμαι αντίθετη. Δεν νομίζω ότι είναι πόθος των Χριστιανών, αλλά όρεξη του κ. Χριστόδουλου. 

Η Μητρόπολη που βρίσκεται αυτήν τη στιγμή στην καρδιά του ιστορικού κέντρου της Αθήνας, έχει γίνει εδώ και εκατόν πενήντα χρόνια και ανήκει στη ζωή της νεότερης Ιστορίας αυτού του τόπου. Είναι κτίσμα του 1862, τυπικό παράδειγμα του αθηναϊκού νεοκλασικισμού και με πλούσια βυζαντινά στοιχεία. Οι κύριοι, λοιπόν, της Εκκλησίας, οι εκκλησιαστικοί άρχοντες -να το πω έτσι- που διακηρύσσουν το ενδιαφέρον τους για τις παραδόσεις μας και την ιστορία αυτού του τόπου, καλά θα έκαναν να φτιάξουν αυτόν το συγκεκριμένο ναό στην αρχική του μορφή, να τον απαλλάξουν από τις διάφορες παραμορφωτικές επεμβάσεις που έχουν κάνει και όχι να θέλουν καινούριο κτίσμα. 

'Οσο για το χώρο αυτόν τον οποίο είχε προτείνει ο κ. Χριστόδουλος, θα έπρεπε να γνωρίζει, ότι σύμφωνα με το βασιλικό διάταγμα στις 18.3.1915 -το οποίο θα σας καταθέσω- το χώρο αυτό δεν τον διαχειρίζεται απλώς ο Δήμος της Αθήνας αλλά από το 1915 έχει χαρακτηρισθεί δημόσια δασική έκταση και εμπίπτει στις διατάξεις του ν. 998/79 περί προστασίας των δασών και στο άρθρο 24 του Συντάγματος, άρα ανήκει στους Αθηναίους εκτός συναλλαγής και είναι αδιαπραγμάτευτος. Αυτό θα έπρεπε να το ξέρει ο Αρχιεπίσκοπος. 

Εν πάση περιπτώσει, κύριε Υπουργέ, εάν η Εκκλησία κρίνει ότι απαιτείται η ανέγερση νέας Μητρόπολης -δεν ξέρω γιατί συμφωνείτε και εσείς, εγώ πιστεύω ότι θα έπρεπε να φτιαχτεί ο υπάρχων ναός, όπως είπα και πριν, γιατί είναι ιστορικός και έχει και βυζαντινά στοιχεία- θα έπρεπε να ρωτήσει και τους αρμόδιους φορείς και όχι ερήμην να λέει, θέλω να γίνει εδώ και θέλω να γίνει εκεί. Γιατί αυτές οι σκέψεις σε τελική ανάλυση για ανέγερση Μητρόπολης μας θυμίζουν και παλαιές γύψινες εποχές. 

Καταθέτω το έγγραφο που προανέφερα για τα Πρακτικά. 

(Στο σημείο αυτό η Βουλευτής κ. Λουλέ, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής). 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, η κ. Λουλέ ήρθε πολύ διαβασμένη -αυτό πρέπει να το ομολογήσω- και έχει μια τεκμηρίωση για το τι προβλέπουν οι νόμοι να γίνει ή να μη γίνει στην κρίσιμη περιοχή που περιγράφεται ως τρίγωνο Βασιλίσσης Σοφίας-Ριγίλλης-Βασιλέως Κωνσταντίνου. Σε αυτό συμφωνούμε. Ακριβώς γι'αυτόν το λόγο έχουμε πει όχι στην πρόταση που έκανε ο Αρχιεπίσκοπος. 'Ομως, πιστεύω ότι όπως οι πολιτικοί, έτσι και ο Αρχιεπίσκοπος μπορεί να κάνει προτάσεις. Αυτό δε σημαίνει τίποτα. 'Αλλωστε, 'Ελληνας πολίτης είναι και ο Αρχιεπίσκοπος και μπορεί να έχει τις δικές του αξιολογήσεις. 

Είναι γεγονός ότι όταν μιλήσαμε το κατάλαβε αυτό και θεώρησε ότι αφού συμφωνούμε στην αναγκαιότητα πρέπει να αναλάβουμε την υποχρέωση -και την έχουμε αναλάβει την υποχρέωση και την ευθύνη- να υποδείξουμε εναλλακτικές προτάσεις ως προς τη χωροθέτηση της ανέγερσης ενός νέου Μητροπολιτικού Ναού. 

Εδώ διαφωνώ ριζικά με την κ. Λουλέ. Πιστεύω ότι ένας νέος Μητροπολιτικός Ναός είναι ζωτική ανάγκη και για το Μητροπολιτικό Κέντρο της Αττικής αλλά και για το συμβολισμό που μπορεί και πρέπει να έχει ένα τέτοιο κτίριο ως σημείο αναφοράς, όπως είπα και πριν, και ως σύμβολο της Ορθοδοξίας για τους αιώνες που έρχονται. Πιστεύω ότι δεν είναι απαίτηση του Αρχιεπισκόπου, αλλά αποτελεί και πόθο των Ελλήνων Ορθοδόξων. 

'Αλλωστε, και οι Ορθόδοξοι κατά συντριπτική πλειοψηφία είναι πολίτες της Αθήνας, κυρία Λουλέ. 

Βεβαίως, αυτή η πρόταση που κάνει ο Αρχιεπίσκοπος και που και εμείς θεωρούμε ότι είναι αποδεκτή και μπορεί να ενσωματωθεί στο χωροταξικό μας, τον πολεοδομικό μας και τον περιβαλλοντικό μας σχεδιασμό, δεν έχει ουδεμία σχέση με τις γύψινες προτάσεις και τα γύψινα χρόνια άλλων εποχών. 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των επικαίρων ερωτήσεων δεύτερου κύκλου: 

Η πρώτη με αριθμό 815/22.3.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος, κ. Στυλιανού Παπαθεμελή, προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την εγκατάσταση και λειτουργία χώρου υγειονομικής ταφής απορριμμάτων στη θέση Μαυροράχη του Δήμου Βερτίσκου Θεσσαλονίκης κλπ. διαγράφεται λόγω κωλύματος του ερωτώντος κυρίου συναδέλφου. 

Δεύτερη είναι η με αριθμό 800/15.3.99 επίκαιρη ερώτηση του Βουλευτή της Νέας Δημοκρατίας κ. Γεωργίου Τρυφωνίδη προς τον Υπουργό Μεταφορών και Επικοινωνιών, σχετικά με την αλλαγή του τρόπου χρέωσης της αστικής μονάδος από τον Οργανισμό Τηλεπικοινωνιών Ελλάδος. 

Η επίκαιρη ερώτηση του κ. Τρυφωνίδη έχει ως εξής: 

"Πρόσφατα η Κυβέρνηση προέβη σε αλλαγή του τρόπου χρέωσης της αστικής μονάδας, μετατρέποντάς την σε χρονοχρέωση, ανάλογα με το χρόνο ομιλίας του συνδρομητή, επιβαρύνοντας το τρίλεπτο από δώδεκα (12) σε δεκαοκτώ (18) δραχμές. 

Η νέα αυτή ρύθμιση επιβαρύνει υπέρμετρα το μέσο συνδρομητή και προφανώς επελέγη μεταξύ των άλλων λόγων για αύξηση των εσόδων του Οργανισμού. 

Ερωτάται ο κύριος Υπουργός: 

Αν η αύξηση αυτή ήταν επιβεβλημένη και αν δεν υπήρχαν άλλοι τρόποι βελτίωσης της οικονομικής θέσης του Οργανισμού, ώστε να υπάρχει αντίστοιχο αποτέλεσμα. 

Επίσης, ερωτάται ο κύριος Υπουργός πόση προβλέπεται να είναι η αύξηση των εσόδων του Οργανισμού Τηλεπικοινωνιών Ελλάδος από τη νέα αυτή χρονοχρέωση". 

Ο Υφυπουργός Μεταφορών και Επικοινωνιών κ. Νικόλαος Σαλαγιάννης έχει το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, ο αγαπητός συνάδελφος κ. Τρυφωνίδης έκανε την επίκαιρη ερώτησή του, με αφορμή την από 1.3.1999 νέα διαδικασία χρέωσης της τηλεφωνικής συνδιάλεξης. 

Πρέπει να πω κατ' αρχήν ότι ο νέος τρόπος, η νέα επιλογή δεν έγινε για να εισπράξει παραπάνω ποσά ο ΟΤΕ. 'Εγινε για τους εξής δυο λόγους: 

Ο πρώτος είναι για να εξορθολογίσει το σύστημα, γιατί η σμίκρυνση του χρόνου πτώσης της μονάδας χρέωσης σε συνδυασμό με την τιμή μονάδας, κάνει το σύστημα πολύ δικαιότερο για το χρήστη, για τον πολίτη. 

Ο δεύτερος λόγος είναι ότι έχουμε αναλάβει δεσμεύσεις απέναντι στην Ευρωπαϊκή 'Ενωση σχετικά με το χρόνο πλήρους απελευθέρωσης των τηλεπικοινωνιών στην Ελλάδα, δηλαδή μέχρι το τέλος του 2000. Σ' αυτήν τη διαδικασία υπάρχει η δέσμευση ότι θα εξισορροπηθούν τα τιμολόγια του ΟΤΕ. Η εξισορρόπηση αυτή αφορά τον εξορθολογισμό, που ανέφερα νωρίτερα. 

Τι συμβαίνει; Μέχρι τώρα η χρονοχρέωση ήταν ανά τρίλεπτο. Τώρα η χρονοχρέωση γίνεται ανά λεπτό. 'Ηταν δεκατέσσερις (13) δραχμές το τρίλεπτο, τώρα είναι έξι (6) δραχμές το λεπτό. Αυτό σημαίνει ότι για την αστική μονάδα -και αναφέρομαι στην αστική μονάδα, γιατί για την υπεραστική θα μιλήσω αργότερα- ακόμη και μισό λεπτό να είχες, πλήρωνες τρίλεπτο, άρα πλήρωνες δεκατέσσερις (13) δραχμές. Αν είχες τρία λεπτά και ένα δευτερόλεπτο, πλήρωνες δεύτερο τρίλεπτο, δηλαδή είκοσι έξι (26) δραχμές. 

Με τα τωρινά δεδομένα και με την ανά λεπτό χρέωση, σημαίνει ότι για ένα λεπτό πληρώνεις έξι (6) δραχμές, για δύο λεπτά δώδεκα (12) δραχμές, για τρία λεπτά δεκαοκτώ (18) δραχμές, αλλά για τρία λεπτά και ένα δευτερόλεπτο δεν πας στα τέσσερα, δεν πας στα έξι, δεν πας δηλαδή σε δεύτερη μονάδα. 

Αυτό σημαίνει ότι για τις αστικές κλήσεις και για το 70% των κλήσεων, που είναι κάτω από δύο λεπτά, ασφαλώς υπάρχει ελάφρυνση. Στις αστικές κλήσεις, που είναι πάνω από τρία λεπτά, δηλαδή, τέσσερα λεπτά και πάνω, υπάρχει ασφαλώς μία επιβάρυνση. 'Ομως συνολικά, ισοσταθμιστικά, υπάρχει μία μείωση της τιμής της αστικής μονάδας κατά 4,5%. 

Αν αναφερθούμε στην υπεραστική μονάδα, τότε τα πράγματα είναι σαφώς πολύ πιο ευνοϊκά. Στις υπεραστικές κλήσεις η μείωση είναι από 11% έως 60%, ανάλογα με την απόσταση της υπεραστικής κλήσης. Θα επαναλάβω ότι στις υπεραστικές κλήσεις σαφώς υπάρχει μείωση και μάλιστα πολύ μεγάλη, κατά μέσο όρο 12,5%. Στις αστικές κλήσεις υπάρχει μία μείωση ισοσταθμιστικά στο 4,5%. 

Θα επαναλάβω, κλείνοντας, ότι δεν έγινε ένα μέτρο εισπρακτικού χαρακτήρα. 'Εγινε ένα μέτρο εξορθολογισμού και εξισορρόπησης των τιμολογίων. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τρυφωνίδης έχει το λόγο. 

ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, κύριε Υπουργέ, έχει γραφτεί και δεν έχει διαψευστεί από τον ΟΤΕ, ότι με τη νέα αυτή ρύθμιση, η αύξηση των εσόδων του ΟΤΕ προβλέπεται να είναι γύρω στα εκατό δισεκατομμύρια το χρόνο. 

Απ' ό,τι άκουσαν και οι αγαπητοί συνάδελφοι δεν απαντήσατε, κύριε Υφυπουργέ, στο δεύτερο ερώτημα, αν προβλέπετε αύξηση των εσόδων και πόσο. Εσείς λέτε ότι θα έχετε μείωση των εσόδων στον ΟΤΕ με τη νέα ρύθμιση. 'Ηδη προβλέπεται για λόγους άλλους ότι το 1998 και το 1999 να υπάρχει μία υστέρηση εσόδων γύρω στα διακόσια δισεκατομμύρια (200.000.000.000) δραχμές στον ΟΤΕ και αυτή πάτε να καλύψετε με τη νέα αύξηση. 

Αυτά τα οποία είπατε ότι υπάρχει φτηνή σύνδεση και ότι υπάρχουν φτηνά τέλη, νομίζω ότι δεν ανταποκρίνονται στην πραγματικότητα. Θα σας αναφέρω σαν παράδειγμα τη σύνδεση με το ΙΝΤΕΡΝΕΤ όπου ο 'Ελληνας χρήστης πληρώνει πολύ ακριβότερα απ' όλην την Ευρώπη, τον Καναδά και την Ιαπωνία. Ο ΟΤΕ και η Κυβέρνησή σας εφαρμόζει μία πολιτική ακρίβειας που περιορίζει την πληροφόρηση. Καταλαβαίνετε ότι όταν ο νέος, όταν ο επιχειρηματίας, όταν ο επιστήμονας δεν έχει αυτή τη πρόσβαση στα διαδίκτυα, μειώνεται η γνώση η οποία είναι πηγή ανάπτυξης πλέον και σήμερα στον 21ο αιώνα που έρχεται. 

Καταλαβαίνετε, λοιπόν, ότι με αυτήν την πολιτική δυναμιτίζετε την ανάπτυξη της χώρας μας και ο ΟΤΕ αντί να υπηρετεί τον ελληνικό λαό, παρουσιάζεται ουσιαστικά να τον καταδυναστεύει. 

Πιστεύουμε ότι η αναπροσαρμογή των τελών του ΟΤΕ έγινε οπωσδήποτε για να αυξηθούν τα έσοδα. Τώρα αυτά που λέτε ότι θα επέλθει μείωση, είναι λογιστικά τρικ και μου θυμίζουν κατά κάποιο τρόπο την ονομαστική σύγκλιση που επιδιώκει η Κυβέρνηση στην οικονομία. 'Αλλο ονομαστική και άλλο η πραγματική σύγκλιση. 

Θα ήθελα παρεμπιπτόντως να σας αναφέρω ότι υπάρχει μία κακοδαιμονία στον ΟΤΕ που βασικά οφείλεται στη διοίκησή του. Ρίχνουν, λοιπόν, την αιτία στην κακοδιοίκηση του ΟΤΕ. Θα σας αναφέρω ένα παράδειγμα κακοδιοίκησης. Η τιμή στο Χρηματιστήριο... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, θα ήθελα την επιείκειά σας, μια που μου αλλάξατε και τη σειρά... 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν έχετε δίκιο. Τι θα πει αλλάξαμε τη σειρά; Με απόφαση του Σώματος δόθηκαν κάποιες προτεραιότητες. 

ΓΕΩΡΓΙΟΣ ΤΡΥΦΩΝΙΔΗΣ: Θα είμαι σύντομος. Θέλω να πω ότι η πραγματική αξία... 

ΠΡΟΕΔΡΕΥΩΝ (Παναγιώτης Ν. Κρητικός): Δεν σημαίνει ότι σας αποζημιώνει κανείς, επειδή άλλαξε η σειρά. Σας παρακαλώ. 

ΓΕΩΡΓΙΟΣ ΤΡΥΦΩΝΙΔΗΣ: Η πραγματική αξία του ΟΤΕ είναι γύρω στα επτά τρισεκατομμύρια (7.000.000.000.000) δραχμές και η χρημαστηριακή τιμή του σήμερα είναι γύρω στα 3,5 τρισεκατομμύρια. Αυτό σημαίνει ότι το ελληνικό δημόσιο σαν βασικός μέτοχος, αλλά και οι άλλοι επενδυτές χάνουν σήμερα από την πολιτική γύρω στα 3,5 τρισεκατομμύρια που είναι πάρα πολύ μεγάλη ζημιά για το ελληνικό δημόσιο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΓΕΩΡΓΙΟΣ ΤΡΥΦΩΝΙΔΗΣ: Τι να πούμε; Εντάξει. 

(Στο σημείο αυτό ο Βουλευτής κ. Γεώργιος Τρυφωνίδης καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Ν. Κρητικός): Τι να πείτε; Δεν ξέρετε το χρόνο σας, κύριε συνάδελφε; Παρακαλώ. Γνωρίζετε ότι ο χρόνος σας είναι δύο λεπτά. 

ΓΕΩΡΓΙΟΣ ΤΡΥΦΩΝΙΔΗΣ: Είναι περιορισμένος, αλλά το θέμα είναι σοβαρό, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Μέσα στα πλαίσια αυτού του χρόνου θα περιορίσετε και το λόγο σας. Δεν είναι απεριόριστος ο χρόνος. 

ΓΕΩΡΓΙΟΣ ΤΡΥΦΩΝΙΔΗΣ: Οι άλλοι πήραν μισό λεπτό και παραπάνω. 

ΠΡΟΕΔΡΕΥΩΝ (Παναγιώτης Ν. Κρητικός): 'Εδωσα παραπάνω από ό,τι έδωσα στους άλλους. Δεν το είδατε; 

ΓΕΩΡΓΙΟΣ ΤΡΥΦΩΝΙΔΗΣ: Δώσατε παραπάνω. Τέλος πάντων. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υφυπουργέ. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, να αναφερθώ λίγο στο τελευταίο που είπε ο κ. Τρυφωνίδης... 

ΠΡΟΕΔΡΕΥΩΝ (Παναγιώτης Ν. Κρητικός): Διαμαρτυρηθήκατε, κύριε συνάδελφε, για υπερχρέωση των συνδρομητών του ΟΤΕ και εσείς υπερχρεώσατε το Προεδρείο στο πολλαπλάσιο. 

Συνεχίστε, κύριε Υφυπουργέ. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Να πω λοιπόν, ότι το γεγονός ότι ο κ. Τρυφωνίδης αναγνωρίζει, ότι η σημερινή αξία του ΟΤΕ στο Χρηματιστήριο είναι 3,5 τρισεκατομμύρια όταν μόλις το 1993 τον αποτιμούσε ο κ. Μάνος σε τριακόσια δισεκατομμύρια (300.000.000.000) για να τον πουλήσει συνολικά, αυτό δείχνει ότι κάναμε ένα πολύ μεγάλο δρόμο από τότε μέχρι σήμερα. Είναι και αυτό μία αναγνώριση. 

Επιπρόσθετα να πω ότι ο ΟΤΕ είναι ένα εθνικό κεφάλαιο και νομίζω ότι σε σχέση με αυτόν η κριτική μας πρέπει να έχει ένα μέτρο. Δεν θα πω, λοιπόν, ότι ο ΟΤΕ είναι ένας χώρος όπου όλα είναι ιδανικά, όμως είναι ένας χώρος όπου πραγματικά γίνεται πάρα πολύ σοβαρή δουλειά. Θα έλεγα ότι αφορά αυτό όχι μόνο τον ΟΤΕ αυτό καθ' εαυτόν, αλλά αφορά μία προσπάθεια που κάνει η χώρα για την παρουσία της στα Βαλκάνια και στην νοτιοανατολική Ευρώπη. 

Θέλω να πω, επίσης, ότι μπορεί ο ΟΤΕ να προβλέπει έσοδα στον προϋπολογισμό του, τα έσοδα αυτά όμως δεν αφορούν την αύξηση στα τέλη, αλλά αφορούν τις νέες υπηρεσίες, τη διεύρυνση των υπηρεσιών, που μέχρι τώρα παρέχει και την ποιότητα των υπηρεσιών. 

Αυτό δίνει στον ΟΤΕ τη δυνατότητα να εκτιμά ότι θα έχει καλύτερη διείσδυση, πιο πολλές υπηρεσίες και επομένως θα έχει αυξημένα έσοδα. Θα πρέπει να επαναλάβω ότι η τιμή της συνδιάλεξης μέσω του ΟΤΕ, μεσοσταθμικά θα μειωθεί και δεν θα αυξηθεί. Ακόμη θα πρέπει να επαναλάβω ότι η υπεραστική τηλεφωνία που αφορά κυρίως την περιφέρεια της χώρας, θα είναι μειωμένη κατά 11,5% με 12%. 

ΠΡΟΕΔΡΕΥΩΝ (Παναγιώτης Ν. Κρητικός): Ακολουθεί η τρίτη με αριθμό 819/22.3.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Μεταφορών και Επικοινωνιών, σχετικά με τις προσλήψεις προσωπικού στην "COSMOTE" κλπ. 

Η επίκαιρη ερώτηση του κυρίου συναδέλφου έχει ως εξής: 

"Η προκήρυξη προσλήψεων για κάλυψη τριακοσίων σαράντα τεσσάρων θέσεων της "COSMOTE", μέσω διαδικασιών του ΑΣΕΠ, πλήττει το δικαίωμα των πολιτών για ίση πρόσβαση στην εργασία. Αποτελεί βάναυση πρόκληση για τους άνεργους, γιατί επιχειρεί να νομιμοποιήσει αυτούς που ήδη έχει προσλάβει παράνομα από το 1997 σαν "δανεικούς" από άλλες εταιρείες - TTS (Θυγατρική της "TELENOR", συνεταίρου του ΟΤΕ), 01 πληροφορική, "ΙΝΤΡΑΚΟΜ", "ΑΝΤΕΝΝΑ", "ΚΑΡΑΚΙΤΣΟΣ", καταστρατηγώντας το ν. 2527/97. 

Η προκήρυξη απαιτεί, για τις διακόσιες πενήντα τρεις από τις τριακόσιες σαράντα τέσσερις θέσεις προσόντα και προϋπηρεσία που τα πληρούν σχεδόν μόνο όσοι ήδη έχουν προσληφθεί στην "COSMOTE" με ρουσφετολογικό τρόπο, εξυπηρετώντας αιτήματα κομματικών στελεχών και "φίλων". 

Επιπλέον, ανατρέπει τις συλλογικές συμβάσεις εργασίας, τις εργασιακές σχέσεις τα δικαιώματα και τις κατακτήσεις των εργαζομένων στον ΟΤΕ -του οποίου είναι θυγατρική- αφού επιβάλει υπογραφή ατομικής σύμβασης εργασίας για τις αποδοχές, τη διάρκεια, τους όρους εργασίας των προσλαμβανομένων. 

Ερωτάται ο κύριος Υπουργός, αν θα ακυρώσει τη συγκεκριμένη προκήρυξη για προσληψεις στην "COSMOTE" και θα πάρει μέτρα, ώστε για την πρόσληψη του αναγκαίου προσωπικού στη "COSMOTE" να υπάρχει αξιοκρατία και διαφάνεια και να εξασφαλίζεται το δικαίωμα των πολιτών για ίση πρόσβαση στην εργασία". 

Ο Υφυπουργός Μεταφορών και Επικοινωνιών κ. Σαλαγιάννης έχει το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, ο συνάδελφος κ. Αγγουράκης αναφέρεται στη διαδικασία που είναι τώρα σε εξέλιξη για την πρόσληψη τριακοσίων σαράντα τεσσάρων θέσεων προσωπικού στην "COSMOTE". 

Πρέπει να αναφέρω ότι η "COSMOTE", είναι μια εταιρεία που δουλεύει μέσα στο σύστημα ενός άγριου ανταγωνισμού, ανάμεσα στην "PANAFON" και "TELESTET" σε ένα πλήρως απελευθερωμένο πεδίο, όπου η παρουσία της, η καθημερινή της δράση, η διείσδυσή της, η κερδοφορία της έχει να κάνει με τη δυνατότητά της να ανταπεξέρχεται, να έχει εξειδικευμένο προσωπικό, να έχει προσωπικό εκεί που το χρειάζεται και όταν το χρειάζεται. 

Πρέπει να πούμε επίσης ότι η "COSMOTE" μέχρι σήμερα είναι εντελώς αδύναμη στον τομέα αυτό. Πράγματι δεν έχει κανέναν υπάλληλο σήμερα η "COSMOTE". Εργάζεται με δανεικούς υπαλλήλους. Αυτή είναι μια πραγματικότητα και είναι πολύ σκληρή για την "COSMOTE". 

Η "COSMOTE" είναι μια θυγατρική εταιρεία του ΟΤΕ και επομένως, μας αφορά άμεσα. 'Ολες οι εταιρείες που δουλεύουν στο χώρο αυτό μας αφορούν, αλλά κυρίως η "COSMOTE". 

Η νέα προκήρυξη υπακούει πλήρως στο ν. 2190 και κυρίως στο άρθρο 18, στο οποίο η παράμετρος που λέει σπουδές, αξιολογείται πλήρως και βέβαια σε καμιά στιγμή της όλης διαδικασίας δεν παρεμβαίνει ο υποκειμενικός παράγων, άρα, σε καμιά στιγμή της διαδικασίας δεν υπάρχει παρεμβολή για να πει κάποιος ότι παίρνει κάποιον, επειδή του αρέσει ή δεν του αρέσει ή επειδή είναι δικός του ή δεν είναι δικός του. 

Είναι αλήθεια ότι για τις διακόσιες πενήντα τρεις θέσεις από τις τριακόσιες σαράντα τέσσερις υπάρχει πρόβλεψη να υπάρχει τουλάχιστον μια προϋπηρεσία ενός έτους. Είναι απολύτως απαραίτητο. 

Νομίζουμε ότι μπορεί μια υπηρεσία να λειτουργήσει με τέτοιο ανταγωνισμό, όταν πάρει όλο το προσωπικό της απαρχής, χωρίς καμιά εμπειρία; Παίρνει λοιπόν ανθρώπους που έχουν μια στοιχειώδη εμπειρία. Στην ίδια όμως διαδικασία υπάρχουν άλλες ενενήντα θέσεις ενός προσωπικού που δεν χρειάζεται να έχει την εμπειρία του ενός έτους και επομένως, αυτές μπορούν να καταληφθούν από ανθρώπους που δεν έχουν την προηγούμενη εμπειρία. 

Θέλω να πω επίσης, ότι η όλη διαδικασία της πρόσληψης υπακούει στις διαδικασίες που βάζει το ΑΣΕΠ και η προκήρυξη των θέσεων. 

Δεν υπάρχει, λοιπόν, κανενός είδους παρανομία και κανενός είδους παρατυπία. 

Σε ό,τι αφορά τώρα το θέμα που τίθεται σε σχέση με τις συνθήκες εργασίας, με τους όρους και με τις αμοιβές, είναι γεγονός ότι η "COSMOTE" δεν έχει ακόμη εγκεκριμένο τον κανονισμό εργασίας του προσωπικού της και λειτουργεί με βάση τις συμβάσεις και αυτά που προβλέπει η προκήρυξη. Δεν υπάρχει, λοιπόν, θέμα καταστρατήγησης, ούτε καταπάτησης δικαιωμάτων. Αυτή είναι η πραγματικότητα σε ό,τι αφορά τις προσλήψεις στην "COSMOTE". 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε. 

Λυπάμαι που θα το πω, αλλά δυστυχώς ο κύριος Υπουργός με την τοποθέτησή του, δεν έκανε τίποτε άλλο απ' ό,τι να επιβεβαιώσει, ακριβώς αυτό που καταγγείλαμε με την ερώτησή μας. 

Κύριε Υπουργέ, σας παρακαλώ ρίξτε μια ματιά στο κείμενο της προκήρυξης που δημοσιεύθηκε στις εφημερίδες. Βεβαίως, η διαδικασία της πρόσληψης θα γίνει μέσω του ΑΣΕΠ. Δεν είναι εκεί το πρόβλημα. Αυτό που λέγαμε στην ερώτησή μας, είναι ότι η προκήρυξη έγινε με τέτοιο τρόπο, ώστε να φωτογραφίζει συγκεκριμένα τις διακόσιες πενήντα τρεις από τις τρακόσιες σαράντα τέσσερις θέσεις συνολικά. Δηλαδή, διακόσιοι πενήντα τρεις ήδη είναι υπάλληλοι της "COSMOTE". 

Προκηρύσσεται ένας διαγωνισμός για τριακόσιες σαράντα τέσσερις θέσεις. Η προϋπηρεσία και τα προσόντα που ζητούνται για τις διακόσιες πενήντα τρεις, σκανδαλωδώς θα έλεγα, φωτογραφίζουν μια συγκεκριμένη κατάσταση. 

Τουλάχιστον απ' ό,τι εγώ μπορώ να καταλάβω, είναι σαν να λέμε, ότι ο ΟΤΕ θέλει να προσλάβει οδηγούς και κάνει ένα διαγωνισμό που λέει: Θέλουμε οδηγούς αυτοκινήτων, οι οποίοι να μπορούν να οδηγούν γαλάζια αυτοκίνητα, μάρκας τάδε, με το τιμόνι εκεί, το πεντάλ δεν ξέρω 'γω που και το χειρόφρενο στη δεξιά μεριά. Τέτοια είναι η προκήρυξη, κύριε Υπουργέ, και σ'αυτό δεν μπορεί να υπάρξει δικαιολογία. 

Εμείς, όπως ξέρετε υποστηρίξαμε και υποστηρίζουμε με νύχια και με δόντια την "COSMOTE". Θεωρούμε, ότι εδώ θα έπρεπε η Κυβέρνηση να επενδύσει, αυτή θα έπρεπε να είναι το μέλλον της κινητής τηλεφωνίας κ.λπ., αλλά όχι έτσι. Δεν μπορεί να γίνει αυτό το πράγμα, κύριε Υπουργέ. Δεν υπάρχει καμία δικαιολογία γι' αυτό. Ούτε ισχύει αυτό που είπατε, ότι πρέπει να έχουν εμπειρία. 

Διότι σας πληροφορώ, ότι η μεγάλη πλειοψηφία αυτών των διακοσίων πενήντα τριών θέσεων, αφορά προσωπικό το οποίο, όπως λέει, πρέπει να γνωρίζει χειρισμό, πακέτα προγραμμάτων, όπως είναι το Τίβολι που είναι έτοιμα προγράμματα. Και μάλιστα, τέτοια προγράμματα που έχουν μόνο στην "COSMOTE". Αυτοί οι άνθρωποι θέλετε εσείς να είναι απόφοιτοι των ΑΕΙ κλπ.; Νομίζω ότι πρέπει να το ψάξετε, κερδισμένος θα βγείτε. 

'Οσον αφορά τις εργασιακές σχέσεις, προβλέπει ο διαγωνισμός να υπάρχει σύμβαση, που εκτός των άλλων θα είναι ενός έτους, αλλά η πρόσληψη θα γίνεται εφόσον διαπιστωθεί η αφοσίωση στην εργασία και η ικανότητα επικοινωνίας -προσέξτε, μετά από ένα χρόνο- του εργαζόμενου με τους προϊστάμενούς του. Αν αυτό δεν είναι καταστρατήγηση εργασιακών σχέσεων, τι είναι; Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Δεν έχω να προσθέσω τίποτα, κύριε Πρόεδρε. Θέλω να επαναλάβω, ότι η "COSMOTE" έχει ανάγκη να λειτουργήσει και να λειτουργήσει ανταγωνιστικά. Είναι αλήθεια ότι όλη αυτή η διαδικασία την έχει βγάλει έξω από ένα μεγάλο μέρος του παιχνιδιού και αυτό αφορά κυρίως την αδυναμία της στελέχωσής της. 

Θεωρώ, λοιπόν, ότι το να ζητάει προσωπικό που να έχει τη στοιχειώδη εκπαίδευση και εμπειρία, σε θέματα που έχει ανάγκη η "COSMOTE", είναι λογικό να το κάνει. Τώρα, αν πολλά από τα στελέχη που έχει εκεί, μπορούν πάλι να πάνε σε θέσεις που θα καλύψουν μέσα από τη διαδικασία, δεν το θεωρώ αρνητικό. Δεν πιστεύω, όμως, ότι είναι τα πράγματα τόσο πολύ φωτογραφικά, όσο τα λέει ο κ. Αγγουράκης. 

Θεωρώ πάντως, ότι ένα μέρος του προσωπικού που δουλεύει τώρα εκεί, είναι ικανό και έχει μάθει, γιατί να απολυθεί εφόσον έχει τα προσόντα; Εάν υπάρχουν άλλοι που έχουν τα ίδια προσόντα, θα αξιολογηθούν τα προσόντα τους, η βαθμολογία τους και η εμπειρία τους κατά πως λέει ο νόμος. 

ΧΑΡΑΛΑΜΠΟΣ ΑΓΓΟΥΡΑΚΗΣ: Μη βάζετε ΑΣΕΠ, αν το θέλετε έτσι. 

ΠΡΟΕΔΡΕΥΩΝ (Παναγιώτης Ν. Κρητικός): Θα συζητηθεί η τέταρτη με αριθμό 820/22-3-99 επίκαιρη ερώτηση του Βουλευτή του Συνασπισμού της Αριστεράς και της Προόδου, κ. Σπυρίδωνος Δανέλλη προς τους Υπουργούς Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, σχετικά με την απομάκρυνση των τσιγγάνων από τον καταυλισμό Νέας Αλικαρνασσού Ηρακλείου κ.λπ. 

Η επίκαιρη ερώτηση έχει ως εξής: 

"Πρόσφατα επεδόθησαν πρωτόκολλα διοικητικής αποβολής στους τσιγγάνους που κατοικούν στον καταυλισμό της Νέας Αλικαρνασσού με πρωτοβουλία της δημοτικής αρχής που ενεργοποίησε παλαιότερη δημοτική απόφαση (329/17.12.1997) χωρίς να έχει ληφθεί μέριμνα μετεγκατάστασής τους σε άλλο πρόσφορο χώρο. 

Με δεδομένα ότι: 

Α. Η πλειοψηφία των σημερινών κατοίκων του καταυλισμού (500 περίπου και ανάμεσά τους 130 παιδιά) εγκαταστάθηκε εκεί το έτος 1985 κατόπιν απόφασης της τότε Νομάρχη Ηρακλείου. 

Β. Παρά την αρνητική στάση μέρους της τοπικής κοινωνίας και την αδιαφορία της πολιτείας για τους ίδιους και τις συνθήκες διαβίωσής τους, οι τσιγγάνοι κατάφεραν να γίνουν αποδεκτοί από την ευρύτερη ηρακλειώτικη κοινωνία και να ριζώσουν εκεί επί δεκαετίες. 

Γ. Παλαιότερες προσπάθειες της Νομαρχίας Ηρακλείου για να εξευρεθεί χώρος μετεγκατάστασης του καταυλισμού απέβησαν άκαρπες. 

Δ. Πρόσφατα εκποιήθηκε σε ιδιώτες ο περιβάλλων τον καταυλισμό χώρος, ιδιοκτησία Δημόσιας Τράπεζας, με στόχο τη χωροθέτηση βιοτεχνικού πάρκου και την ανέγερση εμπορικού κέντρου. 

Ερωτώνται οι κύριοι Υπουργοί: 

1. Πως αντιμετωπίζει το Υπουργείο Εσωτερικών το πρόβλημα του νομιμοφανούς ίσως αλλά και πολλαπλά επικίνδυνου και αντικοινωνικού διωγμού των τσιγγάνων από τον υφιστάμενο καταυλισμό, χωρίς να προηγηθεί η εξεύρεση χώρου μετεγκατάστασης; 

2. Πώς σχεδιάζει να παρέμβει, ώστε να εξευρεθεί λύση κοινωνικά και ανθρωπιστικά αποδεκτή για τον καταυλισμό; 

3. Διερευνάται και πώς από τις αρμόδιες υπηρεσίες της ελληνκής πολιτείας η δυνατότητα μετεγκατάστασης του τσιγγάνικου καταυλισμού στο εγκαταλελειμμένο στρατόπεδο στην περιοχή Καρτερού ή σε άλλη πιθανή και πρόσφορη θέση;". 

Ο Υφυπουργός Εσωτερικών, Δημόσιας Διοίκησης και Αποκέντρωσης έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, εδώ έχουμε μία διαμετρικά αντίθετη συμπεριφορά δύο αυτοδιοικητικών φορέων του Νομού Ηρακλείου. Απο τη μια πλευρά είναι ο Δήμος Νέας Αλικαρνασσού ο οποίος επιδιώκει με κάθε τρόπο την απομάκρυνση των τσιγγάνων από την περιοχή. Και από την άλλη πλευρά υπάρχει η Νομαρχιακή Αυτοδιοίκηση του Ηρακλείου, η οποία κινείται με ένα ιδιαίτερο ανθρωπιστικό ενδιαφέρον, προσπαθώντας να αντιμετωπίσει το πρόβλημα αυτό. 

'Ετσι λοιπόν η Νομαρχιακή Αυτοδιοίκηση φρόντισε να λειτουργήσει -και λειτουργεί φέτος για πέμπτη χρονιά- με επιτυχία το σχολείο των τσιγγανοπαίδων, το οποίο λειτουργεί ως παράρτημα του 39ου Δημοτικού Σχολείου. 

Η Διεύθυνση Υγείας της Νομαρχιακής Αυτοδιοίκησης πραγματοποιεί συχνές επισκέψεις στους καταυλισμούς και ταυτόχρονα οι καταυλισμοί αυτοί με μηχανήματα της Νομαρχιακής Αυτοδιοίκησης υφίστανται τον απαιτούμενο καθαρισμό. Η Νομαρχιακή Αυτοδιοίκηση έχει αναλάβει και πραγματοποιεί συστηματικό εμβολιασμό με όλα τα υποχρεωτικά εμβόλια και μάλιστα το αρμοδιο συνεργείο μεταφέρεται στον καταυλισμό προκειμένου να πραγματοποιήσει τους εμβολιασμούς. 

Για το θέμα της μετεγκατάστασης των τσιγγάνων σε κατάλληλο χώρο. 'Εχει συγκροτηθεί από το 1995 με απόφαση του νομάρχη μία ειδική επιτροπή, η οποία εξέτασε πάρα πολλές περιπτώσεις. 'Ολες οι περιπτώσεις που προτάθηκαν στο Δήμο Αλικαρνασσού ή σε άλλες περιοχές εκεί του Ηρακλείου, απορρίφθησαν από όλους. Κανένας δεν τους θέλει. 

Τελευταία είχε καταλήξει σε μία οριστική πρόταση να χρησιμοποιηθεί το Στρατόπεδο Καρτερού και εκεί είχαμε μία κατηγορηματική πάλι άρνηση από το Δήμο Νέας Αλικαρνασσού και τους φορείς της περιοχής. 

Η Νομαρχιακή Αυτοδιοίκηση συνεχίζει τις προσπάθειες για να επιλυθεί το πρόβλημα αυτό, παρά τις δυσχέρειες που συναντά από τις αντιδράσεις των κατοίκων. 

Το Υπουργείο Εσωτερικών έχει ζητήσει από το Γενικό Γραμματέα της Περιφέρειας Κρήτης να είναι σε μία διαρκή επικοινωνία με το Δήμο Νέας Αλικαρνασσού, έτσι ώστε πραγματικά να αντιμετωπισθεί το πρόβλημα. 

Δυστυχώς, όσο και αν εσείς δεν το κατονομάζετε ή το λέτε με έναν ήπιο τρόπο, εδώ έχουμε να κάνουμε με ένα φαινόμενο κοινωνικού ρατσισμού για το οποίο θα πρέπει να καταβάλλουμε συντονισμένες προσπάθειες, έτσι ώστε να αντιμετωπισθεί και να αντιμετωπισθεί επιτυχώς. 

Θα ήθελα με την ευκαιρία να θέσω υπόψη σας ότι το Υπουργείο Εσωτερικών σε συνεργασία με την ΚΕΔΚΕ έχει ένα δικό του πρόβλημα, για την αποκατάσταση των τσιγγάνων σε κάποιες περιοχές της χώρας. 

Νομίζω λοιπόν ότι, επειδή το ζήτημα είναι σοβαρό, θα πρέπει να συνεργασθούμε με τους φορείς της περιοχής, να δώσουμε τις όποιες πιστώσεις απαιτούνται ή ένα μέρος από αυτές, προκειμένου να πάψει το φαινόμενο αυτό να υφίσταται. Ευχαριστώ, κύριε Πρόεδρε. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

ΠΡΟΕΔΡΕΥΩΝ (Λουκάς Αποστολίδης): Ο κ. Δανέλλης έχει το λόγο. 

ΣΠΥΡΙΔΩΝ ΔΑΝΕΛΛΗΣ: Κύριε Πρόεδρε, όντως ισχύει, και είναι γνωστό αγαπητέ κύριε Υπουργέ, ότι οι κάτοικοι του Δήμου Νέας Αλικαρνασσού έχουν να αντιμετωπίσουν καθημερινά προβλήματα υποβάθμισης της ποιότητας της ζωής τους, μιας και ο δήμος τους οριοθετείται από το λιμάνι του Ηρακλείου, από το αεροδρόμιο του Ηρακλείου και από τη βιομηχανική περιοχή του Ηρακλείου. 

Παράλληλα με τα προβλήματα, τα οποία όντως είναι μεγάλα που αντιμετωπίζουν από αυτούς τους λόγους, αντιμετωπίζουν και το πρόβλημα της ύπαρξης του καταυλισμού των τσιγγάνων, που είναι στα διοικητικά όρια της περιοχής τους, ως πηγή προβλημάτων, μιας και ο καταυλισμός όντως λειτουργεί μέχρι σήμερα εδώ και δεκαπέντε χρόνια σε απαράδεκτες συνθήκες, μακριά από τις αξίες του πολιτισμού μας, και της ποιότητας που θα έπρεπε να εξασφαλίζουν για τη ζωή των Ελλήνων πολιτών σήμερα. Δεν υπάρχει φως, δεν υπάρχει νερό, δεν υπάρχει αποχέτευση, δεν υπάρχουν στοιχειώδεις υποδομές ή λειτουργίες ενός οικισμού πεντακοσίων περίπου ανθρώπων. 

Δεν έχει αντιληφθεί ο Δήμος Νέας Αλικαρνασσού ότι μπορεί να αξιοποιήσει και προγράμματα κοινοτικά, αλλά και δικές σας πρωτοβουλίες, ώστε να εξασφαλίσει ανθρώπινες συνθήκες ζωής και για τους πεντακόσιους αυτούς ανθρώπους, αλλά και για την ευρύτερη περιοχή μέσα στην οποία λειτουργεί αυτός ο καταυλισμός. 

Δεν θα αναφερθώ στο ιστορικό στο οποίο αναφερθήκατε και εσείς, που όντως η Νομαρχιακή Αυτοδιοίκηση έχει προσπαθήσει να βελτιώσει στοιχειωδώς τη ζωή αυτών των ανθρώπων. 

Οι ίδιοι οι τσιγγάνοι με τον σύλλογό τους η "ΕΛΠΙΔΑ", που έχει επιτελέσει και ένα αξιόλογο έργο τον τελευταίο ενάμισι χρόνο που υπάρχει, προτίθεται να ασχοληθεί ουσιαστικά για τη βελτίωση των συνθηκών οι οποίες επικρατούν στον καταυλισμό, αρκεί να τους επιτραπεί αυτό, όπως επίσης οι ίδιοι οι τσιγγάνοι δεν διαφωνούν στο να μετακινηθούν σε έναν άλλο χώρο που θα τους υποδειχθεί, αρκεί αυτός ο χώρος να πληροί τις στοιχειώδεις συνθήκες που να μπορούν οι ίδιοι να επιβιώσουν, δηλαδή, μέσα σε αποστάσεις τέτοιες που να είναι ικανοί να τις ξεπερνούν ώστε να μπορούν να ασκήσουν και τα βιοποριστικά τους καθήκοντα. 

Κλείνοντας θέλω να πω ότι το σημερινό πρόβλημα το οποίο αντιμετωπίζουν, δηλαδή, τα πρωτόκολλα διοικητικής αποβολής τους -μέσα σε λίγες μέρες αμέσως μετά το Πάσχα πρέπει να φύγουν- δημιουργεί ένα ζήτημα μείζον ηθικό, πολιτικό, κοινωνικό, μιας και οι άνθρωποι αυτοί δεν μπορούν να πεταχθούν στο δρόμο μη ξέροντας πού θα πάνε και πού θα οδηγηθούν και νομίζω ότι είναι και ένα θέμα, όπως είπατε και εσείς, στοιχειώδους κάλυψης ανθρώπινων δικαιωμάτων. Και ο Δήμος Αλικαρνασσού θα πρέπει να δει ξανά το θέμα υπό άλλη οπτική γωνία, αλλά νομίζω και η πολιτεία θα πρέπει να φροντίσει για την άμεση εξεύρεση ενός χώρου αν πρέπει να μετακινηθούν από αυτόν, που να καλύπτει στοιχειωδώς και τους ίδιους και την τοπική κοινωνία, η οποία θα τους υποδεχθεί. 

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Εσωτερικών, Δημόσιας Διοίκησης και Αποκέντρωσης κ. Φλωρίδης έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θέλω μόνο να προσθέσω ότι την ερχόμενη Παρασκευή θα βρισκόμαστε στο Ηράκλειο για άλλα ζητήματα που αφορούν το πρόγραμμα "ΙΩΑΝΝΗΣ ΚΑΠΟΔΙΣΤΡΙΑΣ". 'Ομως είναι η ευκαιρία να καλέσουμε μία σύσκεψη εκεί για να δούμε το ζήτημα, να τους γνωστοποιήσουμε ότι υπάρχει το πρόγραμμα του Υπουργείου Εσωτερικών και της ΚΕΔΚΕ, το οποίο μπορεί να το συνδράμει οικονομικά και βεβαίως να προχωρήσουμε σε μία πρόταση για την οριστική επίλυση του ζητήματος για να πάψει να υφίσταται. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η με αριθμό 23/14.1.99 επερώτηση των Βουλευτών της Νέας Δημοκρατίας κυρίων Ε. Μπασιάκου, Α. Κονταξή, Γ. Καρασμάνη, Σ. Παπαδόπουλου, Π. Φουντουκίδου, Ν. Κατσαρού, Η. Βεζδρεβάνη, Θ. Λεονταρίδη, Σ. Τσιτουρίδη, Σ. Δήμα, Θ. Πασσαλίδη και Μπηρόλ Ακήφογλου, προς τον Υπουργό Γεωργίας, σχετικά με την αγροτική πολιτική της Κυβέρνησης. 

Πριν δώσω το λόγο στον κ. Μπασιάκο, θα ήθελα να ανακοινώσω στο Σώμα ότι από μέρους της Νέας Δημοκρατίας ορίζεται ως Κοινοβουλευτικός Εκπρόσωπος ο κ. Σ. Τσιτουρίδης, από το ΚΚΕ ο κ. Ε. Μπούτας, από το Συνασπισμό της Αριστεράς και της Προόδου ο κ. Ε. Αποστόλου και από το ΔΗ.Κ.ΚΙ. ο κ. Γ. Ρόκος. 

Επίσης, οι συνάδελφοι κύριοι Δ. Σαρρής, Κ. Στεφανής και Κ. Σημαιοφορίδης ζητούν ολιγοήμερη άδεια απουσίας τους στο εξωτερικό. 

Εγκρίνει η Βουλή; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Η Βουλή ενέκρινε. 

Το λόγο έχει ο συνάδελφος κύριος Ε. Μπασιάκος. 

ΕΥΑΓΓΕΛΟΣ ΜΠΑΣΙΑΚΟΣ: Κύριοι συνάδελφοι, η Νέα Δημοκρατία φέρνει σήμερα στη Βουλή για συζήτηση ένα πάρα πολύ σοβαρό πρόβλημα, που τείνει να εξελιχθεί σε μείζον εθνικό. Και είναι το αγροτικό πρόβλημα, η κρίση ευρύτερα του αγροτικού τομέα. Τέτοια κρίση δεν έχει αντιμετωπίσει ποτέ ο τομέας. Η Κυβέρνηση φέρει τεράστια ευθύνη για την κατάσταση στην οποία έχει οδηγηθεί σήμερα ο αγροτικός τομέας, δεν λαμβάνει απολύτως κανένα ουσιαστικό μέτρο στήριξης του αγροτικού τομέα, την ίδια στιγμή που αποτυγχάνει κάθε φορά που εμφανίζεται στις Βρυξέλλες, κάθε φορά που συζητάει με κοινοτικά όργανα, στην προώθηση, στήριξη των δίκαιων αγροτικών εθνικών αξιώσεων. 

Ποια είναι τα μεγέθη που χαρακτηρίζουν την ελληνική γεωργία; 'Εχουμε μικρό και πολυτεμαχισμένο κλήρο, έχουμε γηρασμένο αγροτικό πληθυσμό, δεν υπάρχουν δυνατότητες και κίνητρα για την είσοδο νέων αγροτών και νέων κτηνοτρόφων στην αγροτική δραστηριότητα και γενικότερα έχουμε χαμηλή ανταγωνιστικότητα και χαμηλή παραγωγικότητα του τομέα. Σύμφωνα με τα τελευταία στοιχεία της "EUROSTAT" παρατηρείται σημαντική μείωση του αγροτικού εισοδήματος τα τελευταία χρόνια. Ενδεικτικά σας αναφέρω ότι το 1996 είχαμε μείωση του αγροτικού εισοδήματος κατά 2,5%, το 1997 είχαμε μείωση κατά 2,6% και το 1998, τον περασμένο χρόνο, είχαμε μείωση του αγροτικού εισοδήματος κατά 3,7%. Συνολικά τα τελευταία τρία χρόνια μειώθηκε το αγροτικό εισόδημα κατά ποσοστό τουλάχιστον 9%. Και αυτές οι ενδείξεις, αυτά τα στοιχεία φαίνεται ότι δεν ευαισθητοποιούν την Κυβέρνηση να λάβει έστω και ένα ουσιαστικό μέτρο στήριξης του τομέα. Την ίδια στιγμή έχουμε σημαντική μείωση του αγροτικού πληθυσμού που συρρικνώνεται κατά σαράντα χιλιάδες περίπου αγρότες κάθε χρόνο, χωρίς όμως η Κυβέρνηση να παρέχει οποιαδήποτε εναλλακτική λύση απασχόλησης στους αγρότες, που απογοητευμένοι πλέον εγκαταλείπουν τα χωριά τους, μετεγκαθίστανται στα αστικά κέντρα, χωρίς καμια ελπίδα να εξεύρουν κάποια άλλη απασχόληση. Και το τελικό αποτέλεσμα είναι ότι επιδεινώνεται το πρόβλημα της ανεργίας. 

Ο ίδιος ο Πρωθυπουργός, έχει δηλώσει κατά τρόπο πρωτόγνωρο, πρωτοφανή για Πρωθυπουργό, για ηγέτη, αν θέλετε, ή και για πολιτικό ακόμα, ότι ο αγροτικός τομέας στη χώρα μας δεν έχει μέλλον και ότι θα πρέπει οι αγρότες να το πάρουν απόφαση και να αλλάξουν επάγγελμα, χωρίς όμως να λαμβάνει οποιοδήποτε μέτρο για να έχουν τύχη αυτοί οι άνθρωποι, οι οποίοι θα εγκαταλείψουν, όπως πράγματι συμβαίνει, την αγροτική τους εκμετάλλευση. 

Τι έχουμε δει τα τελευταία χρόνια από την πλευρά της Κυβέρνησης; Η Κυβέρνηση βαρύνεται με μία σειρά από αποτυχίες στις Βρυξέλλες. Τα τελευταία χρόνια ενδεικτικά θα σας αναφέρω, την αποτυχία της στη διαπραγμάτευση για το βαμβάκι, την αποτυχία της τελευταία με τον καπνό, όπου ο Υπουργός Υγείας απροειδοποίητα, χωρίς να δώσει καμία εξήγηση και τελείως αναιτιολόγητα πήγε στο μπλόκ των επτά χωρών που ήταν κατά της διαφήμισης του καπνού και έτσι διαμορφώθηκε μια πολιτική αντίθετη με την καπνοκαλλιέργεια στη χώρα μας, η οποία αντιμετωπίζει πλέον τεράστιο πρόβλημα και τεράστια αδιέξοδα. Ολόκληρες περιοχές, μειονεκτικές κατά κύριο λόγο, στις οποίες δεν μπορεί να καλλιεργηθεί κάτι άλλο, αντιμετωπίζουν το φάσμα της επιβίωσης. 

Το ελαιόλαδο: Και εκεί αποτυχία. Με μια προσπάθεια της τελευταίας στιγμής ανεστάλη η εφαρμογή των ρυθμίσεων που είναι ιδιαίτερα αρνητικές για τη χώρα μας, δόθηκε μια μεταβατική περίοδος δύο ετών και το εισόδημα των ελαιοπαραγωγών, που είναι και αυτοί κάτοικοι προβληματικών μειονεκτικών περιοχών, συρρικνώνεται και η τύχη τους είναι πάρα πολύ άσχημη. 

Τα δημητριακά: Είναι γνωστό ότι τελευταία η Κυβέρνηση ανέχθηκε και απεδέχθη τη μείωση των ενισχύσεων από πλευράς εκτάσεως, που πλέον δεν είναι εννέα εκατομμύρια τριακόσιες χιλιάδες στρέμματα, αλλά είναι μόνο έξι εκατομμύρια εκατόν εβδομήντα χιλιάδες στρέμματα. Και αντιλαμβάνεστε ότι τώρα που θα υπάρχει απελευθέρωση και δεν θα υπάρχουν τα ατομικά δικαιώματα, είναι λογικό πολλοί αγρότες να προσφύγουν σε αυτήν την καλλιέργεια ως λύση ανάγκης, έστω και αν η τιμή του σταριού είναι χαμηλή, ακριβώς γιατί δεν έχουν καλύτερη λύση, δεν έχουν καλύτερη καλλιέργεια. 

'Οταν, λοιπόν, θα ασχοληθούν με την καλλιέργεια αυτή, είναι λογικό να υπερβούμε αυτό το πλαφόν των έξι εκατομμυρίων εκατόν εβδομήντα χιλιάδων στρεμμάτων, με αποτέλεσμα να μειωθεί η στρεμματική ενίσχυση γι'αυτήν την καλλιέργεια και άρα να αποθαρρυνθούν εν συνεχεία οι αγρότες να ασχοληθούν έστω και με αυτήν την προβληματική τελευταία καλλιέργεια. 

Μήπως στον τομέα των οπωροκηπευτικών η Κυβέρνηση έχει να επιδείξει κάτι διαφορετικό; Δεν είναι τελείως αποτυχημένος ο κανονισμός, τελείως αποτυχημένη η ρύθμιση; Δεν έχει οδηγήσει σε συρρίκνωση του αγροτικού εισοδήματος ολόκληρους νομούς της χώρας; Δεν έχει οδηγήσει σε απόγνωση τους αγρότες οι οποίοι δεν ξέρουν τι άλλο να κάνουν; Πετάνε τα προϊόντα τους χωρίς αποζημίωση -σταδιακά μειώνεται και αυτή η δυνατότητα- μειώνονται οι εξαγωγικές ενισχύσεις και βρίσκονται σε απόγνωση οι αγρότες αυτοί. 

Μήπως όμως και οι κτηνοτρόφοι αντιμετωπίζουν καλύτερες ημέρες; Μήπως το εισόδημα των κτηνοτρόφων δεν μειώνεται; Μήπως η Κυβέρνηση έχει λάβει οποιοδήποτε μέτρο στήριξης της κτηνοτροφίας; Δεν απέτυχε λίγες ημέρες πριν στο θέμα της φέτας; Ποια μέτρα παίρνει για να στηρίξει την κτηνοτροφία που αφορά, αν θέλετε, το μισό αγροτικό πληθυσμό της χώρας; 

Κύριε Υπουργέ, νομίζω ότι δεν αμφισβητείτε αυτά τα φαινόμενα. 'Αλλωστε οι υπουργοί έρχονται εκ των υστέρων, συναισθανόμενοι το μεγάλο τους σφάλμα και αναγνωρίζουν τα λάθη τους και πολλές φορές εισηγούνται τη βελτίωση των κανονισμών, που οι ίδιοι στήριξαν, ψήφισαν και απεδέχθησαν λίγο καιρό πριν στις Βρυξέλλες. Το έκανε ο κ. Τζουμάκας με το βαμβάκι, όπου πρόβαλε πέντε συγκεκριμένα αιτήματα. Κανένα από αυτά δεν έγινε ουσιαστικά δεκτό, ανεξάρτητα από το εάν συμφωνεί ή όχι κανείς με τα πέντε αυτά αιτήματα. Για τα οπωροκηπευτικά μας έλεγε το ίδιο, μας έλεγε, δηλαδή, ότι θα πρέπει να υπάρξει βελτίωση -και δεν υπήρξε βελτίωση- όπως και για τα κτηνοτροφικά και για μια σειρά άλλα προϊόντα. Υπάρχει δηλαδή εκ των υστέρων ομολογία της Κυβέρνησης για την αποτυχία της. Είναι, όμως, ήδη πάρα πολύ αργά, διότι ο ίδιος ο Υπουργός πηγαίνει στις Βρυξέλλες, τονίζει ότι είναι αποτυχημένη η ρύθμιση, αλλά του λένε, όπως είναι λογικό, οι αρμόδιοι εκεί: "εσύ δεν ήσουν εκείνος ο οποίος συνεφώνησες, εκείνος ο οποίος είπες στη δική σου κοινή γνώμη, στην εσωτερική κοινή γνώμη, στην ελληνική κοινή γνώμη, στους 'Ελληνες αγρότες, ότι πέτυχε σημαντικές ρυθμίσεις επ'ωφελεία του εισοδήματός τους;" 

Την ώρα, λοιπόν, που γίνονται όλα αυτά η Κυβέρνηση φορολογεί τον αγρότη με τεκμαρτό εισόδημα αυξημένο κατά 5%. Πού το στηρίζετε αυτό, κύριε Υπουργέ; Ακόμη και σε αυτό είστε προκλητικοί. Αυξάνετε το τεκμαρτό εισόδημα των αγροτών κατά τρόπο παράλογο, αδικαιολόγητο, κατά 5%. Από πού βγαίνει αυτό; 'Εχουμε 9% μείωση του αγροτικού εισοδήματος τα τελευταία χρόνια και εσείς επιβάλλετε αυξημένες φορολογικές επιβαρύνσεις; 

Είμαι περίεργος να δω τι θα πει ο κ. Γεωργακόπουλος επί του θέματος σε λίγο, ο οποίος έχει διατελέσει και Υπουργός Οικονομικών. Να δούμε αν είναι φορολογική δικαιοσύνη αυτό. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα ακούσετε τί έχω να πω. 

ΕΥΑΓΓΕΛΟΣ ΜΠΑΣΙΑΚΟΣ: 'Οταν λέτε ότι αυξάνεται το κατά κεφαλήν εισόδημα στη χώρα μας, ας πάρετε από εκεί. Δεν μπορεί να επιβαρύνετε μονίμως τους αγρότες, τους οποίους επιβαρύνετε και με πάρα πολλούς άλλους τρόπους. 'Εχετε επιβάλει αύξηση των ασφαλιστικών εισφορών του ΕΛΓΑ κατά 50% -πρωτόγνωρη αύξηση, από το 2% στο 3%- χωρίς όμως να αποφασίζετε την επέκταση της κάλυψης και σε άλλους ασφαλιστικούς κινδύνους. Θα ήταν λογικό. Θα είχε μία λογική, ότι αφού επεκτείνετε την κάλυψη και σε άλλους κινδύνους που παρατηρούνται στη χώρα μας, επιβάλλεται να αυξήσετε λίγο και τις εισφορές. Εδώ, λοιπόν, χωρίς να επιβάλετε τη διεύρυνση των ασφαλιστικών κινδύνων που καλύπτονται, τους επιβάλλετε δυσβάσταχτες ασφαλιστικές εισφορές. 

Την ίδια στιγμή δεν λαμβάνετε κανένα απολύτως μέτρο για την έγκαιρη καταβολή των αποζημιώσεων. Περιοχές ολόκληρες περιμένουν τις αποζημιώσεις. Καθυστερούν οι αποζημιώσεις πάνω από ένα χρόνο. Μέσα στο 1998, κύριε Υπουργέ, καθυστερούσε ο ΕΛΓΑ την καταβολή αποζημιώσεων ύψους σαράντα δισεκατομμυρίων (40.000.000.000) δραχμών. Και καταβάλατε κάποια ποσά στο τρίμηνο που μας πέρασε και ήδη οφείλετε από το 1998, σύμφωνα με τα στοιχεία μας, είκοσι πέντε δισεκατομμύρια (25.000.000.000) δραχμές. Και προσδοκάτε να πάρετε τις εισφορές του 1999, που δεν είναι περισσότερες από το ποσό αυτό, για να καλύψετε τις ζημιές του 1998 και να καθυστερείτε επί ένα χρόνο ακόμη, άρα χωρίς να φαίνεται καμία βελτίωση, την καταβολή των αποζημιώσεων. 

Το ίδιο γίνεται και με τις επιδοτήσεις. Καθυστερείτε κατά τρόπο πρωτόγνωρο, πρωτοφανή στα χρονικά, την καταβολή των επιδοτήσεων που τις έχουν απόλυτη ανάγκη οι αγρότες για να τα βγάλουν πέρα και για τη λειτουργία της εκμετάλλευσής τους, αλλά και για να πληρώσουν τα χρέη τους στην Αγροτική Τράπεζα, κινδυνεύουμε, όπως επισημαίνει και η Ευρωπαϊκή 'Ενωση και όπως είναι γνωστό, να χάσουμε ένα μέρος των επιδοτήσεων λόγω των καθυστερήσεων -το επισημαίνουν στις Βρυξέλλες αυτό- και δεν λαμβάνετε κανένα μέτρο. 

Είπατε, ως Κυβέρνηση, και η προηγούμενη πολιτική ηγεσία με τον κ. Τζουμάκα, ότι μας φέρατε νέους θεσμούς, ότι αλλάζετε τους φορείς, ότι αλλάζετε τους οργανισμούς και ότι θα καταβάλλονται πιο γρήγορα οι επιδοτήσεις. Ποιο είναι το αποτέλεσμα; Πολύ μεγαλύτερες καθυστερήσεις. 

Πού ακούστηκε να δίνονται συνεχώς παρατάσεις για την καταβολή των επιδοτήσεων στο βαμβάκι, που το έζησα και ως Βοιωτός πολιτικός; Πού παρατηρήθηκε το φαινόμενο, πότε συνέβη αυτό, να οφείλονται επιδοτήσεις για τα σιτηρά το μήνα Φλεβάρη; Πότε είχαν συμβεί αυτά τα πράγματα; 

Και την ίδια στιγμή, επαναλαμβάνω, η Αγροτική Τράπεζα προχωρεί στην επιβολή τόκων υπερημερίας, σε πανωτόκια, σε ανατοκισμούς και δίνετε εντολές για τις αναγκαστικές εκτελέσεις. Θα έλθω και σ' αυτό το θέμα το οποίο είναι πάρα πολύ σοβαρό. Γιατί δεν είναι μόνον τα τεράστια ληστρικά επιτόκια που υπάρχουν σήμερα στην Αγροτική Τράπεζα για το δανεισμό, που είναι τετραπλάσια του επιπέδου του πληθωρισμού -πρωτόγνωρο και αυτό- δεν είναι η τεράστια διαφορά μεταξύ του επιτοκίου χορηγήσεων και του επιτοκίου καταθέσεων, που είναι και αυτή πρωτόγνωρη, υπερβαίνει τις εννέα-δέκα μονάδες -και πρέπει να μας δώσετε μια εξήγηση γι' αυτήν την τεράστια διαφορά- είναι και το ότι ζητάτε -το ζητούσατε με την εγκύκλιο του Νοεμβρίου- να προχωρήσει η τράπεζα σε αναγκαστικές εκτελέσεις και να εισπράξει άμεσα όλα όσα χρωστούν οι αγρότες. 

Η Αγροτική Τράπεζα είναι μια προβληματική τράπεζα, μια καταχρεωμένη τράπεζα. Αυτό είναι βέβαιο. Αλλά ποιος ευθύνεται γι' αυτό; Χάθηκαν, σύμφωνα με τα στοιχεία που και εσείς οι ίδιοι έχετε δώσει, κεφάλαια ύψους ενός τρισεκατομμυρίου (1.000.000.000.000) δραχμών. Επιβάλατε κομματικά κριτήρια στη δανειοδότηση και επιλεκτικές μεταχειρίσεις των πελατών σας. Γι' αυτό και φθάσατε σε αυτό το αδιέξοδο. Και τώρα, δεν μπορείτε να μαζέψετε εκείνα τα οποία οφείλουν, όσοι κακώς δανείστηκαν, χωρίς κριτήρια τραπεζικά. Και αναγκάζεσθε σήμερα να επιβάλετε μεγάλο επιτόκιο, για να τα βγάλετε πέρα. 

Και το τελικό θύμα είναι ο αγρότης, ο καλόπιστος αγρότης ο οποίος αφ' ενός πληρώνει τα μεγάλα επιτόκια και αφ' ετέρου καλείται, μόλις λήξει ο χρόνος καταβολής του δανείου του, να το καταβάλει άμεσα, γιατί αντιμετωπίζει τον κίνδυνο των πανωτοκίων, των τόκων ποινής και των αναγκαστικών εκτελέσεων. Αυτό κάνετε τώρα. 

Και διατηρείτε το επιτόκιο στο ύψος του 16%, όταν είναι γνωστό ότι άλλες χώρες επέτυχαν τη μείωση των επιτοκίων δανεισμού σε πάρα πολύ χαμηλά επίπεδα. Ο Γερμανός κτηνοτρόφος, κύριε Υπουργέ, σήμερα πληρώνει επιτόκιο δανεισμού τρεισήμισι μονάδες. Πώς να τον ανταγωνιστεί ο 'Ελληνας κτηνοτρόφος με αυτά τα δυσβάστακτα επιτόκια; 

Να δούμε όμως και τι πολιτική ακολουθείται σε αυτό το θέμα της εισπράξεως των οφειλομένων από τους αγρότες. Ερχόσαστε το μήνα Νοέμβριο και με εγκύκλιο της τράπεζας, λέτε: Θα εισπράξετε από τους πάντες τα οφειλόμενα. Και μάλιστα προτείνετε, κατά τρόπο φασιστικό και απαράδεκτο, να επιλεγούν δύο εξιλαστήρια θύματα σε κάθε χωριό από αυτούς που χρωστάνε και κατά αυτών να ασκηθούν αναγκαστικές εκτελέσεις. Να τους βγάλετε το σπίτι στο σφυρί -αυτό θέλετε- για να παραδειγματιστούν και οι άλλοι και να πληρώσουν. Αυτά τα λέτε το μήνα Νοέμβριο. 

Και αντιδρά η κοινή γνώμη. Και λογικό είναι. Γιατί, εάν είχαν οι αγρότες, θα τα πλήρωναν. 'Οσοι μπορούν να εξοφλήσουν το δάνειο, το εξοφλούν. 

Και έρχεσθε, μετά από τις κινητοποιήσεις των αγροτών -και ο Πρωθυπουργός, αλλά και εσείς- και υπόσχεσθε μία ρύθμιση η οποία ουσιαστικά κράτησε σε ομηρία τους αγρότες. Γιατί οι αγρότες ήλπιζαν ότι θα υπάρξει μία ρύθμιση, που θα καλύψει όλα τους τα χρέη, θα τους έβαζε όλους στην ίδια μοίρα, θα μειώνονταν οι επιβαρύνσεις και οι συμβατικοί τόκοι. Γιατί το επιτόκιο είναι δυσβάστακτο, είναι ληστρικό. Και κάνατε πίσω προς στιγμή και εφαρμόσατε μια τελείως διαφορετική πολιτική που δεν είναι αυτή που έπρεπε να εφαρμόσετε. Γιατί δεν καλύπτει όσα είχατε υποσχεθεί και δεν καλύπτει τα χρέη των τελευταίων δυόμισι ετών. Και άρα, είναι άδικη η ρύθμιση. Και πάντως, κινείται σε εντελώς αντίθετη κατεύθυνση από την προηγούμενη. 

Και ερωτάται: Πότε ενεργούσατε σωστά; Με την προηγούμενη ρύθμιση, που διατάσατε αναγκαστικές εκτελέσεις και κρατούσατε σε ομηρία τους αγρότες και τους απειλούσατε και επιλέγατε δύο σε κάθε χωριό για να πληρώσουν ή με αυτήν εδώ τη ρύθμιση; Και πόσοι καλύπτονται, κύριε Υπουργέ, από την τελευταία ρύθμιση; Αυτό να μας πείτε. Ελάχιστοι καλύπτονται. 

Τους επιβαρύνετε ακόμη, για να έρθω λίγο και στα άλλα προβλήματα, με τις ασφαλιστικές εισφορές του ΟΓΑ. 

Για πρώτη φορά τόλμησε Κυβέρνηση να επιβαρύνει με τόσο μεγάλο ποσό τους αγρότες, να πληρώσουν ασφαλιστικές εισφορές. Και προβλέπεται στο νόμο σας να μειωθούν οι κρατικές επιχορηγήσεις στον ΟΓΑ, που το δικαιούται η χώρα μας -δεν είναι κακό να το κάνει- να στηρίζει αυτόν τον οργανισμό, ώστε κάποια στιγμή να καταργηθεί τελείως η κρατική επιχορήγηση και το ποσό των συντάξεων να προέρχεται μόνο από εισφορές και από κεφάλαια των αγροτών, σε μία περίοδο μάλιστα που ο αγροτικός τομέας αντιμετωπίζει τη μεγαλύτερη κρίση του. Και φθάνετε και σε σημείο να μην προβλέπετε στοιχειώδη έστω αύξηση των συντάξεων του ΟΓΑ, τη στιγμή που αυξάνετε, έστω με μικρό ποσοστό, τις άλλες συντάξεις. Πάλι ξεχωρίζετε τον αγρότη, σαν ο αγρότης να έχει αγοραστική δυνατότητα και σαν να μπορεί να επιβιώσει και να μην χρειάζεται τη στήριξη αυτή. Αυτά συμβαίνουν. 

Τι λειτουργεί στον τομέα της ευθύνης σας; Οι οργανισμοί που εποπτεύονται από το Υπουργείο της Γεωργίας είναι διαλυμένοι. Οι γεωπόνοι δεν υπάρχουν. 'Εχετε να προσλάβετε γεωπόνους δέκα οχτώ χρόνια, ούτε ξέρω πόσα χρόνια. Κυβερνάτε τα δέκα πέντε χρόνια από αυτά. Η Νέα Δημοκρατία, εάν θέλετε να με προκαλέσετε, ξεκίνησε ένα διαγωνισμό τον οποίο και σταματήσατε. 'Επρεπε να ανανεωθεί το στελεχειακό δυναμικό, οι γεωτεχνικοί, να στελεχωθούν οι υπηρεσίες και να μπορούν οι γεωτεχνικοί να αποτελούν τους αρωγούς και τους βοηθούς του αγρότη στην εκμετάλλευσή του. 

Το Υπουργείο Γεωργίας είναι διαλυμένο. Η Αγροτική Τράπεζα έχει αυτήν την τακτική την οποία σας περιέγραψα, ο ΕΛΓΑ καθυστερεί τις αποζημιώσεις, ο ΟΓΑ δεν καταβάλλει επαρκείς συντάξεις και μάλιστα, το ποσό που καταβάλλουν οι αγρότες ως εισφορά δεν θα αποδώσει τελικώς συντάξεις ικανοποιητικές. Εάν τα ποσά αυτά εδίνοντο σε μία ασφαλιστική εταιρεία, οποιαδήποτε, θα μπορούσαν να έχουν μεγαλύτερη σύνταξη. Ούτε αυτό, λοιπόν, συμβαίνει. 

Βλέπετε, λοιπόν, ότι εδώ υπάρχει ένα τεράστιο πρόβλημα. Το 1/3 των αγροτών, κυρίες και κύριοι συνάδελφοι, βρίσκονται κάτω από τα όρια της φτώχειας στη χώρα μας. Η Κυβέρνηση πανηγυρίζει και λέει πάμε καλά και δεν καταδέχεται να συζητήσει καν με τους αγρότες. Και έχετε και το πρόβλημα της ομηρίας τους με τις κινητοποιήσεις. Και επ' αυτού υπήρξε διαβεβαίωση και υπόσχεση πολλών Υπουργών και του Υπουργού Γεωργίας τότε και του Υπουργού Δικαιοσύνης αργότερα, ως προς τη ρύθμιση του θέματος των ποινικών διώξεων, χωρίς να γίνει τίποτα απολύτως και σ' αυτό. 

Πέστε μου, τι έχετε να επιδείξετε στον αγροτικό τομέα; Κάτι θετικό, να υπάρχει μία προοπτική για το μέλλον. Μήπως κάνατε έργα στον αγροτικό τομέα; Τα ποσά τα οποία η Νέα Δημοκρατία είχε δεσμεύσει το 1993 για έργα αγροτικής ανάπτυξης για εγγειοβελτιωτικά έργα τα οποία βελτίωναν την ανταγωνιστικότητα -η οποία είναι πάρα πολύ χαμηλή όπως σας είπα- μειώθηκαν από την Κυβέρνηση του ΠΑΣΟΚ σημαντικά κατά τρόπο απαράδεκτο. Είχαμε δεσμεύσει εμείς το 15% του συνολικού δευτέρου Κοινοτικού Πλαισίου Στήριξης και το μειώσατε στο 11,5%. Δεν χρειαζόταν, λέτε, να δώσετε παραπάνω. Αυτό συμβαίνει. 

Δεν εκτελούνται έργα. Πείτε μου ένα μεγάλο εγγειοβελτιωτικό έργο ή οποιοδήποτε άλλο έργο που αφορά την ανταγωνιστικότητα του αγροτικού τομέα που έχει γίνει στη χώρα μας. Απολύτως τίποτα. Από τη μία μέρα στην άλλη η χώρα αντιμετωπίζει τεράστιο πρόβλημα, ο αγροτικός τομέας τη δεινότερη κρίση του και δεν λαμβάνετε κανένα μέτρο. 

Λέει η Νέα Δημοκρατία, ας πάρει πάνω του ο κύριος Πρωθυπουργός το πρόβλημα, όταν πηγαίνει στο Συμβούλιο Κορυφής ή όταν πηγαίνει σε οποιαδήποτε άλλη σύσκεψη που αφορά τη συζήτηση μεγάλων εθνικών θεμάτων, το αγροτικό πρόβλημα. Το λέει ο Καραμανλής. Το κάνει σήμερα ως Αρχηγός της Αξιωματικής Αντιπολίτευσης. Θα το κάνει ως Πρωθυπουργός αύριο; 

Εάν πιστεύετε ότι πράγματι το αγροτικό πρόβλημα είναι σοβαρό πρόβλημα, εγγίζει τα όρια μείζονος εθνικού προβλήματος, πρέπει να ασχοληθεί προσωπικά ο Πρωθυπουργός, διότι το πρόβλημα αυτό αφορά το 1/4 του πληθυσμού της χώρας μας. Και επειδή κάποτε είχατε αμφιβολία, πόσοι είναι αγρότες και πόσοι δεν είναι, φτιάξατε επιτέλους αυτό το Μητρώο των Αγροτών. Εδώ και ενάμισι με δύο χρόνια υποτίθεται πως θα το θέσετε σε λειτουργία, σταμάτησαν οι εγγραφές νέων αγροτών και εν πάση περιπτώσει δεν αξιοποιείται. Είχατε κάποτε την πρόφαση, είχατε κάποτε τη δικαιολογία, "δεν έχουμε μητρώο αγροτών, δεν μπορούμε να πάρουμε μέτρα". Τώρα, λοιπόν έχετε Μητρώο των Αγροτών. Τι μέτρα έχετε πάρει; Κανένα απολύτως. 

Η Νέα Δημοκρατία τι σας λέει; Λέει, θέστε τα θέματα στις Βρυξέλλες. Να έχετε επιχειρήματα, να έχετε πολιτική βούληση, να αναβαθμίσετε το μείζον αυτό πρόβλημα και να επιτύχετε αυτό που επιτυγχάνουν άλλες χώρες. Υπάρχουν χώρες, κύριε Υπουργέ, που όταν εσείς υποχωρούσατε για τις επιδοτήσεις των σιτηρών, για πρώτη φορά επέτυχαν επιδότηση στις χώρες τους. Η Αγγλία και η Γερμανία. Πρώτη φορά δίνουν επιδοτήσεις στο σιτάρι αυτές οι χώρες τώρα. Μην λέτε προς τα έξω ότι καταργούνται οι επιδοτήσεις και ότι δεν μπορείτε να κάνετε διαφορετικά. 

Είπαμε μετά ένα δεύτερο άξονα πολιτικής. Δεν μπορείτε να πετύχετε πολλά στις Βρυξέλλες, τουλάχιστον πάρτε ορισμένα εθνικά μέτρα συμβατά προς τους κοινοτικούς κανονισμούς, για τη μείωση του κόστους παραγωγής και τη στήριξη της ανταγωνιστικότητας της ελληνικής γεωργίας. Το επιτόκιο δανεισμού της Αγροτικής Τράπεζας να το μειώσετε. Δεν δικαιολογείται με δύο μονάδες επιχορήγηση του προϋπολογισμού στην Αγροτική Τράπεζα τα επιτόκια δανεισμού να είναι υψηλότερα κατά τέσσερις ή πέντε μονάδες από τις εμπορικές τράπεζες. Πρέπει να βρείτε μια λύση. 

Βέβαια, πρέπει να μειώσετε την τιμή των καυσίμων αγροτικής χρήσης. Είπε ο κύριος Πρωθυπουργός στην 'Εκθεση της Θεσσαλονίκης "θα αυξήσω την απαλλαγή αυτή από 30% που ίσχυε" που είχε εννέα δισεκατομμύρια (9.000.000.000) δραχμές κόστος -έτσι έλεγε ο προηγούμενος προϋπολογισμός- "σε 40% μείωση του Ειδικού Φόρου Κατανάλωσης που αντιστοιχεί σε δώδεκα δισεκατομμύρια (12.000.000.000)". 'Ομως, ο κ. Τζουμάκας όταν ήθελε να "φουσκώσει" το κόστος το οποίο η Νέα Δημοκρατία πρότεινε για συγκεκριμένα μέτρα, ανέβαζε το ποσό από την ολοσχερή κατάργηση του Ειδικού Φόρου Κατανάλωσης σε εκατόν είκοσι δισεκατομμύρια τουλάχιστον. Αν ίσχυε αυτός ο λογαριασμός με στοιχεία της Κυβέρνησης έπρεπε να προβλέψει στον προϋπολογισμό του 1999, που εκτελείται, ποσό τουλάχιστον σαράντα οκτώ δισεκατομμυρίων. Αντί για σαράντα οκτώ δισεκατομμύρια που αντιστοιχεί στη μείωση κατά 40% του Ειδικού Φόρου Κατανάλωσης προβλέπετε μόνο δώδεκα δισεκατομμύρια. 

Εμπαίζετε τους αγρότες και προβλέπετε διαδικασίες οι οποίες είναι απαγορευτικές. Πόσοι μπορούν να πάρουν πίσω το φόρο αυτό; Το ίδιο συμβαίνει με το ηλεκτρικό ρεύμα. Να το μειώσετε κατά το ήμισυ. Δεν φταίει ο αγρότης αν δεν είναι ανταγωνιστική η Δ.Ε.Η. και αν είναι πολύ αυξημένο το τιμολόγιο της Δ.Ε.Η. 

Το ίδιο, βέβαια, πρέπει να κάνετε με το Φ.Π.Α. Πρέπει να μειώσετε το Φ.Π.Α. από 18% σε 8%, γιατί δεν είναι δυνατόν ο αγρότης με τις δυσκολίες που αντιμετωπίζει να πληρώνει τόσο μεγάλο φόρο. Υπάρχουν άλλες δραστηριότητες όπου ο φόρος αυτός είναι πολύ μειωμένος. 'Οπως και για το θέμα των καυσίμων, υπάρχουν χώρες που εφαρμόζουν τη μειωμένη τιμή στα καύσιμα. Στη χώρα μας και το πετρέλαιο θέρμανσης έχουμε -και επιτρέπεται- και έχουμε κατάργηση του Ειδικού Φόρου Κατανάλωσης για τους αλιείς. Εφαρμόστε τα αυτά και μειώστε τη φορολογία και τις επιβαρύνσεις άμεσα. 

Ο τρίτος άξονας της πολιτικής τον οποίο η Νέα Δημοκρατία εισηγείται και στηρίζει στο εμπεριστατωμένο πρόγραμμά της -το οποίο έχει προέλθει από συζητήσεις με αρμόδιους φορείς, εκπροσώπους, καθηγητές κλπ., 'Ελληνες και ξένους- προβλέπει τη διαδικασία και την ενεργοποίηση στον τομέα της διάθεσης των αγροτικών προϊόντων. Δεν μπορούμε να διαθέσουμε προϊόντα γιατί η Κυβέρνηση δεν κάνει απολύτως τίποτα. 

Ζητήσαμε να έχουμε γεωργικούς ακολούθους. Η Κυβέρνηση τους θεωρεί περιττούς και λέει "δεν χρειάζονται αυτοί". Δεν πρέπει να μάθουμε τι ζητάει ο καταναλωτής στις άλλες χώρες, διεθνώς, στην Ευρωπαϊκή 'Ενωση και στο εσωτερικό και να παράγουμε προϊόντα που ζητούνται, να προχωρήσετε στις αναδιαρθρώσεις των καλλιεργειών όπως είχαμε κάνει στο παρελθόν ως Κυβέρνηση; 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε. 

ΕΥΑΓΓΕΛΟΣ ΜΠΑΣΙΑΚΟΣ: Είμαι περίεργος, κύριε Υπουργέ, να δω τι θα απαντήσετε σε όλα αυτά. Θα επανέλθω και στη δευτερολογία μου. 

Θέλω να τονίσω ότι η Νέα Δημοκρατία δίνει ιδιαίτερο βάρος στην ανάπτυξη του αγροτικού τομέα και πιστεύει ότι είναι μείζον εθνικό πρόβλημα αυτό που αντιμετωπίζουμε σήμερα. Η Κυβέρνηση, έστω και την τελευταία στιγμή, πρέπει να αναλάβει τις ευθύνες της και να πάρει συγκεκριμένα μέτρα, σαν αυτά που προτείνει η Νέα Δημοκρατία για να βγει ο αγροτικός τομέας από το αδιέξοδο. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Κονταξής έχει το λόγο. 

ΑΘΑΝΑΣΙΟΣ ΚΟΝΤΑΞΗΣ: Κύριε Πρόεδρε, ο παριστάμενος Υπουργός και ο Υφυπουργός Γεωργίας θα αναγκαστούν να υπερασπιστούν την πολιτική των Κυβερνήσεων του ΠΑ.ΣΟ.Κ. στο θέμα της γεωργίας. Είναι όμως γεγονός, μη επιδεχόμενο ουδεμίας αμφισβητήσεως, ότι τα χρόνια, που το ΠΑ.ΣΟ.Κ. κυβέρνησε την Πατρίδα μας, είναι καταστροφικά σε όλους σχεδόν τους τομείς και κυρίως στη γεωργία. Λέω "κυρίως στη γεωργία", γιατί συνέπεσε περίπου η άνοδος του ΠΑ.ΣΟ.Κ. στην Κυβέρνηση με την ένταξή μας στην Ε.Ο.Κ. τότε και είναι γνωστό επίσης ότι το μέγιστο των πιστώσεων -ομιλούμε περί τρισεκατομμυρίων- από την Ε.Ο.Κ., την Ευρωπαϊκή 'Ενωση εν συνεχεία, προς την Ελλάδα αφορούν κυρίως στον αγροτικό τομέα. 

Ως εκ τούτου, η ευθύνη των Κυβερνήσεων του ΠΑ.ΣΟ.Κ. είναι τρομερά μεγάλη. Οι Κυβερνήσεις του ΠΑ.ΣΟ.Κ. κατέστρεψαν τη γεωργία, φοβάμαι μήπως και ανεπανόρθωτα. Σε κανέναν τομέα, κύριοι Υπουργοί, το ΠΑ.ΣΟ.Κ. δεν προσέφερε τίποτα θετικό στην ελληνική γεωργία. Αντιθέτως, αρνητικά προσέφερε. 

Θα αναφέρω ενδεικτικώς, ότι στην 'Αρτα, από όπου κατάγομαι και εκλέγομαι Βουλευτής, έχουμε για τη γεωργία ορισμένα βασικά προβλήματα. 

Πρώτον, εγγειοβελτιωτικά έργα, πεδιάδος 'Αρτης και Πέτα-Κομποτίου, δεύτερον, πορτοκάλια, τρίτον, αντιπαγετική προστασία. 

Η πολιτική του ΠΑ.ΣΟ.Κ. και σε αυτούς τους τρεις τομείς είναι ένα σκέτο μηδενικό. Και πιστεύω απόλυτα -το ξέρω- ότι ανάλογη είναι και η πολιτική του ΠΑ.ΣΟ.Κ. και σε όλους τους άλλους νομούς, όσον αφορά στα γεωργικά και τα αγροτικά θέματα. 

Υπάρχουν συνεχείς και επανειλημμένες υποσχέσεις περί δήθεν νέων ρυθμίσεων. Ελάχιστος είναι ο χρόνος, για να σας φέρω τα Πρακτικά της Βουλής, όπου Υπουργοί Γεωργίας του ΠΑ.ΣΟ.Κ. που διετέλεσαν από το 1981 μέχρι τώρα αλλά και άλλων τομέων, όπως εθνικής οικονομίας, έλεγαν περί διαφόρων ρυθμίσεων ή περί κατασκευής εγγειοβελτιωτικών έργων πεδιάδος 'Αρτης και δεν έχουν κάνει τίποτε. 'Εφεραν μάλιστα και χρονοδιάγραμμα, αλλά τελικά τίποτε δεν προσέφεραν. Μόνο ψέματα και υποσχέσεις! 

Γι'αυτό και υπάρχει αυτή η κατάσταση των αγροτών τώρα. Συσσωρεύθηκαν τόσα προβλήματα, που δεν είναι δυνατόν να κάνετε τίποτε. Και με πανικό τώρα και λόγω των ευρωεκλογών αρχικώς αλλά και των βουλευτικών, όταν γίνουν, προσπαθείτε να δημιουργήσετε ψευδείς εντυπώσεις, παραπλανώντας τον ελληνικό λαό. Το μόνο που καταφέρατε, κύριοι Υπουργοί του ΠΑ.ΣΟ.Κ., ήταν να δημιουργήσετε τζάκια τρωκτικών του ΠΑ.ΣΟ.Κ. τα οποία στηρίζουν την εκάστοτε Κυβέρνηση και τον εκάστοτε Πρωθυπουργό του ΠΑ.ΣΟ.Κ. στα διάφορα συνέδρια. Και το είδαμε και στο τελευταίο συνέδριο του ΠΑ.ΣΟ.Κ. 

Πιστοί στην τακτική σας, κύριοι Υπουργοί του ΠΑ.ΣΟ.Κ., προσπαθείτε.... 

(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, θα ήθελα τη δευτερολογία μου τώρα, γιατί δεν προφθαίνω να διατυπώσω ένα συλλογισμό μου. Εξάλλου το δικαιούμαι και νομίζω ότι διευκολύνω κιόλας. 

ΠΡΟΕΔΡΕΥΩΝ (Λουκάς Αποστολίδης): Αλλά σαν πρακτική δεν ακολουθείται. Συνεχίστε. 

ΑΘΑΝΑΣΙΟΣ ΚΟΝΤΑΞΗΣ: Εφαρμόζεται. 

ΠΡΟΕΔΡΕΥΩΝ (Λουκάς Αποστολίδης): 'Οχι, δεν εφαρμόζεται. Πάντως δεν τη δικαιούσθε. Απλώς τη ζητάτε από το Προεδρείο και το Προεδρείο θα σας τη δώσει. 

ΑΘΑΝΑΣΙΟΣ ΚΟΝΤΑΞΗΣ: Εφαρμόζεται όμως. 

ΠΡΟΕΔΡΕΥΩΝ (Λουκάς Αποστολίδης): Το Σώμα θα εγκρίνει για να συνεχίσετε. 

ΑΘΑΝΑΣΙΟΣ ΚΟΝΤΑΞΗΣ: Ακριβώς. 

Πιστοί σε αυτή τη τακτική σας, κύριοι Υπουργοί του ΠΑ.ΣΟ.Κ., προσπαθήσατε να δημιουργήσετε μία εντύπωση ευχάριστη στους αγρότες, παραπλανώντας τους ακόμη μία φορά. Και ο παριστάμενος Υπουργός Γεωργίας κ. Ανωμερίτης και ο Κυβερνητικός Εκπρόσωπος κ. Ρέππας, αναφερόμενοι στην πρόσφατη συμφωνία των Υπουργών Γεωργίας της Ευρωπαϊκής Ενώσεως για τη γεωργική πτυχή της Ατζέντα 2000, τη χαρακτήρισαν ως μία ευτυχή κατάληξη και ότι έγιναν αποδεκτά πολλά αιτήματα της χώρας μας. Τελικώς αποδεικνύεται, ότι τίποτε δεν εγένετο δεκτό από αυτά τα αιτήματα, που είχαμε. Και θα το διαπιστώσουμε όλοι οι 'Ελληνες αλλά κυρίως οι αγρότες στο αμέσως επόμενο χρονικό διάστημα. Είναι παγία τακτική της Κυβέρνησης -αυτό το ξέρετε- να εμφανίζει τις αποτυχίες ως επιτυχίες, όπως και παγία τακτική της Ευρωπαϊκής Ενώσεως να βελτιώνει πάντα τις αρχικές δυσμενέστατες προτάσεις της Ευρωπαϊκής επιτροπής, για να μένουν οι διάφοροι εταίροι με την ευχαρίστηση, ότι κάτι επιτυχγάνουν και έτσι να δικαιολογούνται στα κράτη μέλη τους. 

Μία πρόσφατη αποτυχία του Υπουργείου Γεωργίας -γιατί κυρίως αυτό αφορά- είναι και η απόφαση του Ευρωπαϊκού Δικαστηρίου σύμφωνα με την οποία δεν αναγνωρίζεται το τυρί φέτα ως παραγόμενο μόνο στην Ελλάδα. 'Ετσι καταργείται η απόφαση της Ευρωπαϊκής Ενώσεως του 1996, με την οποία η ονομασία της ελληνικής φέτας είχε κατοχυρωθεί ως προϊόν ονομασίας προελεύσεως. 

Αυτό θα έχει δυσμενέστατες οικονομικές συνέπειες για τους 'Ελληνες αγρότες, δεδομένου ότι, βάσει κανονισμού που είχε υιοθετηθεί τον Ιούλιο του 1996, από το 2002 καμία άλλη χώρα, εκτός της Ελλάδας, δεν θα έχει το δικαίωμα χρησιμοποιήσεως της ονομασίας αυτής. Αυτό, όμως, τώρα ανατρέπεται και δεν ισχύει. 

Είναι προφανές, επομένως, ότι οι επιπτώσεις στην ελληνική κτηνοτροφία θα είναι δυσμενέστατες και θα είναι συνεχείς και όχι μόνο ενός έτους. 

Ποια είναι όμως η σημερινή κατάσταση στον αγροτικό τομέα, κύριοι Υπουργοί; Από την εισηγητική έκθεση ΑΕΠ κατά κλάδο οικονομικής δραστηριότητας, προκύπτει ότι την περίοδο 1994-1997, η γεωργία είχε τον μικρότερο μέσο ετήσιο ρυθμό θετικής μεταβολής απ' όλους τους άλλους κλάδους της οικονομίας που φθάνει μόλις το 0,8%. Το 1998 ο προβλεπόμενος θετικός ρυθμός 1,5% είναι από τους μικρότερους της εθνικής οικονομίας για το συγκεκριμένο έτος. Επίσης, αν κάνουμε μία αναδρομή στους ανάλογους πινακες εισηγητικών εκθέσεων του παρελθόντος, θα διαπιστώσουμε ότι και ο ετήσιος ρυθμός ανάπτυξης στον τομέα της γεωργίας, ήταν, σε σύγκριση με εκείνο των λοιπών τομέων της οικονομίας: πρώτον, τα έτη 1994 και 1995, ο μικροτερος αρνητικός, δεύτερον, το έτος 1996 ο μικρότερος θετικός φθάνοντας μόλις το 1% (με εξαίρεση των ορυχείων, που ήταν -0,5%) και τρίτον, το 1997 ο μικρότερος θετικός, με εξαίρεση της Δημοσίας Διοικήσεως/Ασφαλείας. 

Είναι στοιχεία οικονομικά, τα οποία έχουν δημοσιευτεί σε περιοδικά οικονομικού περιεχομένου και δεν επιδέχονται καμίας αμφισβητήσεως και αποδεικνύουν την πλήρη αποτυχία όλων των κυβερνήσεων του ΠΑΣΟΚ μέχρι τώρα στον αγροτικό τομέα, γι'αυτό και τα προβλήματα είνσι συσσωρευμένα αρνητικά και έτσι οι γεωργοί διαμαρτύρονται κατά των κυβερνήσεων του ΠΑΣΟΚ και θα το αποδείξουν εμφανώς, κύριοι Υπουργοί της Γεωργίας και στις Ευρωεκλογές. 

ΠΡΟΕΔΡΕΥΩΝ (Λουκάς Αποστολίδης): Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, τεράστια είναι τα προβλήματα, τα οποία έχουν σωρευθεί τα τελευταία χρόνια στον αγροτικό κόσμο, όπως και δεινή είναι η θέση στην οποία έχουν περιέλθει οι 'Ελληνες αγρότες. Δεν είναι υπάρχει καμία αμφιβολία ότι αυτό οφείλεται στην πολιτική του Υπουργείου Γεωργίας, η οποία είναι αδιέξοδη, χωρίς προσανατολισμους, χωρίς στόχους και συνεπώς ανύπαρκτη. 'Ετσι έχει οδηγήσει την ελληνική γεωργία στην αποτελμάτωση και τον αγροτικό κόσμο σε μια πορεία χωρίς αύριο. Τίποτε απολύτως δεν προχωράει. 

Στην Κοινότητα η παρουσία μας τα τελευταία χρόνια είναι τυπική έως διακοσμητική, χωρίς την παραμικρή διαπραγματευτική ικανότητα και ευελιξία, με συνέπεια να χάνονται όλες οι μάχες η μία μετά την άλλη και τα βασικότερα προϊόντα μας να υφίστανται αλλεπάλληλα βαρύτατα πλήγματα. 

Αλλά και σε εθνικό επιπεδο η ανυπαρξία αγροτικής πολιτικής και η εγκατάλειψη των αγροτοκτηνοτρόφων στην τύχη τους, έχει δημιουργήσει ένα κλίμα απόγνωσης σε όλη την ύπαιθρο, κάτι που εξηγεί τη χιονοστιβάδα των κινητοποιήσεων, ειδικότερα τα τελευταία τέσσερα χρόνια. Μόνο ένα κράτος που θεωρεί τους αγρότες ως πολίτες δεύτερης κατηγορίας, μπορεί να τους εμπαίζει με τις απαράδεκτες καθυστερήσεις στην καταβολή των ενισχύσεων και αποζημιώσεων. Να αφήνει την ΑΤΕ, υποτίθεται τράπεζα του αγρότη, να απομυζά το μόχθο του με ληστρικά επιτόκια, τετραπλάσια από τον πληθωρισμό, με παράνομα πανωτόκια, με κατασχέσεις και πλειστηριασμούς των τελευταίων περιουσιακών στοιχείων που έχουν απομείνει. 

Μη βιαστείτε, κύριε Υπουργέ, να μου απαντήσετε ότι βγάλατε αυτήν την περίφημιο εγκύκλιο με την οποία ρυθμίζονται τα αγροτικά χρέη. Είναι για μένα, στάχτη στα μάτια των αφελών, πρώτον, διότι δεν ρυθμίζετε τα χρέη των παραγωγών, οι οποίοι είχαν μπει στις προηγούμενες ρυθμίσεις, εάν δεν έχουν ανεξόφλητες δόσεις. Δεν τους επιβραβεύετε και δεν τους δίνετε τη δυνατότητα να μπουν σ' αυτήν την εγκύκλιο. Δεύτερον, αυτή η εγκύκλιος είναι ασαφέστατη, δεν ξεκαθαρίζει τίποτα. Πάνω σε ποιο κεφάλαιο θα υπολογιστούν οι τόκοι ποινής; Μπορείτε να μου πείτε; Πάνω σε ποιο κεφάλαιο, θα διαγράψετε το 50% των δεδουλευμένων τόκων; Δεν λέτε τίποτα γι'αυτά, απλώς προσπαθείτε να θολώσετε την κατάσταση, γιατί υπάρχει η δέσμευση του κ. Παπαντωνίου στις 18 Μαρτίου, που ξεκαθάριζε το πλαίσιο των ρυθμίσεων και έλεγε ότι θα διαγράψουμε τους τόκους ποινής και αναγνώρισε ότι τα πανωτόκια είναι καταχρηστικά και παράνομα και ακόμα προσέθετε, ότι θα διαγραφούν όλοι οι δεδουλευμένοι τόκοι και ένα μέρος του αρχικού κεφαλαίου. Το ξεκαθάρισε. 

'Οπως και η προηγούμενη ηγεσία έλεγε ότι για χρέη μέχρι δέκα εκατομμύρια (10.000.000) δραχμές διαγράφεται το 60%. Στη δική σας εγκύκλιο υπάρχει ασάφεια. Λέτε ότι με λογιστικές οδηγίες θα πούμε πώς θα προχωρήσουμε και ότι δεν πρόκειται να γίνει τίποτα με τεχνάσματα και αλχημείες. 

'Ερχομαι στο θέμα του ΕΛΓΑ, σε αυτό το αίσχος που λέγεται ΕΛΓΑ. 

Μόνο ένα κράτος ανάλγητο μπορεί να μεθοδεύει με τον ΕΛΓΑ την υποβάθμιση των καταστροφών από θεομηνίες, για να στερήσει από τους κατεστραμμένους παραγωγούς τις πραγματικές αποζημιώσεις που δικαιούνται. 

Κύριε Υπουργέ, πλησιάζει Πάσχα και ακόμα οι παραγωγοί είναι απλήρωτοι, ένα σημαντικό μέρος των παραγωγών δεν έχουν πάρει τα χρήματα. Πέρασαν μαύρα Χριστούγεννα και φοβάμαι πολύ ότι θα περάσουν και μαύρο Πάσχα, παρά το γεγονός ότι έχει περάσει ένας χρόνος από τότε που έχουν υποστεί τη βιβλική καταστροφή. Αλλά, και οι βαμβακοπαραγωγοί των περιοχών Πέλλας και Ημαθίας που οι βαμβακοφυτίες τους έχουν πληγεί από τις υπερβολικές βροχοπτώσεις, από τις πλημμύρες, δεν έχουν αποζημιωθεί, παρά το γεγονός ότι έχετε δεσμευθεί, ότι μέσω των ΠΣΕΑ θα τους αποζημιώσετε. Δεν έχουν κινηθεί ακόμα οι διαδικασίες. 

Θα πω και κάτι άλλο. Οι καπνοπαραγωγοί ακόμα περιμένουν να τους ορίσετε τις ποσοστώσεις. Σύμφωνα με τον κανονισμό της Ευρωπαϊκής 'Ενωσης έπρεπε μέχρι τις 31 Ιανουαρίου να τους δοθούν οι ποσοστώσεις. Μπαίνουμε στη νέα καλλιεργητική περίοδο και ακόμα δεν ξέρει κανείς τι θα καλλιεργήσει και πόσα στρέμματα. 

Επανέρχομαι στο θέμα του ΕΛΓΑ και αναφέρομαι στο τελευταίο κατόρθωμα για τις ενστάσεις που έχει υποβάλει ένας σημαντικός αριθμός παραγωγών. 'Ηλθαν τα πρώτα πορίσματα και πάλι με τεχνάσματα και αλχημείες του ΕΛΓΑ είναι στα ίδια επίπεδα. Δηλαδή, οι άνθρωποι και το δίκιο τους δεν βρήκαν και τα ψίχουλα των ψευτοαποζημιώσεων ένας Θεός ξέρει πότε θα τα εισπράξουν. 

Προσέξτε το αυτό, κύριε Υπουργέ, είναι πάρα πολύ σημαντικό. Είναι ανάλγητο αυτό που γίνεται από πλευράς του ΕΛΓΑ να υποβαθμίζει τις πραγματικές ζημίες δίνοντας ψίχουλα και αυτά τα ψίχουλα να τα δίνει με καθυστέρηση. 

Πείτε μου εσείς, κύριε Υπουργέ, εάν υπάρχει σήμερα άλλη κοινωνική τάξη που να παράγει κάτω από ένα ξεσκέπαστο μαγαζί, που δεν έχει ούτε τοίχους ούτε στέγη και να έρχεται το κράτος και να την εμπαίζει. 

Θα συνεχίσω στη δευτερολογία μου. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, ο αγροτικός κόσμος της χώρας περνάει δύσκολες ώρες. Αυτό δεν μπορεί να το αμφισβητήσει κανείς σοβαρός, κανείς εχέφρων. Η σημερινή κατάσταση έχει ξεπεράσει τα όρια αντοχής του αγροτικού κόσμου. Η σημερινή Κυβέρνηση οδήγησε τον αγροτικό κόσμο στην έσχατη ένδεια. Και είναι χαρακτηριστικό ότι τουλάχιστον το 1/3 των γεωργών και των κτηνοτρόφων της πατρίδος μας ζει σήμερα κάτω από τα όρια της φτώχειας. 

Για τη Νέα Δημοκρατία το αγροτικό πρόβλημα δεν είναι πρόβλημα μόνο των αγροτών, αλλά είναι πρόβλημα εθνικό, αφορά ολόκληρη τη χώρα. Κύριοι Υπουργοί, εάν με θυσίες του συνόλου του ελληνικού λαού δεν αντιμετωπισθεί το αγροτικό πρόβλημα, η ελληνική ύπαιθρος με τις ευνόητες εθνικές συνέπειες, θα απερημωθεί και εκατοντάδες χιλιάδες άνεργοι αγρότες θα εισέλθουν στα κέντρα και θα πλαισιώσουν τις τεράστιες ήδη στρατιές των ανέργων που υπάρχουν αυτήν τη στιγμή στις αστικές περιοχές της πατρίδος μας. 

Για να δώσουμε, κύριοι Υπουργοί, χείρα βοηθείας προς τον αγροτικό κόσμο και να προλάβουμε τις δυσμενείς συνέπειες με την υπευθυνότητα του θεσμικού μας ρόλου ως Αξιωματικής Αντιπολίτευσης, αφ' ενός καταρτίσαμε ειδικό πρόγραμμα για τη λύση του αγροτικού προβλήματος και αφ' ετέρου με τον κοινοβουλευτικό μας έλεγχο προσπαθούμε να επισημάνουμε στην Κυβέρνηση τις υποχρεώσεις της έναντι των Ελλήνων γεωργών και κτηνοτρόφων. 

Σ' αυτό το δεύτερο, κύριοι Υπουργοί, στοχεύει η σημερινή μας επερώτηση. Ευελπιστούμε ότι ο κύριος Υπουργός Γεωργίας δεν θα επιχειρήσει να επαναλάβει σήμερα ότι τα ίδια συζητήθηκαν κατά κόρον στην Εθνική Αντιπροσωπεία. Διότι αυτή είναι η σταθερή απάντηση των επερωτωμένων Υπουργών στις επερωτήσεις της Νέας Δημοκρατίας. 

Εμείς, κύριοι Υπουργοί, όσο τα προβλήματα των Ελλήνων αγροτών, γεωργών και κτηνοτρόφων θα παραμένουν άλυτα, θα ερχόμαστε στη Βουλή και θα τα επαναλαμβάνουμε και εσείς ας μας κατηγορείτε ότι επαναλαμβάνουμε τα ίδια. Γιατί από τότε που επιχειρήσαμε να προβάλλουμε τα θέματα των Ελλήνων αγροτών, δεν είδαμε να λύνονται, απεναντίας βλέπουμε να χειροτερεύουν. 

Τίποτε, κύριοι Υπουργοί, δεν έγινε για τη μείωση του κόστους παραγωγής, που είναι το ζητούμενο, για να μπορέσει ο αγρότης να αντιμετωπίσει το σημερινό ανταγωνιστικό περιβάλλον. Καμιά σοβαρή προσπάθεια δεν έγινε να πεισθούν οι εταίροι μας στην Ευρωπαϊκή 'Ενωση για την ιδιαιτερότητα του προβλήματος των Ελλήνων αγροτών. Οι υπηρεσίες του Υπουργείου Γεωργίας σφυρίζουν αδιάφορα και δεν παρέχουν καμία τεχνική συμπαράσταση προς τον 'Ελληνα γεωργό και κτηνοτρόφο, απεναντίας προβλήματα του δημιουργούν με τις παρεμβάσεις του. 

Συνεχίζονται, κύριε Υπουργέ, οι απαράδεκτες καθυστερήσεις στην καταβολή των κοινοτικών επιδοτήσεων και των αποζημιώσεων του ΕΛΓΑ. Οι αναγκαστικές εκτελέσεις, οι πλειστηριασμοί συνεχίζονται και μάλιστα, κύριε Υπουργέ, επιλεκτικά και πρέπει να το προσέξετε ιδιαίτερα εσείς, διότι κι άλλη φορά στην Αίθουσα αυτή σας έχω ξεχωρήσει από άλλους. Αυτό το "επιλεκτικά" να το προσέξετε ιδιαίτερα, παρ' ότι εμείς είμαστε αντίθετοι προς κάθε πλειστηριασμό, που γίνεται αυτήν τη στιγμή εις βάρος του 'Ελληνα γεωργού και κτηνοτρόφου. 

Τα πανωτόκια της τοκογλυφικής Αγροτικής Τράπεζας όλο και αυξάνουν και οδηγούν τον αγρότη στην απόγνωση. Τα φθηνά καύσιμα ακόμη να δοθούν. Ενώ οι ασφαλιστικές εισφορές προς τον ΕΛΓΑ αυξήθηκαν, δεν καταβλήθηκαν ακόμη ούτε οι αποζημιώσεις του 1998, που φθάνουν τα είκοσι πέντε δισεκατομμύρια (25.000.000.000) δραχμές. 

(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε. 

Ελλείψει χρόνου, λοιπόν, γιατί το κουδούνι χτυπάει, θα αρκεστώ μόνο σ' αυτές τις επισημάνσεις. Θέλω όμως να τονίσω τα εξής: 

Κύριοι συνάδελφοι, τα τελευταία τρία Σαββατοκύριακα επισκέφθηκα επικεφαλής ενός κλιμακίου του κόμματός μας τους Νομούς 'Αρτας, Αιτωλοακαρνανίας και Ηλείας. 

Είχα, κύριοι Υπουργοί, όπως αντιλαμβάνεσθε, επαφές με πολλά αγροτικά στελέχη και άκουσα τους προβληματισμούς τους για μια ακόμη φορά. Εκείνο κυρίως που διαπίστωσα, κύριοι Υπουργοί, από τις επαφές αυτές είναι η απόγνωση των αγροτών και η οργή τους για την εγκατάλειψή τους. Κάντε κάτι, για να σωθεί ο αγροτικός κόσμος, για να προλάβετε, κύριε Υπουργέ, την κοινωνική έκρηξη, η οποία επέρχεται. 

Τα όσα ανακοινώθηκαν μέχρι στιγμής για να επιτύχει μια προσωρινή ομηρία τελείωσαν. Η προσωρινή ομηρία τελείωσε, η κοινωνική έκρηξη είναι αναμενόμενη! 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Δήμας έχει το λόγο. 

ΣΤΑΥΡΟΣ ΔΗΜΑΣ: Κύριε Πρόεδρε, θα ήθελα στη σύντομη παρέμβασή μου πρώτα πρώτα να υπογραμμίσω την αποτυχία του κυρίου Πρωθυπουργού στη Διάσκεψη Κορυφής να κρατήσει το ποσό για την Κοινή Αγροτική Πολιτική στο πενιχρό έστω ποσό που συμφώνησαν οι Υπουργοί Γεωργίας στο Συμβούλιο Υπουργών Γεωργίας. Στα 40,5 δισεκατομμύρια Ευρώ περιορίστηκε το ποσό στο Συμβούλιο Κορυφής και ο κ. Σημίτης είναι κατά το ποσοστό της συμμετοχής του συνυπεύθυνος γι' αυτό το πάγωμα των ποσών που θα διατεθούν για την Κοινή Αγροτική Πολιτική. Αυτό βέβαια δεν σημαίνει ότι και στο Συμβούλιο Υπουργών ήταν επιτυχία το ότι ο κ. Ανωμερίτης, μαζί με τους άλλους Υπουργούς είχαν προσδιορίσει το ποσό στα 41,5 δισεκατομμύρια Ευρώ, δεδομένου ότι ζητούσαν 46,5 δισεκατομμύρια Ευρώ. Τα 46,5 δισεκατομμύρια που θα ήταν μια λογική αύξηση δεν επετεύχθη. Αλλά και το 41,5 δισεκατομμύρια τα οποία ανακοίνωσε ο κ. Ανωμερίτης, δεν κατάφερε να τα διατηρήσει ο κ. Σημίτης. Δυστυχώς οι Υπουργοί δεν απολύουν τους Πρωθυπουργούς διαφορετικά κάποια τέτοια μοίρα έπρεπε να επιφυλαχθεί για την αποτυχία του κ. Σημίτη! 

Θα ήθελα ακόμα να πω ότι και αυτό το ποσό που αποφασίσθηκε στο Βερολίνο θα είναι στην πραγματικότητα μειωμένο διότι η αύξηση που προβλέπεται βάσει του μέσου κοινοτικού πληθωρισμού είναι στον αέρα, γιατί δεν υπάρχουν τα σχετικά κονδύλια. Επομένως, είναι καθαρά θεωρητική αυτή η αύξηση. 

Μίλησε και προηγουμένως ένα άλλος συνάδελφός μου για το θέμα του εισοδήματος των αγροτών. Πράγματι, στη χώρα μας το αγροτικό εισόδημα τα τελευταία τρια χρόνια σε πραγματικές τιμές έχει μειωθεί κατά 9%. Κατ' επανάληψη έχει λεχθεί αυτό και δεν έχουμε πάρει μια εξήγηση. Πως θα αντιμετωπίσουν οι αγρότες το πρόβλημα αυτό; Σύμφωνα με μελέτη του ΚΕΠΕ, το 1/3 των αγροτών ζει αυτήν τη στιγμή κάτω από το όριο της φτώχειας και βεβαίως ο αγροτικός πληθυσμός συρρικνώνεται συνεχώς. 

Πρέπει να σημειώσουμε ακόμα ότι από το 1990 μέχρι τώρα το μέσο αγροτικό εισόδημα στις ευρωπαϊκές χώρες σε σταθερές τιμές έχει αυξηθεί 12%. Στη χώρα μας παραμένει στο επίπεδο του 1990. Αντιλαμβάνεσθε, λοιπόν, το μέγεθος του προβλήματος. 

Ακόμα να τονίσω ότι έστω και με τους περιορισμένους ρυθμούς ανάπτυξης που έχουμε το Ακαθάριστο Εγχώριο Προϊόν αυξάνει -έστω με αυτά τα μικρά ποσοστά- ενώ αντίθετα των αγροτών μειώνεται. Επομένως, το χάσμα μεταξύ αγροτικών και μη πληθυσμών ως προς το εισόδημα συνεχώς αυξάνεται. Αυτό δείχνει την αδιαφορία των κυβερνήσεων του ΠΑΣΟΚ για τον αγροτικό τομέα. 

Πρέπει να σας πω -και είναι χαρακτηριστικό- ότι και εκ του λόγου αυτού όπως κοινωνικές έρευνες έχουν δείξει, αυξάνεται όχι μόνο η μετανάστευση η εσωτερική, αλλα και η εγκληματικότητα στις περιοχές της χώρας. Η ανέχεια είναι κακός σύμβουλος. Πρέπει να σας πω ότι στην περιοχή τη δική μου έχουν φθάσει να κλέβουν έως και δενδρύλλια. Αυτό διευκολύνεται και από τη διάλυση της Αγροφυλακής και την κακή αστυνόμευση που υπάρχει γιατί υπάρχουν και δήμοι ολόκληροι που έχουν δημιουργηθεί τώρα και δεν έχουν καν αστυνομικό τμήμα. 'Οσο αστείο και να φαίνεται πρόσφατα είχαμε επανειλημμένες κλοπές δενδρυλλίων από φυτώρια. Μόνο την Καθαρά Δευτέρα εφτά χιλιάδες δενδρύλλια εκλάπησαν από την περιοχή του Ξυλοκάστρου. Και αυτό οφείλεται στη διάλυση της Αγροφυλακής, στη κακή αστυνόμευση και βεβαίως και στην ανέχεια η οποία υπάρχει. Μέρος βεβαίως του προβλήματος αυτής της ανέχειας και της μείωσης του εισοδήματος οφείλεται και στη μεγάλη πτώση των εξαγωγών. 

Αν δείτε τις εξαγωγές, το 1980 είμαστε θετικοί, είχαμε θετικό ισοζύγιο. Το 1985 είχαμε έλλειμμα τριάντα ένα δισεκατομμύρια δραχμές (31.000.000.000), το 1995 φτάσαμε τα διακόσια δισεκατομμύρια (200.000.000.000) δραχμές και κάτι και το 1997 το έλλειμμα ήταν διακόσια ογδόντα δισεκατομμύρια δραχμές (280.000.000.000). 

Κι αυτό οφείλεται στη διάλυση του Υπουργείου Γεωργίας. Μήπως το αρνείσθε, κύριε Υπουργέ; Με το "σοσιαλιστικό νεοφιλελευθερισμό" σας -προσέξτε το αυτό- νομίζετε ότι πρέπει να καταργήσετε το κράτος. Το κράτος βεβαίως δεν πρέπει να παρεμβαίνει εκεί, όπου μπορεί η ιδιωτική πρωτοβουλία να έχει καλά αποτελέσματα. 

Αυτό δε σημαίνει ότι δεν πρέπει να το έχει η χώρα ως όργανο χρήσεως για την προστασία ορισμένων τομέων, όπου και άλλες χώρες ακριβώς χρησιμοποιούν το κράτος. Ακόμη και στις Ηνωμένες Πολιτείες ξέρετε τι παρεμβάσεις γίνονται στον αγροτικό τομέα. 

Υπάρχει ένα πρόγραμμα του ΚΕΠΕ με χρηματοδότηση ευρωπαϊκή για τον εκσυγχρονισμό του Υπουργείου Γεωργίας και των υπηρεσιών του που έχει απορροφητικότητα μόνο 20%. Αν αυτό το πρόγραμμα του εκσυγχρονισμού δεν έχει καταφέρει να προχωρήσει, πώς είναι δυνατόν να προχωρήσει ο εκσυγχρονισμός και βεβαίως η συμπαράσταση του Υπουργείου Γεωργίας στον αγροτικό τομέα; 

Θα ήθελα να πω δυο λέξεις μόνο για το θέμα των λεμονιών. Είναι τεράστιο το πρόβλημα, κύριε Υπουργέ. Κάντε κάτι. Ο παραπλεύρως σε σας Υφυπουργός, ο οποίος προέρχεται και από περιοχή τέτοια, θυμάμαι ότι το 1989 και το 1990 όταν ήμουν Υπουργός Γεωργίας και όταν τα λεμόνια και τα πορτοκάλια πήγαν πάρα πολύ καλά, μου έκανε συνεχώς ερωτήσεις. Πραγματικά με είχε ταλαιπωρήσει πάρα πολύ. 

ΠΡΟΕΔΡΕΥΩΝ (Λουκάς Αποστολίδης): Και τώρα βγάζετε το γινάτι. 

ΣΤΑΥΡΟΣ ΔΗΜΑΣ: Δείτε τι αποτελέσματα είχαμε το 1990 και χαίρομαι που βρίσκομαι αυτήν τη στιγμή σ' αυτήν τη θέση, για να τον προκαλώ να μου απαντήσει για τα λεμόνια. Τι γίνεται με τα λεμόνια; Είναι τεράστιο το πρόβλημα, κύριε Υφυπουργέ, σοβαρά το λέω. 

ΕΥΑΓΓΕΛΟΣ ΜΠΟΥΤΑΣ: Τότε δεν υπήρχε η GATT. To '92 την ψηφίσατε ως κυβέρνηση. 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, σας παρακαλώ, κύριε Δήμα. 

ΣΤΑΥΡΟΣ ΔΗΜΑΣ: Κοιτάξτε να δείτε τι θα κάνετε. Είχαμε μείωση της παραγωγής. Φέτος, είναι σαράντα χιλιάδες, τα παλιότερα χρόνια ήταν πενήντα-εξήντα χιλιάδες. Και παρά το ότι έχουμε τόση λίγη παραγωγή, δεν έχουν εξαχθεί τα προϊόντα. Μένουν στα δέντρα, η ποιότητα χειροτερεύει. Ο κόσμος δεν ενδιαφέρεται γι'αυτά, δεν έχει εισόδημα. Γνωρίζετε ότι πέρσι με τη συνυπευθυνότητα και το πενιχρό ποσό των τριάντα (30) δραχμών περιορίστηκε σε λίγες δραχμές και δεν κάλυπταν ούτε τα έξοδα της συγκομιδής. 

Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο Υπουργός Γεωργίας κ. Ανωμερίτης έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, η κριτική που ασκήθηκε από τους αξιότιμους συναδέλφους της Αξιωματικής Αντιπολίτευσης, είναι μια κριτική που πολλές φορές την έχουμε ακούσει, την έχουμε συζητήσει, γιατί μιλάμε πάντα για έναν τομέα, που είχε και έχει προβλήματα και κανείς δεν το αρνείται. 

Τουλάχιστον από τη δική μου πλευρά, ποτέ αυτά τα προβλήματα δεν πρόκειται να τα πλησιάσω ούτε με την υπερβολή ή την υπερβολική, έστω μεγέθυνση ορισμένων αλλά ούτε όμως και με το κλείσιμο των οφθαλμών απέναντι σε ορισμένες πραγματικές καταστάσεις, οι οποίες έχουν όχι μόνο οικονομικές, αλλά και κοινωνικές αιτίες μακροχρόνιες τέτοιες που για πολλά-πολλά χρόνια, τουλάχιστον για τριάντα-σαράντα χρόνια, έχουμε βαρεθεί να τις συζητάμε. 

Είναι όμως μια στιγμή που δεν μπορούμε να την ξεπεράσουμε, γιατί η συγκυρία είναι τέτοια, που από τα πράγματα πρέπει να μας κάνει όχι να κάνουμε μια ιστορική κριτική στις αδυναμίες, που στο κάτω-κάτω είναι αδυναμίες συνολικά της ελληνικής οικονομίας και τις ζήσαμε, όπως και στις ανισορροπίες σε όλο το πλέγμα της οικονομικής ανάπτυξης, αλλά και των επιμέρους οικονομικών πολιτικών, αλλά να δούμε αυτήν τη στιγμή αυτό που υπάρχει σε σχέση μ'αυτό που έρχεται. 

Τουλάχιστον έτσι βλέπω εγώ το δικό μου το ρόλο, γιατί δεν σκοπεύω να κάνω μελέτες και αναλύσεις της δεκαετίας του 1970, όπως έκανα όταν ήμουν στη Διεύθυνση Μελετών και Προγραμματισμού της Αγροτικής Τράπεζας και να ξαναλέμε και πάλι για τον μικρό και πολυτεμαχισμένο κλήρο. 

( Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ ) 

Να κάτσουμε να συζητήσουμε με πραγματικά μεγέθη και όχι με ό,τι μπορεί ο καθένας να σκεφθεί, γιατί έτσι βολεύει την άλφα ή τη βήτα ανάλυση για λόγους συμπολιτευτικούς ή αντιπολιτευτικούς και να δούμε πραγματικά τι έχουμε και που πάμε. Γιατί δεν μπορούμε παρά να συγκρίνουμε και να συνυπολογίσουμε αυτό που έχουμε σε σχέση με αυτό που έρχεται. Και η αγροτική πτυχή της "Ατζέντα 2000" είναι ένα δεδομένο γιατί είτε το θέλουμε είτε όχι, με τις συμφωνίες και το μεγάλο συμβιβασμό που έγινε έχουμε πραγματικά μετρήσιμα, ποσοτικά, αλλά και άλλα που δεν μετριώνται εύκολα δεδομένα, τα οποία αποτελούν ένα σημαντικό πακέτο επιτυχίας της ελληνικής διαπραγματευτικής πλευράς. 

Και θα κάνω ένα σχόλιο σ' αυτό που ειπώθηκε. Κοιτάξτε, στο Βερολίνο συζητήθηκε και κρίθηκε συνολικά η "Ατζέντα 2000" και τα μεγέθη τα οποία προέκυψαν ουδείς μπορεί να αμφισβητήσει ότι αποτελούν τη μεγαλύτερη οικονομική επιτυχία της ελληνικής Κυβέρνησης σ' αυτήν την προσπάθεια, η οποία κατανάλωσε αρκετό χρόνο και αρκετές συζητήσεις και επιχειρηματολογίες. Επομένως δεν μπορεί κανείς να δει τα επιμέρους μεγέθη γιατί σε μια διαπραγμάτευση, όταν οι άλλοι απαιτούν ή όταν οι άλλοι θέλουν να ανατρέψουν, εσύ θα κάνεις εκείνες τις κινήσεις για να πετύχεις τη μεγιστοποίηση του συνολικού ποσού. Και αυτό το συνολικό ποσό που μεταφράζεται σε κοινοτικούς και εθνικούς πόρους δεκαπέντε τρισεκατομμυρίων (15.000.000.000.000) δραχμών, αυτό είναι ένα ποσό το οποίο αποτελεί και τη μεγάλη πρόκληση της επόμενης επταετίας μετά το 2000. 

Τόσο στις Βρυξέλλες όσο και στο Βερολίνο η αγροτική πτυχή έκλεισε με πέντε αποτυπώσεις. Δεν είναι η στιγμή, αλλά ούτε ο χρόνος είναι επαρκής για να κάτσει κανείς να συζητήσει γι' αυτό το θέμα. Εξάλλου πρόσφατα συζητήσαμε στην Επιτροπή Παραγωγής και Εμπορίου και απ' ό,τι γνωρίζω σύντομα θα συζητήσουμε και σε άλλες διακομματικές επιτροπές της Βουλής. 

'Ομως μπορεί κανείς να κάνει τέσσερα σχόλια. Πρώτα απ' όλα, αποτελεί πολύ σημαντική υποχώρηση της γερμανικής πλευράς η απόσυρση της ιδέας της συγχρηματοδότησης της ΚΑΠ, που θα μας κόστιζε εκατόν πενήντα έως διακόσια δισεκατομμύρια (150.000.000.000 - 200.000.000.000) ετησίως. 

Δεύτερον, έστω ακόμη και την τελευταία στιγμή στο Βερολίνο, δεν πέρασε η γαλλική πρόταση για τις φθίνουσες ενισχύσεις που θα έθιγε σε κάποιο σημαντικό βαθμό και τους 'Ελληνες παραγωγούς και πολλά από τα σημαντικά προϊόντα μας. 

Τρίτον, οι αποφάσεις των Υπουργών Γεωργίας δεν έθιξαν κανένα μεσογειακό προϊόν. 

Τέταρτον, προέκυψε σαφώς με μετρήσιμα στοιχεία και με μη μετρήσιμα στοιχεία -εννοώ ότι είναι στοιχεία που δεν μπορεί κανείς να τα ποσοτικοποιήσει τώρα, αλλά στο μέσον ή στο τέλος μιας περιόδου- ένα δημοσιονομικό όφελος που εμείς το εκτιμάμε περίπου σε πενήντα δισεκατομμύρια (50.000.000.000) δραχμές ετησίως. 

Και τέλος πιστεύω ότι με τις βελτιώσεις στον κανονισμό για την ανάπτυξη της υπαίθρου και στον οριζόντιο αγροτικό κανονισμό μας δίνεται η ευκαιρία για μια πιο αποτελεσματική εφαρμογή πολλών πολιτικών στην Ελλάδα. 

Πιστεύω, λοιπόν, ότι αυτή η διαπραγματευτική τακτική οδήγησε όχι μόνο στη μεγιστοποίηση των ποσών για το τρίτο Κοινοτικό Πλαίσιο Στήριξης, από τα επτά τρισεκατομμύρια (7.000.000.000.000) που κανείς εκτιμούσε και διάβαζε σε όλες τις εφημερίδες και σε όλες τις πολιτικές συζητήσεις στα εννέα τρισεκατομμύρια (9.000.000.000.000), αλλά και ειδικά στα μεγέθη που έχουν σχέση με την αγροτική πτυχή της Ατζέντας σε σημαντικά οφέλη τόσο δημοσιονομικά όσο και κατά προϊόν. Και αυτό είναι ένα γεγονός αναμφισβήτητο. 

Εδώ προκύπτει το θέμα. Και δεν είναι θέμα των σοσιαλιστικών νεοφιλελεύθερων ή φιλελεύθερων ιδεών μας, αλλα ούτε και των φιλελεύθερων, σοσιαλιστικών τελευταία, δικών σας προγραμμάτων, για μεγάλη πρόκληση απέναντι σ' αυτά τα οποία είπατε και που αποτυπώνουν από τη δική σας πλευρά μία κατάσταση, τελείως διαφορετική από την δική μας. Αλλά πάντως υπάρχει πρόβλημα που πρέπει να δούμε, πώς αυτά που έχουμε και αυτά που πήραμε, με ποιες δομές, με ποιους θεσμούς, με ποιες αλλαγές, όχι απλώς θα τα απορροφήσουμε, αλλά θα πολλαπλασιάσουμε τα αποτελέσματά τους. 

Χρειαζόμαστε, λοιπόν, αποφάσεις, τομές, τις οποίες, σε ειδική συνεδρίαση του Υπουργικού Συμβουλίου που προκάλεσε ο Πρωθυπουργός, ειδικά για την ελληνική γεωργία, στα πλαίσια του μεγάλου ενδιαφέροντος της Κυβέρνησής μας, εγώ όχι μόνο τοποθέτησα, όχι μόνο ανέπτυξα, αλλά και όλα τα μέλη του Υπουργικού Συμβουλίου υιοθέτησαν. Να είσθε βέβαιοι ότι μέσα στις επόμενες εβδομάδες και στους επόμενους μήνες, μετά το τέλος της αγροτικής πτυχής της "Ατζέντα 2000", θα έρθουμε να τα πραγματοποιήσουμε, μέσα από ένα νέο πακέτο θεσμικών παρεμβάσεων και εκεί θα δούμε, αν μπορούμε να συνεννοηθούμε. Γιατί πρέπει να συνεννοηθούμε, αν θεωρούμε ότι υπάρχει εθνικό ζήτημα με την αγροτική μας πολιτική. 

Κυρίες και κύριοι συνάδελφοι, θα διατρέξω τα όσα οι αγαπητοί συνάδελφοι είπαν προηγουμένως και για τα επιμέρους θέματα, γιατί δεν μπορώ να μην τα σχολιάσω. 

Πρώτον, είναι ο χειρισμός των κοινοτικών θεμάτων. Πιστεύω ότι πάντα οι υπηρεσίες του Υπουργείου και εδώ στην Ελλάδα, αλλά και στο εξωτερικό -ειδικά στις Βρυξέλλες- έχουν ασκήσει με τον καλύτερο τρόπο τα καθήκοντά τους, μέσα στα πλαίσια αυτών των διαπραγματεύσεων που γίνονται. Θα σας θυμίσω ότι μόνο στον τομέα γεωργίας υπάρχουν ογδόντα τρείς διαχειριστικές επιτροπές. Από τα πρώτα θέματα, τα οποία και εγώ προσωπικά χειρίστηκα και είδα -σας λέω αποτελέσματα, αποφάσεις και απαντώ έτσι και στο ερώτημά σας για το τι ακριβώς κάνουμε για την ενίσχυση αυτή του χειρισμού των κοινοτικών θεμάτων- είναι ότι σ' αυτό που εμείς ονομάζουμε "αγροτική διπλωματία", το πρώτο που κάναμε ήταν να ενισχύσουμε τις υπηρεσίες μας. 'Ηδη το Υπουργείο Εξωτερικών, τόσο ο κ. Παπανδρέου όσο και ο κ. Κρανιδιώτης, έχουν εγκρίνει την ενίσχυση της ΜΕΑ, με συγκεκριμένο εξειδικευμένο προσωπικό, αλλά και με ειδικούς που θα πάνε τώρα στη Γενεύη στον Παγκόσμιο Οργανισμό Εμπορίου, για να μπορέσουμε να ενισχύσουμε τους μηχανισμούς μας, μια και όπως ξέρουμε, το 1999 αρχίζει ο νέος κύκλος συζητήσεων, διαπραγματεύσεων για τα αγροτικά προϊόντα, στα πλαίσια του Παγκόσμιου Οργανισμού Εμπορίου. 

Δεύτερον, κάναμε καινούριο κανονισμό αγροτικής διπλωματίας, που περιγράφει ακριβώς ποιός πάει, που πάει, τι λέει, πώς γυρίζει, τι έκθεση υποβάλλει, πώς κρίνεται και επομένως έγινε ένα πολύ πιο σκληρό και αυστηρό σύστημα, για να μπορέσουμε πραγματικά να αντιμετωπίσουμε από εδώ και πέρα και ειδικά -το ξαναλέω- στα πλαίσια των νέων διαπραγματεύσεων, του νέου γύρου συζητήσεων στο ΠΟΕ όλα τα θέματα της αγροτικής μας πολιτικής. 

Τρίτον, ξεκινήσαμε ένα θεσμό. Κάθε μήνα καλούμε στο Υπουργείο Γεωργίας όλους τους εμπορικούς, οικονομικούς ή αγροτικούς ακολούθους, -ανάλογα με το τι έχει η κάθε πρεσβεία- των πρεσβειών των κρατών-μελών της Ευρωπαϊκής 'Ενωσης και συζητάμε με όλους πάντα πέντε ημέρες πριν από το Συμβούλιο Υπουργών Γεωργίας. 

ΗΛΙΑΣ ΒΕΖΔΡΕΒΑΝΗΣ: Αυτοί όμως, κύριε Υπουργέ, δεν καλούν, γιατί εμείς δεν στέλνουμε αγροτικούς ακολούθους. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εμείς έχουμε οικονομικούς ακολούθους για όλα τα αντικείμενα σε όλες τις πρεσβείες, οι οποίες σας πληροφορώ ότι από όλες τις πρωτεύουσες, σχεδόν κάθε μήνα, στέλνουν αξιολογότατες εκθέσεις και μπορώ να σας πω, ότι λειτουργούν οι διπλωματικές μας υπηρεσίες στο εξωτερικό πάρα πολύ θετικά. 

Παρ' όλα αυτά, με αυτόν τον τρόπο και με αυτό το μέσο, έχουμε κι εμείς μια συνεχή επαφή, μηνιαία, ως όργανο, ως συνέλευση να το πω έτσι, ως μια μεγάλη ομάδα δουλειάς, με όλους τους εμπορικούς ακολούθους και πραγματικά γίνεται μία πολύ καλή δουλειά. 

'Αρα στο χειρισμό των κοινοτικών θεμάτων δίνουμε ιδιαίτερη προσοχή. Να είστε βέβαιοι ότι αυτό ήδη απέδωσε στη διαπραγματευτική μας πολιτική αυτών των δύο, τριών τελευταίων μηνών, που τέθηκε ο κύκλος των τελικών διαπραγματεύσεων για την αγροτική πτυχή της "Ατζέντα 2000". Και φυσικά αυτό θα συνεχισθεί με ακόμα μεγαλύτερη ένταση τους επόμενους μήνες, σαν μία από τις βασικές παραμέτρους της πολιτικής μας. 

Δεύτερον, κόστος παραγωγής: Το κόστος παραγωγής είτε το θέλουμε είτε όχι, στο μεγαλύτερο βαθμό του είναι το χρηματοοικονομικό κόστος. Χρηματοοικονιμικό κόστος όμως μέσα σε μία οικονομία με τόσο έντονες ανισορροπίες, πώς να μειωθεί; Να, γιατί -σωστά και είμαι βέβαιος ότι έχουμε σύμφωνη γνώμη- η μεγαλύτερη προσπάθειά μας είναι, πώς θα δημιουργήσουμε στα πλαίσια και της σύγκλισης αυτά τα δεδομένα, ώστε τα συνολικά μεγέθη να οδηγήσουν σε τέτοια πτώση, σε τέτοια μείωση των επιτοκίων, ώστε το χρηματοοικονομικό κόστος -που είναι το πιο σοβαρό από τα κόστη εισροών- να γίνει τέτοιο, που πραγματικά να ενισχύει και την ανταγωνιστικότητα, αλλά να δίνει και τη δυνατότητα καλύτερης λειτουργίας του χρηματοπιστωτικού μηχανισμού στο χώρο της αγροτικής πίστης. 

Είτε το θέλουμε είτε όχι η ΑΤΕ, η δεύτερη τράπεζα του πιστωτικού μας συστήματος, που βρίσκεται σήμερα με σημαντικές μελέτες κόστους επτά δισεκατομμυρίων δραχμών (7.000.000.000) σε πλήρη εξυγίανση και ανασυγκρότηση -αφού από την 1.1.2000 παύει το ηθικό καθεστώς που υπάρχει για τα ειδικά πιστωτικά ιδρύματα μεταξύ των οποίων και η ΑΤΕ- θα πρέπει να εξελιχθεί σε μια σύγχρονη και αποτελεσματική τράπεζα, η οποία από το τέλος αυτού του χρόνου ή μέσα στον επόμενο χρόνο, θα πρέπει να έχει -οι μηχανισμοί θα την αναγκάσουν- τα επιτόκια εκείνα τα οποία θα είναι περίπου ίδια -θέλουμε, δεν θέλουμε- με των άλλων τραπεζών. 

Πρέπει όμως να ξεκαθαρίσουμε κάτι: Η ΑΤΕ ήταν και θα είναι κρατική ή κρατική συνεταιριστική ή συνεταιριστική στην εξέλιξή της. Δεν πρόκειται ποτέ να είναι ιδιωτική. Εξάλλου και διεθνώς δεν υπάρχουν ιδιωτικές αγροτικές τράπεζες, γιατί κανένας πιστωτικός οργανισμός δεν αναλαμβάνει να πουλά υπηρεσίες σε εκείνους που χειρίζονται προϊόντα υψηλού κινδύνου, χωρίς άλλες παράλληλες λειτουργίες. 

Εμείς θα στηρίξουμε την ΑΤΕ. Πραγματικά όλη η λειτουργία και ο τρόπος λειτουργίας της μέχρι σήμερα απ' όλες τις κυβερνήσεις, αλλά ιδιαίτερα από εμάς -ακριβώς γιατί υπάρχει το ειδικό ενδιαφέρον για τους αγρότες και οι δυσκολίες που προέκυψαν μέσα από μία οικονομική συνολική λειτουργία με πολλές στρεβλώσεις- μας οδήγησε σε είκοσι μία ρυθμίσεις μετά από το 1993, ακόμα και σε ρυθμίσεις για τις οποίες απαιτήθηκε να έλθουμε σε τελικές συνεργασίες με όλες τις άλλες πλευρές στα πλαίσια της Ευρωπαϊκής Επιτροπής και ιδιαίτερα με όλους τους Υπουργούς Γεωργίας των άλλων κρατών, για να μας στηρίξουν και να συμφωνήσουν τουλάχιστον σε μία περίπτωση, στη ρύθμιση των συνεταιριστικών χρεών. 

Γι' αυτό, λοιπόν, ας μην κάνουμε κριτική σε μία εγκύκλιο που δεν έχει ακόμα εφαρμοστεί. Ας περιμένουμε τον Ιούνιο. Τότε μπορούμε να κάνουμε κριτική. 

Aλλά ας περιμένουμε τον Ιούνιο που λήγει η προθεσμία ένταξης στο σύστημα αυτό της τελευταίας ρύθμισης. Γιατί ο καθένας θα λέει τη δική του άποψη και πολλές φορές δικαιολογημένα. Γιατί όταν μιλάς για ρύθμιση χρεών με πρωτοβουλία μιας τράπεζας, στα πλαίσια μιας συνολικής πολιτικής κατεύθυνσης, με ένα συγκεκριμένο κόστος, με καινούριους μηχανισμούς, αφού μιλάμε για επαναδανειοδότηση παλαιών χρεών με ρύθμιση ή με διαγραφή επιμέρους ποσών, ας το αφήσουμε να λειτουργήσει. Γιατί αν πάτε να φωτογραφήσετε τις εκατοντάδες χιλιάδες καρτέλες των παραγωγών, φυσικά μια συνολική ρύθμιση σε κάποιους μπορεί να δημιουργήσει προβλήματα και σε κάποιους όχι. Αλλά θα πρέπει να καταλάβουμε ότι αυτή η εγκύκλιος καλύπτει κατά την άποψή μου -γιατί έτσι ξεκινήσαμε, για τους μεμονωμένους παραγωγούς- το 93% των μεμονωμένων παραγωγών, οι οποίοι σπάνια χρωστούν πάνω από δέκα εκατομμύρια (10.000.000) ή δεκαπέντε εκατομμύρια (15.000.000) και από εκεί και πέρα επειδή υπάρχουν ειδικά προβλήματα σε κάποιους κλάδους παραγωγής, κτηνοτροφία, θερμοκήπια κλπ., μπήκαμε μέσα στη συνολική ρύθμιση, η οποία έχει τις ρήτρες και τις εγγυήσεις εκείνες, ώστε να μπορούμε από τη μία πλευρά να ικανοποιήσουμε τους υπερχρεωμένους παραγωγούς είτε είναι αγρότες είτε είναι εκμεταλλεύσεις και από την άλλη πλευρά πραγματικά να οδηγήσουμε σε εξυγίανση το άρρωστο χαρτοφυλάκιο της τράπεζας, όπως κάθε άλλης τράπεζας, που έχει επιβαρημένο, με επισφαλείς απαιτήσεις, χαρτοφυλάκιο. 

Δεν θα μπω στα άλλα θέματα κόστους παραγωγής, αλλά θα πρέπει να πούμε κάποιες αλήθειες. Και πρέπει ορισμένα πράγματα να τα λέμε όσο γίνεται πιο σωστά. Κάποιος προκάλεσε από τους ομιλητές τον κ. Γεωργακόπουλο, αλλά επειδή με τον κ. Γεωργακόπουλο έχουμε κοινές απόψεις πάνω σε αυτά, κάποτε πρέπει να λέμε ακριβή πράγματα. 

ΕΥΑΓΓΕΛΟΣ ΜΠΑΣΙΑΚΟΣ: Θέλετε και εσείς την αύξηση της φορολογίας; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ανήκουμε στο ίδιο ρεύμα σκέψης. 'Οχι δεν μπορούμε να λέμε, αγαπητέ κύριε συνάδελφε, ότι έχουμε αύξηση φορολογίας. Ποια είναι η αύξηση της φορολογίας όταν έχουμε οκτακόσιες χιλιάδες αγρότες και τελικά πληρώνουν φόρο τρεις χιλιάδες εκατό. Επομένως ο αντικειμενικός τρόπος προσδιορισμού δεν είναι φόρος. Δεν επιβαρύνει κανέναν. Αυτό είναι το σύστημα που υπηρετήσατε και υπηρετούμε και μάλιστα σύστημα που προσδιορίζει τις τιμές μέσα από όργανα κοινά που συμμετέχουν και οι συνεταιρισμοί, το Υπουργείο και η τράπεζα και επομένως είναι ένα αντικειμενικό σύστημα, το οποίο δεν οδηγεί κατ' ανάγκη σε φορολογική επιβάρυνση, αφού από τους οκτακόσιους χιλιάδες αυτοί που εμπίπτουν και πληρώνουν φόρο τελικά είναι μόνο τρεις χιλιάδες οκτακόσιοι. Ποιοι αγρότες επιβαρύνονται. 

Αυτό για να πω ότι επειδή μιλάμε για τον ΕΛΓΑ υπάρχει ένα θέμα και πρέπει να το λύσουμε. Εμείς έχουμε ξεκινήσει να το λύσουμε και από παλιά ο κ. Γεωργακόπουλος και σήμερα εγώ με τον κ. Δρυ πρέπει πράγματι να εξορθολογήσουμε, αλλά με νέα συστήματα και εκεί θα πρέπει να πάψουμε να μιλάμε για Φ.Π.Α., όλο αυτό το ειδικό φορολογικό καθεστώς, όχι για να επιβαρύνουμε φορολογικά τον αγρότη. Πρέπει να το εξορθολογήσουμε, γιατί τότε δεν θα μιλάμε για Φ.Π.Α. Γιατί ο Φ.Π.Α. είναι ουδέτερος φόρος. 'Αρα αν εξορθολογιστεί και μπορεί ο αγρότης σήμερα να μπει σε ένα σύστημα στο οποίο στο όποιο τιμολόγιο ο Φ.Π.Α. θα επιστρέφεται, τότε γιατί να μιλάμε για Φ.Π.Α.; 

'Εχουμε, λοιπόν, πάρα πολλά θέματα και θα οδηγηθούμε σύντομα σε λύσεις τους, οι οποίες είμαι βέβαιος ότι θα εξορθολογήσουν ένα σύστημα το οποίο λειτουργεί υπέρ κάποιων εμπόρων και εναντίον κάποιων αγροτών. Γιατί όταν σε αυτήν τη χώρα διακινούνται αγροτικά προϊόντα ύψους δύο τρισεκατομμυρίων (2.000.000.000.000) δραχμών και ο ΕΛΓΑ χάνει και το δημόσιο χάνει και θύμα είναι ο ίδιος ο αγρότης. Αλλά θα το εξορθολογήσουμε. Αλλά τότε να μη λέμε ότι θα είναι φορομπηχτικό, γιατί δεν θα είναι και το ξέρουμε όλοι πολύ καλά. Να γιατί είπα μέσα σε κάποια δεδομένα και με τα πραγματικά στοιχεία που ξέρουμε. Γιατί μόνο αν έχουμε τα πραγματικά στοιχεία μπροστά μας μπορούμε να προσεγγίσουμε και να λύσουμε αυτά τα θέματα, αν θέλουμε, όπως είπα στην αρχή, να πολλαπλασιάσουμε αυτά που πήραμε, όχι να τα απορροφήσουμε. 

Γιατί στις εκατό (100) δραχμές του εισοδήματος του παραγωγού, οι σαράντα πέντε (45) δραχμές είναι κοινοτικές ενισχύσεις. Ωραία τις πήραμε αυτές, μεγαλώσαμε τις πόλεις, επενδύσαμε σε πόλεις, αλλά στη γεωργία τι κάναμε; 

Δεν μπορούμε, λοιπόν, παρά να τα δούμε όλα αυτά μέσα από νέους θεσμούς και μόνο έτσι θα προσεγγίσουμε και τα κόστη παραγωγής και όλα τα επιμέρους θέματα. 

Υπάρχουν επίσης τρία σχόλια από εμένα στα όσα ειπώθηκαν. Και αυτό το λέω για να μην μείνουν αναπάντητα, διαφορετικα δεν τα θεωρώ από τα μεγάλα θέματα με τα οποία θα μπορούσαμε σήμερα να ασχοληθούμε με την ευκαιρία αυτής της επερώτησης. 

Πρώτον, για τη φέτα. Η απόφαση του δικαστηρίου των ευρωπαϊκών κοινοτήτων και όχι του ευρωπαϊκού δικαστηρίου, καταργεί την απόφαση της Ευρωπαϊκής Επιτροπής για τυπικούς λόγους, διοτι ο φάκελος δεν ήταν πλήρης για να αιτιολογήσει τη στήριξη της θέσης. Επομένως δεν μπήκε στην ουσία, δεν έκρινε αν η φέτα που παράγεται με αυτόν τον τρόπο και αφορά αυτήν τη γεωγραφική περιοχή κλπ., είναι ή δεν είναι ελληνική. 

Εμείς -και μάλιστα έχουμε σύσκεψη αύριο στο Υπουργείο ακριβώς γι'αυτό το θέμα με όλους τους παράγοντες- θα επαναδραστηριοποιήσουμε, τις κινήσεις μας, αλλά χωρίς μαξιμαλιστικές απόψεις και λάθη ιστορικά, για τα οποία έχουμε ευθύνη συνολικά, για να μπορέσουμε να διεκδικήσουμε την ονομασία αυτή ως συγκεκριμένο προϊόν προέλευσης. Διότι, αν διαβάσει κανείς το σύνολο της απόφασης, θα δει ότι τα ιστορικά μας λάθη, αν δεν ήταν αυτή η περίεργη -με την έννοια ότι είναι μια μεσοβέζικη λύση της απόφασης του δικαστηρίου των ευρωπαϊκών κοινοτήτων- απόφαση, τότε θα έβλεπε την πραγματικότητα και θα έπρεπε να διαβάσει και τα επιχειρήματα και της άλλης πλευράς, τα οποία δεν τα αποδέχομαι, αλλά έχουν αιτίες για να τα επικαλούνται. 'Οταν παραδείγματος χάριν η Δανία επικαλείται ότι από το 1965 εξήγαγε στην Ελλάδα τόνους φέτας, την έλεγαν φέτα και κανείς δεν μίλησε, αυτό είναι ένα επιχείρημα, σαθρό για το συγκεκριμένο θέμα, αλλά είναι ένα επιχείρημα. 'Οπως είναι ένα επιχείρημα ότι οι 'Ελληνες τυροκόμοι και παραγωγοί πριν από κάποια χρόνια έκαναν προτάσεις στην Ευρωπαϊκή 'Ενωση να δεχθεί ότι η φέτα παράγεται από αγελαδινό γάλα και από σκόνη. 

Υπάρχει, λοιπόν, ένα πραγματικό θέμα. Για μας φέτα είναι ένα ελληνικό τυρί, πρέπει να το προσδιορίσουμε κάπως γεωγραφικά και δεύτερον, να πούμε ότι είναι από αιγοπρόβειο γάλα, παρασκευάζεται με αυτόν τον τρόπο του στραγγίσματος, ότι μπαίνει σε αυτήν την άλμη κλπ. Αν δεν πούμε αυτά τα πράγματα δεν μπορούμε να κατοχυρώσουμε αυτό που θέλουμε και αυτό θα το κάνουμε. 

Δεύτερο σχόλιο στα γενικά θέματα. Εμείς θα προχωρήσουμε και ήδη καταθέσαμε την πρώτη μας πρόταση στα συνδικαλιστικά όργανα του Υπουργείου, θα προχωρήσουμε μέσα στον Απρίλιο στη νέα δομή και λειτουργία του Υπουργείου Γεωργίας. Πήραμε την έγκριση της Κυβέρνησης και προχωράμε. Αν δεν γίνει αυτή η δομή με αποκεντρωμένες υπηρεσίες και με στελεχιακό προσωπικό, το οποίο θα πάρουμε με βάση το νέο οργανόγραμμα, δεν θα μπορέσουμε να προχωρήσουμε. Βέβαια το στελεχιακό δυναμικό του Υπουργείου είναι υψηλής ποιότητας, αλλά δεν επαρκεί για να λειτουργήσει αυτό το Υπουργείο. 

'Ετσι έχουμε τη σύμφωνη γνώμη του Πρωθυπουργού και της Κυβέρνησης με το νέο οργανόγραμμα να στελεχώσουμε αυτές τις υπηρεσίες και να λειτουργήσουμε αποκεντρωμένα. Αν δεν πάμε εκεί που πρέπει να λειτουργεί το Υπουργείο, τότε δεν θα έχουμε κάνει τίποτα. Και εκεί, μαζί με τις επιμέρους αρμοδιότητες στους οργανισμούς με τις όποιες μετατροπές και νομοτεχνικές ρυθμίσεις, που θα φέρουμε τις επόμενες μέρες καταθέτοντας το νομοσχέδιο για τις διαεπαγγελματικές οργανώσεις, που είναι μια βαθιά τομή και μια σημαντική λειτουργία στο γενικότερο θεσμικό πλαίσιο του αγροτικού τομέα, θα λυθούν και τα θέματα της καταβολής των ενισχύσεων. 

Και πρέπει να σας πω ότι ναι μεν δεν υπάρχουν σημαντικές υστερήσεις -υπήρξαν σημαντικές υστερήσεις- μετά τον Ιανουάριο, αλλά πρέπει να σταματήσει αυτό το φαινόμενο, προϊόντα, εκθέσεις από όλη την Ελλάδα και για κάθε προϊόν να έρχονται στην πλατεία Βάθης. 

Θα υπάρξει καινούριο σύστημα το οποίο πραγματικά θα μας δώσει τη δυνατότητα να λειτουργήσουμε πιο αποτελεσματικά και είναι κάτι το οποίο εμείς το επιδιώκουμε και το θέλουμε. 

Κύριοι συνάδελφοι, εάν το αγροτικό μας θέμα έχει τα χαρακτηριστικά που είπαν και οι συνάδελφοι του εθνικού προβλήματος, αυτό μπορεί να συμβαίνει για δύο λόγους. Πρώτον, λόγω του δημογραφικού προβλήματος που έχουμε σαν χώρα και το οποίο αντικατοπτρίζεται κυρίως στην ύπαιθρο χώρα και δεύτερον, γιατί δεν είχαμε συνολικές πολιτικές ανασυγκρότησης της υπαίθρου. Και αυτό είναι η μεγάλη αλλαγή. Mαζί με τις δράσεις ανάπτυξης της υπαίθρου θα είναι οι συγκεκριμένες πολιτικές ανασυγκρότησης της υπαίθρου, γιατί ο αγροτικός τομέας, ο αγρότης ζει σε μια ευρύτερη περιοχή που πρέπει να έχει σαφή χαρακτηριστικά, όσον αφορά τα εισοδήματα και την ποιότητα ζωής στην καθημερινή ζωή. Εάν δεν στείλουμε πόρους, εάν δεν εφαρμόσουμε δράσεις για τη συνολική ανασυγκρότηση και ανάπτυξη της υπαίθρου, τότε ο αγρότης που είτε είναι πολυαπασχολούμενος είτε είναι πλήρως απασχολούμενος είτε είναι συναταξιούχος είτε έχει και από άλλες πηγές εισοδήματα, δεν θα μπορέσει να ζήσει σ'αυτήν την ελληνική ύπαιθρο. 

Ακριβώς γι'αυτό, επειδή εμείς πιστεύουμε ότι ο αγρότης σήμερα είναι και κοινωνικά καταξιωμένος και πολιτικά δραστηριοποιημένος και οικονομικά στο μεγαλύτερο δυνατό βαθμό για τους περισσότερους στηριγμένος, μέσα από κοινωνικό διάλογο που θα προέλθει από το Συμβούλιο Αγροτικής Πολιτικής, το οποίο αναδιαρθρώνουμε και το οποίο θα λειτουργήσει σε τρία επίπεδα, νομαρχιακό, περιφερειακό και μετά εθνικό, θα μπορέσουμε, αποτυπώνοντας όλα αυτά τα προβλήματα, να βοηθήσουμε τον πρωτογενή τομέα. 

Για μας, για την Κυβέρνηση, είναι δεδομένο ότι, όταν έχεις έναν οικονομικό τομέα που έχει μάλιστα και μεγεθυσμένα χαρακτηριστικά, που ζει και δραστηριοποιείται στην ελληνική περιφέρεια, την οποία πρώτα απ'όλα πρέπει και μπορούμε να στηρίξουμε, έχει μεγάλη προτεραιότητα και να είστε βέβαιοι ότι μέσα από συγκεκριμένες πολιτικές και δράσεις θα καταφέρουμε πραγματικά να οδηγήσουμε και τον αγροτικό τομέα της οικονομίας σε ανασυγκρότηση και οικονομική ανάπτυξη. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας κ. Σάββας Τσιτουρίδης έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Κύριoι συνάδελφοι, χαίρομαι άκουσα την τελευταία επισήμανση του κυρίου Υπουργού ότι δηλαδή ο αγροτικός τομέας είναι ένας οικονομικός τομέας με μεγεθυσμένα χαρακτηριστικά. Και βεβαίως είναι με μεγεθυσμένα χαρακτηριστικά και με πολύ μεγάλα προβλήματα θα προσέθετα. Και τα προβλήματα είναι αναμφισβήτητα, κύριοι συνάδελφοι. 

(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ) 

'Εχουμε έναν τομέα στον οποίο ο ενεργός πληθυσμός χρόνο με το χρόνο μειώνεται, η ύπαιθρος ερημώνει, το εισόδημα μειώνεται, σύμφωνα με όλα τα επίσημα στοιχεία, το εμπορικό ισοζύγιο των αγροτικών προϊόντων επιδεινώνεται. 'Αρα έχουμε έναν τομέα σε κρίση. Και ο τομέας αυτός έχει πέραν των προβλημάτων που αφήνει πίσω του, ιδιαίτερα προβλήματα μπροστά του. Και έχει ιδιαίτερα προβλήματα μπροστά του, διότι ένα σημαντικό κεφάλαιο από το οποίο προέρχονται τα εισοδήματα των αγροτών που είναι οι επιδοτήσεις, έχει πολλά και σημαντικά προβλήματα. 

Θα έλθω στα τέσσερα σχόλια που κάνατε, κύριε Υπουργέ και τα οποία απορρέουν από την τελευταία συμφωνία για την "Ατζέντα 2000". Είπατε ότι ουδείς μπορεί να αμφισβητήσει την επιτυχία της ελληνικής Κυβέρνησης στη συνολική κρίση και στη συνολική απόφαση της "Ατζέντα 2000" στο Βερολίνο. 

Το "ουδείς" δεν ξέρω πού το αναζητείτε. Πάντως εμείς την αμφισβητούμε την επιτυχία αυτή και θα έλθω πολύ συγκεκριμένα στο τι ακριβώς αμφισβητούμε. Να ξεκινήσω από τον αγροτικό προϋπολογισμό, από τον προϋπολογισμό της ΚΑΠ. Το 1999 θα έχουμε πραγματικές δαπάνες 40,5 δισεκατομμύρια ευρώ. Αλλά όπως ξέρετε ο κοινοτικός προϋπολογισμός είχε και μία ανώτατη οροφή, την κατευθυντήρια οδηγία, η οποία ξεπερνούσε σημαντικά τις πραγματικές δαπάνες για τη χρονιά αυτή. Εκείνο το οποίο πετύχατε στο Βερολίνο είναι να θεσμοθετήσετε τη λιτότητα στο γεωργικό τομέα όχι μόνο χωρίς καμία προοπτική ανόδου των δαπανών αυτών, αλλά με προοπτική σταδιακής συρρίκνωσης. Εσείς, ως Υπουργοί Γεωργίας, αποφασίσατε για έναν προϋπολογισμό 41,5 δισεκατομμυρίων ευρώ συν τον πληθωρισμό ετησίως, αλλά βεβαίως δεν βρήκατε λύσεις από το πού θα προερχόταν τα επιπλέον δις ΕΥΡΩ, τα οποία είχατε πέρα από την εντολή, από το προτελευταίο Συμβούλιο Κορυφής. Και έρχονται οι πρωθυπουργοί, οι οποίοι αποφασίζουν λιγότερο απ'ότι εσείς, τα 40,5 δισεκατομμύρια ευρώ με αύξηση του πληθωρισμού, αλλά οι δαπάνες οι οποίες θα απαιτηθούν πάνω από τα 40,5 δισ. ευρώ δεν έχουν εξευρεθεί. 

Και βεβαίως αν ξεκινάτε από τη λογική ότι απεφεύχθησαν τα χειρότερα, δηλαδή η μη συγχρηματοδότηση, τότε βεβαίως να συμφωνούσαμε. Αλλά τα χειρότερα ήταν ένα σενάριο το οποίο απέρριψαν πολύ-πολύ έντονα κυρίως οι Γάλλοι και ακολούθησαν βεβαίως και οι άλλες χώρες. Αλλά μην ξεκινάμε από το το αποφύγαμε ως χειρότερο. 

Είπατε ότι αποφύγαμε τις φθίνουσες ενισχύσεις για να εξεύρουμε πόρους. Θα ήθελα να πείτε στην Εθνική Αντιπροσωπεία από πού θα βρεθούν οι πόροι για να καλύψουμε, έστω και τον πληθωρισμό. Οι αποφάσεις είπατε ότι δεν έθιξαν τα μεσογειακά προϊόντα. Βεβαίως δεν τα έθιξαν, διότι δεν ήταν μέσα σε αυτό το πακέτο, όπως τα μεσογειακά προϊόντα δεν ήταν και στο πακέτο της αναθεώρησης του 1992. Αλλά από εκεί και πέρα, εκτός πακέτου αναθεώρησης -και αυτό θα γίνει και στο μέλλον για τα μεσογειακά προϊόντα-ήρθε από το 1994 έως και το 1996-1997 η Ευρωπαϊκή Επιτροπή με τις προτάσεις της, και το Συμβούλιο Υπουργών με τις αποφάσεις του, και έθιξε ουσιαστικώς όλα τα μεσογειακά προϊόντα ή περίπου όλα. Και έχουμε μπροστά υπό συζήτηση αναθεωρήσεις κοινών αγροτικών πολιτικών που αφορούν τα μεσογειακά προϊόντα. Και πολύ φοβούμεθα, εάν λάβουμε υπόψη την εμπειρία των ετών 1994-1997, ότι μειώσεις στον κοινοτικό προϋπολογισμό, άρα εξεύρεση πόρων, θα προέλθουν και από τα μεσογειακά προϊόντα. 

Εις ό,τι αφορά το δημόσιο όφελος αναφερθήκατε στο πενήντα δισεκατομμύρια ετησίως. Αναφέρεσθε προφανώς σε εισροές. Αλλά οι εισροές δεν έχουν να κάνουν απολύτως τίποτε με το εισόδημα. Και δεν έχουν να κάνουν τίποτε με το εισόδημα, διότι εδώ θα έχουμε σημαντικές μειώσεις της ουσιαστικής προστασίας των αγροτικών μας προϊόντων. Θα σας πω ένα παράδειγμα: Στην απόφαση του Βερολίνου, αλλά και τη δική σας, ομολογείται ότι η αντισταθμιστική ενίσχυση στους παραγωγούς σιτηρών θα καλύπτει το 50% των απωλειών που επέρχονται από τη μείωση των θεσμικών τιμών, ενώ οι βόρειες χώρες σε ό,τι αφορά το βόειο κρέας κατόρθωσαν να πετύχουν την αντισταθμιστική ενίσχυση στο 85% της μείωσης των θεσμικών τιμών. 'Αρα εδώ υπάρχει ένα πρόβλημα. 

Και εις ό,τι αφορά την πέμπτη παρατήρηση-σχόλιο την οποία κάνατε, ότι θα έλθει ο κανονισμός για την ανάπτυξη της υπαίθρου, όλα αυτά είναι μέλλοντα και αβέβαια. 'Οταν θα έλθει ο κανονισμός σε κοινοτικό επίπεδο θα είχαμε μεγάλο ενδιαφέρον να δούμε πώς θα λειτουργούσε αυτός ο κανονισμός και ποιοι θα κέρδιζαν από αυτόν. 

Από εκεί και πέρα, επειδή αναφερθήκατε συνολικά για την "Ατζέντα 2000", θα κάνω ακόμα μία παρατήρηση, η οποία αφορά τον Πρωθυπουργό πια και όχι εσάς. Ο Πρωθυπουργός γύρισε από το Βερολίνο και ανακοίνωσε πανηγυρικά την πολύ μεγάλη του επιτυχία, αποφεύγοντας το πρωϊ της ημέρας της συμφωνίας, να αναφερθεί σε ποσό εις ό,τι αφορά το τρίτο Κοινοτικό Πλαίσιο Στήριξης. Και καλώς έπραξε το πρωϊ που απέφυγε να πει ποσό. Βεβαίως βγήκαν τα γνωστά κοκοράκια του χρηματιστηρίου -διότι το χρηματιστήριο άνοιγε τη Δευτέρα, πρώτη ημέρα μετά την κρίση στο Κοσσυφοπέδιο- και άρχισαν να ομιλούν περί εννέα τρισεκατομμυρίων ( 9.000.000.000) δραχμών από το τρίτο Κοινοτικό Πλαίσιο Στήριξης. 

Είδα με θλίψη τον Πρωθυπουργό το ίδιο βράδυ να τρέχει και αυτός πίσω από φωνές οι οποίες δεν είχαν καμία τεκμηρίωση και να ανακοινώνει ότι το τρίτο Κοινοτικό Πλαίσιο Στήριξης για την Ελλάδα θα είναι εννέα τρισεκατομμύρια (9.000.000.000.000) δραχμές. 

Κατ' αρχήν ακόμα και το ποσό το οποίο ανέφερε ο Πρωθυπουργός σε ευρώ αν το πολλαπλασιάσουμε με την ισοτιμία βγάζει μετά βίας πάνω από οκτώ τρισεκατομμύρια (8.000.000.000.000) δραχμές. Το ένα είναι αυτό. 

Δεύτερον, στο Βερολίνο δεν καθορίστηκαν τα ποσά τα οποία θα μοιραστούν οι διάφορες χώρες για την περίοδο 2000-2007. Στο Βερολίνο αποφασίστηκε ότι το συνολικό πακέτο -και θα έλθω μετά στη γεωργία, γι' αυτό αναφέρω όλα αυτά- το τρίτο Κοινοτικό Πλαίσιο Στήριξης θα είναι διακόσια δεκατρία δισεκατομμύρια (213.000.000.000) ευρώ, δηλαδή είκοσι έξι δισεκατομμύρια (26.000.000.000) ευρώ λιγότερα από τις προτάσεις της Ευρωπαϊκής Επιτροπής τις οποίες βάζετε ως όριο εσείς. Τα εννέα τρισεκατομμύρια (9.000.000.000.000) δραχμές, εξαγγελίες του Πρωθυπουργού πριν από μερικούς μήνες, αφορούσαν αυτό το πακέτο στη βάση της πρότασης της Ευρωπαϊκής Επιτροπής. Εδώ μειώνεται σημαντικά αυτό το πακέτο και επιπλέον καθορίζονται κριτήρια, σύμφωνα με τα οποία θα προχωρήσουμε στις εθνικές κατανομές στη βάση και περιφερειακών ΑΕΠ, της περιφερειακής ευημερίας των κρατών. 

'Αρα, τα έξι γερμανικά λέντερ τα οποία δεν χρηματοδοτούντο στα πλαίσια του δεύτερου Κοινοτικού Πλαισίου Στήριξης θα χρηματοδοτηθούν από το μειωμένο πλέον πακέτο των διακοσίων δεκατριών δισεκατομμυρίων (213.000.000.000) ευρώ. 

'Αρα ή ο κ. Σημίτης δεν κατανόησε σε τι συνεφώνησε στο Βερολίνο ή επιχείρησε υπό το άγχος των εσωκομματικών του προβλημάτων και της κρίσης στα εξωτερικά θέματα και στα εσωτερικά, να αποκρύψει την αλήθεια από τον ελληνικό λαό. Σύμφωνα με όλες τις εκτιμήσεις, οι οποίες υπάρχουν, το τρίτο Κοινοτικό Πλαίσιο Στήριξης δεν μπορεί να ξεπεράσει τα ποσά τα οποία λάβαμε στο δεύτερο Κοινοτικό Πλαίσιο Στήριξης. 

Συνεπώς, αφήστε τις θριαμβολογίες -όχι εσείς, αναφέρομαι στον κύριο Πρωθυπουργό- και συγκεντρωθείτε σε κάθε περίπτωση στη διαπραγμάτευση διότι οι κατανομές ανά κράτος-μέλος θα γίνουν τους προσεχείς μήνες, συν βεβαίως τα πρόσθετα εμπόδια σύμφωνα με τα οποία ό,τι δεν απορροφούμε, δεν δεσμεύουμε ετησίως θα χάνεται για τη χώρα. Ξέρετε άλλωστε και τα προβλήματα τα οποία υπάρχουν στην ελληνική διοίκηση πέραν των πολιτικών προβλημάτων. 

Το λέω αυτό για να σας κάνω και μία παρατήρηση. 'Εξω από το δεύτερο Κοινοτικό Πλαίσιο Στήριξης στο Υπουργείο σας έχετε συμπληρωματικά προγράμματα, όπως το LEADER, το οποίο έχει μια απορροφητικότητα της τάξης του 22% σήμερα. Και βεβαίως πέραν των πολιτικών ευθυνών κατανοώ ότι οι μηχανισμοί οι οποίοι υπάρχουν δεν είναι αποτελεσματικοί -οι ενδιάμεσοι αυτοί φορείς- αλλά -προσέξτε- ότι στο πλαίσιο του τρίτου Κοινοτικού Πλαισίου Στήριξης η Ευρωπαϊκή Επιτροπή, με πρόταση και της ελληνικής πλευράς -αναφέρομαι στο Υπουργείο Εθνικής Οικονομίας- μελετά μεθόδους σύμφωνα με τις οποίες στο τρίτο Κοινοτικό Πλαίσιο Στήριξης τα ποσά για την αγροτική ανάπτυξη θα διατεθούν και μέσα από ενδιάμεσους, τρίτους φορείς. Η αποτυχία της εκτέλεσης του προγράμματος LEADER πρέπει να σας κάνει ιδιαιτέρως προσεκτικούς. 

Εις ό,τι αφορά τις θεσμικές σας παρεμβάσεις. Αναφερθήκατε σε ένα πακέτο θεσμικών παρεμβάσεων μεταξύ των οποίων αναφέρατε και το θέμα του Υπουργείου Γεωργίας. Ξέρετε, όμως, θεσμικές παρεμβάσεις γίνονται στην αρχή της εντολής μιας κυβέρνησης. Εσείς βρίσκεσθε περίπου στο τέλος της εντολής σας. Εάν τώρα η Κυβέρνηση ξεκινήσει να κάνει θεσμικές παρεμβάσεις, τότε αναρωτιέμαι πότε θα αποδώσουν αυτές οι παρεμβάσεις όταν τα προβλήματα μήνα με το μήνα εντείνονται και επιτείνονται. 

Από την παρέμβασή σας κατάλαβα, από τα τρία τελευταία σχόλια τα οποία κάνατε ότι έχετε μάλλον κατά νου, με την πρότασή σας περί διεπαγγελματικών οργανώσεων, να αναθεωρήσετε το νόμο, ο οποίος δημιούργησε δύο υπέρογκους, υπερμεγέθεις και αναποτελεσματικούς, κατ' εμάς, όπως είπαμε εδώ στη συζήτηση στην Εθνική Αντιπροσωπεία, οργανισμούς για τις πληρωμές των ενισχύσεων και για τους ελέγχους των ενισχύσεων. Τι γίνεται με αυτό το νόμο; Οι οργανισμοί υπάρχουν. Ο ίδιος νόμος κατήργησε οργανισμούς όπως τον Οργανισμό Βάμβακος, τον Οργανισμό Καπνού, τον Οργανισμό Ελαιολάδου, τον Οργανισμό Γάλακτος και αυτοί οι οργανισμοί εξακολουθούν να λειτουργούν. 'Αρα, πάρτε γρήγορα αποφάσεις και ξεκαθαρίστε και σε εμάς τι θα γίνει. Θα λειτουργούν οι παλαιοί οργανισμοί; Θα ισχύσουν αυτοί οι δύο μεγάλοι οργανισμοί τους οποίους κάνατε; Θα καταργηθούν με την πρότασή σας; Υπάρχει μεγάλη αβεβαιότητα. Μπαίνουμε σε μία νέα χρονιά, σε μια νέα περίοδο και θα πρέπει αυτά τα πράγματα να διευκρινιστούν από εσάς. 

Εις ό,τι αφορά άλλα σχόλια τα οποία έχετε κάνει έχω να πω τα εξής: Να έλθουμε στη φέτα. Στη φέτα πράγματι υπήρξε μία απόφαση του δικαστηρίου των Ευρωπαϊκών Κοινοτήτων, η οποία απόφαση, κατ' εμάς, προήλθε και από ολιγωρία της ελληνικής πλευράς στην αντίκρουση κατά την παρέμβασή μας στο Ευρωπαϊκό Δικαστήριο, στο δικαστήριο των Ευρωπαϊκών Κοινοτήτων, στην προσφυγή την οποία έκαναν τρεις χώρες εναντίον της αποφάσεως της Ευρωπαϊκής Επιτροπής. 

Επειδή η απόφαση στηρίζεται σε τυπικούς λόγους, εκτιμούμε και εμείς ότι, να εξαντλήσετε όλες τις νομικές και πολιτικές δυνατότητες τις οποίες έχετε, και να επανέρθετε ταχύτατα, για να κατοχυρώσουμε και πάλι τη φέτα ως ελληνικό προϊόν. 

Για τη δομή του Υπουργείου σας, στην οποία αναφερθήκατε και επειδή κάνατε κάποια σχόλια, σύμφωνα με τα οποία ο κανονισμός της αγροτικής διπλωματίας, τον οποίο θεσπίσατε προχωράει καλά και αρχίζουν να βελτιώνονται τα πράγματα, θα ήθελα να πω ότι φοβούμαι πως μένουμε στις προθέσεις. Σ' αυτό το Υπουργείο απαιτείται μια ριζική ανοδιοργάνωση των υπηρεσιών. Και εφόσον προτίθεσθε να παρουσιάσετε μια ανοδιοργάνωση, θα πρέπει να δείτε πάρα πολύ σοβαρά το θέμα των εξωτερικών σχέσεων, τις οποίες είναι αναγκασμένο εκ του ρόλου του το Υπουργείο αυτό να έχει. Το ξέρετε πάρα πολύ καλά ότι, πέραν της ικανότητας κάποιων, πολύ λίγων σε αριθμό στελεχών, είναι ανεπαρκέστατη η θεσμική οργάνωση. Το Υπουργείο Γεωργίας -και αυτό πρέπει να το κατανοήσει η Κυβέρνηση στο σύνολό της και ο Πρωθυπουργός- έχει να κάνει δουλειά πολλών Υπουργείων. 'Εχει να κάνει και δουλειά Υπουργείου Εξωτερικών. 

Εμείς δίνουμε ιδιαίτερη βαρύτητα στο πώς θα προχωρήσετε στην οργάνωση της υπηρεσίας, η οποία θα έχει τις διαπραγματεύσεις σε υπηρεσιακό επίπεδο και στην Ευρωπαϊκή 'Ενωση και στον Παγκόσμιο Οργανισμό Εμπορίου και σε άλλα διεθνή φόρα. 

Πάντως, η κατάσταση σήμερα είναι τραγική. Οι άνθρωποι που δουλεύουν εκεί είναι οι ίδιοι πολλά χρόνια τώρα και ενώ είναι ιδιαίτερα ικανοί σε ποιότητα, είναι ανεπαρκέστατοι σε αριθμό. 

Σε ό,τι αφορά τους πόρους για τη συνολική ανάπτυξη, στην οποία αναφερθήκατε στο τρίτο από τα τελευταία σχόλιά σας, εμείς πιστεύουμε ότι, πέρα από την αριθμομαχία -θα δούμε τους προσεχείς μήνες, ποιες θα είναι οι δαπάνες για το τρίτο Κοινοτικό Πλαίσιο Στήριξης- πολύ σημαντικό είναι το πώς αξιοποιούμε τους πόρους, είτε τα εννέα τρισεκατομμύρια (9.000.000.000.000) δραχμές του κ. Σημίτη, που δεν είναι εννέα τρισεκατομμύρια (9.000.000.000.000) δραχμές είτε τα εφτά τρισεκατομμύρια πεντακόσια δισεκατομμύρια (7.500.000.000.000) δραχμές, όπως είναι οι δικές μας εκτιμήσεις. Θα πρέπει να κάνετε μία πολύ σημαντική προσπάθεια σε επίπεδο Κυβέρνησης, για να δείτε την αξιοποίηση αυτών των πόρων. 

Εμείς πιστεύουμε ότι για ένα τομέα με πολλά και πολύ μεγάλα προβλήματα, όπως είναι ο αγροτικός τομέας και στα πλαίσια του τρίτου Κοινοτικού Πλαίσιου Στήριξης για την ανάπτυξη συνολικά της ελληνικής υπαίθρου, μέσω πολιτικών γεωργίας και κτηνοτροφίας, θα πρέπει να διατεθεί ένα ποσοστό σημαντικά υψηλότερο του 12%, το οποίο θα είναι, κατά τις δικές μας εκτιμήσεις, το ποσοστό το οποίο θα διατεθεί τελικά από το δεύτερο Κοινοτικό Πλαίσιο Στήριξης για τη γεωργία και την κτηνοτροφία. 

Θα αναφερθώ, κύριοι συνάδελφοι, και σε ένα θέμα, το οποίο δεν αφορά την επερώτησή μας τυπικά τουλάχιστον, αλλά αφορά και το Υπουργείο σας, κύριε Υπουργέ. Και είναι το μεγάλο θέμα της προστασίας των δασών. 

Τη χρονιά που πέρασε, με διαδικασίες ιδιαιτέρως συνοπτικές και καταστροφικά αποτελέσματα και εξαιτίας των συνοπτικών διαδικασιών, περάσατε τη δασοπυρόσβεση στο Υπουργείο Δημόσιας Τάξης. Αλλά βέβαια, ένα μεγάλο μέρος της αρμοδιότητας για την προστασία των δασών παραμένει στο Υπουργείο Γεωργίας. Η περσινή χρονιά έφυγε, αφήνοντας πίσω θρήνο και για ανθρώπινες ζωές πυροσβεστών, αλλά και για καμένα δάση. 

Επειδή η νέα περίοδος αρχίζει, εκτιμούμε ότι όλα τα μεγάλα προβλήματα, πέραν των εξαγγελιών που έκανε στην αρχή του χρόνου η Κυβέρνηση αυτή, παραμένουν ανοιχτά. 

Δεν υπάρχουν προσλήψεις. Ούτε καν προκηρύχθηκε ο διαγωνισμός για την πρόσληψη νέων δασοπυροσβεστών. Αυτά τα λέω, γιατί αφορά συνολικά την Κυβέρνηση το θέμα αυτό. Και ακόμη και τώρα αν γίνει ο διαγωνισμός για χίλιους πεντακόσιους πυροσβέστες, δεν πρόκειται αυτοί να προσληφθούν μέχρι το καλοκαίρι. 

Υπάρχουν επίσης, σημαντικά προβλήματα τα οποία παραμένουν άλυτα, στο θέμα του εξοπλισμού. 

Πρέπει εναγωνίως και επειγόντως, ως Κυβέρνηση, να αναζητήσετε λύσεις. Γιατί κατανοείτε ότι, παρά το γεγονός ότι η δασοπυρόσβεση και η προστασία των δασών από τις πυρκαγιές πέρασε στο Πυροσβεστικό Σώμα και εσείς, ως Υπουργείο Γεωργίας, έχετε σημαντικές ευθύνες και αρμοδιότητες στον τομέα αυτόν. 

Θα καταλήξω, λέγοντας ότι συμφωνούμε στη διαπίστωση ότι ο αγροτικός τομέας είναι κάτι το πολύ σημαντικό. Είναι ένα θέμα εθνικό για μας. 

Ξέρετε όμως ότι για κάθε τομέα πολιτικής απαιτούνται τρία πράγματα: 

Να έχουμε ένα στόχο, να έχουμε μέσα πολιτικής και να έχουμε και τις απαραίτητες πιστώσεις. 

Συμφωνούμε ότι ο στόχος είναι, μέσω της ολοκληρωμένης ανάπτυξης της ελληνικής υπαίθρου, να συγκρατήσουμε όσο γίνεται τον πληθυσμό στις αγροτικές περιοχές; Κατ' εμάς αυτός είναι ο στόχος, δεν είναι μόνο οικονομικός. Και ας μην χαρακτηρίζουμε τους στόχους και τις πολιτικές ως φιλελεύθερες ή ως σοσιαλιστικές. Είναι χαρακτηρισμοί, οι οποίοι δεν αποδίδουν σήμερα την ελληνική πραγματικότητα. 

Ο δικός μας στόχος είναι το πώς θα μπορέσουμε να κρατήσουμε την Ελλάδα, ζωντανή, μέσω της συγκράτησης του πληθυσμού στην ελληνική περιφέρεια. Και εδώ η αγροτική πολτική είναι ένας σημαντικός πυλώνας, άξονας γι' αυτήν την προσπάθεια. Εάν ο στόχος είναι αυτός, τότε και τα μέσα πολιτικής τα οποία έχετε, οι θεσμοί αρωγής του 'Ελληνα αγρότη είναι απαξιωμένοι. Αναφέρθηκα στο Υπουργείο της Γεωργίας, δεν θέλω να μπω στο μείζον πρόβλημα, το οποίο υπάρχει με την Αγροτική Τράπεζα για την οποία φανήκατε ιδιαιτέρως αισιόδοξος. 

Θα ήθελα όμως να μας απαντήσετε, τα επτακόσια έως οκτακόσια ή και εννιακόσια δισεκατομμύρια δραχμές, τα οποία απαιτούνται για την εξυγίανση του χαρτοφυλακίου της μέχρι το τέλος του χρόνου, από πού θα βρεθούν, κύριε Υπουργέ; Είναι ένα μεγάλο ερώτημα. Και όσο δεν βρίσκονται αυτά τα λεφτά, η Αγροτική Τράπεζα βεβαίως, στο τέλος του χρόνου και απαξιωμένη θα είναι και δεν θα μπορέσει να αντέξει τον ελεύθερο τραπεζικό ανταγωνισμό. Δεν μπαίνω σε άλλα ζητήματα που αφορούν τα μέσα πολιτικής, με ποιους κάνετε πολιτική. 

'Ερχομαι τώρα στο θέμα των δαπανών και καταλήγω με αυτό γιατί από εκεί ξεκίνησα. 

Ξέρετε, για να κάνουμε πολιτική απαιτείται τακτικός προϋπολογισμός, απαιτείται πρόγραμμα δημοσίων επενδύσεων. Ο τακτικός προϋπολογισμός στο Υπουργείο σας φέτος και όλα αυτά τα χρόνια, χρόνο με το χρόνο μειώνεται σε σχέση με τις προηγούμενες χρονιές. Και το πρόγραμμα δημοσίων επενδύσεων και αυτό είναι περίπου παγωμένο. Επειδή συντόμως θα φτάσουμε -δεν ξέρω εάν θα είστε εσείς ακόμη Κυβέρνηση- στη σύνταξη του νέου προϋπολογισμού για το 2000, θα πρέπει να κατανοήσετε -εφόσον μας λέτε ποιες είναι οι προθέσεις σας εδώ -ότι ό,τι λέτε και σ' ότι δεσμεύεστε απαιτεί αυξημένο ενδιαφέρον και σε κονδύλια από την ελληνική Κυβέρνηση, αφού οι δαπάνες και η ουσιαστική στήριξη της ελληνικής γεωργίας από επιδοτήσεις θα μειωθεί στα χρόνια που έρχονται. 'Αρα απαιτείται μεγαλύτερη προσπάθεια σε εθνικό επίπεδο. 

Εάν συμφωνούμε, λοιπόν, με το στόχο, θα πρέπει να συμφωνήσουμε και με τα μέσα πολιτικής και με το ύψος των δαπανών και τότε νομίζω ότι μπορούμε να καταλήξουμε σε ένα πολύ γόνιμο διάλογο. Φέρτε και τα θεσμικά σας μέτρα. 

Πιστεύω ότι η συζήτηση καλό θα είναι να αρχίσει, διότι θα πρέπει να δούμε και τις προθέσεις σας, ώστε σε αντιστροφή ρόλων να δούμε εάν αυτό το οποίο θα προτείνετε ως Κυβέρνηση, θα το αποδέχεσθε και από άλλο ρόλο. Να δούμε τι πρέπει επιτέλους να κάνουμε γι' αυτήν την έρμη την ελληνική γεωργία, η οποία τόσο χειμάζεται από κακές πολιτικές ή από έλλειψη πολιτικής. Σας ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Γεωργακόπουλος, Κοινοβουλευτικός Εκπρόσωπος του ΠΑΣΟΚ έχει το λόγο για δέκα λεπτά. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριοι συνάδελφοι όταν διάβασα αυτήν την επερώτηση δεν έκρυψα την απορία μου, γιατί η Νέα Δημοκρατία επανέρχεται στην ίδια επερώτηση εντός είκοσι ημερών, ίδια ακριβώς με μία προηγούμενη που είχε κάνει. 

ΕΥΑΓΓΕΛΟΣ ΜΠΑΣΙΑΚΟΣ: Δεν είναι έτσι. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κάνεις λάθος. Διάβασέ την. 

Και μάλιστα πολλά από τα επερωτώντα άτομα ήταν τα ίδια και στη μία επερώτηση και στην άλλη επερώτηση. 

ΣΑΒΒΑΣ ΤΣΙΤΟΥΡΙΔΗΣ: 'Εχουμε μία συνέπεια στην πολιτική μας! 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Βεβαίως σκέφτηκα το εξής: 'Η είναι ανεπίδεκτοι μαθήσεως και δεν καταλαβαίνουν τις εξηγήσεις που δίνουμε ή μη έχοντας άλλον τομέα να ασκήσουν αντιπολίτευση, ασκούν αντιπολίτευση μόνο στον τομέα της γεωργίας. 

Χαίρομαι βεβαίως γιατί δεν βρίσκετε άλλους τομείς να κάνετε αντιπολίτευση και για μας είναι εύκολο να σας απαντήσουμε σε όλα αυτά τα θέματα, τα οποία βάλατε στην επερώτησή σας. 

Επειδή φεύγει ο κ. Μπασιάκος και θα ήθελα να ακούσει την απάντηση για το 5%, σπεύδω να τη δώσω τώρα, για να του δώσω την ευκαιρία να αποχωρήσει. 

Είπατε ότι, ενώ δεν αυξάνεται το αγροτικό εισόδημα, αυξήθηκε η φορολογία. Και ούτε λίγο ούτε πολύ μας είπατε ότι υπερφορολογούνται οι αγρότες. Ασφαλώς αυτό σημαίνει ότι δεν έχετε επαφή με τους αγρότες, γιατί θα γνωρίζατε ότι το αγροτικό εισόδημα συμμετέχει στο εθνικό εισόδημα κατά 16% και ότι οι αγρότες συμμετέχουν στα φορολογικά βάρη κατά 1%. 

Αυτό τα λέει όλα και δεν χρειάζεται να σας πω τίποτα πέραν αυτού για να δείτε ότι οι αγρότες, όχι μόνο δεν υπερφορολογούνται, θα έλεγα ότι ούτε καν φορολογούνται, για να είμαστε ειλικρινείς και σαφείς. 

Το αντικειμενικό σύστημα μπήκε για να μπουν όλοι σε μια τάξη, έτσι ώστε να πληρώσουν φόρο οι τρεις χιλιάδες διακόσιοι αγρότες, που έχουν εισοδήματα. Μέχρι πρότινος, θα έλεγα, δεν πλήρωνε κανείς φόρο. Αυτά, όσον αφορά τη φορολογία. 

Θα έρθω τώρα στην επερώτηση. Μιλάτε συνεχώς για τον ειδικό φόρο κατανάλωσης στο πετρέλαιο. Η Ευρωπαϊκή 'Ενωση δίνει πράγματι, τη δυνατότητα να μηδενίσουμε τον ειδικό φόρο κατανάλωσης στο πετρέλαιο, για τους αγρότες. Θα έχετε αντιληφθεί, πιστεύω, ότι ουσιαστικά, το πετρέλαιο που χρησιμοποιείται στην αγροτική παραγωγή δεν έχει ειδικό φόρο κατανάλωσης. Το 60% του ειδικού φόρου που έχει μείνει τον ξεπερνούν οι αγρότες χρησιμοποιώντας πετρέλαιο θέρμανσης στην αγροτική παραγωγή και παίρνουν επιστροφή 40% επί του ειδικού φόρου κατανάλωσης στις εκατόν σαράντα δραχμές που αντιστοιχεί στο πετρέλαιο κίνησης. 

Κόπτεσθε εσείς, ιδιαίτερα η Νέα Δημοκρατία, για τον ειδικό φόρο κατανάλωσης, όταν το πετρέλαιο από τριάντα εννέα (39) δραχμές το πήγατε εκατόν σαράντα (140). Γιατί τότε -όταν ίσχυαν οι ίδιες διατάξεις- δεν καταργούσατε εσείς τον ειδικό φόρο κατανάλωσης του πετρελαίου; Επομένως μην κόπτεσθε τώρα και "μη χύνετε κροκοδείλια δάκρυα". 

Θα επαναλάβω άλλη μια φορά για το Φ.Π.Α., που το επαναφέρετε συνεχώς και εδώ μπορώ να πω ότι είσαστε ανεπίδεκτοι μαθήσεως. Σας εξηγώ αμέσως. Η έκτη κοινοτική οδηγία λέει ότι τα κεφαλαιουχικά αγαθά και ειδικά τα μηχανήματα μπαίνουν στον κανονικό συντελεστή και αυτό ισχύει για όλες τις χώρες. Δεν έχει άλλο συντελεστή στα μηχανήματα η Πορτογαλία, άλλο η Γαλλία και άλλο η Ιταλία. 'Εχουν τα μηχανήματα στον κανονικό τους συντελεστή, που μπορεί να κυμαίνεται από 15% μέχρι 25%. Η Δανία έχει 22% και είναι δικαίωμά της. Εμείς έχουμε 18%. 'Αρα πρέπει υποχρεωτικά τα μηχανήματα να είναι στο 18%. 

Εάν κάνουμε αυτό που λέτε εσείς, δηλαδή αν μειώσουμε αυτό το συντελεστή από 18% στο 8% -δεν μπορούμε, αλλά ας πούμε ότι συμφωνούν όλες οι ευρωπαϊκές χώρες και παίρνουμε μια καινούρια απόφαση- τότε πρέπει να μειωθούν οι αποδόσεις προς τους αγρότες. Το 4% θα πρέπει να γίνει 3% ή 2,5%. Γιατί; Αν δεν γίνει, θα θεωρηθεί εθνική επιδότηση. Η επιστροφή δηλαδή που γίνεται στο Φ.Π.Α. δεν θα αντιστοιχεί στην επιβάρυνση που έχουν στα μηχανήματα οι αγρότες. Τόσο απλό είναι, το έχω πει δεκάδες φορές στη Βουλή, αλλά δεν εννοείτε να το καταλάβετε. 

Επειδή το προβάλλει το Κ.Κ.Ε., που έχει τους δικούς του λόγους να προβάλλει την επιστροφή του Φ.Π.Α. ή το 8% το επαναλαμβάνετε και εσείς που είχα την απαίτηση να κατανοείτε λίγο περισσότερο και να μην παίρνετε τα συνθήματα... 

ΕΥΑΓΓΕΛΟΣ ΜΠΟΥΤΑΣ: Είναι ευρωπαϊστές; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:'Οχι, γιατί είναι ευρωπαϊστές. Απλούστατα, η πραγματικότητα ποια είναι; Εσείς κακώς το προβάλλετε και να σας εξηγήσω γιατί. 

ΕΥΑΓΓΕΛΟΣ ΜΠΟΥΤΑΣ: Να μας πείτε γιατί δεν κατανοείτε τη Νέα Δημοκρατία. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κάνετε κακό και στο συνδικαλιστικό κίνημα, γιατί τους βάζετε να διεκδικούν αιτήματα που δεν μπορεί να τα υλοποιήσει η Κυβέρνηση και τους αποσπάτε από άλλα αιτήματα που θα μπορούσατε να τους βάλετε να διεκδικούν και να τα υλοποιήσει η Κυβέρνηση ή να υποχρεώσετε την Κυβέρνηση να τα αποσπάσει. 

Τι μπορεί να κάνει η Κυβέρνηση; Το μόνο που μπορεί να κάνει σ'αυτήν την περίπτωση -θα το πω και αυτό για να το ξέρει ο κύριος Υπουργός- είναι να διεκδικήσει έναν ειδικό συντελεστή για τα μηχανήματα που δεν μπορεί να πάει κάτω από το 12%. Αυτή είναι η πραγματικότητα. 'Ολα τα άλλα που λέτε είναι εκτός πραγματικότητα και λυπάμαι που αναγκάζομαι για άλλη μία φορά να δώσω αυτές τις εξηγήσεις. 

Από την άλλη μεριά, εάν πάμε στην αύξηση των επιστροφών του Φ.Π.Α., που λέει το Κ.Κ.Ε., τότε δεν μπορεί να γίνει ούτε, αυτό γιατί αντιστρατεύεται τους κανόνες του ανταγωνισμού. Βεβαίως εσείς δεν δέχεστε αυτούς τους κανόνες και καλά κάνετε και το βάζετε, αλλά σας λέω για το συγκεκριμένο θέμα ότι ο Φ.Π.Α. είναι ένας ουδέτερος φόρος. Δεν συμμετέχει στην παραγωγή, δεν επιβαρύνει το κόστος παραγωγής. Πάρτε το απόφαση αυτό. Δεν ενεργεί ως προς το κόστος, γιατί ό,τι πληρώνει τα παίρνει. 

Ο αγρότης έχει δύο καθεστώτα επιστροφής του ΦΠΑ. 'Εχει το κανονικό καθεστώς και το ειδικό καθεστώς. Αντί να ωθήσουμε τους αγρότες να πάνε στο κανονικό καθεστώς και να μπορούν άμεσα, σε ένα δίμηνο, να παίρνουν τις επιστροφές του ΦΠΑ -ώστε αν κάποιος για ένα τρακτέρ πληρώσει ενάμισι-δύο εκατομμύρια ΦΠΑ, να το πάρει στους δύο μήνες και όχι στα οκτώ ή δέκα χρόνια, που είναι η ζωή του τρακτέρ, με τη μορφή του 4% ή 5% της επιστροφής των προϊόντων τους- τι τους λέμε; Να αυξήσουμε το 4% και να το κάνουμε 5% ή το 5% να το κάνουμε 7%. Ουσιαστικά τους βάζουμε σε χειρότερη διαδικασία απ' αυτήν που θα έπρεπε, ενώ θα έπρεπε να τους λέγαμε να πάνε στο κανονικό καθεστώς, κρατώντας απλώς βιβλία εσόδων-εξόδων, όπως κρατάει ο κάθε μικρομπακάλης στα χωριά. Και μη μου πείτε τώρα ότι οι αγρότες είναι αμόρφωτοι και δεν μπορούν να κρατήσουν αυτά τα βιβλία, γιατί την ίδια παιδεία έχουν και οι μικρομπακάληδες και οι μικροεπιχειρηματίες που είναι ακόμη στα χωριά, που κρατάνε αυτά τα βιβλία. Δεν είμαστε στο 1950 ούτε στο 1930. Είμαστε στο 2000 και οι περισσότεροι αγρότες, που μένουν σήμερα στην παραγωγή και ασχολούνται, έχουν τελειώσει τουλάχιστον το λύκειο και αν δεν το έχουν τελειώσει, ξέρουν πέντε πράγματα. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Και προς τιμήν τους, ένας είναι και Βουλευτής. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Λέω αυτά, γιατί θεώρησα απαραίτητο να δώσω κάποιες εξηγήσεις για το ΦΠΑ, για να μην επανέλθετε. Γιατί σε επόμενη φορά, θα σας παραπέμπω στη σημερινή αγόρευση. 

'Ερχομαι στο θέμα της μείωσης του ρεύματος. Μα, το ρεύμα είναι μειωμένο κατά 40%. Λέτε να μειωθεί στο μισό, δηλαδή άλλα 10% ουσιαστικά. Γιατί πληρώνουν για τη χαμηλή τάση 10,84 την ΚWH και για τη μέση τάση 9,43. Αυτές είναι οι τιμές που δίνει η ΔΕΗ για την επιβάρυνση των αγροτών. Είναι μειωμένο το ρεύμα κατά 40%. Τους έχουν καταργήσει την ΕΡΤ και τις άλλες επιβαρύνσεις, που είχαν κατά λάθος επιβληθεί. Και καλώς έχουν φύγει αυτές οι επιβαρύνσεις από τη μέση. 

Βάζετε ως πρωτεύον θέμα το ότι αυξήθηκαν οι εισφορές του ΕΛΓΑ από 2% σε 3%, χωρίς να επεκταθεί η κάλυψη σε νέους ασφαλιστικούς κινδύνους, ενώ εκκρεμεί η καταβολή αποζημιώσεων από το 1998 περίπου σαράντα δισεκατομμυρίων (40.000.000.000). 

Ακούστε ποιος είναι ο νέος κανονισμός του ΕΛΓΑ, για να δείτε ότι όχι μόνο επεκτάθηκε, αλλά κάλυψε ίσως και περισσότερα απ' ό,τι οι ίδιοι οι αγρότες ζητούσαν. Αυτό ήταν αίτημα των φορέων. 

Πρώτον, επεκτείνεται η κάλυψη σε ζημιές που προκαλούνται από το χιόνι. 

Επεκτείνεται η κάλυψη σε ζημιές που προκαλούνται από τη θάλασσα. Τα λέω σύντομα, γιατί δεν έχω χρόνο. 

Επεκτείνεται η κάλυψη όταν είναι πάνω από 20% και στο 100% και παίρνουν αποζημίωση μέχρι το 88%, ενώ έπαιρναν 66%. Ενοποιούνται οι συντελεστές αποζημίωσης για όλα τα ζημιογόνα αίτια, που καλύπτονταν ασφαλιστικά από τον ΕΛΓΑ. 'Ολα τα ασφαλιστικά καλυπτόμενα αίτια σχετίζονται με άμεσο αποτέλεσμα, με την παροχή αυξημένων αποζημιώσεων στην περίπτωση αλλεπάλληλων ζημιών στην ίδια καλλιέργεια. Και δεν πάμε για την κάθε μία καλλιέργεια χωριστά, έτσι ώστε να μην παίρνει στο τέλος αποζημίωση, δηλαδή 10% από τη μία, δεν παίρνεις, 15% από την άλλη, δεν παίρνεις, 18% από την άλλη, δεν παίρνεις, αλλά αθροιστικά αποζημιώνονται οι αγρότες. 

Δεύτερον, διευρύνεται το βλαστικό στάδιο της λευκής ή ρόδινης κορφής. Επεκτείνεται η ασφαλιστική κάλυψη από το βλαστικό στάδιο στην έκπτυξη των οφθαλμών, στο φούσκωμα. Εδώ πριν ένα χρόνο είχε γίνει συζήτηση, όταν ζητούσαμε και απαιτούσαμε από τον Υπουργό να επεκτείνει αυτήν την κάλυψη των αγροτών. Καλύπτονται ασφαλιστικές ζημιές μεγαλύτερες του 30% της παραγωγής, οι οποίες αναμένονταν στη συγκομιδή ανά αγροτεμάχιο. 

'Εκτον, οι ζημιές από παγετό στα αειθαλή καρποφόρα δέντρα κατά το στάδιο της άνθισης και του δεσίματος των καρπών, καλύπτονται ασφαλιστικά εφόσον είναι μεγαλύτερες του 30%. 

'Εβδομον, επεκτείνεται η ασφαλιστική κάλυψη σε όλες τις ζημιές, που προκαλούνται στη φυτική παραγωγή των υπό κάλυψη καλλιεργειών. 

'Ογδοον, καθορίζονται ορθολογικότερες ημερομηνίες ασφαλιστικής κάλυψης. Θυμάστε με τις ημερομηνίες του παγετού, όταν είχαμε παγετό τέλος Μαρτίου-αρχές Απριλίου, και δεν τις κάλυπτε ο ΟΓΑ; Επεκτείνονται αυτές οι ημερομηνίες, ώστε ουσιαστικά οι αγρότες να καλύπτονται ασφαλιστικά από εκτός εποχής θεομηνίες. 

'Ενατο, εναρμονίζονται οι διατάξεις του κανονισμού της ασφάλισης με εκείνες του άρθρου 5 του ν.3023/42. 

Δέκατο, καθορίζονται οι ασφαλιστικές διαδικασίες και προϋποθέσεις για την υποβολή των εκπρόθεσμων αιτήσεων. Είχαμε πολλές φορές το πρόβλημα να χάνουν την προθεσμία οι αγρότες και να μην μπορούν να πάρουν την αποζημίωσή τους από κακή πληροφόρηση. 

Ενδέκατο, επιλύονται μία σειρά άλλα θέματα, τα οποία προβλέπει η απόφαση αυτή, για την επέκταση της ασφαλιστικής κάλυψης. 'Ομως, με το νέο κανονισμό που επεβλήθη, θα πάρουν και δέκα δισεκατομμύρια (10.000.000.000) παραπάνω αποζημίωση οι αγρότες για τις ζημιές που υπέστησαν το 1998. 

Εσείς, αντί να μελετήσετε αυτήν την πολιτική που κάνει η Κυβέρνηση και για το ασφαλιστικό και για το ΦΠΑ και για το πετρέλαιο και τις άλλες υποθέσεις μας, λέτε τα ίδια που είπατε και στην προηγούμενη επερώτηση. 

Παρακαλώ, δείτε τα αυτά τα θέματα και θα διαπιστώσετε ότι για την προστασία του αγροτικού εισοδήματος και των αγροτών από τις καταστροφές γίνεται μια πολύ σημαντική δουλειά στο Υπουργείο. 

Καλό είναι να κάνετε αντιπολίτευση, αλλά πρέπει και να ξέρετε και να έχετε αντικείμενο, για να κάνετε αυτήν τη δουλειά. Σας προτείνω να μελετήσετε άλλα θέματα που θα έχουν μεγαλύτερη πέραση, έτσι ώστε να έχετε και περισσότερη και μεγαλύτερη ωφέλεια, αν θέλετε να ασκήσετε αντιπολίτευση στην Κυβέρνηση. 

ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, αν ακούσει κάποιος τρίτος που δεν έχει ανάμειξη από κοντά με τη γεωργία, θα πει ότι εδώ δεν υπάρχουν προβλήματα. Η Κυβέρνηση τα έχει λύσει τα προβλήματα και ιδιαίτερα σε μερικούς τομείς έχει κάνει όχι βήματα, αλλά άλματα. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, επιτρέψτε μου για μισό λεπτό να πω δυο λέξεις. 

ΠΡΟΕΔΡΕΥΩΝ (Δημήτριος Β. Κωστόπουλος): Ορίστε, κύριε Γεωργακόπουλε. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε συνάδελφε, δεν είπα ότι δεν υπάρχουν προβλήματα στην αγροτική οικονομία και στους αγρότες. Απάντησα επί των συγκεκριμένων θεμάτων που έβαζε η επερώτηση και μόνο. Ασφαλώς υπάρχουν προβλήματα που χρειάζονται επίλυση. 

ΠΡΟΕΔΡΕΥΩΝ (Δημήτριος Β. Κωστόπουλος): Συνεχίστε, κύριε Μπούτα. 

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, ακούγοντας και διαβάζοντας την επερώτηση, θα διαπιστώσει κανείς ότι για μία ακόμα φορά γίνεται καταγραφή των προβλημάτων. Αυτό είναι σωστό. Σ'αυτήν την Αίθουσα τα συγκεκριμένα προβλήματα έχουν συζητηθεί πολλές φορές. 

Είναι αλήθεια οτι από την πλευρά της Κυβέρνησης και οι Υπουργοί, αλλά και ο Κοινοβουλευτικός Εκπρόσωπος, κάθε φορά παραδέχονται τα προβλήματα που υπάρχουν, κάτω βέβαια από την πίεση των αγώνων και της αγανάκτησης του αγροτικού κόσμου, αλλά και από την άλλη προσπαθούν να απαλύνουν την κατάσταση, λέγοντας ότι υπάρχουν, αλλά δεν είναι τόσο μεγάλα, ή ότι η Κυβέρνηση κάνει προσπάθειες για να τα λύσει. Τα προβλήματα είναι πολύ μεγάλα και αυτό φαίνεται από το γεγονός ότι κάποια πράγματα υποστηρίχτηκαν από την πλευρά της Νέας Δημοκρατίας παραδείγματος χάρη ότι μειώθηκε το εισόδημα των αγροτών και ότι μειώνεται ο αγροτικός πληθυσμός. Αν πήγαινε καλά η αγροτική οικονομία και ήταν καλά τα πράγματα στο χωριό, ο αγρότης δεν θα εγκατέλειπε την ύπαιθρο για να πάει να βρει την τύχη του είτε στη Γερμανία είτε στα αστικά κέντρα της χώρας. 

Είναι, λοιπόν, γεγονός ότι υπάρχουν πολύ μεγάλα προβλήματα και οξύνονται ακόμη περισσότερο. Από την άλλη όμως οι αντιδράσεις των αγροτών δεν προέρχονται, γιατί προσπάθησε να ξεσηκώσει τον κόσμο το τάδε ή το δείνα κόμμα. Είναι τα προβλήματα που ανάγκασαν και αναγκάζουν τους αγρότες κάθε χρόνο να βγαίνουν στους δρόμους και να διεκδικούν λύσεις. Βέβαια, η Νέα Δημοκρατία κατηγορεί την Κυβέρνηση ότι δεν έχει καλή διαπραγματευτική τακτική στην Ευρωπαϊκή 'Ενωση, γι'αυτό δεν λύνονται τα προβλήματα. 

Η Νέα Δημοκρατία αποφεύγει συστηματικά, όπως και η Κυβέρνηση άλλωστε, να ονομάσει τις αιτίες που γεννούν αυτά τα προβλήματα. 

Η πρώτη, η κύρια αιτία είναι η Κοινή Αγροτική Πολιτική, είναι η συνολικότερη πολιτική της Ευρωπαϊκής 'Ενωσης, όπου σε αυτές τις κατευθύνσεις ούτε η Κυβέρνηση διαφωνεί ούτε η Νέα Δημοκρατία. Και δεν διαφωνούν, ακριβώς γιατί συμφωνούν σ' αυτό το μοντέλο ανάπτυξης και λύσης των προβλημάτων της αγροτικής οικονομίας στη χώρα μας, όπου καπιταλιστικοποιεί τη γεωργία, όπου συγκεντρώνει τη γη και την παραγωγή σε λίγα χέρια, όπου ξεκληρίζει τους μικρομεσαίους αγρότες, όπου η λογική είναι -αν θέλουμε να είμαστε ανταγωνιστικοί στο διεθνή τομέα, γιατί πλέον το εμπόριο έχει γίνει διεθνές- ότι πρέπει να έχουμε μειωμένο κόστος παραγωγής, άρα αυτό θα προέλθει από τη συνένωση της γης, όχι σε συνεταιριστική βάση που υποστηρίζει το ΚΚΕ, αλλά στα σύγχρονα τσιφλίκια που λένε και οι ίδιοι οι αγρότες. Σε αυτήν την πολιτική, λοιπόν, αλλά και στις επιμέρους πολιτικές δεν διαφωνεί η Νέα Δημοκρατία, γι' αυτό δεν κάνει κριτική πάνω στην ουσία αυτής της πολιτικής που γεννάει τα προβλήματα. 

Από εκεί και πέρα βεβαίως εμείς έχουμε τη γνώμη ότι θα μπορούσαν με μια μεγαλύτερη πίεση, με καλύτερη οργάνωση, με απειθαρχία -αν θέλετε- ορισμένες φορές, κάποια ζητήματα να είχαν καλύτερη κατάληξη και στα πλαίσια της Ευρωπαϊκής 'Ενωσης ή αν θέλετε και με κάποια τεχνάσματα να ξεπερνούσαμε κάποια προβλήματα που βάζει η Ευρωπαϊκή 'Ενωση, ώστε να είχαμε κάποια πρόσκαιρα αποτελέσματα. 

'Ομως, λύνεται το πρόβλημα με αυτόν τον τρόπο; Πιάνουμε, δηλαδή, το πρόβλημα από τη ρίζα του για να το αντιμετωπίσουμε; Κατά τη γνώμη μας δεν πιάνεται το πρόβλημα έτσι. 

'Αλλωστε τα πάντα δικαιολογούνταν και δικαιολογούνται από την Κυβέρνηση, αλλά και από τη Νέα Δημοκρατία και από τα υπόλοιπα κόμματα, όσα έχουν το λεγόμενο ευρωπαϊκό προσανατολισμό ότι εδώ δεν μπορεί να γίνει εκείνο για τους αγρότες, γιατί δεν θα πιάνουμε τους δείκτες της ΟΝΕ ή ότι δεν μπορεί να γίνει το άλλο γιατί ξανά δεν μπορούμε να πιάσουμε τους δείκτες για να μπούμε στην ΟΝΕ. Και πάντοτε γινόταν επίκληση στις δυσκολίες και στις απειλές που υπάρχουν από την Ευρωπαϊκή 'Ενωση, με τα δικαστήρια, με τα μεγάλα πρόστιμα που ενδεχομένως θα μπουν κλπ. και έτσι δεν προχωρούσαν στη λύση των προβλημάτων. 

Εκείνο όμως που κάνει μεγάλη εντύπωση είναι η υποκρισία της Νέας Δημοκρατίας. Και θέλω να το πούμε ευθέως και να το ξέρει και ο αγροτικός κόσμος. Πρόκειται για μεγάλη υποκρισία, όταν από τη μία εκθειάζει και χαρακτηρίζει ως θετική τη ρύθμιση των χρεών στην καρδιά των κινητοποιήσεων των αγροτών και έρχεται μετά από δέκα μέρες και λέει ότι αυτή η ρύθμιση των χρεών δεν ήταν τίποτε, δεν εξυπηρετεί τους αγρότες. Πότε έλεγε αλήθεια; Τότε που πίεζε για να φύγουν οι αγρότες από τους δρόμους; Και το μεγάλο ερώτημα είναι ότι αφού παραδέχεται ότι υπάρχουν προβλήματα, γιατί, λοιπόν, ακολούθησε μία τακτική τέτοια, να σπάσει ο αγώνας, να ανακουφιστεί η Κυβέρνηση για να περάσει αυτή η πολιτική και έρχεται μετά από ένα μήνα και λέει ότι η ρύθμιση των χρεών δεν ικανοποιεί τους αγρότες; Βεβαίως δεν τους ικανοποιεί τους αγρότες, βεβαίως δεν είναι η ρύθμιση εκείνη που συμφωνήθηκε με τον Υπουργό Γεωργίας και τη συντονιστική επιτροπή, η οποία θα απάλαζε από το βραχνά των χρεών ή θα απάλυνε, αν θέλετε, αυτό το πρόβλημα στους μικρομεσαίους αγρότες. Είναι μια ρύθμιση, η οποία πιάνει πολύ λίγους αγρότες και μάλιστα αφήνει απέξω περιοχές, οι οποίες τελευταία, το 1997, είχαν και τα μεγάλα προβλήματα από τις καταστροφές. 

Υπάρχουν μεγάλα προβλήματα. Υπάρχουν τα προβλήματα με τις τιμές στα προϊόντα όπου είναι καθηλωμένες και σε πολλές περιπτώσεις μειώνονται. Υπάρχουν τα προβλήματα με τα έργα υποδομής, αρδευτικά έργα, αντιπλημμυρικά έργα. Το καλοκαίρι δεν μπορεί να ποτίσει ο αγρότης, το χειμώνα πνίγεται. 'Ηδη ο κάμπος της Θεσσαλίας είναι πνιγμένος. Υπάρχουν τα προβλήματα με τον ΟΓΑ, υπάρχουν τα προβλήματα με τον ΕΛΓΑ. Υπάρχουν τα προβλήματα με τους νέους αγρότες και δημιουργούνται ακριβώς γιατί έχουν αυτήν την κατεύθυνση που είπα και στην αρχή, για τη συγκέντρωση της γης και της παραγωγής. 

Βεβαίως υπάρχει το πρόβλημα του κόστους παραγωγής. Δεν μπορεί, κύριε Υπουργέ, να πουλιέται ο βαμβακόσπορος από τον παραγωγό τριάντα πέντε (35) δραχμές το κιλό και να πηγαίνει να τον αγοράζει μετά από τον έμπορο, αφού γίνεται κάποια επεξεργασία δυόμισι χιλιάδες (2.500) το κιλό. Είναι τεράστια η διαφορά, είναι τεράστιο το πρόβλημα βεβαίως και σε μια σειρά άλλα προϊόντα, αλλά όμως αυτά έχουν κόστος, κάποιος πρέπει να τα πληρώσει. Και εμείς λέμε ότι πρέπει να τα πληρώσει το μεγάλο κεφάλαιο. Πρέπει ν'αλλάξει η σχέση της φορολογίας, πρέπει να φορολογηθεί το μεγάλο κεφάλαιο, πρέπει να υπάρξει απαλλαγή στους μικρομεσαίους αγρότες. 

Εγώ συμφωνώ μ'αυτό που είπε ο κύριος Υπουργός ότι το πρόβλημα από δω και πέρα, δεν είναι αυτό που είχαμε μέχρι σήμερα, θα είναι πολύ μεγαλύτερο με την πτυχή της "Ατζέντας 2000" στον αγροτικό τομέα. 

Κύριε Υπουργέ, αναθεωρήθηκαν οι κοινές αγροτικές πολιτικές σε τρία προϊόντα, σιτάρι, κρέας ουσιαστικά και γάλα. Πράγματι, το ανέφερα και στην επιτροπή ότι μειώνεται η τιμή κατά 20%. Δεν ολοκληρώνεται αυτή από τις στρεμματικές ρυθμίσεις και η συνέπεια είναι να χάνει ο 'Ελληνας αγρότης και ιδιαίτερα ο μικρομεσαίος αγρότης. Αυτό είναι ο πιλότος, οι αναθεωρήσεις που θα γίνουν θα ακολουθήσουν τον ίδιο δρόμο και για τα άλλα προϊόντα τα οποία θα γίνουν στην πορεία, όπως είναι το βαμβάκι, όπως είναι τα οπωροκηπευτικά. Θα έχουμε και άλλες αναθεωρήσεις και μπορεί και διπλές καμιά φορά μέσα στην εξαετία. 'Αρα, θα έχουμε ακόμα μεγαλύτερη μείωση του εισοδήματος, άρα θα έχουμε ακόμα μεγαλύτερο πρόβλημα στον αγροτικό τομέα. 

Βεβαίως εγώ να πω ότι κατόρθωσε η Κυβέρνηση και πήρε εννέα τρισεκατομμύρια (9.000.000.000.000) δραχμές για το καινούριο πακέτο της εξαετίας 2000-2006. 'Ηταν λίγα τα χρήματα από το πρώτο Πακέτο Ντελόρ; Τι έγινε; Αυξήθηκε το εισόδημα των αγροτών; Μειώθηκε η ανεργία; Αυξήθηκε η απασχόληση; Αυξήθηκαν οι υποδομές στον αγροτικό τομέα; Δεν έγινε τίποτα. 

Δεύτερο Πακέτο Ντελόρ. 'Ηταν λίγα; Πού πήγαν; Πώς αντιμετωπίστηκαν τα προβλήματα; Μειώθηκαν ή οξύνθηκαν και μεγάλωσαν; Μα και από τις εισηγήσεις που υπάρχουν, εν' όψει της σύνταξης του προγράμματος των τοπικών και περιφερειακών προγραμμάτων από τη διϋπουργική επιτροπή, ομολογεί η επιτροπή, οι ίδιοι οι Υπουργοί της Κυβέρνησης και τα περιφερειακά συμβούλια και τα νομαρχιακά συμβούλια, πως το αποτέλεσμα ήταν ότι μειώθηκε ο αγροτικός πληθυσμός, μειώθηκαν τα εισοδήματα, δεν έγιναν εκείνα τα απαραίτητα έργα που θα μείωναν το κόστος παραγωγής, άρα και το τρίτο Πακέτο Στήριξης θα οδηγηθεί σε ίδια κατεύθυνση και τα αποτελέσματα θα είναι τα ίδια. Για ποια ανασυγκρότηση μιλάμε του αγροτικού χώρου; Μιλάμε για την ανασυγκρότηση όπου θα ξεκαθαρίσουμε ακόμη περισσότερο τη δουλειά; Δηλαδή οι μικρομεσαίοι αγρότες πιο γρήγορα θα ξεκληριστούν; Ε, λοιπόν μ'αυτήν την πολιτική που και η σημερινή Κυβέρνηση εφαρμόζει και προέρχεται από την Ευρωπαϊκή 'Ενωση και που δεν λύνει το πρόβλημα, αντιμετωπίζει την αγωνιστική δράση των αγροτών. 'Αρα την ίδια τύχη θα έχει και αν καμιά φορά γίνει κυβέρνηση η Νέα Δημοκρατία και μάλιστα μ'αυτά που λέει οι ίδιοι οι ψηφοφόροι της θα είναι εκείνοι οι οποίοι θα βγουν πρώτοι στους δρόμους. Γι'αυτό φροντίζει από τώρα να κρατάει διασπασμένο το αγροτικό κίνημα. 

Σε κάθε περίπτωση εμείς πιστεύουμε ότι ο μόνος τρόπος για να λυθούν τα προβλήματα είναι αντίσταση σ' αυτές τις πολιτικές και από τη μεριά της Κυβέρνησης, απειθαρχία και στήριξη με συγκεκριμένα μέτρα των μικρών και μεσαίων αγροτών. Ευχαριστώ. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Αποστόλου Κοινοβουλευτικός Εκπρόσωπος του Συνασπισμού της Αριστεράς και της Προόδου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, παρά την απουσία των επερωτώντων συναδέλφων νομίζω πως αξίζει τον κόπο να πούμε δυο πράγματα. Το πρόβλημα το αγροτικό πρέπει να απασχολεί -και σωστά απασχολεί- την ελληνική Βουλή, δεδομένου ότι είναι το βασικότερο σήμερα πρόβλημα που απασχολεί την ελληνική ύπαιθρο. Και όντως νομίζω πως όλοι συμφωνούμε πως η εικόνα του αγροτικού τομέα της χώρας μας είναι ζοφερή. Και παρά την άποψη της Κυβέρνησης ότι με την πρόσφατη πτυχή της "Ατζέντα 2000" υπάρχει μια βελτίωση αυτής της εικόνας, εμείς θα πούμε ότι απλά μια σταθεροποίηση υπάρχει της κατάστασης στα σημερινά επίπεδα, επίπεδα που είναι αρνητικά. Και είναι αρνητικά, αγαπητοί συνάδελφοι, διότι αυτό που παρατηρείται και νομίζω ότι βγαίνει και από στοιχεία του ΟΟΣΑ και της Ευρωπαϊκής 'Ενωσης είναι ότι το αγροτικό εισόδημα στη χώρα μας, μειώνεται το 1997-1998 κατά 3,8%. Είναι αρνητική η εικόνα γιατί το γεωργικό εμπορικό ισοζύγιο παρουσιάζει μια αρνητική πορεία όταν είναι γνωστό ότι έχουμε ένα έλλειμμα της τάξης των τριακοσίων πενήντα δισεκατομμυρίων (350.000.000.000). Και επιπλέον -και το σπουδαιότερο απ' όλα- είναι αρνητική η εικόνα διότι από το 1974 από τη Μεταπολίτευση και εδώ τουλάχιστον το 50% του πληθυσμού της υπαίθρου έχει μετακομίσει σε αστικά κέντρα και διότι ακόμη και αυτών των ανθρώπων που μένουν σήμερα στην επαρχία είναι γνωστό ότι το μέσο ετήσιο εισόδημά τους αντιπροσωπεύουν το 50% του μέσου ετησίου εισοδήματος των κατοίκων των αστικών περιοχών. Και δεν θέλω να μπω και στις υπόλοιπες υπηρεσίες και γενικά στις συνθήκες ζωής που υπάρχουν στην ύπαιθρο σε σχέση με τα αστικά κέντρα. 

Εξακολουθούν, αγαπητοί συνάδελφοι, να υπάρχουν τα προβλήματα διάρθρωσης, αδυναμίας των συνεταιριστικών οργανώσεων να ανταποκριθούν στη λειτουργία τους και κυρίως αδυναμία της Δημόσιας Διοίκησης να παίξει αποφασιστικό και καθοδηγητικό ρόλο στον αγροτικό τομέα. Και μπροστά σ' αυτήν την κατάσταση το Υπουργείο Γεωργίας, τουλάχιστον μέχρι σήμερα παρακολουθούσε με αδράνεια τα γεγονότα και έπαιρνε μέτρα τα οποία απλά θεσμοθετούσε χωρίς μέχρι σήμερα να έχει τη δυνατότητα να τα εφαρμόσει. 

Δεν έχει γίνει καμία κίνηση, κύριε Υπουργέ, στη μείωση του κόστους. Και επιμένουμε σ' αυτό το θέμα, διότι έχετε συνδέσει τη μείωση του κόστους με το μητρώο αγροτών, όταν το μητρώο αγροτών βρίσκεται εδώ και τουλάχιστον ένα χρόνο στα συρτάρια του Υπουργείου Γεωργίας και δεν έχει γίνει καμία επεξεργασία προς την κατεύθυνση εφαρμογής του. Επιμένω στο κόστος παραγωγής και θα επιμείνω στα επιτόκια της Αγροτικής Τράπεζας, γιατί είναι γνωστό ότι αυτήν την περίοδο, έχουμε τουλάχιστον δέκα μονάδες παραπάνω από τον πληθωρισμό επιτόκια, όταν αντίστοιχα στις άλλες χώρες της Ευρωπαϊκής 'Ενωσης τα επιτόκια κυμαίνονται γύρω στο 3%-4%. 

Δεν έχει γίνει καμία κίνηση προς την προσπάθεια αναδιάρθρωσης της παραγωγής. Θεσμοθετήθηκε η Τράπεζα Γης και όλοι γνωρίζουμε ότι παραμένει στις καλένδες. Βέβαια όχι ότι η Τράπεζα Γης θα αντιμετώπιζε το πρόβλημα της μεγέθυνσης του αγροτικού κλήρου, που χρειάζεται σε μερικές περιπτώσεις. Υπάρχουν περιπτώσεις καλλιεργειών που χρειάζεται η μεγέθυνση. 

Βέβαια εμείς πιστεύουμε ότι μια αναδιάρθρωση προς τις καλλιέργειες βιολογικών προϊόντων ή προϊόντων ονομασίας προέλευσης, είναι αυτή η οποία θα δώσει απάντηση στο πρόβλημα του μικρού και πολυτεμαχισμένου κλήρου, που χαρακτηρίζει την αγροτική μας οικονομία. 

Δεν έχει γίνει και καμία προσπάθεια προς αυτό που κατά κόρον τονίζουμε εμείς, κύριε Υπουργέ, προς το θέμα της άνισης κατανομής μεταξύ ζωϊκής και φυτικής παραγωγής. Είναι πάρα πολύ σοβαρό το πρόβλημα. Χρόνια σερνόμαστε σε μία γεωργία, η οποία κατευθύνεται προς τη φυτική δραστηριότητα, γιατί η φυτική δραστηριότητα είναι αυτή, η οποία έχει μέχρι σήμερα την επιδοματική αντίληψη. 

Τα ίδια ισχύουν και για την οργάνωση και διάθεση της παραγωγής. Τα ίδια ισχύουν και για την έρευνα και για την εκπαίδευση και γενικότερα για τα θέματα ανασυγκρότησης της υπαίθρου. Πραγματικά σας ακούσαμε πριν από λίγο να εκφράζετε απόψεις όσον αφορά την ανασυγκρότηση της υπαίθρου. Θα είμαστε οι πρώτοι που πραγματικά θα σας χειροκροτήσουμε, αλλά επιτρέψτε μας αυτό να το κάνουμε, όταν τις απόψεις σας τις δούμε να πραγματοποιούνται. 

Επιχειρήθηκε τουλάχιστον από την προηγούμενη ηγεσία του Υπουργείου Γεωργίας μία παρέμβαση σε μερικούς τομείς, η οποία οδήγησε σε χειρότερες καταστάσεις. Καταργήθηκε η αμαρτωλή ΓΕΔΙΔΑΓΕΠ και θα συμφωνήσω και εγώ ότι υπήρχαν περιπτώσεις, που δεν υπήρχε σωστή διαχείριση των κοινοτικών ενισχύσεων. Τέτοια φαινόμενα τα στέλνουμε στον εισαγγελέα. Δεν καταργούμε υπηρεσίες και μάλιστα όταν δεν έχουμε προετοιμάσει τη διάδοχο κατάσταση. Γι' αυτό ζήσαμε όλες αυτές τις καθυστερήσεις. 

Καταργήσαμε τον Οργανισμό Βάμβακος, τον Οργανισμό Καπνού και ουσιαστικά σήμερα, ενώ είναι θεσμικά καταργημένοι, εξακολουθούν οι οργανισμοί να λειτουργούν και να παρέχουν υπηρεσίες. Βέβαια όλοι καταλαβαίνουμε τι υπηρεσίες μπορεί να παρέχει ένας οργανισμός, ο οποίος ήδη έχει καταργηθεί. 

Εκεί όμως που πραγματικά, κύριε Υπουργέ, θέλω να σταθώ είναι η κυβερνητική πολιτική και πρακτική στο θέμα της ρύθμισης των αγροτικών χρεών. Επαναλαμβάνω -το έχω πει πολλές φορές- ότι για ρυθμίσεις γενικές αυτού του είδους, ο τρόπος με τον οποίο εξαγγέλλονται και υλοποιούνται, δεν φέρνει κανένα αποτέλεσμα, παρά το τεράστιο κόστος που αναλαμβάνει ο ελληνικός λαός. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Θα σταθώ ειδικά σ' αυτό το θέμα, γιατί η πορεία της Αγροτικής Τράπεζας, η αρνητική πορεία -το ξέρετε, κύριε Υπουργέ- είναι συνδεδεμένη, συνώνυμη με την υπερχρέωση του αγροτικού τομέα, πάνε πακέτο. Και αυτή η πορεία είναι αποτέλεσμα του τρόπου, με τον οποίο εξαγγέλλονται και γίνονται οι ρυθμίσεις. 

Είναι, όπως είπατε, είκοσι μία ρυθμίσεις. Ποιο είναι το αποτέλεσμα σήμερα; Το αποτέλεσμα είναι ότι η ΑΤΕ έχει μία αρνητική πορεία. Ο αγροτικός κόσμος μ' αυτές τις ρυθμίσεις μετατοπίζει, διογκώνοντας, το πρόβλημα της υπερχρέωσης. 

Επιμένω στην τελευταία ρύθμιση, διότι η άποψη ότι η ΑΤΕ θα καλύψει το κόστος της ρύθμισης, το οποίο κανένας δεν γνωρίζει σήμερα, από τα μελλοντικά της θετικά αποτελέσματα δεν στέκει, κύριε Υπουργέ, διότι γνωρίζετε ότι η Αγροτική Τράπεζα έχει να καλύψει πολλές άλλες προβλέψεις. 'Εχει να καλύψει πολλές επισφάλειες, έχει κυρίως να ανταποκριθεί στην υποχρέωση αύξησης του δείκτη φερεγγυότητας στο 8% και το γνωρίζετε αυτό. 

Εάν η επιχειρούμενη κεφαλαιακή αναδιάρθρωση πάρει το ποσό αυτό και φαγωθεί ουσιαστικά από τη ρύθμιση, τότε το μέλλον της Αγροτικής Τράπεζας δυστυχώς είναι δυσοίωνο. 

Αλλά θα μου πείτε γιατί τόσο εσείς όσο και οι αγρότες θέλετε αυτές τις ρυθμίσεις; 

Κύριε Υπουργέ, το καταλαβαίνετε ότι ο πνιγμένος προσπαθεί από κάπου να πιαστεί για να ανασάνει. Και το λέω αυτό, διότι υπάρχει μια διαδικασία, με αυτή τη ρύθμιση. Επιμένοντας από την πλευρά μας στο θέμα της ρύθμισης των οφειλών των κτηνοτροφικών και πτηνοτροφικών και χοιροτροφικών μονάδων ειδικά της Εύβοιας, υπήρξε μία τέτοια συμπεριφορά της Κυβέρνησης, που ουσιαστικά η εντύπωση που έμεινε σε μας ήταν ότι δεν ήξερε τι έκανε. 

Μάλιστα έφθασα στο σημείο να κάνω επίκαιρη ερώτηση στον κύριο Πρωθυπουργό, ο οποίος μου απήντησε ότι ενδιαφέρομαι για τις επιχειρήσεις του πρωτογενούς τομέα, ενώ ουσιαστικά το ενδιαφέρον μας γνωρίζετε ότι ήταν για να μπορέσουν να συνεχίσουν τη λειτουργία τους οι μονάδες του λευκού κρέατος της Εύβοιας ειδικά, που έχουν ένα τεράστιο πρόβλημα υπερχρέωσης σήμερα, όταν εκεί απασχολούνται πάνω από πέντε χιλιάδες εργαζόμενοι και κινδυνεύουν να βρεθούν στο δρόμο. Και ξέρετε, η απάντηση από πλευράς του κυρίου Πρωθυπουργού ήταν λαϊκίστικη. 

Τελικά στη ρύθμιση δεν μπαίνει το όριο των διακοσίων πενήντα εκατομμυρίων (250.000.000) δραχμών. Υπάρχει μια μερική δικαίωση. Και λέω "μερική", διότι γνωρίζετε ότι από την ώρα που εξαιρούνται όσες μονάδες έχουν υπαχθεί στη ρύθμιση 50 του 1994 που αφορά την κτηνοτροφία, δεν μπορούν να υπαχθούν. Γιατί; Γιατί υπάρχει ένα μέρος οφειλών με βάση τη ρύθμιση αυτή, που έχουν πάει στο δημόσιο ταμείο και από την ώρα που οφειλές που έχουν την εγγύηση του ελληνικού δημοσίου δεν ρυθμίζονται, υπάρχει σοβαρό πρόβλημα φορολογικής ενημερότητας. Είναι ένα θέμα το οποίο, αν δεν το αντιμετωπίσετε εσείς ζητώντας από την Αγροτική Τράπεζα να προχωρήσει σε μια νέα διευκρινιστική εγκύκλιο, το Υπουργείο Οικονομικών ... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Δώστε μου κι εμένα, κύριε Πρόεδρε, το χρόνο που δώσατε στους συναδέλφους που μίλησαν πριν από λίγο. 

Τουλάχιστον το Υπουργείο Οικονομικών να προβεί σε μια ανάλογη ρύθμιση για να μπορέσουν να ανασάνουν αυτές οι μονάδες. 

Τελειώνοντας όμως με το συγκεκριμένο θέμα θέλω να πω ότι, αν δεν υπάρξει από πλευράς Κυβέρνησης μια κλαδική πολιτική, μια συγκεκριμένη άποψη για κάθε κλάδο, όλες αυτές οι ρυθμίσεις, κύριε Υπουργέ, μετά από δύο χρόνια θα πάνε χαμένες και ουσιαστικά το πρόβλημα θα το βρούμε πάλι μπροστά μας. 

Τελειώνοντας, εκείνο που θέλω να πω είναι ότι απόρροια όλων αυτών των καταστάσεων είναι ο αγροτικός τομέας να βρίσκεται σήμερα σε άσχημη κατάσταση. 'Ερχεται μία περίοδος που εν' όψει της παγκοσμιοποίησης, θα συνταντήσει ανταγωνιστικότητα και τέτοιες καταστάσεις, που θα τον φέρουν σε πολύ δύσκολη θέση. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Αποστόλου. 

ΕΥΑΓΓΕΛΟΣ ΑΠΟΣΤΟΛΟΥ: Τελειώνοντας, κύριε Υπουργέ, θέλω να σας πω ότι απόψεις σχετικά με το θέμα της φέτας, ότι δηλαδή δεν ήταν πλήρης ο φάκελος και δεν υπήρξε σωστή τεκμηρίωση από ελληνικής πλευράς, δεν στέκουν για μας, δεδομένου ότι είναι ένα θέμα το οποίο έχει κατά κόρον απασχολήσει και την ελληνική Βουλή και τον αγροτικό κόσμο και επιτέλους θα περιμέναμε από την Κυβέρνηση, επειδή έχει συνέχεια στη λειτουργία της, να αναλάβει τις ευθύνες της. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, πράγματι συζητάμε τακτικά -κι έχει καλώς- το αγροτικό θέμα, γιατί είναι μεγάλο το αγροτικό πρόβλημα στη χώρα μας. Αποκτά όμως, κάθε φορά ένα διαφορετικό χρώμα. 'Οταν κανείς είναι στην Αξιωματική Αντιπολίτευση, ξεχνάει το θεσμικό του ρόλο, που είναι αυτός που επιβεβαιώνεται πολιτικά και ιδεολογικά, όταν έρχεται στην Κυβέρνηση. Μαύρο τη μία φορά, άσπρο την άλλη φορά. 

'Ηταν χαρακτηριστική η παρατήρηση του κ. Δήμα, όταν θύμισε στους κυρίους Υπουργούς το τι άκουγε αυτός όταν ήταν ο ίδιος Υπουργός και οι νυν Υπουργοί έκαναν από κάτω τα σχόλιά τους. Ακούγονται κάθε φορά παράδοξα πράγματα που ερεθίζουν τη σκέψη του καθενός, που θέλει με καλοπιστία να δει την πραγματικότητα. 

Δεν είναι τη μία φορά, λοιπόν, μαύρο και την άλλη φορά άσπρο. Είναι δυστυχώς, τα τελευταία χρόνια πάντα μαύρο το αγροτικό πρόβλημα. Και είναι έτσι, γιατί ως φαίνεται παρασυρόμενοι από τις εξελίξεις, ζώντας με ρεαλισμό μία πραγματικότητα αλλά χωρίς σχέδιο για να απαντήσουμε σε αυτήν, κλαίμε τη μοίρα μας. 

Είναι σύνηθες να ακούμε κάθε φορά ότι η συνεχής επιδείνωση του αγροτικού τομέα στη χώρα μας είναι συνέπεια της Κοινής Αγροτικής Πολιτικής, των αποφάσεων της Ευρωπαϊκής 'Ενωσης, λες και εμείς οι ίδιοι δεν είμαστε μέλη της Ευρωπαϊκής 'Ενωσης, λες και δεν συμμετέχουμε. 

Ενώ συμμετέχουμε όμως δεν είμαστε αποτελεσματικοί, ούτως ώστε κάθε φορά είναι αλήθεια ότι επιβεβαιώνεται η αδυναμία μας να παρέμβουμε σε αυτές τις διεθνείς συναντήσεις. 

Κάθε φορά ομολογούμε ότι υπάρχει μία σοβαρή διάσταση απόψεων για το αγροτικό ζήτημα μεταξύ των χωρών του Βορρά και του Νότου στην Ευρωπαϊκή 'Ενωση. Μια φορά έγινε ένας άξονας και απέδωσε. 'Ηταν τα Μεσογειακά Ολοκληρωμένα Προγράμματα που έδωσαν, τότε τουλάχιστον, μία πρόσκαιρη λύση. 'Ενα τέτοιο άξονα δεν τον έχουμε επιδιώξει ή δεν τον έχουμε ολοκληρώσει και είναι απαραίτητο να γίνει. 

Σας θυμίζω, κύριε Υπουργέ, προσωπικά σε σας ότι προχθές στην Επιτροπή Παραγωγής και Εμπορίου -όταν μας λέγατε το τι συζητήθηκε -τελικά μας είπατε ότι συζητήσατε στην πρώτη συνάντησή σας μόνο για προϊόντα του Βορρά, γάλα, βόεϊο κρέας και άλλα κρέατα. 'Ετσι έμειναν απέξω όλα αυτά τα προϊόντα που αφορούν αυτήν καθ' αυτήν τη δική μας δραστηριότητα και τη δική μας παραγωγική πραγματικότητα. 

Αλλά αυτά είναι τα μεγάλα θέματα και όσο δεν θα έχουμε μία εθνική στρατηγική στο αγροτικό ζήτημα, την οποία θα πρέπει κάθε φορά να την παντρεύουμε με τη σύμπτωση συμφερόντων που θα έχουμε με χώρες του Νότου, θα είμαστε αναποτελεσματικοί. 

Δεν πρέπει βέβαια να μένουμε μόνο στο θέμα της Κοινής Αγροτικής Πολιτικής. Εσείς γνωρίζετε -και έχουμε πια μία εμπειρία- ότι και η διαμορφούμενη από το 1999 και ύστερα νέα πενταετία του Παγκόσμιου Οργανισμού Εμπορίου θα είναι ένα επόμενο χαστούκι για την αγροτική μας οικονομία. Η επιδίωξη των Ηνωμένων Πολιτειών της Αμερικής να περάσουν τα δικά τους συμφέροντα, χρησιμοποιώντας σαν εφαλτήριο, σαν μοχλό εκβιασμού τα τερτίπια κάθε φορά της Αγγλίας, θα μας ξαναφέρει σε δύσκολη θέση. 

'Ετσι είναι παρήγορο βέβαια αυτό που είπατε προηγούμενα ότι ετοιμάζετε τις δικές μας θέσεις, αλλά θα είναι σκληρός ο αγώνας και θα είναι ξανά για άλλη μια φορά δυστυχώς σκληρή η πραγματικότητα για τον 'Ελληνα αγρότη. 

Αυτό που έχει σημασία όμως είναι ότι, ενώ δεν χαράζουμε εμείς πολιτική, δεν θέλουμε, δεν μπορούμε τουλάχιστον σε επίπεδο διαχείρισης, θα πρέπει να έχουμε μια ικανότητα, σε αυτά που μας αφορούν και σε αυτά που μόνοι μας διαχειριζόμαστε. 

Μιλήσαμε πράγματι για το χρηματοοικονομικό κόστος του αγροτικού τομέα. Ισχυριστήκατε ότι η ΑΤΕ είναι μία κρατική τράπεζα. Δεν είναι από το 1992. Λειτουργεί στα πλαίσια της αγοράς, είναι μία εμπορική τράπεζα, αλλά είναι μία από τις χειρότερες εμπορικές τράπεζες. 

Θα σας πω γιατί το λέω. Μια εμπορική τράπεζα, βάζοντας τα νούμερα κάτω, ξέρει ότι ο πληθωρισμός σήμερα είναι 4%. Αποδεικνύεται με στοιχεία από διάφορα μελετητικά γραφεία ότι το κόστος λειτουργίας είναι 2,5 μονάδες. Να κερδίσει και 2,5 μονάδες; Πρέπει να τις κερδίσει. Θα ήταν ο τόκος 9%. Προχθές η Αγροτική Τράπεζα έδωσε ένα δάνειο, κεφάλαιο κίνησης, στην 'Ενωση Λαγκαδά με 18%. 

Λέτε ότι πέφτουν τα επιτόκια. Γιατί το λέτε, αφού ξέρετε ότι δεν είναι έτσι; Σήμερα έχουμε το χειρότερο επιτόκιο, το πιο ακριβό χρήμα. Αν συγκρίνετε το 3,7% που είναι ο πληθωρισμός με το 18% είναι 14 μονάδες. 'Οταν, όπως ισχυρίστηκε ο κύριος Πρωθυπουργός, ήταν 22% το επιτόκιο, ο πληθωρισμός έτρεχε με 14%, 15%, 16%. Κατά συνέπεια, το πραγματικό επιτόκιο ήταν 8% και όχι 14% που είναι σήμερα. 

Βέβαια, αυτό γίνεται σε χειρότερο βαθμό με την Αγροτική Τράπεζα απ' ό,τι με τις άλλες τράπεζες, που επίσης κάνουν το ίδιο κακό, δηλαδή δεν χρηματοδοτούν με οικονομοτεχνικές μελέτες τις διάφορες δραστηριότητες. 

Το ίδιο κάνατε και σεις, όταν πέρυσι παρεμβήκατε και νομοθετήσατε την ρύθμιση των χρεών στις συνεταιριστικές οργανώσεις. Το κάνατε, χωρίς μελέτες βιωσιμότητας και τελικά το κάνατε, για να σωθεί το χαρτοφυλάκιο της ΑΤΕ. Γι' αυτό το κάνατε. Αλλά για να σωθεί η ΑΤΕ, πρέπει να αλλάξει η ίδια σύνθεση και η λογική. Να προσαρμοστεί πραγματικά στους κανόνες, ακόμα και αυτής της οικονομίας και της ελεύθερης αγοράς. Και δεν μπορεί να το κάνει, γιατί την ίδια στιγμή λειτουργεί και στο πλαίσιο των πελατειακών σχέσεων. 

'Ενα άλλο, όμως, εργαλείο του αγροτικού τομέα, όπως αυτό επιβεβαιώνεται σε όλα τα πολιτιοικονομικά συστήματα, είναι η συνεταιριστική του μορφή. Στην ίδια την Αμερική, το 75% των αγροτικών προϊόντων διακινείται μέσα από συνεταιριστική βάση. 

Κύριε Υπουργέ, πότε θα πάρετε απόφαση να αλλάξετε αυτόν το νόμο πλαίσιο για τη συγκρότηση των συνεταιρισμών; Πρέπει να σταματήσει αυτή η κατάντια, κύριε Υπουργέ. 'Οσους συνεταιρισμούς γνωρίζω εγώ -και τους γνωρίζω αρκετά καλά από κοντά- είναι όλοι χρεοκοπημένοι, γιατί η ίδια η διάρθρωσή τους επιβεβαιώνει το κομματικό κράτος. Και δεν μπορεί βέβαια να το επικαλείται η Νέα Δημοκρατία, η οποία έκανε τα ίδια. Δυστυχώς, όμως, συνεχίζετε και εσείς, όντας επικαλούμενοι το σοσιαλισμό, με την ίδια λογική. 

Στην 'Ενωση Συνεταιρισμών Λαγκαδά, ο πρόεδρος είναι γιατρός. Αλλά θα μου λέγατε και στο "ΑΓΝΟ" που είναι αγρότης, τι έγινε; Τίποτα. Επιβεβαιώθηκε μια ομάδα καζινόβιων που έχουν διαλύσει αυτήν την οργάνωση και δεν τολμήσατε να την ενισχύσετε, παρ'όλο που πράγματι, αν κάνετε μια μελέτη βιωσιμότητας, θα έπρεπε να την ενισχύσετε. Τώρα έχετε μπει σε αδιέξοδο. 

Είπε ο κύριος Υπουργός σε προηγούμενη επερώτηση ότι θα το συζητήσουμε σε διακομματική βάση. Πράγματι υπάρχει η ιστορική στιγμή, αν θέλετε να αλλάξει κάτι, να αλλάξει τώρα, αλλά πρέπει να το αποφασίσετε. Είναι, λοιπόν, θέμα πολιτικής βούλησης. 

Είπατε για τη φορολογία των αγροτών. Θέλω να πω μία κουβέντα. Δεν είναι αλήθεια ότι δεν φορολογούνται οι αγρότες, κύριε Υπουργέ. Είπατε ότι είναι οκτακόσιες χιλιάδες οι αγρότες και φορολογούνται τρεις χιλιάδες εκατό, τρεις χιλιάδες διακόσιοι. 

Πάρτε τον προϋπολογισμό που εσείς καταθέσατε, στη σελίδα 75. 'Ηταν 21,6% ο φόρος που πλήρωνε ο 'Ελληνας πολίτης επί του ΑΕΠ και έχει εκτιναχθεί στο 29,6%. Και έχει γίνει και το παράλογο, το αντισοσιαλιστικό. Μεγαλώνουν οι έμμεσοι φόροι, σε σχέση με τους άμεσους φόρους, σαν συντελεστής στο ΑΕΠ. 

Αυτό τι σημαίνει; 'Οτι ο αγρότης πληρώνει έμμεσους φόρους και μάλιστα πολλούς. Τους πληρώνει σε αυτά που σας επικαλούνται και σας λένε οι ίδιοι που τα αύξησαν, στη μείωση της τιμής του πετρελαίου, των λιπασμάτων και όλων αυτών των προϊόντων που αποτελούν και το κόστος της παραγωγής. Εκεί μπαίνει ο έμμεσος φόρος, πέρα του έμμεσου που μπαίνει σε όλα τα προϊόντα ευρείας λαϊκής κατανάλωσης και ακουμπάει κυρίως τα ευρύτερα λαϊκά στρώματα. Αυτά είναι μια αλήθεια. Γι'αυτό δεν πρέπει να μιλάμε τώρα και να το στενεύουμε στο όριο του ΦΠΑ ή όχι και αν είναι ουδέτερος φόρος ή δεν είναι ουδέτερος φόρος. 

Αυτό που είπε πρωτύτερα ο Κοινοβουλευτικός Εκπρόσωπος ότι δεν υπάρχουν χώροι με μειωμένο φόρο. Υπάρχουν. Η Πορτογαλία στα γεωργικά μηχανήματα είναι 8%. Αν το κάνει παράνομα ή όχι, δεν το ξέρω, αλλά δεν ελέγχεται. Συνεχίζει και το κάνει. 

Υπάρχει και ένα άλλο θέμα και εδώ είναι το ουσιαστικό πολιτικό ζήτημα. 'Εχουμε πεισθεί ότι ο αγροτικός τομέας, μπορεί και πρέπει να είναι ο κορμός της οικονομικής ανάπτυξης της χώρας μας; Αν ναι -και υπάρχουν λόγοι για να το πούμε το ναι- πώς πρέπει να γίνει; 

Μιλήσατε προηγούμενα για μεγαλοκαλλιεργητές και τη μικροκαλλιέργεια στη χώρα μας. Τι πρέπει να κάνουμε δηλαδή, να διώξουμε τους αγρότες; Να κλείσουν οι μικρές επιχειρήσεις και να μείνουν οι μεγάλες; Είναι μία σκέψη. Αλλά αυτή έχει ιδιαίτερο κόστος για την οικονομία μας συνολικά. Και για τη διάρθρωση της χώρας μας και για την περιφερειακή ανάπτυξη που εσείς επικαλείστε. 

Υπάρχει μια λύση: Μικρές καλλιέργειες δυναμικές και σύγχρονες. Αλλαγή καλλιεργειών, λοιπόν. Να βασιστούμε στην τεχνολογία. Ποια τεχνολογία και με ποιους, όταν πράγματι έχετε από από το 1984 να διορίσετε γεωπόνους και όταν έχουμε διαλύσει το ΔΙΑΓΕ; 

Δεν κάνουμε έρευνα μένουμε απαθείς σ'αυτήν την εξέλιξη βλέποντας ότι βασικά οι ίδιοι που απασχολούν το κόστος των αγροτών, φάρμακα γεωργικά, σπόρους κλπ. λειτουργούν σε ένα μονοπωλιακό επίπεδο, που ισοπεδώνουν πραγματικά την προοπτική. Και δεν το κάνουν μόνο σε σχέση με το κόστος, το κάνουν και σε σχέση με την απόδοση. 

Σας είχα πει σε μια προηγούμενη αγόρευση αυτό που συμβαίνει στην Κρήτη. Από δέκα οκτώ τόνους παραγωγής αγγουριών ανά κλειστό στρέμμα, κατέβηκαν στους οκτώ με εννέα τόνους. Γιατί οι Ολλανδοί πια διά της "Μπάγερ" μας δίνουν υβρίδια μη παραγωγικά. Και το κάνουν εσκεμμένα. Και καλά κάνουν. Αγορά δεν είναι; Εμείς τι κάνουμε για να μην έχουμε αυτά; Πέρα από το υπόλοιπα που είπε και ο κύριος συνάδελφος προηγούμενα να κλείσει αυτή η ψαλίδα μεταξύ ζωϊκής και φυτικής παραγωγής σε θετική κατεύθυνση, για να μην είναι η μια πλεονασματική και η άλλη ελλειμματική. 

Είναι πολλά τα θέματα, κύριε Υπουργέ, είναι μεγάλο το Υπουργείο σας και αποκτά μεγαλοσύνη, όχι μόνο διότι το 20% των Ελλήνων είναι αγρότες, διότι πράγματι η αγροτική οικονομία μπορεί να δώσει προοπτική, αλλά για να γίνει κάτι τέτοιο, θέλει σοβαρή δουλειά. Και εγώ πιστεύω ότι δεν μπορούν να γίνουν άμεσα και δεν διεκδικώ από το Υπουργείο σας και από τον Υπουργό πολλά πράγματα να λυθούν, αλλά να δρομολογηθούν. Γιατί, όπως τα έχετε δρομολογήσει, βλέπετε δεν πάνε καλά. 

Διαβάζω από ένα περιοδικό που έχει να κάνει με το Συμβούλιο Αγροτικής Πολιτικής, το οποίο όπως το διαχειριστήκατε με πολυμελή κεντρική επιτροπή, έχει αδρανοποιηθεί και έχει εκφυλιστεί. Μέχρι και παραιτήσεις σας ήρθαν. Πώς θα λειτουργήσει τελικά; 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπασιάκος έχει το λόγο. 

Το Προεδρείο εξήντλησε τα περιθώρια του χρόνου προς όλους, τώρα θα εφαρμόσει το χρόνο επακριβώς, δέκα λεπτά. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, κατ'αρχήν όσον αφορά το χρόνο, ο χρόνος είναι δυσανάλογος της σημασίας και του μεγέθους του προβλήματος που αντιμετωπίζουμε. 

ΠΡΟΕΔΡΕΥΩΝ (Παναγιώτης Σγουρίδης): Γι' αυτό και δεν τρέχει ο χρόνος. 

ΕΥΑΓΓΕΛΟΣ ΜΠΑΣΙΑΚΟΣ: Ας τρέχει, δεν πειράζει. 

Από την άλλη, θα σας δικαιώσω γιατί ό,τι και να λέμε, όσο και να φωνάζουμε, δυστυχώς δεν θα έχουμε αποτέλεσμα και άρα δεν θα χρειαστεί να εξαντλήσουμε το χρόνο, γιατί φοβάμαι ότι μιλάμε σε ώτα μη ακουόντων. 

Ο κύριος Υπουργός, αντί να σχολιάσει όσα σημαντικά, νομίζω, με στοιχεία το επισημάναμε στις πρωτολογίες μας και αντί, έστω και αυτήν την ώρα, να λάβει συγκεκριμένα μέτρα, να προχωρήσει σε εξαγγελίες, αν κρίνει ότι ο αγροτικός τομέας δεν πάει καλά, αρκέστηκε σε ωραιοποιήσεις των συζήτησεων που έγιναν στο Βερολίνο ή των δικών του συζητήσεων στα πλαίσια του Συμβουλίου Υπουργών Γεωργίας και πολύ περισσότερο καλλιέργησε προσδοκίες και ελπίδες στους αγρότες ότι τώρα που αναλαμβάνει δράση -είναι ήδη πέντε μήνες στο Υπουργείο- όλα θα βελτιωθούν. 

Πρώτα απ'όλα, κύριε Υπουργέ, δεν αμφισβητήσατε κανένα από τα σημαντικά στοιχεία, τα οποία σας παραθέσαμε. Δεν αμφισβητήσατε ότι το αγροτικό εισόδημα μειώνεται ραγδαία τα τελευταία τρία χρόνια, ότι υπάρχει απερήμωση της υπαίθρου, ότι δεν γίνονται έργα ανάπτυξης, στην ύπαιθρο, αυτό επιβεβαιώνουν και τα στοιχεία, των απορροφήσεων κοινοτικών κονδυλίων, ότι είναι γηρασμένος ο αγροτικός πληθυσμός στη χώρα μας και ότι χρειάζονται συγκεκριμένα μέσα για να βελτιωθεί η ανταγωνιστικότητα της ελληνικής γεωργίας. 

Παραδεχθήκατε και εσείς ότι η μόνιμη εθνική αντιπροσωπεία για παράδειγμα, δεν λειτουργεί. Και δεν λειτουργεί, όχι γιατί δεν έχει ικανά στελέχη, αλλά δεν έχει επαρκή σε αριθμό στελέχη. Και λέτε ότι θα το κάνετε. Στο τέλος της θητείας σας είστε, λίγους μήνες είστε πριν τη λήξη της κυβερνητικής θητείας, έστω εκ των υστέρων θα επιχειρήσετε να στελεχώσετε τη μόνιμη εθνική αντιπροσωπεία. Το γεγονός ότι μέχρι τώρα ήταν ανύπαρκτη αυτή η υπηρεσία, επιβεβαιώνει τους δικούς μας ισχυρισμούς ότι υπάρχει τεράστια ευθύνη και στον τομέα αυτό για την αποτυχία των διαπραγματευτικών προσπαθειών της Κυβέρνησης και της προηγούμενης πολιτικής ηγεσίας σε μια σειρά σημαντικά θέματα, στα οποία δεν αναφερθήκατε. Αλλά τι να πείτε ότι πήγε καλά το βαμβάκι, πήγε καλά ο καπνός, πήγε καλά η διαπραγμάτευση για τα σιτηρά, πήγε καλά η διαπραγμάτευση για τα οπωροκηπευτικά, πήγε καλά η οποιαδήποτε διαπραγμάτευση που αφορούσε κτηνοτροφικά προϊόντα; Δεν μπορείτε να το ισχυριστείτε αυτό. Και βέβαια αρκεστήκατε να μας πείτε ότι επιδιώκουμε τη μείωση των επιτοκίων δανεισμού της Αγροτικής Τράπεζας, που θα έρθει ως αποτέλεσμα του ανταγωνισμού και των εξελίξεων πράγματι, αλλά δεν λαμβάνετε κανένα μέτρο, παρά το γεγονός ότι είναι κρατική τράπεζα, όπως είπατε, για να τα μειώσετε από τώρα. Διότι οι αγρότες ασφυκτιούν με τα απαράδεκτα αυτά επιτόκια. Πώς θα τα καταφέρει η Αγροτική Τράπεζα σε λίγου μήνες, τέλος του χρόνου μας είπατε, να μειώσει τα επιτόκια ραγδαία και δεν το κάνετε από τώρα. 

Τότε πώς θα επιβιώσει η Τράπεζα; Πώς θα τα βγάλει πέρα; 

Επίσης δεν μας σχολιάσατε την αντιφατική πολιτική των δύο τελευταίων εγκυκλίων του Νοεμβρίου και της παρούσης. Στη μία περίπτωση ήσασταν πολύ αυστηροί ως Κυβέρνηση, να προχωρήσετε σε αναγκαστικές εκτελέσεις, να βγάλετε τα σπίτια στο σφυρί κλπ. και τώρα ακολουθείτε τελείως διαφορετική πολιτική και αφήνετε την κρίση επί των αποτελεσμάτων για μετά το καλοκαίρι. Δεν μας είπατε ποια ήταν καλή πολιτική. Τι άλλαξε ξαφνικά από το Νοέμβριο, ώστε να αλλάξετε πολιτική; Και γιατί δεν καταδικάζετε απερίφραστα την προηγούμενη πολιτική της ΑΤΕ -δικά σας στελέχη διοικούν την ΑΤΕ- που ήταν και αναποτελεσματική και άδικη; 

Μας είπατε για τις ρυθμίσεις. Πράγματι έχουν γίνει πολλές ρυθμίσεις τα τελευταία χρόνια, αλλά δεν απέδωσαν. Τι συνέβη, όμως, τώρα; 'Οσοι καλόπιστα ξόφλησαν τα χρέη τους βρίσκονται σε πολύ χειρότερη μοίρα από εκείνους, οι οποίοι ακόμα δεν έχουν εξοφλήσει και οι οποίοι ελπίζουν ότι με τη ρύθμισή σας θα μπορέσουν κάτι να λύσουν και υπάρχουν και κάποιοι άλλοι οι οποίοι περιμένουν διεύρυνση της ρύθμισης και για περιπτώσεις παλαιών ρυθμίσεων, αλλά και για τα χρέη που δημιουργήθηκαν μετά το 1996. Λένε ότι κοντά στις ευρωεκλογές ή έστω κοντά στις εθνικές εκλογές κάτι θα κάνει η Κυβέρνηση με αυτήν τη ρύθμιση, διότι σας είπα και πριν ότι θα υπαχθούν δυστυχώς ελάχιστοι στη ρύθμιση αυτή γιατί την περιορίζετε πάρα πολύ. 

Για τα καύσιμα και για το Φ.Π.Α. δεν μας είπατε τίποτα απολύτως. Μας είπατε ότι είναι ουδέτερος φόρος. Οι διαδικασίες που προβλέπονταν για την επιστροφή είναι απαράδεκτες. Σας είπε μάλιστα και ο Κοινοβουλευτικός Εκπρόσωπος του ΔΗ.Κ.ΚΙ., κάτι που σας είπαμε και εμείς και το περιγράφουμε στην επερώτηση, ότι και στην Πορτογαλία είναι χαμηλότερος ο συντελεστής. 

Για τα καύσιμα λέγεται μονίμως σε αυτήν την Αίθουσα ότι δεν σημαίνουν τίποτα για τον αγρότη. Κάντε το λοιπόν. Αντί να ξοδεύετε λεφτά για την Ολυμπιακή ή για τις αστικές συγκοινωνίες ή για σκανδαλώδεις ρυθμίσεις συνεταιριστικών χρεών ημετέρων ή ιδιωτικών εταιρειών, όπως της γνωστής επιχείρησης για τα χέλια, ρυθμίσεις που μας εξέθεταν παντού, θα μπορούσατε να προχωρήσετε στη μείωση του κόστους παραγωγής, όπως προσδιορίζεται με δικά σας στοιχεία. Γιατί δεν το κάνετε; Δεν είναι αντικοινοτικό το μέτρο, αφορά σχεδόν το σύνολο των αγροτών, είναι δίκαιο μέτρο. Και εν πάση περιπτώσει αν, κύριε Γεωργακόπουλε, καταστρατηγείται και οι αγρότες καταναλίσκουν πετρέλαιο θέρμανσης, δεν θα χάσει τίποτα και ο προϋπολογισμός. Γιατί δεν το κάνετε; Δώστε τέλος πάντων ένα στίγμα πολιτικής φιλοαγροτικής. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μείον 40% ... 

ΕΥΑΓΓΕΛΟΣ ΜΠΑΣΙΑΚΟΣ: Το μείον 40% με δώδεκα δισεκατομμύρια είναι εμπαιγμός. Ο κ. Τζουμάκας ανέβαζε το ύψος του ποσού σε εκατόν είκοσι δισεκατομμύρια. Στον προϋπολογισμό που τον επεξεργαστήκαμε μαζί προβλέπεται μείωση των εσόδων κατά δώδεκα δισεκατομμύρια. Ποιον κοροϊδεύετε; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ασφαλώς θα ξέρετε, κύριε συνάδελφε, ότι οι επιστροφές αυτές, οι οποίες γίνονται στον ειδικό φόρο κατανάλωσης, είναι επί των τιμολογημένων προϊόντων. Πρέπει να γνωρίζετε ότι τα αγροτικά προϊόντα κατά τα 3/5 δεν τιμολογούνται. Εάν ετιμολογούντο, τότε θα έφθανε στα σαράντα οκτώ δισεκατομμύρια. 

ΕΥΑΓΓΕΛΟΣ ΜΠΑΣΙΑΚΟΣ: Τότε γιατί μας έλεγε ο κ. Τζουμάκας ότι η πρότασή μας την εποχή εκείνη κόστιζε εκατόν είκοσι δισεκατομμύρια; Μας κοροϊδευε τότε ο κ. Τζουμάκας. Ας καταδικάσει και αυτήν την πολιτική. Ανέβαζε το κόστος των μέτρων της Νέας Δημοκρατίας σε ένα τρισεκατομμύριο και δημιουργούσε εντυπώσεις και εψεύδετο. Δεν βγήκατε εσείς, όμως, τότε με τα επιχειρήματα που σήμερα επικαλείσθε να πείτε ότι τα μέτρα δεν κοστίζουν εκατόν είκοσι δισεκατομμύρια, αλλά πολύ λιγότερο. Πότε λέγατε την αλήθεια, τότε ή τώρα; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εγώ απάντησα μόνο στο ένα σημείο ... 

ΕΥΑΓΓΕΛΟΣ ΜΠΑΣΙΑΚΟΣ: Απαντήσατε, αλλά δεν μας πείσατε. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δεν νομίζω ότι έχει νόημα αυτός ο διάλογος. 

ΕΥΑΓΓΕΛΟΣ ΜΠΑΣΙΑΚΟΣ: Και αν είναι τόσο μικρό το ποσό, γιατί δεν το κάνετε; Δώστε άλλα δώδεκα δισεκατομμύρια για να κλείσετε το όλο θέμα. 'Ετσι θα είναι ικανοποιημένοι οι αγρότες ότι τους προσέχετε. 

Μας είπατε επίσης για την αναδιοργάνωση του Υπουργείου Γεωργίας. Ο κ. Τζουμάκας και η προηγούμενη πολιτική ηγεσία έλεγε ότι με τη δομική αυτή αλλαγή στο Υπουργείο, με την κατάργηση του οργανισμού και με τη λειτουργία κάποιων άλλων φορέων για τις πληρωμές και διαχείριση κοινοτικών επιδοτήσεων, θα καταβάλλονται πιο γρήγορα οι επιδοτήσεις. Οι επιδοτήσεις, όμως, καταβάλλονται πολύ αργότερα. Δεν μας είπατε τι μέτρα θα πάρετε για να καταβάλλονται γρήγορα οι επιδοτήσεις. Λέτε ακόμα ότι θα κάνετε αναδιοργάνωση του Υπουργείου Γεωργίας. Πότε; Μέσα στο καλοκαίρι; 

Επίσης δεν μας είπατε τίποτα, κύριε Υπουργέ, για τις καθυστερήσεις των αποζημιώσεων του ΕΛΓΑ. Δεν το υπολογίζετε ως πρόβλημα; 

Υπάρχουν αγρότες οι οποίοι περιμένουν την αποζημίωση, αυτήν την αναξιόπιστη αποζημίωση, η διαδικασία της οποίας με τα όποια προσωπικά κριτήρια είναι διαβλητή, όπως ξέρετε, και όπως φαντάζομαι θα δέχεσθε εκτός εάν δεν θέλετε να παρέμβετε καθόλου και στο θέμα αυτό. Υπάρχει όμως το θέμα των καθυστερήσεων. Δεν το σχολιάσατε καθόλου. Θεωρείτε έλασσον αυτό το θέμα; Τι θα κάνουν αυτοί οι άνθρωποι; Αυτοί οι άνθρωποι πληρώνουν τόκους υπερημερίας, δεν μπορούν να τα βγάλουν πέρα με τις οικογένειές τους, δεν μπορούν να πληρώσουν το κόστος της καλλιέργειας. Αντίθετα καθυστερείτε. Δώστε τουλάχιστον μια προκαταβολή στον ΕΛΓΑ επιτέλους να καταβάλει τις αποζημιώσεις του καλοκαιριού του 1998. Πού βρισκόμαστε δηλαδή; Και αυτό είναι αντικοινοτικό μέτρο; Κάποτε ο κ. Τζουμάκας μας έλεγε ότι είναι αντικοινοτικό μέτρο να καταβάλλονται αποζημιώσεις στις ζημιές της Θεσσαλίας. Μας κορόιδευε. Λύστε, λοιπόν, το πρόβλημα τώρα. 'Εχετε αυτή τη δυνατότητα. 

Αξιοποιείστε το θεσμό της αντασφάλισης, να μετακυλήσετε ένα μέρος των ασφαλιστικών κινδύνων σε άλλους οργανισμούς, ώστε να μην επιβαρύνονται σώνει και καλά οι αγρότες με το 2% ή 3% που το ανεβάσατε και που κινδυνεύουν σύμφωνα με τις εξαγγελίες τις δικές σας να υποστούν μεγαλύτερο ασφάλιστρο 5%-6% ανάλογα με τις ιδιαιτερότητες και τους κινδύνους που αντιμετωπίζουν οι περιοχές που εισπράττουν περισσότερες αποζημιώσεις. Και χωρίς σ' αυτήν την περίπτωση να κάνετε διαφοροποίηση μέσα στον ίδιο το νομό, διότι αλλού παίρνουν, αλλού δεν παίρνουν στον ίδιο το νομό. 

Δεν είπατε τίποτε για την περιβόητη εταιρεία αγροτικής γης. Είπατε έτσι με κάποια δόση κριτικής ότι αναφερθήκαμε εμείς στο μικρό και κατακερματισμένο κλήρο. Η εταιρεία αγροτικής γης που διαφήμισε η Κυβέρνηση είχε σκοπό να φτιάξει βιώσιμο κλήρο, να αυξήσει τον κλήρο. Δεν είχε σκοπό αρχικά ο κ. Τζουμάκας να βάλει τους νέους αγρότες. Τους νέους αγρότες τους έβγαλε εκ των υστέρων όταν εμείς κάναμε κάποια παρατήρηση. Τόσο τους υπολόγιζε τους νέους αγρότες. 

Στοχεύετε με το μέτρο αυτό στη διαρθρωτική βελτίωση, αλλά δεν το εφαρμόζετε. Και ευτυχώς δεν το εφαρμόζετε. Μιλάτε για τους νέους αγρότες. Από πόσους νέους αγρότες γίνεται χρήση των δυνατοτήτων που υπάρχουν στο νόμο τον οποίο και αυτόν πρόχειρα τον κάνατε χωρίς παρέμβαση στις Βρυξέλλες, γι' αυτό είχατε και τα γνωστά προβλήματα; 

Και μια και μιλώ για τις Βρυξέλλες, στηρίξατε αυτήν την αντικοινοτική και σκανδαλώδη ρύθμιση για τους συνεταιρισμούς. 'Ηλπιζα ότι, όταν αναλάβατε την ηγεσία του Υπουργείου Γεωργίας, θα αλλάξετε πολιτική. Παρακαλούσατε όλους τους Υπουργούς Γεωργίας σε πολιτικό επίπεδο κατ' εξαίρεση να εγκριθεί αυτή η ρύθμιση και χάνατε διαπραγματευτικές δυνατότητες για άλλα προϊόντα. Δεν πήγατε να στηρίξετε ούτε το βαμβάκι ούτε τον καπνό ούτε το ελαιόλαδο ούτε τίποτε απ' αυτά. Εσείς ασχοληθήκατε μόνο να περάσετε τη ρύθμιση για τους συνεταιρισμούς. Αυτό κάνατε, την ώρα μάλιστα που λέγατε ότι εμείς λαϊκίζαμε όταν λέγαμε ότι το κόστος των μέτρων της Νέας Δημοκρατίας ήταν εκατό ή εκατόν είκοσι δισεκατομμύρια ή δεν ξέρω πόσα. 

Δεν μας είπατε τίποτε για το θέμα του ελλείμματος του εμπορικού ισοζυγίου αγροτικών προϊόντων. Τι θα γίνει μ' αυτό το θέμα; Με το να συγκαλείτε εδώ τους εμπορικούς ακολούθους και όχι τους γεωργικούς, όπως σωστά σας παρατήρησε ο κ. Βεζδρεβάνης -γιατί ως Κυβέρνηση αρνείσθε τη χρησιμότητα του θεσμού- πιστεύετε ότι θα λύσετε το πρόβλημα; Φτιάξτε έναν οργανισμό προώθησης των αγροτικών προϊόντων. Σας το έχουμε τονίσει. Είναι δυνατόν να προχωρήσουμε έτσι; 

Κύριε Πρόεδρε, τελειώνω, αλλά φοβάμαι... 

ΠΡΟΕΔΡΕΥΩΝ (Παναγιώτης Σγουρίδης): Είπατε ότι δεν θα εξαντλήσετε το χρόνο σας και τον έχετε εξαντλήσει. Από την 'Εδρα εδώ σας ξέρω όλους. 

ΕΥΑΓΓΕΛΟΣ ΜΠΑΣΙΑΚΟΣ: Τελειώνω, κύριε Πρόεδρε. 

Κύριε Πρόεδρε, ακόμα και με την κριτική και την πίεση που ασκήσαμε, θα έλεγα ότι η Κυβέρνηση δεν έχει την πολιτική βούληση να επιλύσει προβλήματα, δεν έχει την πολιτική βούληση να ασχοληθεί με τον αγροτικό τομέα. Τα αποτελέσματα θα έλθουν γι' αυτήν πολύ γρήγορα στις επόμενες εκλογές. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, θέσαμε τα προβλήματα, θέσαμε τις ερωτήσεις αλλά ο κύριος Υπουργός δεν έδωσε τις δέουσες απαντήσεις. 

Αναφερθήκαμε στην εγκύκλιο της Α.Τ.Ε. Απήντησε, "περιμένετε την ημερομηνία 30 Ιουνίου να γίνουν οι αιτήσεις και μετά θα αποσαφηνίσουμε την κατάσταση". Τίποτε το ξεκάθαρο. Εγώ έθεσα συγκεκριμένα ερωτήματα. Είπα ότι η εγκύκλιος είναι ασαφέστατη, δεν προσδιορίζει τα κριτήρια κάτω από τα οποία θα μπουν οι αγρότες, δεν λέγει ποιο κεφάλαιο, το αρχικό, το κεφαλαιοποιημένο, σε ποιο ποσοστό θα είναι οι τόκοι ποινής, δεδουλευμένοι τόκοι κ.λπ. 

'Οπως πολύ σωστά σας επισημάνθηκε, υπάρχει μια κατηγορία παραγωγών οι οποίοι έχουν μπει στις προηγούμενες ρυθμίσεις, έχουν μεταφερθεί τα δάνειά τους γιατί ήταν με εγγύηση του δημοσίου στο δημόσιο ταμείο και δεν μπορούν να πάρουν φορολογική ενημερότητα. Γι' αυτά δεν λέτε τίποτα. Υπάρχουν παραγωγοί που δεν έχουν εισπράξει ακόμα τις επιδοτήσεις και τούτο γιατί δεν μπορούν να πάρουν φορολογική ενημερότητα και μένουν οι επιταγές στην Α.Τ.Ε. Ασαφέστατο το περιβάλλον. 'Οπως επίσης είναι και άδικο. Ρυθμίζετε τις ληξιπρόθεσμες οφειλές στους βαμβακοπαραγωγούς της Καρδίτσας και καλά κάνετε. 

Υπάρχουν όμως και βαμβακοπαραγωγοί, όπως σας ανέφερα, στην Ημαθία, στην Πέλλα, οι οποίοι έχουν πληγεί και αυτοί από βροχοπτώσεις, από πλημμύρες και δεν το μεταφέρετε το πρόβλημα αυτό. Δεν μεταφέρετε την ημερομηνία 31.12.97 και σ' αυτούς τους παραγωγούς, για να μπορέσουν να ρυθμίσουν. Δεν μας είπατε τίποτε για τον ΕΛΓΑ. Υπάρχει μεγάλη καθυστέρηση, πλησιάζει Πάσχα και ένας σημαντικός αριθμός παραγωγών μένει απλήρωτος. 'Οπως επίσης και για τις ενστάσεις. Πότε αυτοί οι άνθρωποι θα πληρωθούν; Τώρα παίρνουν τα πορίσματα. Θα πάμε στο καλοκαίρι, έχει περάσει δηλαδή ένας χρόνος και ακόμη οι παραγωγοί περιμένουν τις αποζημιώσεις. Πώς θα ανταπεξέλθουν στα προβλήματα της οικονομίας τους; Από εκεί και πέρα ο κ. Γεωργακόπουλος μας παρουσίασε έναν κανονισμό, ο οποίος είναι ο καλύτερος. Ξεχνάει ότι όταν παθαίνει ένας παραγωγός μία καταστροφή βιβλικής μορφής λέει την άλλη μέρα το πρωί ποιος γεωπόνος θα έρθει, κάτω από ποιες εντολές θα έρθει, κάτω από ποια ερεθίσματα. 'Εχει καταντήσει ο σουλτάνος της περιοχής διότι δεν υπάρχουν ασφαλιστικές δικλείδες εκτίμησης. Και υπάρχουν προτάσεις γι' αυτό και σας έχουμε επισημάνει -στην προηγούμενη ηγεσία- αλλά δεν έχει προχωρήσει τίποτε. 

Κύριε Υπουργέ, το πρόβλημα του ΕΛΓΑ είναι το ταμείο. Το ταμείο αυτήν τη στιγμή είναι αρνητικό. Εάν ο Πρωθυπουργός, όπως είχε δεσμευθεί, έδινε τα είκοσι δισεκατομμύρια (20.000.000.000) δραχμές, αυτήν τη στιγμή όλοι οι παραγωγοί θα είχαν πληρωθεί. Από εκεί ξεκινάει η καθυστέρηση των παραγωγών, το αρνητικό ταμείο. Περιμένετε να εισπράξετε τις εισφορές του 1999 για να μπορέσετε να κάνετε την αποπληρωμή. 

Εν πάση περιπτώσει εκείνο που έχω να σας επισημάνω είναι ότι πραγματικά οι αγρότες βρίσκονται σε τραγικό σημείο και δεν μπορεί να υπάρξει διέξοδος μ' αυτήν την πολιτική. Χρειάζεται λήψη γενναίων και ρεαλιστικών μέτρων. Χρειάζονται γενναίες αποφάσεις. Πολύ σωστά επισημάναμε όλοι -και σεις το παραδέχεσθε, το είπατε- ότι το αγροτικό πρόβλημα είναι εθνικό. Χρειάζεται εθνική προτεραιότητα στις επενδύσεις, γενναίες δημόσιες επενδύσεις αλλά και ισχυρά κίνητρα, ιδιωτικά κίνητρα για να φτιάξουμε επιτέλους τα έργα υποδομής και ανάπτυξης που και αυτά θα μπορέσουν να μειώσουν το κόστος παραγωγής και να φτιάξουμε ανταγωνιστικά προϊόντα. Από εσάς εξαρτάται, εσείς είστε ο Υπουργός Γεωργίας και προχωρήστε σ' αυτά τα άμεσα γενναία μέτρα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, διαπιστώνω ότι η αλλαγή της πολιτικής ηγεσίας του Υπουργείου διαφέρει κατά τούτο: Η τακτική των ύβρεων και του "τσαμπουκά" αντικαταστάθηκε με τη μενταλιτέ της ευγενούς εμφανίσεως ενώπιον και των αγροτών και της Εθνικής Αντιπροσωπείας. Κατά τα άλλα η πολιτική είναι η ίδια. Εμφανίστηκε ο κύριος Υπουργός στην απάντησή του προς εμάς που τον επερωτούμε και ούτε λίγο ούτε πολύ άφησε την εντύπωση που αν τον έβλεπαν οι 'Ελληνες αγρότες θα έλεγαν "μα, τι λέτε και διαμαρτύρεστε, εσείς περνάτε καλά, είστε ευτυχισμένοι". 

Την ίδια ευτυχία παρουσίασε και ο αγαπητός συνάδελφος κ. Γεωργακόπουλος. Αλλά επειδή χθες μόλις ήμουνα στην περιοχή του και διεπίστωσα την αθλιότητα και την απογοήτευση και την οργή και την αγανάκτηση των συμπατριωτών του -και λυπάμαι που δεν είναι εδώ- περίμενα σήμερα ότι θα του δινόταν η ευκαιρία να πει τι έκανε το Υπουργείο Γεωργίας που κατεκλύσθη ολόκληρη η Ηλεία και χιλιάδες στρέμματα πρωϊμων καλλιεργειών κατεστράφησαν και δεν εμφανίστηκε ούτε ένας κυβερνητικός παράγων να δώσει τουλάχιστον την αίσθηση ότι βρίσκεται εκεί το κράτος, παρ' ότι δεν είχαν τη δυνατότητα να καθαρίσουν τον Πηνειό και εκ του λόγου αυτού πλημμύρισε το φράγμα και κατέστρεψε όλη την Ηλεία. 

Αλλά ευτυχισμένους τους παρουσίασε ο κ. Γεωργακόπουλος και τους συμπατριώτες του, προφανώς. 

Ο κύριος Υπουργός σαν να λησμονεί ότι είναι Υπουργός της Κυβερνήσεως του ΠΑΣΟΚ που κυβερνάει τη χώρα από το 1981 με το μικρό διάλειμμα των τρεισήμισι ετών που κυβέρνησε η Νέα Δημοκρατία, μας μιλάει ότι τώρα θα φτιάξει οργανόγραμμα του Υπουργείου Γεωργίας. 

'Οχι, κύριε Υπουργέ, δεν προλαβαίνετε να το κάνετε. 

Το πενιχρό τρίλεπτο δεν μου επιτρέπει να απαντήσω σε όλα όσα θα ήθελα να πω. Αλλά ο κύριος Υπουργός μας είπε ότι ψάχνουμε τι έχουμε και τι θα κάνουμε. 

Βάζουμε, δηλαδή, ένα σφουγγάρι σε όλες τις ευθύνες, οι οποίες οδήγησαν τον αγροτικό κόσμο σε αυτήν την εξαθλίωση. 

Τι θα κάνουμε; Γιατί, κύριε Υπουργέ, το τι θα κάνετε απλά και τι έχουμε και τι θα κάνουμε στο μέλλον; Δεν μπορείτε να κάνετε αυτά που σας λέει χρόνια τώρα η Νέα Δημοκρατία; Και είναι ένα ειδικό πρόγραμμα το οποίο συντάξαμε με κόπο, κύριε Υπουργέ, και με αφούγκρασμα όλης της κοινωνίας. Γιατί δεν μπορείτε να κάνετε αυτά που σας λέμε; Τι σας εμποδίζει να δίνετε έγκαιρα τις κοινοτικές επιδοτήσεις; Τι σας εμποδίζει να δίνετε έγκαιρα τις αποζημιώσεις του ΕΛΓΑ; Τι σας εμποδίζει να μειώσετε τους τοκογλυφικούς τόκους της Αγροτικής Τραπέζης, η οποία επιδοτείται και κατά δύο μονάδες από τον κρατικό προϋπολογισμό; 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, θα μου επιτρέψετε λίγο. 

Τι σας εμποδίζει να βγάλετε τους τεχνικούς από τα γραφεία και να τους πάτε στα χωράφια; Το λέμε τόσο καιρό. Τι σας εμποδίζει να στείλετε στις βασικές πρωτεύουσες του κόσμου ένα γεωργικό ακόλουθο; Είπατε προηγουμένως ότι έχετε τους οικονομικούς ακολούθους και τα πάνε καλά. Αν τα πήγαιναν καλά, κύριε Υπουργέ, δεν θα είχαμε αυτήν την κατάσταση στο ισοζύγιο των πληρωμών του γεωργικού τομέα. 

Επειδή ο χρόνος δεν μου επιτρέπει έχω να σας πω, κύριε Υπουργέ, ευθέως ότι δεν δημιουργείτε τουλάχιστον ούτε την ελπίδα. Δεν μπορέσατε τουλάχιστον να δώσετε με την αλλαγή στο Υπουργείο, αυτό που και κάποιοι από εμάς περιμέναμε ότι θα δώσετε. Την ελπίδα. Ούτε αυτήν την ελπίδα δώσατε. Γι'αυτό ειλικρινά δεν μπορώ να πω ότι είμαι ικανοποιημένος από την απάντηση που δώσατε σήμερα στην επερώτησή μας. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, σίγουρα όπως είπε και ο κ. Μπασιάκος μάλλον μιλάω σε ώτα μη ακουόντων, αλλά μάλλον στα ώτα των απόντων μη ακουόντων εκ των επερωτώντων. 

Εγώ αναγνωρίζω ότι σε όλες τις επερωτήσεις -και σήμερα- υπάρχει μία δυσκολία διαλόγου και από τη μεριά τη δική σας και από τη μεριά τη δική μας, της Κυβέρνησης. 'Οταν η επερώτηση δεν περιορίζεται σε συγκεκριμένα θέματα, αλλά γίνεται μία shopping list, μία κατάσταση ερωτήσεων, μη με εγκαλείτε γιατί δεν μπορώ να απαντήσω στο χρόνο που έχω διαθέσιμο. Υπάρχει μία κατάσταση περίπου εκατό ερωτήσεων. 

Από την άλλη πλευρά και μέσα σε αυτά τα πλαίσια, εγώ πιστεύω ότι για εκείνα τα θέματα που έπρεπε να συζητήσουμε ή τα πιο σημαντικά θέματα, διάλογος έγινε και μάλιστα αρκετά καλός. Σίγουρα είναι πολλά τα θέματα. Είναι μεγάλος τομέας. 'Οπως είπα, δεν είναι μόνο οικονομικά τα θέματα, αλλά είναι και κοινωνικά ειδικά σε αυτόν τον τομέα της οικονομίας. Είναι πάρα πολλά και πάρα πολύ μεγάλα. Εξ αυτού του λόγου, όταν έχεις να κάνεις με μεγάλα μεγέθη, έχεις και δυσλειτουργίες. Γι' αυτό και σε πολλούς κάνει εντύπωση γιατί πολλές φορές, ενώ έχουμε και πολιτικές θέσεις και πιστεύω και σωστές πολιτικές κατευθύνσεις, εγώ τουλάχιστον αναφέρομαι σε θέματα δομών, λειτουργιών και θεσμών. 

Παραδείγματος χάρη: Είπαμε για τον ΕΛΓΑ. Ο ΕΛΓΑ συνέβη να πέσει τώρα σε τρεις κακές χρονιές. Να σας πω ότι μόνο στην περσινή χρονιά υποβλήθηκαν τριακόσιες δέκα χιλιάδες δηλώσεις ζημιών και έγιναν εκτιμήσεις σε περίπου οκτακόσιες χιλιάδες αγροτεμάχια. Και φυσικά οι κακές χρονιές είχαν και ένα μεγάλο ποσό. Αυτά είναι τα έσοδα. Δόθηκε το σύνολο των εσόδων και από εκεί και πέρα δόθηκαν και επιπλέον ποσά. 

Υπάρχει, λοιπόν, μία υστέρηση η οποία έχει σχέση με ένα συγκεκριμένο πολύ μεγάλο γεγονός. Αυτό είναι που εννοώ εγώ μεγάλα μεγέθη. 

Από την άλλη πλευρά υπάρχει ένα πλέγμα σημείων πάλι στο οργανωτικό, λειτουργικό που πρέπει να το λύσουμε. 

Γι'αυτό και είπα ότι ένα από τα σχέδια νόμου που θα φέρουμε αμέσως είναι αυτό που αφορά τις διεπαγγελματικές οργανώσεις. Αν δεν γίνει αυτό, δηλαδή εθνικές τουλάχιστον διεπαγγελματικές οργανώσεις κατά προϊόν, δεν πρόκειται να κάνουμε τίποτε. Εκτός του ότι, ούτως ή άλλως, πρέπει να το κάνουμε και για άλλους λόγους, πρέπει να το κάνουμε, γιατί μόνον όταν μέσα από εκεί οι ίδιοι οι παραγωγοί, οι συνεταιριστές, οι βιομήχανοι, οι έμποροι, οι εισαγωγείς, οι εξαγωγείς, οι μεταποιητές μπορέσουν και βρουν τρόπους συνεννόησης, θα μπορέσουμε πραγματικά να αλλάξουμε. Και πάλι μιλάω για θεσμούς, για οργανωτικά και λειτουργικά σχήματα που πρέπει να γίνουν. 

Θα ήθελα να απαντήσω και στο συνάδελφο εκπρόσωπο του ΔΗ.Κ.ΚΙ. και να πω ότι φυσικά, σε συντομότατο χρονικό διάστημα -έχουμε ολοκληρώσει ήδη έναν κύκλο συζητήσεων- θα φέρουμε τον καινούριο νόμο-πλαίσιο για τις συνεταιριστικές οργανώσεις, ο οποίος θα κάνει τις τομές εκείνες που χρειάζονται στο οργανωτικό και λειτουργικό πλαίσιο και στις βασικές κατευθύνσεις. Πλαίσιο ξαναλέω και όχι λεπτομέρειες και δεσμεύσεις, λάθη που κάναμε για πολλά χρόνια. Θα φέρουμε, λοιπόν, ένα πλαίσιο, το οποίο πραγματικά θα αλλάζει τον καταστατικό χάρτη, ας το πω έτσι, το καταστατικό πλαίσιο μέσα στο οποίο κινούνται οι σημερινές οργανώσεις που πρέπει να αλλάξει. 

Και μη σας κάνει εντύπωση που είπα για τη νέα δομή και λειτουργία του Υπουργείου Γεωργίας. Εγώ δεν είπα τι θα κάνω. Το καταθέσαμε. Και μέσα στον Απρίλιο, θα είναι έτοιμο. 

Και είναι θέμα του Υπουργείου Εσωτερικών, Δημόσιας Διοίκησης και Αποκέντρωσης το νέο αυτό πλαίσιο να το εγκρίνει και να προχωρήσουμε, να το εφαρμόσουμε. Αυτά πρέπει να γίνουν. 'Εχει γίνει η δουλειά. 'Εχουν γίνει οι ανταλλαγές απόψεων. Χωρίς αυτά, χωρίς θεσμικές μεταβολές και χωρίς τέτοιες τομές, δεν μπορούμε να προχωρήσουμε. Γι'αυτό μένω σε αυτά. Δεν είναι ότι δεν θέλω να απαντήσω στα υπόλοιπα. Τουλάχιστον, όταν κάνουμε μία επερώτηση, ας περιορίσουμε τα θέματα σε εκείνα που μπορούν να σχολιαστούν, ή να απαντηθούν, ή τουλάχιστον να μας δώσουν την ευκαιρία να έχουμε ένα διάλογο, όπου από τη μια μεριά θα υπάρχει η σκληρή κριτική και οι υποδείξεις και από την άλλη οι απαντήσεις. Γιατί μόνο με ερωτήσεις προς την Κυβέρνηση, δεν γίνεται διάλογος. Απλώς υποβάλλονται δεκάδες ερωτήσεων, οι οποίες και από τη δική μας την πλευρά δεν μπορεί να απαντηθούν. 

'Οσον αφορά την "ατζέντα 2000", εγώ θα το ξαναπώ, κανένας δεν μπορεί να αμφισβητήσει μαθηματικά μεγέθη. Εκεί που μπορεί κανένας να αμφισβητήσει είναι σε όλο εκείνο το πακέτο που αποτελούν επιτυχίες, αλλά δεν είναι μετρήσιμες. Τα άλλα είναι μετρήσιμα. Είτε θέλουμε είτε όχι, από το 2000 μέχρι το 2006 συμφωνήσαμε αυτό, που σημαίνει ότι για τα δεκατρία αυτά προϊόντα και σε αυτά που συμφωνήσαμε στις βασικές κατευθύνσεις "ατζέντα 2000", θα πάρουμε αυτό. Και αυτό λέει ότι διατηρούμε αυτά που έχουμε, συν τόσα για κάθε χρόνο, συν εκείνα που θα πάρουμε για την αγροτική ανάπτυξη, συν εκείνα που είναι ποιοτικές μεταβολές. Γι'αυτό αναφέρθηκα εγώ στον κανονισμό. 

Και να σας πω ένα παράδειγμα: Πώς θα μετρήσουμε αυτό που πετύχαμε για την πρόωρη συνταξιοδότηση μόνο με αίτημα της ελληνικής πλευράς; Ο κανονισμός λέει να μη λαμβάνεται υπόψη η τελευταία δεκαετία. Εμείς πετύχαμε συνολικά μία δεκαετία. Και ρωτούσαν όλοι: "Γιατί επιμείνατε σ'αυτό, αφού μία δεκαετία είναι και η τελευταία δεκαετία, μία δεκαετία είναι και η προηγούμενη δεκαετία;" Και φυσικά εμείς επιμείναμε, γιατί εμείς ξέρουμε ότι στην ελληνική περιφέρεια έχουμε πολλούς μετανάστες που έλειψαν μερικά χρόνια και δεν είναι αγρότες την τελευταία δεκαετία. Συνολικά όμως, αν βάλει κανένας και τα προηγούμενα χρόνια, είναι αγρότες με μία δεκαετία. 

Αυτό δεν μπορούμε να το αποτιμήσουμε τι σημαίνει, αν σημαίνει λίγα, λιγότερα ή πολλά, αλλά είναι και αυτό κάτι πολύ σημαντικό. Αυτό εννοώ, όταν λέω "μη μετρήσιμο". 

Σίγουρα, δεν εγκαταλείψαμε και δεν πέρασε κάποια τέτοια θέση, την κατευθυντήρια γραμμή. Δεν υπάρχει εγκατάλειψη κατευθυντήρια γραμμής. Εξάλλου η κατευθυντήρια γραμμή για το 1998, αν δεν κάνω λάθος, ήταν στο 39,6. 

Σίγουρα, δεν πήγαμε στο 41,5 αλλά δεν μείναμε και στο 40,5. Είναι νομίζω στο 41, αν δεν κάνω λάθος, στο 40,9, γιατί διαχωρίστηκαν τα ποσά περίπου δεκατέσσερα δισεκατομμύρια (14.000.000.000) ευρώ για την αγροτική ανάπτυξη που είναι πρόσθετα απ'αυτά που καταγράφονται ως ποσά κάπου. Και σίγουρα δεν εγκαταλείψαμε τα μεσογειακά προϊόντα. 

Κοιτάξτε, όταν η "ατζέντα" που ξεκίνησε να συζητιέται πριν από δύο-τρία χρόνια μέχρι και τον Οκτώβριο ή Νοέμβριο, που μπήκε το θέμα της συγχρηματοδότησης, είχαμε πετύχει κοντά στο βόειο κρέας, στα αροτραία και στο γάλα, να προσθέσουμε κεφάλαιο για τα μεσογειακά προϊόντα. 'Οταν όμως άρχισε να πηγαίνει πια περιοριστικά, να βλέπουμε περιορισμούς σε όλο το θέμα των χειρισμών, φυσικά ήμασταν οι πρώτοι που δεν θέλαμε μέσα από τις λογικές των φθινουσών ενισχύσεων -για τα άλλα προϊόντα δεν θα είχαμε κάποια αντίρρηση- να μπουν τα μεσογειακά προϊόντα. Και αυτό μετά τη μάχη για τη μη συγχρηματοδότηση, ήταν και μία μάχη στην οποία επέμεναν μέχρι το τελευταίο βράδυ, όχι απλώς των Βρυξελλών, αλλά και του Βερολίνου, οι Γάλλοι με συγκεκριμένες προτάσεις, όπου εάν περνούσαν οι λογικές των φθινουσών ενισχύσεων, τότε θα είχαμε δυσμενή αποτελέσματα και στα μεσογειακά προϊόντα και επομένως, θα είχαμε και εμείς πρόβλημα. 

Οι προτάσεις της επιτροπής πράγματι είχαν ξεκινήσει ψηλά, αλλά τα ποσά που αναφέρθηκαν θα πρέπει να διευκρινίσουμε ότι περιείχαν μέσα και το κόστος της διεύρυνσης. Εάν αφαιρέσει κανείς το κόστος της διεύρυνσης και διάφορα άλλα θέματα, πάλι κοντά σε αυτό το ποσό που βρεθήκαμε, ήταν αυτό που περίπου είμαστε. 

'Οσον αφορά τα επιμέρους προϊόντα, είναι γνωστό ότι σε αυτά τα προϊόντα είμαστε ελλειμματικοί. Δεν ήταν θέμα των δικών μας ειδικών ενδιαφερόντων. 

Τέλος, αγαπητοί συνάδελφοι, πιστεύω ότι πράγματι, έστω και με τις ερωτήσεις, θίχτηκαν πολύ σοβαρά θέματα. Δεν υπάρχει όμως ο χρόνος, κανείς, όπως βλέπετε ούτε να τα σχολιάσει ούτε να τα απαντήσει. Είμαι όμως βέβαιος ότι τουλάχιστον σε ένα πράγμα συμφωνούμε. Και αυτό που συμφωνούμε είναι ότι μπορούμε, θεωρώντας ότι μιλάμε πράγματι για θέματα εθνικής διάστασης, να ανταποκριθούμε λέγοντας ότι ακριβώς επειδή η εθνική διάσταση έρχεται μέσα από αυτό που ονομάζουμε ελληνική περιφέρεια, μπορούμε μέσα από συγκεκριμένες μεταβολές και τομές, τουλάχιστον στην πρόκληση που δίνει και η "ατζέντα 2000" για την επόμενη επταετία, 2000-2006, να δούμε τους θεσμούς. Και να συμφωνήσουμε στους θεσμούς και στα βήματα εκείνα, που, όπως είπα και στην πρωτολογία μου θα μας δώσουν τη δυνατότητα να πολλαπλασιάσουμε το αποτέλεσμα. Ειδάλλως ούτε τα θέματα της ανταγωνιστικότητας ούτε τα υπόλοιπα θέματα της θέσης του αγροτικού τομέα της χώρας, όχι μόνο μέσα στην Ευρωπαϊκή 'Ενωση, αλλά και μέσα στην παγκόσμια αγορά δεν θα μπορέσουμε να ικανοποιήσουμε. 

Να είσθε βέβαιοι ότι θα βρεθούμε πολύ σύντομα για να συζητήσουμε τα θέματα εκείνα τα οποία θα δώσουν αυτό που εγώ τουλάχιστον είπα, την προοπτική και την αισιοδοξία στον αγροτικό τομέα μέσα από τις σημαντικές συμφωνίες της αγροτικής πτυχής που ήδη με μεγάλη επιτυχία έχουμε συμφωνήσει. 

Ευχαριστώ. 

ΓΕΩΡΓΙΟΣ ΚΑΡΑΣΜΑΝΗΣ: Δεν μας είπατε για τις αποζημιώσεις. 

ΠΡΟΕΔΡΕΥΩΝ (Παναγιώτης Σγουρίδης): Τι να σας απαντήσει; Ο Υπουργός είπε ότι πολλά θα μπορούσε να απαντήσει, αλλά δεν υπάρχει χρόνος. 

ΓΕΩΡΓΙΟΣ ΚΑΡΑΣΜΑΝΗΣ: Πλησιάζει Πάσχα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιτουρίδης έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Μία επερώτηση, για να έρθω σε μερικά από τα λεγόμενα του κυρίου Υπουργού, ασκεί βεβαίως κριτική στην Κυβέρνηση και κάνει και υποδείξεις στην Κυβέρνηση. Και επειδή ζητήσατε υποδείξεις, να κάνω πέντε πολύ συγκεκριμένες, κύριε Υπουργέ. 

Θα ξεκινήσω από το θέμα των ρυθμίσεων των χρεών των ιδιωτών, των αγροτών και κτηνοτρόφων. 

Υπάρχουν πολλά ερωτηματικά, τα οποία πιστεύουμε, περιμένουμε, ελπίζουμε ότι θα απαντηθούν στην πορεία της εκτέλεσης αυτής της απόφασης. Να επισημάνω όμως και ένα θέμα το οποίο έθιξε ο συνάδελφος, ο κ. Σπύρου. Απαιτείται η βιωσιμότητα λογικά, των επιχειρήσεων για να προχωρήσουμε σε ρυθμίσεις. 

Υπάρχουν όμως περιπτώσεις, κατά τις οποίες η μη βιωσιμότητα οφείλεται σε λόγους ανωτέρας βίας, σε αντικειμενικές δυσκολίες και θα πρέπει ενδεχομένως να δούμε τέτοιες περιπτώσεις, όπου για λόγους ανωτέρας βίας ένας φουκαράς αγρότης, ένας κτηνοτρόφος, έπαψε να ασκεί επαγγελματική δραστηριότητα και έχει πολλά και μεγάλα χρέη ή μικρά χρέη. Αυτός δεν εμπίπτει στη ρύθμιση αυτή. Δείτε αυτήν την περίπτωση. 

Θα κάνω και μια γενικότερη υπόδειξη όμως. Επειδή υποθέτω ότι χάσατε πολλή διαπραγματευτική δύναμη εσείς μόλις αναλάβατε το Υπουργείο Γεωργίας, για να πείσετε τους άλλους δεκατέσσερις συναδέλφους σας -διότι απαιτείτο ομοφωνία- για τη ρύθμιση των χρεών των συνεταιριστικών οργανώσεων και ιδιωτών, τις οποίες είχε προωθήσει ο κ. Τζουμάκας, υπάρχει ένα δυσμενές κλίμα στην Ευρωπαϊκή Επιτροπή, σε ό,τι αφορά μέτρα εθνικών ενισχύσεων. Ξέρετε πολύ καλά ελπίζω ότι υπάρχουν τουλάχιστον τρεις περιπτώσεις, οι οποίες λογικώς θα έπρεπε να γίνουν αποδεκτές από την Ευρωπαϊκή Επιτροπή και δεν εγκρίθηκαν έκτοτε ως εθνικές επιδοτήσεις. Το κλίμα χαλάει, όταν αντί να ακολουθήσουμε τις νόμιμες και ορθόδοξες διαδικασίες, πηγαίνουμε στις ομοφωνίες των Συμβουλίων. 

Το λέω τούτο, διότι θα πρέπει να επιδείξετε ιδιαίτερη προσοχή στο να πάρετε την έγκριση της Ευρωπαϊκής Επιτροπής γι' αυτήν τη ρύθμιση των χρεών των ιδιωτών, των αγροτών και κτηνοτρόφων, διότι τα ερωτήματα τα οποία τίθενται από την πλευρά της Ευρωπαϊκής Επιτροπής, νομίζω ότι είναι πολλά. Θα πρέπει, λοιπόν, να παρουσιάσετε την απαραίτητη αιτιολογία, για να ξεπεράσετε αυτόν το σκόπελο. 

Θα πάω σε μία δεύτερη υπόδειξη. Ο κ. Γεωργακόπουλος αναφέρθηκε για μία ακόμη φορά στο θέμα της αδυναμίας να μειώσουμε το ΦΠΑ από το 18% στο 8%, παραπέμποντάς μας στα Πρακτικά προηγουμένων συζητήσεων. Θα τον παραπέμψω και εγώ στα Πρακτικά προηγουμένων συζητήσεων, για να ξεκαθαρίσω τη θέση και την άποψη της Νέας Δημοκρατίας στο θέμα αυτό. 

Σε ό,τι αφορά τη φορολογία, είπατε, το τονίσατε, το είπε και ο κ. Γεωργακόπουλος, ότι οι αγρότες είναι οκτακόσιοι χιλιάδες και φορολογούνται μόνο τρεις χιλιάδες οκτακόσιοι. Τι τη θέλατε τότε την αύξηση των αντικειμενικών κριτηρίων; Ακόμη και σημειολογικά, πολιτικά, για το δικό σας καλό τι την θέλατε; Αν φορολογούνται τρεις χιλιάδες οκτακόσιοι, είναι δυνατόν σε εποχή κατά την οποία μειώνεται το εισόδημα επισήμως, να αυξάνουμε τα αντικειμενικά κριτήρια, έστω στους τρεις χιλιάδες οκτακόσιους; Το θέμα δεν είναι πόσοι φορολογούνται. Είναι μία γενικότερη νοοτροπία αυτή. 

Σε ό,τι αφορά τον ΕΛΓΑ -αυτή είναι μία τρίτη υπόδειξη- επειδή τρεις κακές χρονιές μπορούν να ακολουθηθούν και από άλλες δέκα ή δεκαπέντε κακές χρονιές, νομίζω ότι πρέπει να προχωρήσετε σε διαρθρωτικά μέτρα, διότι όπως είχαμε φέτος τριακόσιες δέκα χιλιάδες δηλώσεις σε οκτακόσιες χιλιάδες αγροτικά τεμάχια, μπορεί του χρόνου να είναι παραπάνω οι δηλώσεις και τα τεμάχια. 'Ηδη φτάσαμε στους δεκατέσσερις μήνες. Τουλάχιστον στο Κιλκίς και σε όλη την περιφέρεια, που πάω εγώ, αυτά μου λένε. Φτάσαμε στο ρεκόρ των δεκατεσσάρων μηνών για την καταβολή των αποζημιώσεων. 'Αρα η υπόδειξη είναι: Προχωρήστε στις διαρθρωτικές παρεμβάσεις και στον ΕΛΓΑ και νομίζω ότι με την αντασφάλιση θα μπορέσετε να διασφαλίσετε καλύτερες αποζημιώσεις, χωρίς πρόσθετο κόστος για τους αγρότες. 

Σε ό,τι αφορά τις διεπαγγελματικές οργανώσεις, χαίρομαι διότι ακούω ότι μία παλιά πρότασή μας, η οποία ήταν στο πρόγραμμα της Νέας Δημοκρατίας από το 1994, βρίσκεται σε καλό δρόμο. Θα ξεκαθαρίσω όμως ότι για μας διεπαγγελματικές οργανώσεις σημαίνει λιγότερο κράτος. Πρέπει να μικρύνει το κράτος και πρέπει να αναλάβουν την ευθύνη των προϊόντων τους αυτοί, οι οποίοι παράγουν, μεταποιούν, πωλούν. Αν οι διεπαγγελματικές οργανώσεις λειτουργήσουν με πνεύμα κρατικίστικο, δηλαδή θεωρήσουμε ότι θα αποτελούν το μακρύ βραχίονα του κράτους και θα αρχίσουν να κοστίζουν στο κράτος, τότε θα είναι λάθος πολιτική. 

Πέμπτη παρατήρηση-υπόδειξη. Είπατε ότι βγάλαμε τα μεσογειακά προϊόντα από την "Ατζέντα 2000". Το να αφαιρείς από ένα πακέτο προϊόντα, τα οποία σε ενδιαφέρουν, δεν είναι πάντοτε απαραίτητα θετικό, διότι η συνολική διαπραγμάτευση είναι στο τέλος ένα comrpomis, είναι μία συμβιβαστική λύση. Καμιά φορά και η πρακτική της Κομισιόν το έχει αποδείξει πως όταν βγάζουμε κάποια προϊόντα από το συνολικό πακέτο, δεν είναι απαραίτητο να τα χειριστούμε καλύτερα στο μέλλον. Καμιά φορά τα χειριζόμαστε χειρότερα. Επειδή η πρακτική λέει πως όταν βγάλαμε, όπου βγάλαμε μεσογειακά προϊόντα από πακέτα, στο μέλλον η αναθεώρηση ήταν χειρότερη, πρέπει να το προσέξετε πάρα πολύ. 

Σε ό,τι αφορά ένα τελευταίο θέμα, για να διαψεύσω και τον Πρόεδρο που λέει ότι όλοι εξαντλούμε τον χρόνο μας, τελειώνω μ' αυτό, ο Υπουργός είπε ότι τα αριθμητικά μεγέθη δεν αμφισβητούνται σχετικά με την "Αντζέντα 2000". Εμείς δεν αμφισβητήσαμε τα μεγέθη. Εμείς αμφισβητήσαμε αν αυτά που επετεύχθησαν είναι επιτυχία ή όχι. Διότι δεν είναι επιτυχία ότι παγώνουμε για τα προσεχή έξι χρόνια, θεσμοποιούμε τη λιτότητα στον αγροτικό τομέα και παγώνουμε τους κοινοτικούς προϋπολογισμούς για την κοινή αγροτική πολιτική στις πραγματικές δαπάνες του 1999. Μην το θεωρείτε επιτυχία. 

Θα καταλήξω λέγοντας ότι θεωρώ πως σε όλα τα επίπεδα και το πολιτικό και το τεχνοκρατικό και το λογικό, είναι απαράδεκτο να ακούω τον 'Ελληνα Πρωθυπουργό να ομιλεί περί της καταπληκτικής επιτυχίας τους των εννέα τρισεκατομμυρίων (9.000.000.000) δραχμών, όταν γνωρίζετε -και ελπίζω να το γνωρίζει ο κύριος Πρωθυπουργός- ότι στη διαπραγμάτευση του Βερολίνου δεν κατενεμήθησαν ποσά μεταξύ κρατών-μελών. Αποφασίστηκε το συνολικό πακέτο και απεφασίσθησαν τα κριτήρια της κατανομής αυτής της πίτας στα κράτη-μέλη. Και τα κριτήρια είναι δυστυχώς δυσμενέστερα για τη χώρα απ' αυτά που υπήρξαν και λειτούργησαν στα πλαίσια του Β' Κοινοτικού Πλαισίου Στήριξης. 

'Αρα τα εννέα τρισεκατομμύρια (9.000.000.000) δραχμές δεν προκύπτουν από κανένα λογικό υπολογισμό και σε κάθε περίπτωση επειδή θα υπάρξουν προσεχή συμβούλια που θα καθορίσουν το πακέτο για κάθε κράτος-μέλος θα πρέπει να επιδείξετε ιδιαίτερη φροντίδα ως κράτος, για το τι θα πετύχουμε. Και σε ό,τι αφορά το Υπουργείο Γεωργίας θα πρέπει να εξαντλήσετε κύριε Υπουργέ ό,τι διαπραγματευτική ικανότητα έχετε εντός του πλαισίου της κυβερνητικής πολιτικής, ώστε να πετύχετε το υψηλότερο δυνατό ποσοστό για τον αγροτικό τομέά. 

Αυτά ως υποδείξεις, με όλη την καλή διάθεση, πιστεύοντας ότι στον καιρό που μένει -επειδή μπήκαμε ήδη σε προεκλογική περίοδο- οι θεσμικές μεταβολές βεβαίως δεν θα φέρουν τα αποτελέσματα που θα υπήρχαν αν η Κυβέρνηση αυτή, στα πλαίσια ενός λογικού προγράμματος και μιας λογικής πολιτικής, είχαν γίνει από την αρχή της εντολής της. Αλλά, έστω και τώρα, επιχειρήστε τες, εδώ είμαστε να τις συζητήσουμε. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς τον κ. Τσιτουρίδη, ήταν η χρυσή εξαίρεση που επιβεβαιώνει τον κανόνα. 

Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, στα συγκεκριμένα ερωτήματα θα απαντήσω συντομότατα με τα δικά μου σχόλια. 

Ρυθμίσεις ΑΤΕ: Δεν μιλάει για μελέτες βιωσιμότητας, μιλάει για έλεγχο βιωσιμότητας και αναφέρεται μόνο στα νομικά πρόσωπα και στις εκμεταλλεύσεις που έχει στους απλούς παραγωγούς. Είναι κατανοητό αυτό. 

'Οσον αφορά τα ερωτήματα της Ευρωπαϊκής Επιτροπής. Και έγιναν και απαντήθηκαν. Θέλω να πιστεύω ότι γι'αυτό ακριβώς αυτή η ρύθμιση είναι διαφορετική από τις άλλες. Γιατί αυτή δεν είναι από τις άλλες είκοσι μία ρυθμίσεις που έγιναν. Με τον τρόπο που έγιναν, η Κυβέρνηση έδωσε απλώς μία πολιτική κατεύθυνση. Η απόφαση είναι απόφαση του Διοικητικού Συμβουλίου της ΑΤΕ με καθαρά τραπεζικά κριτήρια και φυσικά όπως εξηγήσαμε και στην Ευρωπαϊκή 'Ενωση, δεν εμπλέκεται το κράτος με τον άλφα ή βήτα τρόπο, δεν εμπλέκεται ο Προϋπολογισμός, δεν εμπλέκεται κανένα μέσο ή μέγεθος που να δημιουργεί προβλήματα, όπως ήταν η απόφαση της Κυβέρνησης και της Βουλής με την προηγούμενη ρύθμιση των συνεταιριστικών χρεών. 

Συμφωνώ και προς αυτήν την κατεύθυνση ήδη έχουμε κινηθεί με το θέμα της αναθέωρησης του καθεστώτος της ασφάλισης των αγροτικών ζημιών. 'Ηδη γίνεται σε όργανα της Ευρωπαϊκής 'Ενωσης συζήτηση για την ασφάλιση των αγροτικών προϊόντων και της αγροτικής παραγωγής. Περιμένουμε τα αποτελέσματα των συζητήσεων που γίνονται εκεί και είμαι βέβαιος ότι ένα νέο ασφαλιστικό σύστημα θα μπορούσε να οδηγήσει σε καλύτερες καλύψεις, δικαιότερες κατανομές. Και φυσικά αν υπάρξουν και οργανωτικές και λειτουργικές αλλαγές, θα λυθούν και αυτά τα προβλήματα, που έχουν δημιουργηθεί τα τελευταία δύο χρόνια. 

Διεπαγγελματικές οργανώσεις. Ούτε δικό σας πρόγραμμα είναι ούτε δικό μας πρόγραμμα είναι. Είναι και δικό μας πρόγραμμα, μόνο που εμείς το λέγαμε "Εθνικά Συμβούλια Προϊόντων" στην πασοκική γλώσσα. Μιλάμε για το ίδιο πράγμα και συμφωνούμε απολύτως. Δεν είναι το μακρύ χέρι του κράτους. Δεν έχει καμία σχέση με την κρατική εξουσία και ούτε έτσι θα λειτουργήσουν. 

Οι διεπαγγελματικές οργανώσεις, ως κοινοτικός θεσμός που έχει πετύχει σε πάρα πολλές χώρες και έχει αποδώσει πάρα πολύ σε ορισμένα προϊόντα, θα είναι αυτό που λέμε πραγματικά διεπαγγελματικές οργανώσεις των επαγγελματιών για τα προϊόντα τα οποία άλλος παράγει, άλλος προωθεί, άλλος μεταποιεί και άλλος εμπορεύεται, για να πάρουν στα χέρια τους συγκεκριμένες πολιτικές, τις οποίες μέσα στα γενικότερα δικά μας σχέδια, όχι απλώς θα υποβοηθήσουν, αλλά θα προωθήσουν και πιστεύω σε θετικά αποτελέσματα τη λειτουργία των διεπαγγελματικών οργανώσεων και ιδιαίτερα των εθνικών κατά προϊόν. 

'Οσο για τα μεσογειακά προϊόντα. Σωστή η θέση, αλλά απλώς ελπίζουμε ότι με την τακτική μας, παρ'ότι είχε μπει ως τέταρτο κεφάλαιο στο αρχικό μέρος της Ατζέντας, από τη στιγμή που μπήκαν οι περιορισμοί καλώς δεν επιμείναμε σε κάτι διαφορετικό, ιδιαίτερα μάλιστα όταν ακόμα και η γαλλική πλευρά με την πρόταση για τις φθίνουσες ενισχύσεις ζητούσε για όλα τα προϊόντα μείωση των ενισχύσεων κατά 1%. 

Τέλος τα μεγέθη της πολιτικής απόφασης, σίγουρα θα τα συζητήσουμε ξανά. Εμείς πιστεύουμε σ'αυτά, εσείς πιστεύετε διαφορετικά. Η εκτίμηση όμως της Κυβέρνησης που δεν μπορούσε, όπως σωστά είπατε, να προσδιοριστεί εκείνο το βράδυ, γιατί μια βδομάδα πριν, σε μια σύσκεψη με τον Πρωθυπουργό ακριβώς όταν είχε έλθει εδώ ο κ.Σρέντερ, είχαμε ήδη πει για τους δικούς μας επικοινωνιακούς λόγους ότι όποια και αν είναι η κατάληξη εκείνο το βράδυ δεν είναι εύκολο μέσα σε λίγες ώρες να τη μεταφράσει κανείς οικονομικά. Τώρα που την έχει το αρμόδιο Υπουργείο μεταφράσει οικονομικά, και εμείς τουλάχιστον για το δικό μας κομμάτι λέμε ότι είναι το μέγεθος που είπε ο Πρωθυπουργός, δηλαδή 25,3 κατά το Υπουργείο, αλλά 25 δισ ευρώ γι'αυτά τα χρόνια. Αυτή είναι η εκτίμηση της ελληνικής Κυβέρνησης. 

Μ'αυτήν την έννοια πρόκειται για μια μεγάλη επιτυχία, εφόσον το δεύτερο Κοινοτικό Πλαίσιο Στήριξης ήταν 22 δισ ευρώ και αυτό είναι 25 δισ ευρώ. 

'Οσον αφορά τα δικά μας θέματα, στην πρωτολογία μου είπα γιατί εμείς στον όλο χειρισμό του δικού μας κομματιού της αγροτικής πτυχής της "Ατζέντας 2000" θεωρούμε ότι έχουμε μια επιτυχή κατάληξη και είπα ότι δεν είναι μόνο τα μετρήσιμα ποσοτικά στοιχεία, αλλά και τα μη μετρήσιμα, ένα από τα οποία ανέφερα, θα μπορούσα ν'αναφέρω άλλα είκοσι, τα οποία μας οδηγούν στο να λέμε ότι για μας, για την Ελλάδα, η συνολική Ατζέντα αλλά και η αγροτική πτυχή της "Ατζέντας 2000", έκλεισε μέσα από σκληρές διαπραγματεύσεις με πολύ μεγάλη επιτυχία. 

ΓΕΩΡΓΙΟΣ ΚΑΡΑΣΜΑΝΗΣ: Πάντως για τις αποζημιώσεις υπεκφύγατε. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της υπ' αριθμόν 23/14.1.99 επερώτησης των Βουλευτών της Νέας Δημοκρατίας προς τον Υπουργό Γεωργίας, σχετικά με την αγροτική πολιτική της Κυβέρνησης. 

Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 23.20' λύεται η συνεδρίαση για αύριο Τρίτη 30 Μαρτίου 1999 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία σύμφωνα με την ημερήσια διάταξη που έχει διανεμηθεί. 

Ο ΠΡΟΕΔΡΟΣ                                                                               ΟΙ ΓΡΑΜΜΑΤΕΙΣ


























 


 




































