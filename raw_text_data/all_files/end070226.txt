ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΠΣΤ’

Δευτέρα 26 Φεβρουαρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 9ο Λύκειο Θεσσαλονίκης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 27 Φεβρουαρίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Πολιτισμού, σχετικά με την ολοκλήρωση των βασικών υποδομών στο Ποδηλατοδρόμιο Τρικάλων, την αποκατάσταση των ζημιών κ.λπ., σελ.
β) Προς τον Υπουργό Ανάπτυξης:
i. σχετικά με τη λειτουργία εγκαταστάσεων αποθήκευσης πετρελαιοειδών και χημικών προϊόντων της EL PETROL στο Πέραμα κ.λπ., σελ.
ii. σχετικά με δημοσιεύματα του Τύπου αναφερόμενα στην κατασκευή πυρηνικού σταθμού στον ‘Εβρο για την παραγωγή ηλεκτρικής ενέργειας κ.λπ., σελ.
γ) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με τις καθυστερήσεις στον εκσυγχρονισμό της Παλαιάς Εθνικής Οδού Ελευσίνας-Θήβας κ.λπ., σελ.
δ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά  με τη χρηματοδότηση του προγράμματος «Βοήθεια στο Σπίτι» κ.λπ., σελ.
5. Συζήτηση επερώτησης Βουλευτών του Συνασπισμού Ριζοσπαστικής Αριστεράς προς τον Υπουργό Αγροτικής Ανάπτυξης και Τροφίμων σχετικά με τη βιολογική γεωργία, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Σχεδίου Νόμου:
Οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων ‘Εργων, Απασχόλησης και Κοινωνικής Προστασίας και Εμπορικής Ναυτιλίας κατέθεσαν σχέδιο νόμου: «Μητρώο επιχειρήσεων ναυπήγησης, μετατροπής, επισκευής και συντήρησης πλοίων», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΚΑΝΕΛΛΗ Λ., σελ.
ΛΕΒΕΝΤΗΣ Α., σελ.
ΜΕΡΕΝΤΙΤΗ Α., σελ.
ΝΑΚΟΣ Α., σελ.
ΝΕΡΑΝΤΖΗΣ Α., σελ.
ΝΙΚΟΛΑ’Ι’ΔΟΥ Β., σελ.
ΞΑΝΘΟΠΟΥΛΟΣ Θ., σελ.
ΟΡΦΑΝΟΣ Γ., σελ.
ΦΩΤΙΑΔΗΣ Α., σελ.

Β. Επί της επερώτησης:
ΑΛΑΒΑΝΟΣ Α., σελ.
ΑΡΓΥΡΗΣ Ε., σελ.
ΒΑΡΒΙΤΣΙΩΤΗΣ Μ., σελ.
ΔΡΑΓΑΣΑΚΗΣ Ι., σελ.
ΚΟΝΤΟΣ Α., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΣΚΟΠΕΛΙΤΗΣ Σ., σελ.


      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΠΣΤ’
Δευτέρα 26 Φεβρουαρίου 2007
      Αθήνα, σήμερα στις 26 Φεβρουαρίου, ημέρα Δευτέρα και ώρα 18.11΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Βέρα Νικολαΐδου, Βουλευτή Β΄ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία το Επαγγελματικό και Βιομηχανικό Επιμελητήριο και η Ομοσπονδία Επαγγελματικών – Βιοτεχνικών και Εμπορικών  Σωματείων Ροδόπης ζητούν την άμεση διακοπή της λειτουργίας της εβδομαδιαίας λαϊκής αγοράς στο λιμάνι του Πόρτο Λάγος.
2) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία ο Αλιευτικός Αγροτικός Συνεταιρισμός Μαρώνειας Ροδόπης ζητεί να επιμερισθεί η δεύτερη δόση εκμίσθωσης  των ιχθυοτροφείων του στις αμέσως επόμενες, λόγω πλήρους καταστροφής των αλιευμάτων από τη θεομηνία του Νοεμβρίου 2006.
3) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Ζαγοράς ζητεί χρηματοδότηση για τη συντήρηση του «Σχολείου του Ρήγα» και τη δημιουργία μόνιμου μουσείου.
4) Οι Βουλευτές Λέσβου και Β΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία ο Σύλλογος Αγροτών – Κτηνοτρόφων Βιολογικών Προϊόντων Δήμου Αστακού Αιτωλ/νίας ζητεί να δοθεί παράταση για την κατάθεση της άδειας ίδρυσης και λειτουργίας των μονάδων βιολογικής εκτροφής χοίρων κ.λπ..
5) Ο Βουλευτής Αχαΐας και Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ, κατέθεσαν αναφορά με την οποία ο Δήμαρχος Μόβρης Αχαΐας ζητεί τη χορήγηση στεγαστικών δανείων στους Έλληνες Τσιγγάνους.
6) Ο Βουλευτής Αχαΐας και Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ, κατέθεσαν αναφορά με την οποία ο Δήμαρχος Συμπολιτείας Αχαΐας ζητεί να στελεχωθεί η Πολεοδομία Αιγίου με το απαραίτητο προσωπικό.
7) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο ΤΟΕΒ Φερών Πέπλου Έβρου ζητεί την αντικατάσταση των αντλιών στο φράγμα της Μανθείας κ.λπ.
8) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία η Έπαρχος Ελασσόνας Λάρισας ζητεί να ιδρυθεί και να λειτουργήσει Τομέας Ε.Κ.Α.Β. στο Επαρχείο Ελασσόνας.
9) Ο Βουλευτής Λαρίσης κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία η Ένωση Απόστρατων Αξιωματικών Αεροπορίας ζητεί τη νομοθετική ρύθμιση ενιαίου μισθολογίου για τους απόστρατους και τους ένστολους στρατιωτικούς.
10) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Έπαρχος Ελασσόνας ζητεί την ίδρυση και λειτουργία Τομέα Ε.Κ.Α.Β. στο Επαρχείο Ελασσόνας.
11) Ο Βουλευτής Λαρίσης κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Έπαρχος Ελασσόνας ζητεί την ίδρυση και λειτουργία Τομέα Ε.Κ.Α.Β. στο Επαρχείο Ελασσόνας.
12) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία η Κεντρική Κλαδική Συνεταιριστική Ένωση Πτηνοτροφικών Προϊόντων «ΠΤΗΝΟΤΡΟΦΙΚΗ» ζητεί την άμεση καταβολή στους πτηνοτρόφους παραγωγούς των οικονομικών ενισχύσεων της Ε.Ε. κ.λπ.
13) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο ΤΟΕΒ Εδεσσαίου ζητεί την επανασύνδεση της ηλεκτρικής ενέργειας σε αρδευτικά αντλιοστάσια του Νομού Πέλλης.
14) Οι Βουλευτές Λέσβου και Β΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία η Ομοσπονδία Αγροτικών Συλλόγων Φωκίδας ζητεί την άμεση απορρόφηση της βρώσιμης ελιάς της περασμένης περιόδου κ.λπ..
15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την πλήρωση των κενών θέσεων της Αστυνομικής Δ/νσης Λασιθίου.
16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιεράπετρας Λασιθίου ζητεί να συνεχίσουν τη λειτουργία τους οι υπηρεσίες των ΕΛ.ΤΑ. στο Δημοτικό Διαμέρισμα Κάτω Χωριού Ιεράπετρας.
17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στα προβλήματα διανομής της αλληλογραφίας λόγω έλλειψης προσωπικού στο Ταχυδρομείο της Νεάπολης Λασιθίου.
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ελλιπή αστυνομική δύναμη στον Άγιο Νικόλαο Λασιθίου.
19) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Σερίφου ζητεί να καλυφθεί η 2η θέση αγροτικού γιατρού στη Σέριφο.
20) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί την άμεση δρομολόγηση πλοίου για την εξυπηρέτηση των κατοίκων της Ανάφης, Σικίνου και Φολεγάνδρου.
21) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Κοινότητα Κουφονησίων Κυκλάδων διαμαρτύρεται  για την αποχή των μηχανικών του νησιού από τις εκτός έδρας τους μετακινήσεις.
22) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας  ζητεί τη συνέχιση των ακτοπλοϊκών δρομολογίων εξυπηρέτησης της Σύρου από τη BLUE STAR FERRIES.
23) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά το Δ.Δ. Κορώνου  του Δήμου Δρυμαλίας Κυκλάδων ζητεί τη χρηματοδότηση έργων ύδρευσης στα χωριά της Κόρωνος και Μέσης του Δήμου Δρυμαλίας Κυκλάδων.
24) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Πρόεδρος του Τ.Σ. του Δ.Δ. Μονής του Δήμου Δρυμαλίας Κυκλάδων ζητεί οικονομική ενίσχυση για την εξασφάλιση στέγης του Γραφείου και Ιατρείου του Δημοτικού αυτού Διαμερίσματος.
25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται χρηματοδότηση για την ανέγερση  σχολικού κτηρίου στο Δήμο Αγίου Νικολάου Λασιθίου.
26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη επιχορήγησης για την κατασκευή του αεροδρομίου της Ανατολικής Κρήτης.
27) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Σπερχειάδος Φθιώτιδας ζητεί χρηματοδότηση για την επισκευή του αρδευτικού δικτύου του Δημοτικού Διαμερίσματος Παλαιοχωρίου Τυμφρηστού Σπερχειάδος.
28) Η Βουλευτής Χίου κ. ΕΛΠΙΔΑ ΤΣΟΥΡΗ κατέθεσε αναφορά με την οποία οι Νομάρχες Λέσβου, Σάμου και Χίου ζητούν τη δημιουργία σώματος συνοριοφυλάκων Ανατολικού Αιγαίου.
29) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ελληνική Εταιρεία Επιστημόνων και Επαγγελματιών Πληροφορικής και Επικοινωνιών ζητεί τη διασφάλιση  των συμφερόντων των Ελλήνων Επιστημόνων Πληροφορικής ως προς την εκπροσώπησή τους σε Ευρωπαϊκό επίπεδο.
30) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Εθνική Συνομοσπονδία Ατόμων με Αναπηρία ζητεί την λήψη μέτρων προστασίας για τους συμβασιούχους με αναπηρία.
31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Λασιθίου ζητεί τη χρηματοδότηση  της αποπεράτωσης της παραδοσιακής ταβέρνας στην πρώην Κοινότητα Μιλάτου Λασιθίου.
32) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την ανέγερση νέου σχολικού κτιρίου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1544/22-11-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 547/13-12-06 έγγραφο από τον Υφυπουργό Πολιτισμού η ακόλουθη απάντηση:
    «Σε απάντηση της υπ' αριθ. 1544/22-11-2006 ερώτηση του Βουλευτή κ. Βασίλη Κεγκέρογλου σας γνωρίζουμε ότι σύμφωνα με το υπ’ αριθ. 1147γ/8-12-2006 έγγραφο της Ελληνικής Ομοσπονδίας Καράτε και το πρωτοκολλημέvο στην Ομοσπονδία αυτή με αριθμό 1146α/8-12-2006 έγγραφο του σωματείου ΦΑΙΣΤΟΣ τα οποία σας επισυνάπτουμε, δεν έχει τεθεί ως πρόβλημα το θέμα που, προφανώς από λάθος πληροφόρηση, περιλαμβάνει στην ερώτησή του ο ερωτών Βουλευτής.
    Ο Υφυπουργός
    ΓΕΩΡΓΙΟΣ ΟΡΦΑΝΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 2427/15-12-06 ερώτηση του Βουλευτή κ. Ιωάννη Μπούγα δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./136/2-1-2007 έγγραφο από τον Υφυπουργό Πολιτισμού η ακόλουθη απάντηση:
    «Σε απάντηση της με αριθμ. πρωτοκόλλου 2427/15.12.06 ερώτησης του Βουλευτή κ. Ιωάννη Μπούγα, που αφορά στην αναοριοθέτηση των ζωνών προστασίας του αρχαιολογικού χώρου Δελφών και ευρύτερου Δελφικού τοπίου, σας πληροφορούμε ότι:
    Το συγκεκριμένο θέμα εισήχθη προς συζήτηση στο ΚΑΣ, ύστερα από πρόταση των αρμόδιων Διευθύνσεων Προϊστορικών και Κλασικών Αρχαιοτήτων και Βυζαντινών και Μεταβυζαντινών Αρχαιοτήτων, και ακολούθως εκδόθηκε γνωμοδότηση υπέρ της έγκρισης της αναοριοθέτησης του αρχαιολογικού χώρου Δελφών και της συγκρότησης Επιτροπής, η οποία θα διενεργήσει αυτοψία στην περιοχή, προκειμένου να εξετάσει το θέμα του ανακαθορισμού των Ζωνών Προστασίας Α΄ και Β΄ καθορισμού χρήσεων γης και όρων δόμησης στη Ζώνη Β΄.
    Βάσει της ανωτέρω γνωμοδότησης, συντάχθηκε η σχετική απόφαση από την αρμόδια Διεύθυνση Προϊστορικών και Κλασικών Αρχαιοτήτων, η οποία υπογράφηκε από τον κ. Υπουργό Πολιτισμού ΥΠ.ΠΟ./ΓΔΑΠΚ/ΑΡΧ/Α1/Φ10/ 103982/4712/ 24.11.2006. Σύμφωνα με την Υπουργική Απόφαση, έχει εγκριθεί η συγκρότηση επταμελούς επιτροπής. Στην αυτοψία θα συμμετάσχουν και υπηρεσιακοί παράγοντες των συναρμόδιων διευθύνσεων του Υπουργείου Πολιτισμού.
    Η συγκεκριμένη αυτοψία σχεδιάζεται να πραγματοποιηθεί εντός του πρώτου τριμήνου του 2007.
    Ο Υπουργός
    ΓΕΩΡΓΙΟΣ ΒΟΥΛΓΑΡΑΚΗΣ»
     3. Στην με αριθμό 2386/14-12-06 ερώτηση του Βουλευτή κ. Κωνσταντίνου Σπηλιόπουλου δόθηκε με το υπ’ αριθμ. ΥΠ.ΠΟ./ΓΡ.ΥΠ.ΚΕ.132/3-1-07 έγγραφο από τον Υπουργό Πολιτισμού η ακόλουθη απάντηση:
    «Σχετικά με την υπ' αριθμ. 2386/14.12.2006 ερώτηση του Βουλευτή κ. Κωνσταντίνου Σπηλιόπουλου, σας γνωρίζουμε τα εξής:
    Το Ταμείο Διαχείρισης Πιστώσεων για την Εκτέλεση Αρχαιολογικών Έργων απέστειλε στον Γενικό Γραμματέα του Υπουργείου Πολιτισμού, καθώς και στη Γενική Διεύθυνση Διοικητικής Υποστήριξης του ΥΠ.ΠΟ., πρότασή του σχετική με την νομοθετική ρύθμιση για την τακτοποίηση υπαλλήλων του Ταμείου σύμφωνα με τα οριζόμενα στο ΠΔ 164/2004, συνοδευόμενη από εισηγητική έκθεση και έκθεση δαπάνης.
    Η σχετική τροπολογία έχει κατατεθεί στο σχέδιο νόμου Πολιτιστική Χορηγία που συζητείται στις αρχές Ιανουαρίου στην ολομέλεια της Βουλής.
    Ο Υπουργός
    ΓΕΩΡΓΙΟΣ ΒΟΥΛΓΑΡΑΚΗΣ»
      4. Στην με αριθμό 2218/11-12-06 ερώτηση του Βουλευτή  κ. Πέτρου Κατσιλιέρη δόθηκε με το υπ’ αριθμ. 406/27-12-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Π. Κατσιλιέρης, για τα θέματα της αρμοδιότητάς μας, σας πληροφορούμε τα εξής:
      Η παραχώρηση θαλάσσιων χώρων για τη δημιουργία μονάδων υδατοκαλλιέργειας, μεταξύ των οποίων και αυτές του κόκκινου τόνου, καθώς και η έκδοση των σχετικών διοικητικών πράξεων (Απόφαση μίσθωσης, Άδεια ίδρυσης & λειτουργίας) είναι αποκεντρωμένη αρμοδιότητα στις κατά τόπους Περιφέρειες (Ν. 3208/03) και πραγματοποιείται σύμφωνα με την ισχύουσα Αλιευτική Νομοθεσία (Ν. .1845/89), ύστερα από τη σύμφωνη γνώμη και την έκφραση απόψεων των συναρμόδιων Υπηρεσιών (Ν. 2971/01, Κ.Υ.Α. 435111/86), μεταξύ των οποίων και ο Ε.Ο.Τ. για θέματα τουρισμού, έτσι ώστε να διασφαλισθεί η ισόρροπη και παράλληλη ανάπτυξη όλων των παραγωγικών δραστηριοτήτων της περιοχής.
      Η χωροταξική - περιβαλλοντική αξιολόγηση και η θέσπιση όρων, για την εγκατάσταση και λειτουργία της μονάδας πραγματοποιείται από τις εκάστοτε αρμόδιες Υπηρεσίες Περιβάλλοντος, με τις διαδικασίες που προβλέπονται από την αριθμ. ΗΠ 11014/703/ΦΙ04/20-3-03 Κ.Υ.Α. για την έκδοση Προκαταρκτικής Περιβαλλοντικής Εκτίμησης και Αξιολόγησης και τον Ν. 1650/86 όπως τροποποιήθηκε με τον Ν. 3010/02 αλλά σύμφωνα και με την ανωτέρω Κ.Υ.Α., για την έκδοση της Απόφασης Έγκρισης Περιβαλλοντικών Όρων.
      Η αδειοδότηση της εν λόγω μονάδας είναι αποκλειστική αρμοδιότητα του Γενικού Γραμματέα της Περιφέρειας και πραγματοποιείται ύστερα από αξιολόγηση των γνωμοδοτήσεων απόψεων των συναρμόδιων Υπηρεσιών και των τοπικών δεδομένων έτσι ώστε να διασφαλίζεται η παράλληλη ανάπτυξη των παραγωγικών δραστηριοτήτων της περιοχής στο πλαίσιο τήρησης της ισχύουσας νομοθεσίας.
      Για την αντιμετώπιση των χωροταξικών - περιβαλλοντικών θεμάτων προβλέπεται η ίδρυση. ΠΟΑΥ (Περιοχές Οργανωμένης Ανάπτυξης Υδατοκαλλιεργειών), σύμφωνα με το Ν. 2742/99 και την υπ’ αρ. ΗΠ 17239/02 ΚΥΑ.
      Ο Υπουργός
      Ε. ΜΠΑΣΙΑΚΟΣ»
      5. Στην με αριθμό 766/2-11-06 ερώτηση του Βουλευτή  κ. Στέλιου Παπαθεμελή δόθηκε με το υπ’ αριθμ. Φ90022/26935/1339/23-11-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της υπ’ αριθμ. 766/2.11.06 ερώτησης, που κατέθεσε στη Βουλή των Ελλήνων ο Βουλευτής κ. Στέλιος Παπαθεμελής, σχετικά με τη χορήγηση προσαύξησης στη σύνταξη των συνταξιούχων του Ταμείου Επικουρικής Ασφάλισης Δημοσίων Υπαλλήλων (Τ.Ε.Α.Δ.Υ.) τέως τελωνειακών υπαλλήλων από τον ειδικό λογαριασμό των ΔΕΤΕ σύμφωνα με την Α.Π. Φ.20144/οικ.3902/150/12.2.04 Υπουργική Απόφαση, σας γνωρίζουμε τα ακόλουθα:
      Η Α.Π. Φ.20144/οικ.3902/150/12.2.04 Υπουργική Απόφαση, η οποία εκδόθηκε σύμφωνα με τις διατάξεις του άρθρου 17 παρ.3 του ν.2676/99 μετά από σχετική πρόταση του Δ.Σ. του Τ.Ε.Α.Δ.Υ. και εκπόνηση αναλογιστικής μελέτης, προέβλεπε την χορήγηση από 1.7.04 ποσοστού προσαύξησης στη σύνταξη των συνταξιούχων του Ταμείου τέως τελωνειακών υπαλλήλων, οι οποίοι κατά την ενεργό υπηρεσία τους ελάμβαναν παροχές μέσω του ειδικού λογαριασμού των ΔΕΤΕ και κατέβαλαν εισφορές από την παροχή αυτή υπέρ Τ.Ε.Α.Δ.Υ..
      Το Ταμείο με την υπ’ αριθμ. 171/24.6.04 απόφαση του Δ.Σ. του, η οποία εστάλη στην Υπηρεσία μας με το Α.Π. 9990/8.7.04 έγγραφό του, ζήτησε τη ρύθμιση ορισμένων θεμάτων, προκειμένου να καταστεί δυνατή η λειτουργία του ειδικού λογαριασμού των ΔΕΤΕ και ως εκ τούτου, να υλοποιηθεί η σχετική Απόφαση.
      Η Υπηρεσία μας, κατόπιν συνεννοήσεως με το Τ.Ε.Α.Δ.Υ. και ύστερα από διεξοδικές συζητήσεις που πραγματοποιήθηκαν, ζήτησε από το Ταμείο με το Α.Π. Φ.20144/18434/816/2.12.04 έγγραφό της να αποστείλει πρόταση του Δ.Σ. του σχετικά με επιμέρους τροποποιήσεις της εν λόγω απόφασης, ώστε να προχωρήσει άμεσα στην έκδοση συμπληρωματικής Απόφασης.
      Το Δ.Σ. του Ταμείου με την αριθμ. 193/13.1.05 νεότερη απόφασή του πρότεινε τη συμπλήρωση της ανωτέρω Απόφασης με ορισμένες διατάξεις, προκειμένου να καταστεί δυνατή η υλοποίησή της.
      Η Υπηρεσία μας προέβη στις απαιτούμενες ενέργειες για την προώθηση των προτεινόμενων ρυθμίσεων, αλλά, όπως μας ενημέρωσε η Δ/νση Αναλογιστικών Μελετών της Γ.Γ.Κ.Α. με το Α.Π.13088/147/6.6.05 έγγραφό της, απαιτείτο εκπόνηση νέας αναλογιστικής μελέτης με πιο πρόσφατα στοιχεία. Η αρμόδια Δ/νση συνέταξε τη σχετική μελέτη (8/06) με βάσει τα στοιχεία που της απέστειλε το Ταμείο.
      Κατόπιν, όμως, νέων δεδομένων που προέκυψαν και ορισμένων παραλείψεων που διαπιστώθηκαν, η Δ/νση Αναλογιστικών Μελετών μας ενημέρωσε ότι απαιτείται η εκπόνηση νέας αναλογιστικής μελέτης. Για το λόγο αυτό, κρίθηκε σκόπιμη η πραγματοποίηση συνάντησης με τη συμμετοχή των εμπλεκομένων φορέων, προκειμένου να καθοριστούν εκ νέου οι όροι και οι προϋποθέσεις της χορηγούμενης προσαύξησης από τον ειδικό λογαριασμό των ΔΕΤΕ.
      Στις 16.11.06 πραγματοποιήθηκε συνάντηση, με σκοπό την εξεύρεση μιας κοινά αποδεκτής λύσης για την υλοποίηση της Α.Π. Φ.20144/οικ.3902/150/12.2.04 Υπουργικής Απόφασης. Επίσης, συζητήθηκε το θέμα της εκπόνησης νέας αναλογιστικής μελέτης από τη Δ/νση Αναλογιστικών Μελετών της Γ.Γ.Κ.Α. μετά από πρόταση του Δ.Σ. του ΤΕΑΔΥ για σαφείς και συγκεκριμένες τροποποιήσεις της ανωτέρω Υπουργικής Απόφασης. Η διαδικασία βρίσκεται σε εξέλιξη και διερευνώνται όλες οι πτυχές του θέματος.
      Ο Υπουργός
      Σ. ΤΣΙΤΟΥΡΙΔΗΣ»
      6. Στην με αριθμό 1928/2-12-06 ερώτηση του Βουλευτή  κ. Σάββα Εμινίδη δόθηκε με το υπ’ αριθμ. Φ900α/5297/8879/19-12-06 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1928/2-12-2006 ερώτησης της Βουλής των Ελλήνων, που κατέθεσε ο Βουλευτής κ. Σάββας Εμινίδης, με θέμα τα μετεωρολογικά στοιχεία του κόλπου Καβάλας, σας γνωρίζουμε τα ακόλουθα:
      Η πρόγνωση του καιρού είναι μια σύνθετη και πολύπλοκη διαδικασία και θέμα αλλαγής του τρόπου έκδοσης των προγνώσεων δεν τίθεται, διότι η ακολουθούμενη διαδικασία είναι σύμφωνη με τα καθοριζόμενα στον WMO αλλά και γενικά έχει αποδειχθεί επιτυχής.
      Ως προς την δυνατότητα έκδοσης δελτίου πρόγνωσης θαλασσών από τον Μετεωρολογικό Σταθμό (Μ.Σ.) Χρυσούπολης για τον κόλπο της Καβάλας αναφέρεται ότι η αποστολή των Μ.Σ. έγκειται στην καταγραφή των μετεωρολογικών παραμέτρων με τα όργανα που διαθέτουν, στην κωδικοποίηση από τους παρατηρητές και στην αποστολή των πορισμάτων στην ΕΜΥ. Σε καμία περίπτωση, οι Μ.Σ. δεν έχουν αρμοδιότητα έκδοσης οποιασδήποτε μορφής πρόγνωσης.
      Η εταιρεία «ΚΑΒΑΛΑ OIL Α.Ε.», με πρόσφατο αίτημά της, ζήτησε από την ΕΜΥ την έκδοση Ειδικού Δελτίου Πρόγνωσης Καιρού για την εν λόγω θαλάσσια διαδρομή, αίτημα το οποίο η ΕΜΥ θα ικανοποιήσει άμεσα. Στα πλαίσια αυτά θα καταβληθεί προσπάθεια ώστε να λαμβάνονται υπόψη οι μετρήσεις και του ανεμομέτρου της εξέδρας άντλησης πετρελαίου.
      Ο Υφυπουργός
      ΙΩΑΝΝΗΣ Δ. ΛΑΜΠΡΟΠΟΥΛΟΣ»
      7. Στην με αριθμό 1791/29-11-06 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. Φ900α/5294/8875/23-12-05 έγγραφο από τον Υπουργό  Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1791/29-11-2006 ερώτησης στη Βουλής των Ελλήνων, που κατέθεσε ο Βουλευτής κ. Στέλιος Ματζαπετάκης, με θέμα τις κτιριακές εγκαταστάσεις πρώην Αμερικανικής Βάσης Γουρνών του Ηρακλείου, σας γνωρίζουμε τα ακόλουθα:
      Σύμφωνα με την από 29 Ιουνίου 1999 απόφαση του Υπουργείου Εθνικής Άμυνας, από τα 738 στρέμματα της πρώην Αμερικανικής Βάσης Γουρνών τα 601 στρέμματα διατέθηκαν στην Κτηματική Εταιρεία του Δημοσίου (ΚΕΔ), ενώ τα υπόλοιπα 137 στην Π.Α.
      Στα 137 στρέμματα ευθύνης Π.Α. υπάρχουν αποκλειστικά 180 κατοικίες εγγάμων (ΟΣΕΑ Υ) εκ των οποίων οι 131 κατοικούνται και είναι πλήρως συντηρημένες. Οι υπόλοιπες 49 κατοικίες χρήζουν συντήρησης, ενώ υπάρχει σχετική πρόβλεψη στα πλαίσια του προγράμματος συντήρησης ΟΣΕΑΥ και βεβαίως σε καμία περίπτωση δεν μπορεί να θεωρηθεί ότι έχουν εγκαταλειφθεί στην τύχη τους.
      Οι υπόλοιπες εγκαταστάσεις εντός των 601 στρεμμάτων ανήκουν στην ΚΕΔ που έχει και τη σχετική ευθύνη.
      Ο ΥΠΟΥΡΓΟΣ
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
	8. Στην με αριθμό 508/26-10-06 ερώτηση του Βουλευτή κ. Ιωάννου Γιαννέλη – Θεοδοσιάδη δόθηκε με το υπ’ αριθμ. 2233/22-12-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 508/26-10-2006 ερώτηση, που κατατέθηκε στη Βουλή από το Βουλευτή κ. Γ. Γιαννέλη-Θεοδοσιάδη, σχετικά με την επέκταση του αρ. 11 του Ν. 2889/2001 και σε άλλες κατηγορίες πτυχιούχων, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      1. Σύμφωνα με την παρ. 1 του άρθρου 3 του Ν. 2643/1998, όπως ισχύει σήμερα, οι δημόσιες υπηρεσίες, τα Νομικά Πρόσωπα Δημοσίου Δικαίου και οι Οργανισμοί Τοπικής Αυτοδιοίκησης και των δύο βαθμών, υποχρεούνται να διορίζουν ή να προσλαμβάνουν πρόσωπα προστατευόμενα από το Ν. 2643/1998, χωρίς διαγωνισμό ή επιλογή, σε εγκεκριμένες θέσεις που αντιστοιχούν στο πέντε τοις εκατό (5%) του συνόλου των προς προκήρυξη θέσεων του οικείου φορέα.
      Προς τούτο, ο οικείος φορέας πριν αποστείλει στο ΑΣΕΠ το αίτημά του για προκήρυξη θέσεων ή πριν εκδώσει την προκήρυξη, αν την εκδίδει ο ίδιος, αποστέλλει το σύνολο των θέσεων που θα προκηρυχθούν κατά κατηγορία και κλάδο ή ειδικότητα και κατά Νομαρχία στο Υπουργείο Απασχόλησης & Κοινωνικής Προστασίας, προκειμένου να εκδοθεί η απόφαση του Υπουργού Απασχόλησης & Κοινωνικής Προστασίας, με την οποία παρακρατείται το 5% του συνολικού αριθμού των θέσεων για τις προστατευόμενες κατηγορίες προσώπων από το Ν. 2643/1998.
      Με την ίδια απόφαση του Υπουργού γίνεται η κατανομή του αριθμού των θέσεων, που αντιστοιχεί στο ποσοστό 5%, στις προστατευόμενες από τον ανωτέρω νόμο κατηγορίες προσώπων.
      Η κατηγορία των Ατόμων με ποσοστό αναπηρίας 50% τουλάχιστον, εξαιτίας οποιασδήποτε χρόνιας σωματικής ή πνευματικής ή ψυχικής πάθησης ή βλάβης, λαμβάνει τα 3/8 του αριθμού των θέσεων και είναι πρώτη κατά σειρά προτεραιότητας σε σχέση με τις λοιπές κατηγορίες.
      2. Μεταξύ των θέσεων που προκηρύσσονται περιλαμβάνονται συνήθως και θέσεις Πανεπιστημιακής Εκπαίδευσης διαφόρων ειδικοτήτων, ανάλογα με τις ανάγκες του δημόσιου φορέα.
      Ως εκ τούτου, με την απόφαση του Υφυπουργού Απασχόλησης & Κοινωνικής Προστασίας, με την οποία παρακρατείται το 5% του συνολικού αριθμού των θέσεων της προκήρυξης για τις προστατευόμενες από το Ν. 2643/1998 κατηγορίες προσώπων, γίνεται παρακράτηση και θέσεων Πανεπιστημιακής Εκπαίδευσης για την κατηγορία των Ατόμων με Αναπηρία.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      9. Στην με αριθμό 2085/17-12-06 ερώτηση των Βουλευτών κ.κ. Νικολάου Γκατζή και Δημητρίου Τσιόγκα δόθηκε με το υπ’ αριθμ. 2237/22-12-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 2085/7-12-2006 ερώτηση, που κατατέθηκε στη Βουλή από τους Βουλευτές κ. κ. Ν. Γκατζή και Τ. Τσιόγκα, σχετικά με την καταβολή δεδουλευμένων σε εργαζόμενους στον Περιφερειακό δρόμο του Πολεοδομικού Συγκροτήματος Βόλου, και ειδικότερα όσον αφορά στις ενέργειες της αρμόδιας Υπηρεσίας του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Το Τμήμα Κοινωνικής Επιθεώρησης Μαγνησίας επελήφθη του θέματος προκειμένου να καταβληθούν τα δεδουλευμένα των μηνών Αυγούστου, Σεπτεμβρίου, Οκτωβρίου και Νοεμβρίου 2006, στους είκοσι πέντε (25) συνολικά εργαζόμενους της επιχείρησης και συγκεκριμένα:
      Κατά τον έλεγχο της 13 Δεκεμβρίου 2006 έγινε σύσταση για άμεση καταβολή των δεδουλευμένων, ενώ παράλληλα ζητήθηκε από την επιχείρηση να υποβάλει στοιχεία σχετικά με τις δεδουλευμένες αποδοχές που οφείλονται στους εργαζόμενους, προκειμένου να προχωρήσει σε ποινική δίωξη βάσει των άρθρων του ΑΝ 690/1945.
      Η μη υποβολή των στοιχείων στην Επιθεώρηση εκ μέρους της επιχείρησης, είχε σαν αποτέλεσμα η Κοινωνική Επιθεώρηση να προχωρήσει σε περαιτέρω ενέργειες. Συγκεκριμένα:
      α. Υπέβαλλε την αριθμ. 24/5958/19-12-06 μήνυση στην Εισαγγελία Πλημμελειοδικών Βόλου για άρνηση υποβολής στοιχείων εκ μέρους της επιχείρησης.
      β. Υπέβαλε την αριθμ. 5957/19-12-06 εισήγησή της προς την Περιφερειακή Διεύθυνση Κοινωνικής Επιθεώρησης Θεσσαλίας με την εισήγηση για επιβολή προστίμου 10.000,00 € σε βάρος της επιχείρησης και
      γ. Ζήτησε εγγράφως την παρέμβαση του Νομάρχη Μαγνησίας και του Δημάρχου Βόλου προς το ΥΠΕΧΩΔΕ, ώστε κατά την εκταμίευση χρηματικού ποσού που αφορά την Περιφερειακή οδό του Βόλου, να κρατηθεί το οφειλόμενο ποσό των δεδουλευμένων αποδοχών και να αποδοθεί στους εργαζόμενους της επιχείρησης.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      10. Στις με αριθμό 2645/21-12-06 και 2694/22-12-06 ερωτήσεις των Βουλευτών κ.κ. Ιωάννου Μαγκριώτη και Εμμανουήλ Στρατάκη δόθηκε με το υπ’ αριθμ. 477/3-1-07 έγγραφο από τον Υπουργό Αγροτικής Ανάπτυξης και τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Γ. Μαγκριώτης και Μ. Στρατάκης για τα θέματα της αρμοδιότητάς μας, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων αναγνωρίζει τη σημαντική προσφορά του κλάδου των κτηνιάτρων στην ελληνική κτηνοτροφία και στην προστασία της δημόσιας υγείας, σε αρκετές περιπτώσεις υπό δύσκολες και ανθυγιεινές συνθήκες. Η πολιτική ηγεσία του Υπουργείου, από την αρχή της νέας διακυβέρνησης, προχώρησε στην επίλυση σωρευμένων προβλημάτων του κλάδου, όπως η στελέχωση των κτηνιατρικών υπηρεσιών, η προμήθεια αναγκαίου εξοπλισμού, η οργάνωση και διαπίστευση των κτηνιατρικών εργαστηρίων και η ικανοποίηση χρόνιων οικονομικών αιτημάτων τους, όπως η αύξηση του επιδόματος ανθυγιεινής και επικίνδυνης εργασίας και η διαμόρφωσή του, από 1/3/2007, στα 70 €.
      Το Υπουργείο Αγροτικής Ανάπτυξης και Τροφίμων αντιμετώπισε με ικανοποίηση την υπεύθυνη απόφαση των κτηνιάτρων να προχωρήσουν στη λήξη της απεργιακής τους κινητοποίησης, καθώς έτσι συνεχίστηκαν απρόσκοπτα οι έλεγχοι της διακίνησης των προϊόντων ζωικής προέλευσης, προς όφελος των ελλήνων κτηνοτρόφων και των καταναλωτών.
      Ο Υπουργός
      Ε. ΜΠΑΣΙΑΚΟΣ»
     11.Στην με αριθμό 3447/24.1.07 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 9723/ΙΗ/7.2.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Aπαντώντας στην ερώτηση με αριθμό 3447/24.1.07, την οποία κατέθεσε ο Βουλευτής κ. Γιάννης Κουτσούκος, σχετικά με τη στέγαση του Παραρτήματος Πύργου του ΤΕΙ Πάτρας σας γνωρίζουμε τ' ακόλουθα:
      Το Τμήμα Πληροφορικής και Μ.Μ.Ε Παραρτήματος του ΤΕΙ ΠΑΤΡΑΣ στον Πύργο, στεγάζεται στο κτίριο του Πολυκλαδικού μαζί με το 40 Λύκειο Πύργου.
      Στον Προγραμματισμό του Ιδρύματος [2007 -2013] για την κατάρτιση του Εθνικού και Στρατηγικού Σχεδίου Ανάπτυξης και των αντίστοιχων Επιχειρησιακών Προγραμμάτων {συγχρηματοδοτούμενων από Ε.Ε}, το ΤΕΙ ΠΑΤΡΑΣ, έχει προτείνει και την κατασκευή νέου κτιρίου {Π/Υ € 4.800.000,00} που θα ανήκει στο ΤΕΙ ΠΥΡΓΟΥ.
      Το κτίριο αυτό θα καλύψει τόσο τα υπάρχοντα τμήματα [Πληροφορικής και Μ.Μ.Ε, Μουσειολογίας -Μουσειογραφίας και Σχεδιασμού Εκθέσεων] όπως επίσης και οποιαδήποτε μελλοντικά τμήματα καθώς και βοηθητικά κτίρια, συνεδριακό κτίριο, αθλητικές εγκαταστάσεις κλπ.
      Για την κατασκευή αυτού του κτιρίου, η Ιερά Μητρόπολη Ηλείας έχει παραχωρήσει έκταση 30 στρεμμάτων στη θέση Βαρβάσαινα.
      Η σύνταξη μελέτης για την κατασκευή του νέου κτιρίου θα εκπονηθεί από το Δήμο Πύργου σε συνεργασία με το ΤΕΙ σύμφωνα με την πρόταση που έκανε ο Δήμος Πύργου στο Ίδρυμα και το Συμβούλιο του ΤΕΙ αποδέχθηκε.
      Παράλληλα, ο Δήμος Πύργου έχει προτείνει ως προσωρινή λύση τη μεταστέγαση του ΤΕΙ ΠΥΡΓΟΥ στο «Μανωλοπούλειο Νοσοκομείο», λύση νομικά μη υλοποιήσιμη διότι πρόκειται για κληροδότημα με προδιαγεγραμμένη χρήση, όπως μας ενημέρωσε το ΤΕΙ Πάτρας.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      12.Στην με αριθμό 3603/26.1.07 ερώτηση του Βουλευτή κ. Χρήστου Βερελή δόθηκε με το υπ’ αριθμ. 2790/8.2.07 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντησή της παραπάνω ερώτησης που κατέθεσε ο βουλευτής κ. Χρ. Βερελής, σας πληροφορούμε τα εξής:
      1. Η προκήρυξη ενδιαφέροντος για την ανάθεση διαχείρισης των μεγάλων λιμένων της χώρας δεν εμπίπτει στην αρμοδιότητα του Υπουργείου μας. Εν τούτοις, σας πληροφορούμε ότι η προκήρυξη αφορούσε λιμένες, οι οποίοι βρίσκονται υπό τον έλεγχο και τη διαχείριση του Δημοσίου. Υπό αυτή την έννοια, η ΝΑΒΙΠΕ Αστακού δεν θα ήταν δυνατό να υπαχθεί σε αυτή την προκήρυξη, εφόσον πρόκειται για έργο που διαχειρίζεται και υλοποιεί ένας ιδιωτικός φορέας (ΑΣΤΑΚΟΣ ΤΕΡΜΙΝΑΛ Α.Ε.) στην ευθύνη του οποίου ανήκει η ολοκλήρωση και αξιοποίηση του εν λόγω έργου. Σε κάθε περίπτωση, οι Υπηρεσίες του Υπουργείου μας, δεδομένης της στρατηγικής και εθνικής σημασίας του έργου και στο μέτρο των αρμοδιοτήτων τους, συμβάλλουν στην προώθηση αξιοποίησης του έργου.
      2. Σύμφωνα με τον Φορέα υλοποίησης του έργου, η κατασκευή των εγκαταστάσεων έχει ολοκληρωθεί. Με αίτησή του, ο Φορέας έχει ζητήσει τον έλεγχο των έργων, για να διαπιστωθεί η ολοκλήρωσή τους, ενώ η διαδικασία πιστοποίησης από τις Υπηρεσίες του Υπουργείου βρίσκεται σε εξέλιξη και προκειμένου να εκδοθεί η απόφαση που προβλέπεται στο άρθρο 9 του ν. 2545/97.
      Ο Υφυπουργός
      ΑΝΑΣΤ. ΝΕΡΑΝΤΖΗΣ»
    13. Στην με αριθμό 3170/17.1.07 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 597/7.2.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής Κ. Γ. Ντόλιος, σας πληροφορούμε τα εξής:
      Το πρόγραμμα της δάσωσης γεωργικών εκτάσεων ολοκληρώθηκε κατά τον πλέον αποτελεσματικό τρόπο σε όλη τη χώρα και κυρίως στις Περιφέρειες Θεσσαλίας, Κεντρικής Μακεδονίας και Ανατολικής Μακεδονίας & Θράκης όπου και υπάρχουν διαθέσιμες εκτάσεις και συνεπώς μεγαλύτερο ενδιαφέρον από τους πολίτες.
      Ο προγραμματισμός του φυσικού και οικονομικού αντικειμένου του μέτρου κατά την Γ' Προγραμματική Περίοδο προέβλεπε τη διάθεση πόρων ύψους 165 εκατομμυρίων € για την πληρωμή δικαιούχων του προγράμματος, (νέες φυτείες, συντήρηση και απώλεια εισοδήματος για παλαιότερες επενδύσεις) με αντίστοιχη κοινοτική συμμετοχή 59 εκατ.€.
      Με τις απορροφήσεις κατά την υλοποίηση του μέτρου, ξεπεράστηκε κατά 3 εκατομμύρια € περίπου η κοινοτική επιστροφή, η οποία και διαμορφώθηκε (στοιχεία Σεπτεμβρίου 2006) στο ύψος των 61.696.809,48 €. Το γεγονός αυτό αναδεικνύει την καταφανή επιτυχία του μέτρου και από οικονομικής απόψεως, αν ληφθεί υπόψη ότι υπάρχει ακόμα και σήμερα ανεκτέλεστο υπόλοιπο (εγκρίσεις επενδύσεων) που δεν έχουν ολοκληρωθεί (νέες φυτεύσεις) και θα βαρύνουν τον προϋπολογισμό της επόμενης περιόδου.
      Συνεπώς για τη διοίκηση οι κατανομές που έγιναν το έτος 2006 ύψους 13.530.955 € συνολικά για όλη τη Χώρα, από τα οποία 3.561.000 € αντιστοιχούν στην Περιφέρεια Ανατολικής Μακεδονίας και Θράκης, καλύπτουν σε ικανοποιητικό βαθμό τα αιτήματα των πολιτών.
      Οι αιτήσεις για τη δάσωση γεωργικών εκτάσεων -της τελευταίας προκήρυξης- έγιναν το καλοκαίρι του 2006 και επομένως υπήρχε χρόνος για τον έλεγχο των αιτήσεων και τις διεργασίες, ώστε να υπάρχει η ετοιμότητα των Περιφερειακών Δασικών Υπηρεσιών για την ένταξη των επενδυτών.
      Το μόνο πραγματικό πρόβλημα που υπάρχει έχει σχέση με ελλείψεις δασικού προσωπικού σε ορισμένες Περιφερειακές Δασικές Υπηρεσίες. Η επίλυση όμως του προβλήματος αυτού είναι αρμοδιότητας των αντίστοιχων Περιφερειών και κατ' επέκταση του Υπουργείου Εσωτερικών Δημόσιας Διοίκησης και Αποκέντρωσης, κατά τη διαδικασία προγραμματισμού των προσλήψεων ή την κατανομή του προσωπικού κατά υπηρεσία, σε επίπεδο Περιφερειών.
      Βεβαίως το μέτρο της δάσωσης θα συνεχιστεί και την Δ΄ Προγραμματική Περίοδο και στην Περιφέρεια Ανατολικής Μακεδονίας και Θράκης αντιστοιχεί μεγάλο μερίδιο από τον προγραμματισμό μας.
      Ο Υπουργός
      Ε. ΜΠΑΣΙΑΚΟΣ»)
      
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 27 Φεβρουαρίου 2007.
Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής) 
      1.- Η με αριθμό 2832/9.1.2007 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Αγροτικής Ανάπτυξης και Τροφίμων, σχετικά με τη συνέχιση της μελέτης του έργου, για την υπόγεια άρδευση της πεδιάδας του Νομού Ξάνθης και του φράγματος Ιάσμου Νομού Ροδόπης.
      2.- Η με αριθμό 3032/12.1.2007 ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Αγροτικής Ανάπτυξης και Τροφίμων, σχετικά με την καταβολή των χρημάτων στους κατά τόπους Αγροτικούς Συνεταιρισμούς για το πρόγραμμα καταπολέμησης του δάκου στο Νομό Μαγνησίας. 
      3.- Η με αριθμό 2230/12.12.2006 ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη δημιουργία χωματερής επικίνδυνων βιομηχανικών αποβλήτων στο Μελετάνι Μάνδρας.
Β. ΑΝΑΦΟΡΕΣ - ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1.- Η με αριθμό 2814/9.1.2007 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου  προς τον Υπουργό Αγροτικής Ανάπτυξης και Τροφίμων, σχετικά με την επαναλειτουργία των σφαγείων της Ζακύνθου. 
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμεθα στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου:
    Πρώτη είναι η με αριθμό 323/20.2.2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Πολιτισμού, σχετικά με την ολοκλήρωση των βασικών υποδομών στο Ποδηλατοδρόμιο Τρικάλων, την αποκατάσταση των ζημιών κ.λπ..
    Το περιεχόμενο της επίκαιρης ερώτησης της κ. Μερεντίτη έχει ως εξής:
    «Η κατάσταση στην οποία έχει σήμερα περιέλθει το Ποδηλατοδρόμιο Τρικάλων αφ’ ενός δεν αρμόζει σε μια ολυμπιακών διαστάσεων αθλητική εγκατάσταση, αφ’ ετέρου δεν τιμά τον ελληνικό αθλητισμό. Από τη στιγμή που αυτό το έργο πνοής για το άθλημα της ποδηλασίας πίστας κατασκευάστηκε, έχει εγκαταλειφθεί πλήρως.
    Στο φάκελο υποψηφιότητας για τη διοργάνωση των XVII Μεσογειακών Αγώνων στο Βόλο το 2013 προτείνεται η διεξαγωγή του αθλήματος της ποδηλασίας στα Τρίκαλα. 
    Επειδή όταν εξακριβωθεί ότι το ποδηλατοδρόμιο της πόλης μας δεν πληροί τις προϋποθέσεις φιλοξενίας των αγώνων, τα Τρίκαλα θα χάσουν τη μοναδική ευκαιρία να συμμετέχουν σε ένα από τα μεγαλύτερα αθλητικά γεγονότα παγκοσμίως, 
    Σας ερωτώ: Σκοπεύετε να εγκρίνετε άμεσα τις δαπάνες που απαιτούνται 
    α) Για την ολοκλήρωση των βασικών υποδομών του έργου και 
    β) Για την αποκατάσταση των ζημιών που έχει μέχρι σήμερα υποστεί;»
    Ο Υφυπουργός Πολιτισμού κ. Ορφανός έχει το λόγο.
    ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, κατ’ αρχάς να σας κάνω μια μικρή ενημέρωση σε σχέση με τη διαδικασία που τηρήθηκε για το ποδηλατοδρόμιο των Τρικάλων. Επειδή προ-ολυμπιακά το ποδηλατοδρόμιο του Ο.Α.Κ.Α. θα παρέμενε κλειστό για να γίνουν οι επεμβάσεις για τους Ολυμπιακούς Αγώνες και επειδή το μοναδικό άλλο ποδηλατοδρόμιο ήταν ακατάλληλο για προπόνηση και για προετοιμασία αθλητών, αναζητήθηκαν διάφορες εναλλακτικές λύσεις σε διάφορες περιοχές της χώρας.
    Τελικά η τότε Διοίκηση της Ομοσπονδίας Ποδηλασίας υπέβαλε στη Γενική Γραμματεία πρόταση και εγκρίθηκε η εγκατάστασή του στα Τρίκαλα σε χώρο που διέθεσε ο δήμος για μία προτυποποιημένη πίστα ποδηλασίας καναδικής προέλευσης. Το αίτημα εγκρίθηκε και επιχορηγήθηκε η Ομοσπονδία Ποδηλασίας –αυτό θέλω να το βάλετε στο μυαλό σας- με το ποσό των 490.000 ευρώ από τον ειδικό λογαριασμό για προμήθεια και εγκατάσταση της πίστας. Αυτή η διαδικασία δεν είχε τα απαραίτητα στοιχεία προστασίας της αγοράς και της εν συνεχεία συντήρησης επειδή ακριβώς οι ομοσπονδίες δεν διαθέτουν τεχνικές υπηρεσίες. 
    Ταυτόχρονα χρηματοδοτήθηκε από τη Γενική Γραμματεία Αθλητισμού και ο Δήμος Τρικκαίων με το ποσό των 262.400 ευρώ για τα έργα διαμόρφωσης του χώρου στον οποίον εγκαταστάθηκε η πίστα. Η εκταμίευση, και στο προηγούμενο ποσό ένα μεγάλο κομμάτι αποπληρώθηκε μετά τις 8 Μαρτίου 2004. Η συγκεκριμένη διαδικασία δηλαδή για τα 262.400 ευρώ στο σύνολό της έγινε με την παρουσία της τωρινής ηγεσίας του Υπουργείου.
      Με βάση τις πληροφορίες που έχουμε συλλέξει, η τότε Ομοσπονδία, η διοίκησή της τροποποίησε τη συμφωνία με τον προμηθευτή. Και γιατί τα λέω αυτά; Συγκεκριμένα, ενώ θα ερχόταν να την εγκαταστήσει ο αρχικός κατασκευαστής, οι ίδιοι επέλεξαν ένα συνεργείο δικής τους επιλογής και τα προβλήματα τα οποία αντιμετωπίζουμε σήμερα είναι από το γεγονός πως αυτός που πούλησε το συγκεκριμένο ποδηλατοδρόμιο, δεν αναγνωρίζει ότι έγινε ορθά η τοποθέτησή του. Αυτό είναι μια διαδικασία που από το ξεκίνημά της έγινε λανθασμένα. 
      Έχει υποστεί ζημιές. Δεν χρησιμοποιείται και το ξέρετε πάρα πολύ καλά. Κάνουμε μία προσπάθεια, σε συνεργασία με τη νέα διοίκηση της Ομοσπονδίας, για να συνεργαστούμε με τον αρχικό προμηθευτή της πίστας, να δούμε ποια είναι εκείνα τα στοιχεία που μπορούμε να επισκευάσουμε.
      Ήδη στην όλη ιστορία έχει παρέμβει και ο Δήμος Τρικκαίων, ο οποίος εξουσιοδοτήθηκε γραπτά από την Ομοσπονδία και ανέλαβε με τις υπηρεσίες του να έρθει σε συμφωνία με τον προμηθευτή, για να προχωρήσει την επισκευή της πίστας. Είμαστε, λοιπόν, σ’ αυτή τη φάση της διαδικασίας.
      Θέλω να γνωρίζετε ότι από το Πρόγραμμα Δημοσίων Επενδύσεων του 2005, το Υφυπουργείο Αθλητισμού έχει εγκρίνει 3.000.000 ευρώ για να γίνει κλειστή η συγκεκριμένη πίστα. Για να μπορέσουμε, όμως, να προχωρήσουμε, πρέπει να κλείσει αυτή η εκκρεμότητα, της παραλαβής ουσιαστικά του έργου που έχει προετοιμαστεί και της ανάδειξης των ευθυνών υπό την έννοια των κακοτεχνιών και των υποχρεώσεων και εν συνεχεία να μπορέσουμε να προχωρήσουμε στην καινούργια κατασκευή.
      Εκ δευτέρου, θέλω να πω ότι έχει εγκριθεί ένα πρόσθετο ποσό 300.000 ευρώ και αυτό στη ΣΑΜ 016 από το 2005 για τη δαπάνη και την ανάθεση της εκπόνησης της μελέτης του συγκεκριμένου χώρου με τις διατάξεις του ν. 3164/2003. 
      Για την υλοποίηση του έργου, η Γενική Γραμματεία και ο Δήμος Τρικκαίων, στον οποίο φυσιολογικά θα περιέλθει το ποδηλατοδρόμιο λειτουργικά, έχουν συμφωνήσει σ’ ένα κτηριολογικό πρόγραμμα. Έχει ξεκινήσει η διαδικασία των μελετών και αισιοδοξούμε ότι σύντομα θα βρούμε και λύση στο θέμα της παραλαβής του υπάρχοντος έργου, έτσι ώστε ακώλυτα να προχωρήσουμε στην κατασκευή και το κλείσιμο του συγκεκριμένου ποδηλατοδρομίου, καθώς εκτιμούμε ότι η θέση στην οποία βρίσκεται –όχι η θέση εντός των Τρικάλων, αλλά η θέση στη Κεντρική Ελλάδα και στο κέντρο μιας ευρύτερης περιοχής- μπορεί να μας βοηθήσει, ώστε να γίνει ένα κέντρο ποδηλασίας, έτσι όπως το οραματιζόμαστε. Στην επόμενη φάση θα σας απαντήσω για το θέμα των Μεσογειακών Αγώνων.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Το λόγο έχει η κ. Μερεντίτη.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Κύριε Υπουργέ, θέλω να γνωρίζετε –χρησιμοποιώ την έκφρασή σας- ότι το ποδηλατοδρόμιο αυτό εγκαταλείφθηκε τελείως από την Κυβέρνησή σας και εξηγούμαι. Το ποδηλατοδρόμιο πέρα από τη διένεξη που έχετε εσείς με την καναδική εταιρεία...
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Δεν έχουμε εμείς.
      ΑΘΑΝΑΣΙΑ ΜΕΡΕΝΤΙΤΗ: Εσείς έχετε, κύριε Υπουργέ.
      ΓΕΩΡΓΙΟΣ ΟΡΦΑΝΟΣ ( Υφυπουργός Πολιτισμού): Δεν έχουμε εμείς, η Ομοσπονδία έχει.
      ΑΘΑΝΑΣΙΑ ΜΕΡΕΝΤΙΤΗ: Η Ομοσπονδία, κύριε Υπουργέ, είναι νομικό πρόσωπο που ελέγχεται από εσάς και χρηματοδοτείται από εσάς. Κρατήστε λίγο το ρήμα «χρηματοδοτείται». Όταν δεν χρηματοδοτηθεί από εσάς, δεν μπορεί να κάνει τίποτα. 
      Επιπλέον, δεν θα ήθελα να αναφερθείτε ειδικά στην Ομοσπονδία της Ποδηλασίας, γιατί αφού αλλάξατε όλες τις ηγεσίες των ομοσπονδιών, βάζοντας τους «γαλάζιους», ειδικά σ’ αυτήν την Ομοσπονδία έχετε έναν «γαλάζιο» 
-κατευθείαν δικού σας χρώματος- πρόεδρο, άρα μπορούσατε άνετα να συνεργαστείτε. 
      Το ποδηλατοδρόμιο είναι εγκαταλελειμμένο. Δεν έχει γίνει το σκέπαστρο. Φούσκωσε βέβαια το παρκέ, διότι όταν δεν υπάρχει σκέπαστρο -και μάλιστα στη δική μας περιοχή- φυσιολογικό είναι να καταλήξει εκεί που κατέληξε. Δεν έχουν γίνει έργα ύδρευσης, αποχέτευσης, δεν διαμορφώθηκε ο περιβάλλον χώρος. Δεν υπάρχουν κερκίδες, δεν υπάρχει πάρκινγκ, δεν υπάρχει φωτισμός.
Τι έχει γίνει; Τίποτα, κύριε Υπουργέ! Το ποδηλατοδρόμιο αυτό έγινε και μάλιστα ανατέθηκε στην ομοσπονδία για λόγους που ξέρετε καλύτερα από μένα -για να κερδίσουμε χρόνο, γιατί δεν θα μπορούσαν να τελειώσουν- και εσείς δεν δώσατε δραχμή στο δήμο, δεν δώσατε δραχμή στην ομοσπονδία και –επαναλαμβάνω- παρά το ότι άλλαξε η ηγεσία της ποδηλασίας, όπως τη θέλατε. Καταθέτω και στα Πρακτικά τις φωτογραφίες που δείχνουν την κατάσταση του ποδηλατοδρομίου, το οποίο εσείς προτείνετε να φιλοξενήσει τους ποδηλατικούς αγώνες, στο φάκελο του 2013. 
      (Στο σημείο αυτό η Βουλευτής κ. Αθανασία Μερεντίτη καταθέτει για τα Πρακτικά τις προαναφερθείσες φωτογραφίες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όλοι ευχόμαστε να έχει αίσιο τέλος και να πάρουμε τους Μεσογειακούς Αγώνες του 2013. Όμως πρέπει να πείσουμε κατ’ αρχάς για την καταλληλότητα των υποδομών μας και δεύτερον, να υπάρχουν οι υποδομές. Διότι το ποδηλατοδρόμιο των Τρικάλων μόνον κατάλληλο δεν είναι. Και ξέρετε, τα ποδηλατοδρόμια, γενικώς, ήταν ένα έργο συνολικό που το παρακολουθούσε το Γραφείο Ποιότητας Ζωής, του πρώην Πρωθυπουργού, που εσείς αυτά τα κλείσατε, δεν τα κατανοήσατε σαν Κυβέρνηση, είναι δικές σας επιλογές. Αλλά ειδικά η επιλογή του ποδηλατοδρομίου, εγκατάστασης στα Τρίκαλα, έχει να κάνει με την ιστορία μας και με το παρόν και το μέλλον. Πρέπει να ξέρετε ότι είχαμε και ολυμπιονίκες και παγκόσμιους πρωταθλητές. Ο πρόεδρος με παρακολουθεί και το ξέρει καλύτερα από μας. Σας υπενθυμίζω –εσείς θα το ξέρετε- ότι από εκεί κατάγεται και ο Ολυμπιονίκης του Σίδνεϊ,  ο Δημήτρης ο Γεωργαλής. Τα Τρίκαλα έχουν τεράστια παράδοση. Αν έρθετε στην πόλη μας, θα δείτε συχνά πολλούς από τους συλλόγους ποδηλατοδρομίας να κάνουν και δικούς τους αγώνες. Θέλουμε εμείς σαν πόλη το ποδηλατοδρόμιο, το θέλει όλη η Ελλάδα και εσείς –λυπάμαι που το λέω, κύριε Υπουργέ-,  το εγκαταλείψατε. 
      Αν δείτε έστω και μια από τις  φωτογραφίες θα καταλάβετε. Μου αναφέρατε κάποια ποσά για το Δήμο Τρικαίων. Δεν τα γνωρίζω. Δεν έχει ανακοινωθεί από το δήμο. Και μάλιστα με το Δήμαρχο Τρικάλων έχετε τη δυνατότητα άμεσης και ιδιαίτερης σχέσης και επαφής. Κρατώ λοιπόν και θα το σημειώσω ότι έχετε δώσει χρήματα, τα οποία απλά εμείς δεν τα γνωρίζουμε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Μερεντίτη. 
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Καταλαβαίνω την αγωνία της κυρίας συναδέλφου. Λογικό είναι πως το να εμφανίζει αυτή την εικόνα ένα έργο, το οποίο πλήρωσαν οι Έλληνες πολίτες, είναι αρνητικό. Όμως το είπα καθαρά και ξάστερα: Η ευθύνη ανήκει στην προηγούμενη διοίκηση του Υπουργείου και στην προηγούμενη διοίκηση της ομοσπονδίας, διότι έκαναν ένα έργο χωρίς έλεγχο, ένα έργο για το οποίο δεν υπήρχε μηχανικός, ένα έργο το οποίο δεν παρέλαβε κανένας. Και αν δεν σας γίνεται κατανοητό αυτό, ρωτήστε συναδέλφους σας που ασχολούνται με τα έργα, τι σημαίνει αυτή η  συγκεκριμένη διαδικασία.
      Παρ’ όλα αυτά, το Υφυπουργείο Αθλητισμού, με τη δική μου παρουσία, ήταν εκείνο το οποίο έδωσε τα χρήματα για τη συγκεκριμένη κατασκευή, έδωσε και 262.000, όπως είπα νωρίτερα, στο Δήμο Τρικκαίων για όλη την ευρύτερη περιοχή του συγκεκριμένου ποδηλατοδρομίου και έχουμε εγκεκριμένο –θα σας διαβάσω και τον αριθμό που υπάρχει εδώ, τον κωδικό 2005/ ΣΕ01600029- έργο της μετατροπής της ανοιχτής πίστας σε κλειστή. Τρία εκατομμύρια ευρώ, εγκεκριμένο στο Πρόγραμμα Δημοσίων Επενδύσεων. Και κατά δεύτερον, εγκεκριμένο στη ΣΑΜ 016 στο Τμήμα των Μελετών, αντίστοιχο κωδικό 008, 300.000 για να γίνει η τελική μελέτη. Όμως δεν μπορεί να παραληφθεί ένα έργο, το οποίο δυστυχώς έγινε με αυτήν τη διαδικασία.  Είναι ένα σύνολο έργων που έχουμε σήμερα, τα οποία δεν μπορούμε να τα παραλάβουμε ακριβώς γιατί επελέγησαν αυτές οι διαδικασίες. Εφτά χρόνια ήσασταν στην κυβέρνηση, κυρία συνάδελφε, και μπορούσατε να έχετε ετοιμάσει τα ολυμπιακά έργα. Δεν κατάλαβα γιατί έπρεπε να φθάσουμε το τελευταίο δευτερόλεπτο το 2003, για να κάνουμε ποδηλατοδρόμιο. Έχουμε δεκαπέντε έργα, τα οποία ψάχνουμε να βρούμε πώς θα τα παραλάβουμε σε τέτοιες συγκεκριμένες διαδικασίες. 
      Καταλαβαίνετε, λοιπόν, ότι εμείς έχουμε να κάνουμε διόρθωση ημαρτημένων του παρελθόντος και να λύσουμε και τα προβλήματα. Είμαστε στη σωστή διαδικασία, να τελειώσουμε το συγκεκριμένο ποδηλατοδρόμιο, όπως αξίζει πραγματικά στα Τρίκαλα, γιατί είναι μια περιοχή με ευρύτερες αθλητικές επιδόσεις και στο κομμάτι της ποδηλασίας. 
      Και να πω και για το θέμα των Μεσογειακών Αγώνων, ότι συμπεριλήφθηκε στον αρχικό φάκελο της υποψηφιότητας του Βόλου και της  Λάρισας και το άθλημα της ποδηλασίας πίστας. Και ως πλησιέστερο ποδηλατοδρόμιο –και λογικό ήταν- επελέγη των Τρικάλων. Μην σας ανησυχεί. Αν, καλή τη τύχη, πάρουμε τους Αγώνες και είναι μέσα το άθλημα -θα ακούσετε σε λίγο- είναι πάρα πολύ εύκολο να έχουμε προλάβει το 2013. 
      ΑΘΑΝΑΣΙΑ ΜΕΡΕΝΤΙΤΗ: Η εμπειρία μας κάνει πολύ ανήσυχους. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού):  Η ουσία ποια είναι; Η ουσία είναι άλλη, κυρία συνάδελφε, ότι η Επιτροπή Αξιολόγησης της Διεθνούς Επιτροπής Μεσογειακών Αγώνων εξήτασε το φάκελο της υποψηφιότητας και υπέδειξε να αφαιρεθεί η ποδηλασία πίστας και να παραμείνει μόνο η ποδηλασία δρόμου για τον εξής απλό λόγο, ότι υπάρχει μικρή ανάπτυξη του αθλήματος στην πλειοψηφία των χωρών της Μεσογείου και ιδιαίτερα στις χώρες της Αφρικής. Και έχει ξανακατατεθεί ο φάκελος χωρίς το συγκεκριμένο αγώνισμα. 
      Άρα  λοιπόν, δεν τίθεται θέμα να προλάβουμε ή να μην προλάβουμε, γιατί δεν είναι μέσα στη διαδικασία, που εγώ θα ήθελα να είναι. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Η ουσία τώρα ποια είναι; Το αναφέρω για να προχωρήσουμε, γιατί το ουσιαστικό είναι εκείνο που μένει. Η ουσία, λοιπόν, είναι πως είναι σε εξέλιξη η διαδικασία της μελέτης, γιατί χρειάζεται μια μελέτη για να γίνει ένα κλειστό ποδηλατοδρόμιο. Τα χρήματα υπάρχουν για την κατασκευή. 
      Άρα, λοιπόν, να μην ανησυχείτε. Να μεταφέρετε στους συμπατριώτες σας Τρικαλινούς ότι η Κυβέρνηση έχει το συγκεκριμένο έργο ως έργο πρώτης προτεραιότητας.
      Ευχαριστώ.
      ΑΘΑΝΑΣΙΑ ΜΕΡΕΝΤΙΤΗ: Θα το μεταφέρω κι εγώ και ο κύριος Πρόεδρος, αλλά δεν σας κρύβω ότι ανησυχούμε όλοι πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Απασχόλησης και Κοινωνικής Προστασίας και Εμπορικής Ναυτιλίας κατέθεσαν σχέδιο νόμου: «Μητρώο επιχειρήσεων ναυπήγησης, μετατροπής, επισκευής και συντήρησης πλοίων». 
      Παραπέμπεται στην αρμόδια Διαρκή Επιτροπή.
      Εισερχόμαστε στη δεύτερη με αριθμό 330/20.2.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Ανάπτυξης, σχετικά με τη λειτουργία εγκαταστάσεων αποθήκευσης πετρελαιοειδών και χημικών προϊόντων της «EL PETROL» στο Πέραμα κ.λπ..
      Το ειδικότερο περιεχόμενο της επίκαιρης ερώτησης της κ. Νικολαΐδου έχει ως εξής:
      «Η ολιγωρία και η αδράνεια των κυβερνήσεων της Νέας Δημοκρατίας και του ΠΑ.ΣΟ.Κ. στην ικανοποίηση του αιτήματος του λαού του Περάματος για την απομάκρυνση των «δεξαμενών του θανάτου», παρά τις δεσμεύσεις τους, επιφέρει νέους κινδύνους για την ασφάλεια της ζωής των κατοίκων αλλά και νέο χτύπημα στο ήδη βεβαρημένο περιβάλλον.
      Η θετική γνωμοδότηση της Περιφέρειας σε αίτημα της «EL PETROL» για τη λειτουργία εγκαταστάσεων αποθήκευσης πετρελαιοειδών και χημικών προϊόντων σε δεξαμενές κλειστές από το 1987 πολλαπλασιάζει τους κινδύνους για τη ζωή των κατοίκων που ήδη βρίσκεται σε απειλή από τα «καζάνια του θανάτου» των άλλων εταιρειών που παραμένουν σε λειτουργία μέχρι και σήμερα. 
      Αναδεικνύει δε, τις μεγάλες ευθύνες των κυβερνήσεων του ΠΑ.ΣΟ.Κ. και της Νέας Δημοκρατίας που, πάνω από δεκαπέντε χρόνια υποκύπτοντας στις πιέσεις των επιχειρήσεων, δεν εφαρμόζουν τη μελέτη της «ΑΣΠΡΟΦΩΣ Α.Ε.», είτε με την υλοποίηση της δράσης 7.2.1. του Επιχειρησιακού Προγράμματος (Ε.Π.) «ΑΝΤΑΓΩΝΙΣΤΙΚΟΤΗΤΑ», με τίτλο «Μεταφορά – υπογείωση εγκαταστάσεων αποθήκευσης καυσίμων», είτε με την εναλλακτική πρόταση της μεταφοράς σε αποθήκες περίσσειας αποθηκευτικής δυναμικότητας των εταιρειών «PETROLA» και «ΕΛ.ΠΕ.».
Ερωτάται ο κύριος Υπουργός, τι μέτρα προτίθεται να πάρει η Κυβέρνηση ώστε να σταματήσει η διαδικασία προέγκρισης για τη λειτουργία εγκαταστάσεων αποθήκευσης πετρελαιοειδών και χημικών προϊόντων της «EL PETROL», καθώς και για την απομάκρυνση όλων των δεξαμενών που λειτουργούν στην περιοχή και την απόδοση του χώρου στο Δήμο Περάματος.».
      Στην επίκαιρη ερώτηση της κ. Βέρας Νικολαΐδου θα απαντήσει ο Υφυπουργός Ανάπτυξης κ. Νεράντζης.
      Κύριε Υπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ευχαριστώ, κύριε Πρόεδρε. 
      Το θέμα της μεταφοράς των δεξαμενών είναι παλαιό. Το είχε εγείρει ιδιαιτέρως και ευλόγως ο δήμαρχος που υποστηριζόταν από την παράταξή σας, ο κ. Πατσιλινάκος. Μετά παρέλαβε τη σχετική σκυτάλη ο κ. Λαγουδάκος, που υποστηριζόταν από τη δική μου παράταξη. Στη συνέχεια και ο νυν δήμαρχος, ο οποίος δεν ανήκει σε καμία από τις δύο παρατάξεις μας, και αυτός ευλόγως ενδιαφέρεται γι’ αυτό. Επειδή υπάρχει μια μακρά προϊστορία, θα κάνω χρήση του υπηρεσιακού σημειώματος, ούτως ώστε να είναι πιστή η παράθεση των όσων θα πω. 
      Η αδειοδότηση της εγκαταστάσεως της «EL PETROL» στο Πέραμα, σύμφωνα με τις ισχύουσες διατάξεις, εμπίπτει στην αποκλειστική αρμοδιότητα του οικείου νομάρχη, δηλαδή του Νομάρχη Πειραιά. Για τη συγκεκριμένη εγκατάσταση έχει ήδη εκδοθεί απόφαση της Νομαρχίας Πειραιά. Είναι η υπ’ αριθμόν Β1578/24.5.1994. Γνωρίζουμε όλοι ποιος είχε αναδειχθεί, με εκλογές φυσικά, νομάρχης τότε. Αυτή λοιπόν η άδεια της Νομαρχίας Πειραιά, που εξεδόθη το 1994, είχε διάρκεια τριών ετών –ίσχυε μέχρι το 1997- και δεν υπεβλήθη αίτημα τότε για την ανανέωσή της. Ώστε λοιπόν η άδεια εγκατάστασης υπάγεται στη νομαρχία.
      Πάμε τώρα στα επόμενα στάδια. Τα επόμενα στάδια είναι η έκδοση Προκαταρκτικής Περιβαλλοντικής Εκτίμησης και Αξιολόγησης και, ευθύς μετά από αυτήν, είναι η έγκριση περιβαλλοντικών όρων. Και τα δύο αυτά στάδια ανήκουν στην αποκλειστική αρμοδιότητα της Περιφέρειας. 
      Η Περιφέρεια εξέδωσε πρόσφατα μία θετική Προκαταρκτική Περιβαλλοντική Εκτίμηση και Αξιολόγηση, μετά από αίτηση που υπέβαλε η συγκεκριμένη εταιρεία. Ο λόγος εκδόσεως αυτής της γνωμοδοτήσεως και η βάση επί της οποίας στηρίχθηκε είναι ότι συμφωνεί με το γενικό πολεοδομικό σχεδιασμό του Περάματος και γι’ αυτό –κατά την Περιφέρεια πάντοτε- εξεδόθη αυτή η προκαταρκτική εκτίμηση, στην οποία δεν διεφώνησαν οι αρμόδιοι φορείς. 
      Αυτή, όμως, η προκαταρκτική περιβαλλοντική εκτίμηση είναι ένα από τα στοιχεία εκείνα τα οποία απαιτούνται, προκειμένου να εκδοθεί η άδεια λειτουργίας από τη νομαρχία. Σε αυτά τα δύο στάδια, κυρία συνάδελφε, το Υπουργείο Ανάπτυξης δεν εμπλέκεται και, επομένως, το πρώτο ερώτημα δεν μας αφορά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Πάμε τώρα στο δεύτερο ερώτημα, το οποίο αναφέρεται και ανάγεται στην απομάκρυνση των δεξαμενών. Θα πρέπει να σας πω ότι στο αρχικό κείμενο του Επιχειρησιακού Προγράμματος «ΑΝΤΑΓΩΝΙΣΤΙΚΟΤΗΤΑ», του λεγομένου Ε.Π.ΑΝ., προβλεπόταν δράση υπό τον τίτλο 7.2.1, η οποία περιελάμβανε «μεταφορά» –σας παραθέτω τον τίτλο- «υπογείωση εγκαταστάσεων αποθήκευσης καυσίμων» και η οποία αναφερόταν σε διάφορες δραστηριότητες. Η προμελέτη σκοπιμότητας αυτής της μελέτης για την υπογείωση των δεξαμενών πετρελαίου στο Πέραμα είχε ανατεθεί στο Εθνικό Μετσόβιο Πολυτεχνείο και στην εταιρεία «ΑΣΠΡΟΦΩΣ», στο πλαίσιο της τεχνικής βοήθειας του Ε.Π.ΑΝ..
      Κύριε Πρόεδρε, επειδή μου έχετε ήδη κτυπήσει το κουδούνι, αν δεν έχω χρόνο, να τα πω στη δευτερολογία μου.
      ΠΡΟΕΔΡΕΥΩΝ (Σωτήρης Χατζηγάκης): Καλύτερα να τα πείτε στη δευτερολογία σας, κύριε Υπουργέ.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Καλώς.
      ΠΡΟΕΔΡΕΥΩΝ (Σωτήρης Χατζηγάκης): Η κ. Νικολαΐδου έχει το λόγο.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κύριε Υπουργέ, οι εταιρείες πετρελαιοειδών, τα «καζάνια θανάτου» όπως τα λέμε εμείς οι Πειραιώτες, αποτελούν κίνδυνο όχι μόνο φυσικά για τους κατοίκους του Περάματος αλλά και του ευρύτερου Πειραιά.
      Σας είναι σίγουρα γνωστοί οι αγώνες όλων αυτών των χρόνων και ιδιαίτερα των τελευταίων δεκαπέντε χρόνων για την απομάκρυνση των καζανιών από το Πέραμα. Και πραγματικά αυτοί οι αγώνες μπορώ να πω ότι είχαν κάποια αποτελέσματα. Μπορεί να μην είχαν την οριστική λύση –και εδώ είναι η ευθύνη και της σημερινής Κυβέρνησης και της προηγούμενης- αλλά για παράδειγμα, το ότι δεν έχει εκδώσει άδεια η νομαρχία όχι μόνο στην «EL PETROLA», αλλά και στις άλλες εταιρείες που λειτουργούν σήμερα χωρίς άδεια, έγινε κάτω από την πίεση του Δήμου Περάματος, ξεκινώντας από το Δήμαρχο κ. Πατσιλινάκο μέχρι σήμερα.
      Και το αστείο είναι ότι αν ένα ψιλικατζίδικο, για παράδειγμα, δεν έχει άδεια, τον ψιλικατζή θα τον πάνε αυτόφωρο. Για τις εταιρείες που λειτουργούν μέχρι σήμερα χωρίς άδεια, δεν γίνεται τίποτε. Τους βάζουν κάποια πρόστιμα, γίνεται ένσταση επί της ένστασης και τελικά δεν πληρώνουν ούτε και αυτά τα πρόστιμα. Αυτή είναι η σημερινή κατάσταση.
      Η συγκεκριμένη εταιρεία δεν λειτουργεί από το 1987. Και θα σας πω ότι τους κατοίκους του Περάματος και των υπόλοιπων δήμων δεν τους ενδιαφέρει και πολύ αν είναι ευθύνη της Κυβέρνησης, της νομαρχίας ή δεν ξέρω ποιανού άλλου. Το πρόβλημα είναι το πότε θα φύγουν τα καζάνια. Και ενώ είχε επιτευχθεί από το 1987 η συγκεκριμένη εταιρεία να μη λειτουργεί, αυτή την περίοδο με την προέγκριση της περιφέρειας έχουν ξεσηκωθεί πάλι οι κάτοικοι, ο δήμος, τα σχολειά της περιοχής. Πριν μερικές μέρες είχαν μια συμβολική κατάληψη στο χώρο με δενδροφύτευση και είναι πραγματικά έτοιμοι να κλείσουν πάλι τους δρόμους –ποιους δρόμους; Ένας δρόμος υπάρχει στο Πέραμα- και να έχουν κάποιο πιο θετικό αποτέλεσμα. 
      Υπάρχουν, λοιπόν, ευθύνες και δεν μπορούμε να δεχθούμε ότι το πρώτο θέμα δεν είναι δικό σας, όταν και από το Γ΄ Κοινοτικό Πλαίσιο Στήριξης, με βάση τη μελέτη της εταιρείας «ΑΣΠΡΟΦΩΣ», θα μπορούσαν και να μεταφερθούν και να υπογειοποιηθούν. Υπήρχε συγκεκριμένη μελέτη και την αναφέρατε. Δεν υπάρχει χρόνος για να πούμε περισσότερα. Δεν προχώρησε τίποτε, διότι υπάρχουν πιέσεις από τις εταιρείες και στη σημερινή Κυβέρνηση και στην προηγούμενη και δεν θέλετε να λυθεί το πρόβλημα. Αντίθετα, επανέρχεται με την προέγκριση της περιφέρειας. Ο νομάρχης αυτή τη στιγμή βγαίνει και λέει ότι δεν θα δώσει άδεια πάλι. Δεν μπορώ, όμως, να ξέρω μέχρι πού μπορούν να φθάσουν οι πιέσεις και δεν μπορώ να εγγυηθώ για τον κάθε υπεύθυνο που διοικεί. 
      Το πρόβλημα, όμως, είναι πολύ σοβαρό. Δεν μπορεί να συνεχισθεί η παραμονή των «καζανιών θανάτου» στο Πέραμα. Δεν μπορεί να υπάρχει αυτός ο κίνδυνος ούτε για το Πέραμα ούτε για τους γύρω δήμους και να αποτελεί καθημερινό πρόβλημα για τους κατοίκους.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Για μένα δέσμευση αποτελεί η ίδια η ερώτησή σας. Ρωτάτε, λοιπόν, τι μέτρα προτίθεται να πάρει η Κυβέρνηση, ώστε να σταματήσει η διαδικασία προέγκρισης. Σας εξηγώ ότι την προέγκριση δεν τη δίνω εγώ, σαν Υπουργείο, στο οποίο και απευθύνεστε.
      ΒΕΡΑ ΝΙΚΟΛΑΪΔΟΥ: Στην Κυβέρνηση απευθύνομαι.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Και εσείς παρά ταύτα μου λέτε ότι έχω αρμοδιότητα. Φαίνεται θα βλέπετε κάτι που εγώ δεν μπορώ να δω. Είμαι πρόθυμος να ακούσω την επιχειρηματολογία σας, σε άλλη αφορμή.
      Συνεχίζω, λοιπόν, για το Ε.Π.ΑΝ. που είπαμε προηγουμένως. Στην έκθεση ενδιάμεσης αξιολόγησης του Ε.Π.ΑΝ., κρίθηκε ότι υπάρχει δυσκολία για την πραγματοποίηση του έργου, διότι «η ενεργοποίηση της δράσης –χρησιμοποιώ το εντός εισαγωγικών κείμενο που είχε η επιτροπή- αναμένεται να καθυστερήσει σημαντικά, γιατί απαιτείται μια σειρά ενεργειών, ενώ το έργο παρουσιάζει δυσκολίες σχετιζόμενες κυρίως με το ιδιοκτησιακό καθεστώς των εγκαταστάσεων». 
      Στη συνέχεια, η ειδική υπηρεσία διαχείρισης του Ε.Π.ΑΝ., σύμφωνα και με την έκθεση της ενδιάμεσης αξιολόγησης, περιέλαβε στην πρόταση για την ενδιάμεση αναθεώρηση του Ε.Π.ΑΝ. και την εξέταση της μεταφοράς των δεξαμενών καυσίμων στα διυλιστήρια, αντί της υπογείωσής τους στο Πέραμα. 
      Έτσι, λοιπόν, συνεστήθη επί των ημερών μας μια επιτροπή, η οποία θα μελετήσει πλέον το θέμα όχι της υπογειοποίησης των δεξαμενών του Περάματος, όπως αρχικά είχε προγραμματιστεί –γιατί είπαμε ότι αυτό εν τέλει δεν μπορούσε να προχωρήσει- αλλά της μεταφοράς αυτών των αποθηκών σε χώρους όπου περισσεύει η εναποθηκευτική δυνατότητα, όπως, παραδείγματος χάριν, στα διυλιστήρια. 
      Αυτή η επιτροπή χρειάζεται να επικαιροποιηθεί, λόγω του ότι άλλαξε η δημοτική αρχή και επομένως θα ορισθεί άλλος εκπρόσωπος του δήμου. Και αυτή η επιτροπή, αξιοποιώντας τις εν τω μεταξύ εμπειρίες των διοικητικών παραγόντων του Υπουργείου, συνέρχεται σύντομα για να μελετήσει αυτό το έργο. Δεν είναι κάτι που μπορεί να γίνει εύκολα, χωρίς να σημαίνει ότι δεν συμμερίζομαι το πρόβλημα και προσωπικά. Προηγούμαι σε σχετικούς αγώνες από εσάς σαν πρόσωπο, αλλά οφείλω να πω ότι το κόμμα σας πρωτοπορεί. 
      ΒΕΡΑ ΝΙΚΟΛΑΪΔΟΥ: Και αν συμβεί κάποιος θάνατος, θα επικαιροποιήσουμε το θάνατο! 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Έχω και εγώ εξ ίσου –για να μην πω μεγαλύτερη- ευαισθησία σ’ αυτό. Όμως, ψηλαφώντας τα πράγματα, βλέπω εντονότατα τις δυσκολίες, οι οποίες απλώς εξηγούν την καθυστέρηση και δεν λέγονται απλώς για να αποφύγουμε το θέμα. Το θέμα υπάρχει και το θέμα μάς απασχολεί, όπως γνωρίζω ότι απασχολεί και το κόμμα σας και εσάς προσωπικά. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Θα προταχθεί η πρώτη με αριθμό 339/20-2-2007 επίκαιρη ερώτηση δεύτερου κύκλου του Βουλευτή του Πανελληνίου Σοσιαλιστικού Κινήματος κ. Απόστουλου Φωτιάδη προς τον Υπουργό Ανάπτυξης, σχετικά με δημοσιεύματα του Τύπου αναφερόμενα στην κατασκευή πυρηνικού σταθμού στον Έβρο για την παραγωγή ηλεκτρικής ενέργειας κ.λπ.. 
      Το ειδικότερο περιεχόμενο της επίκαιρης ερώτησης του κ. Φωτιάδη έχει ως εξής:
      «Συγκλονισμένη είναι η κοινωνία του Νομού Έβρου και της Θράκης από την αποκάλυψη της έγκριτης εβδομαδιαίας εφημερίδας «ΤΟ ΠΡΩΤΟ ΘΕΜΑ» ότι η Κυβέρνηση εξετάζει το ενδεχόμενο κατασκευής πυρηνικού σταθμού στον Έβρο λόγω του ενεργειακού ελλείμματος της χώρας μας. 
      Ειδικότερα, σε απόρρητο –επείγον έγγραφο της 18/1/2007 του μονίμου αντιπροσώπου της Ελλάδος στην Ευρωπαϊκή Ένωση πρέσβη κ. Β. Κασκαρέλη, απευθυνόμενο προς τον Πρωθυπουργό και τους Υπουργούς Ανάπτυξης, Εξωτερικών και ΠΕ.ΧΩ.Δ.Ε. αναφέρει ότι είναι σκόπιμο και πάντως χρήσιμο η ελληνική πλευρά να προετοιμαστεί τόσο σε πρώτη φάση όσο και σταδιακής ψυχολογικής προετοιμασίας της κοινής γνώμης για χρήση πυρηνικής ενέργειας στο απώτερο μέλλον, ελλείψει άλλων ρεαλιστικών, από ανταγωνιστικής κυρίως πλευράς, εναλλακτικών διεξόδων. 
      Η πρόταση αυτή έρχεται σε συνέχεια συζητήσεων μεταξύ κυβερνητικών στελεχών αλλά και ισχυρών πιέσεων επιχειρηματικών συμφερόντων. Για την κατασκευή πυρηνικής ηλεκτροπαραγωγικής μονάδας, προτείνεται δε να κατασκευασθεί στον Έβρο, για τον λόγο ότι έχει χαμηλή σεισμικότητα και διαθέτει λιμάνι απ’ όπου εύκολα μπορούν να απομακρυνθούν τα πυρηνικά απόβλητα. 
      Ήδη από το 1982 ο αείμνηστος Πρωθυπουργός Ανδρέας Παπανδρέου έθεσε οριστικό τέρμα στις υπάρχουσες συζητήσεις και διαπραγματεύσεις, διαμηνύοντας ότι η χώρα μας δεν πρόκειται να κάνει χρήση πυρηνικής ενέργειας για την παραγωγή ηλεκτρικού ρεύματος. 
      Ερωτάται ο κύριος Υπουργός Ανάπτυξης: 
      1) Άλλαξε και από πότε η παγιωθείσα από το 1982 θέση της χώρας μας για τη μη χρήση πυρηνικής ενέργειας για την παραγωγή ηλεκτρικής ενέργειας;
      2) Θέλει η Κυβέρνηση να δοκιμάσει τα όρια της κοινωνικής αντοχής και αντίδρασης των κατοίκων της Θράκης, αφήνοντας να διαρρεύσει η απόρρητη και επείγουσα έκθεση του κυρίου πρέσβη; Και: 
      3) Γνωρίζει την απόλυτη άρνηση του συνόλου των πολιτών για την εγκατάσταση μονάδας πυρηνικής ενέργειας στον Έβρο αλλά και οποιουδήποτε αλλού στη χώρα;»
      Στην επίκαιρη ερώτηση του κ. Φωτιάδη θα απαντήσει ο Υφυπουργός Ανάπτυξης κ. Αναστάσιος Νεράντζης. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Κύριε συνάδελφε, διόλου δεν άλλαξε η θέση της ελληνικής Κυβέρνησης απέναντι στο θέμα. Είμαστε κατηγορηματικά αντίθετοι στη χρήση πυρηνικής ενέργειας για την παραγωγή ηλεκτρικής ενέργειας. 
      Σκεφθείτε ότι προ πέντε, έξι ημερών, προτού δηλαδή καν ακόμα λάβουμε γνώση της ερώτησης που σήμερα συζητούμε, ο ίδιος ο Υπουργός Ανάπτυξης κ. Σιούφας σε δεδομένη ερώτηση δημοσιογράφου απήντησε ευθέως ότι δεν τίθεται καθόλου θέμα αλλά και ούτε το θέσαμε ποτέ. 
      Ήδη, εγώ επέστρεψα την περασμένη εβδομάδα από ταξίδι που είχα κάνει, συνοδεύοντας τον Πρόεδρο της Δημοκρατίας στη Βουλγαρία και στη Ρουμανία, όπου συζητήθηκαν διμερώς και θέματα που αφορούν την ηλεκτρική ενέργεια, στην οποία ουδέποτε ετέθη από την Ελλάδα θέμα αποσπάσεώς της από τη γραμμή της αντιθέσεως προς τη χρήση της πυρηνικής ενέργειας. 
      Δεν θέλαμε –αυτό είναι το δεύτερο σκέλος του ερωτήματός σας- βέβαια να δοκιμάσουμε τα όρια αντοχής και τις αντιδράσεις των κατοίκων. Ούτε η Κυβέρνηση  είναι εκείνη που οδήγησε σε διαρροή την επιστολή που ο πρέσβης απηύθυνε σε πολλούς αποδέκτες. Όταν υπάρχουν πολλοί αποδέκτες, καταλαβαίνετε ότι η διαρροή παρίσταται εξαιρετικά πιθανή. Πάντως, δεν είναι έργο της Kυβερνήσεως και προφανώς δεν υπήρχε σκοπός να δοκιμάσουμε τα όρια της αντοχής. Η Κυβέρνηση έχει δείξει ότι δεν ασχολείται με τέτοιου είδους κυβεύματα. 
      Το τρίτο ερώτημά σας είναι αν γνωρίζουμε την απόλυτη άρνηση του συνόλου των πολιτών της περιοχής. Πέραν αυτής -που την θεωρώ και εύλογη- σας λέω ότι υπάρχουν λόγοι στρατηγικής, οι οποίοι υποδεικνύουν στην Κυβέρνηση να παραμείνει σταθερή στη γραμμή της αντιθέσεως. Επομένως είναι αρνητική η απάντησή μου στα ερωτήματά σας. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Φωτιάδη. 
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, κύριε συνάδελφε, κύριε Υπουργέ, κεραυνό εν αιθρία αποτέλεσε η διαρροή του απόρρητου εγγράφου, που βρισκόταν στο γραφείο του Πρωθυπουργού, για τη δημιουργία του πυρηνικού εργοστασίου παραγωγής ηλεκτρικής ενέργειας. Θα πρέπει να πω ότι η συγκεκριμένη είδηση επιβάρυνε το ήδη πολύ βεβαρημένο κλίμα που υπάρχει στο Νομό Έβρου, εξαιτίας πολλών συγκυριών αθροιζομένων. 
      Πρώτον, οι πλημμύρες για δύο χρόνια -2005-2006- κατέστρεψαν τον οικονομικό ιστό του νομού. Η Κυβέρνηση, πανηγυρίζουσα, δηλώνει ότι αποκατέστησε το 2% των ζημιών που υπέστη ο νομός.  
      Δεύτερον, οι σύγχρονοι χρυσοθήρες αναμένουν την απόφασή σας για την έναρξη των εργασιών εξόρυξης του χρυσού με κυάνιο, επιβαρύνοντας και καταστρέφοντας την περιοχή. Ο Υπουργός Εθνικής Άμυνας δεσμεύει εξήντα και πλέον χιλιάδες στρέμματα στον κεντρικό Έβρο για τη δημιουργία πεδίου βολής και τώρα το πυρηνικό εργοστάσιο. 
      Κύριε Υπουργέ, ανησυχούμε εντονότατα. Εγώ χαίρομαι για τη ρητή κατηγορηματική σας δήλωση. Όμως, δεν είναι τυχαίο το γεγονός. Άραγε να θεωρήσουμε ότι η Κυβέρνηση είναι υπό διάλυση και απόρρητα έγγραφα διαρρέουν από το γραφείο του Πρωθυπουργού; Ή ότι αποτελεί επιτυχία του δημοσιογράφου μεγίστη ή ότι τελικά όντως έγινε σκόπιμη διαρροή, προκειμένου να δοκιμαστούν τα όρια της κοινωνικής αντοχής του λαού της Θράκης; 
      Κύριε Πρόεδρε, κύριε Υπουργέ, έχουμε υποστεί τις συνέπειες του Τσερνομπίλ, του Κοσλοντούι στη χώρα μας. Ο Νομός Έβρου είχε αρνητικές συνέπειες απ’ αυτά τα φαινομενικά μακρινά γεγονότα. 
      Έτσι, τελειώνοντας, θα ήθελα να σας πω το εξής: Με ανησυχεί, κύριε Υπουργέ, το γεγονός ότι αναφέρεται πως το συγκεκριμένο εργοστάσιο χωροθετείται στον Έβρο. Ξέρετε τι σημαίνει; Σημαίνει ότι κάποιοι –έστω- τεχνοκράτες, σύμβουλοί σας, σε επίπεδο Κυβέρνησης, συζήτησαν το θέμα, απέκλεισαν άλλες περιοχές και τελικά απεφάνθησαν ότι ο Έβρος είναι ο καταλληλότερος χώρος κατασκευής του πυρηνικού εργοστασίου, γιατί έχει –λέει- χαμηλή σεισμικότητα. Ξεχάσατε –φαίνεται- επειδή μάλλον δεν ασχοληθήκατε καθόλου, ως Κυβέρνηση, ότι πριν από δυόμισι χρόνια είχαμε σεισμό στον Έβρο. Στο Δήμο Τραϊανούπολης ακόμη περιμένουν οι κάτοικοι να αποκατασταθούν. Το δικαιολογώ. 
      Το δεύτερο επιχείρημά σας είναι ότι υπάρχει το λιμάνι της Αλεξανδρούπολης για την εύκολη διακίνηση των πυρηνικών αποβλήτων. Αυτό με ανησυχεί. Εγώ, κατ’ αρχάς, χαίρομαι για τη δήλωσή σας, αρκεί αυτή η δήλωση να αντικατοπτρίζει την πραγματική και όχι εικονική θέση της Κυβέρνησής σας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ. 
      Ορίστε, κύριε Υπουργέ. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Όσα μου λέτε μου γεννούν μια απορία. Εμφανίζουν μια καταλυτική αντίφαση: Από τη μια, αναγνωρίζετε και χαίρεστε για την κατηγορηματικότητα της τοποθετήσεώς μου και από την άλλη μιλάτε για χωροθεσία του εργοστασίου στον Έβρο και για κάποιο έγγραφο που ήταν στο γραφείο του Πρωθυπουργού. 
      Η εφημερίδα από την οποία δανειστήκατε το περιεχόμενο αυτό νομίζω ότι δεν αναφέρει τέτοια πράγματα. Απλώς λέει ότι η Κυβέρνηση σχεδιάζει. Δεν μίλησε περί εγγράφων. Αφού δεν υπάρχει απόφαση, θα υπάρχει έγγραφο περί αυτής; 
      Αν δεν σας ήξερε κάποιος –και εγώ ξέρω και εσάς και την πολιτεία σας και τα καλά σας αισθήματα και τις καλές σας προθέσεις- θα νόμιζε ότι εν τέλει αντί να επιδιώξετε την κατηγορηματική απάντηση, την αρνητική, την οποία πήρατε ήδη και το επαινέσατε, μάλλον θόρυβο θέλετε να προκαλέσετε. Και τονίζω ειδικότερα:
      Πρώτον, αδιασταύρωτα χρησιμοποιείτε τις πληροφορίες αυτές…
      ΑΠΟΣΤΟΛΟΣ ΦΩΤΙΑΔΗΣ: Δεν βγήκε από το μυαλό μας, κύριε Υπουργέ.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Σας παρακαλώ.
      Αδιασταύρωτα -όχι αδιασταύρωτες- χρησιμοποιείτε τις πληροφορίες.
      Δεύτερον, ο πρέσβης εξέφρασε μια προσωπική άποψη. Επί των ημερών της παρούσας Κυβερνήσεως δεν χαράσσουν βέβαια την ενεργειακή πολιτική ή οποιαδήποτε άλλη πολιτική, κάποιοι πρέσβεις όσο άξιοι κι αν είναι.
      Και τρίτον, μας λέτε «κάτω από τις πιέσεις του κεφαλαίου υποκύπτετε». Όλοι γνωρίζουμε ποιον στήριξε το κεφάλαιο στα περασμένα χρόνια και δεν θα ήθελα να σταθούμε σε αυτό το θέμα. Δεν υπάρχει ούτε πίεση κεφαλαίου ούτε σχέδιο ούτε απόφαση ούτε τίποτα. 
      Για να σας καθησυχάσω ακόμη περισσότερο θα σας πω κάτι που δεν ξέρετε. Η Ελλάδα από πλευράς κοινοτικής, κατατάσσεται σε εκείνον τον κατάλογο των χωρών, τον άτυπο, οι οποίες αντιτίθενται στη χρησιμοποίηση της πυρηνικής ενέργειας, μαζί με την Ιρλανδία, τη Νορβηγία, την Ισλανδία, την Αυστρία, το Λουξεμβούργο και τη Γερμανία. Μάλιστα η Ιρλανδία έχει προγραμματίσει ειδική διάσκεψη εντός των προσεχών μηνών, στην οποία εκλήθη και η Ελλάδα, όλων εκείνων των χωρών, οι οποίες δεν ευνοούν τη χρήση πυρηνικής ενέργειας. Αυτό και μόνο το περιστατικό –έχω το έγγραφο στα χέρια μου, που στις 13 Φεβρουαρίου πρωτοκολλήθηκε σε μας- σας πείθει ακόμη περισσότερο ότι δεν πρέπει να δίνετε βάση σε όλα αυτά και ότι για τους φόβους σας δεν υπάρχει κίνδυνος να επαληθευτούν, ούτε δικαιολογούνται αφού δεν στηρίζονται επί πραγματικών γεγονότων.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Επανερχόμαστε στη συζήτηση των επίκαιρων ερωτήσεων πρώτου κύκλου.
      Θα συζητηθεί η τρίτη με αριθμό 337/20.2.2007 επίκαιρη ερώτηση πρώτου κύκλου του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Μεταφορών και Επικοινωνιών, σχετικά με τις καθυστερήσεις στον εκσυγχρονισμό της παλαιάς εθνικής οδού Ελευσίνας-Θήβας κ.λπ..
      Η επίκαιρη ερώτηση του κ. Λεβέντη έχει ως ακολούθως:
      «Η παλαιά εθνική οδός Ελευσίνας-Θήβας αποτελεί το μοναδικό απευθείας συνδετήριο άξονα μεταξύ των δύο μεγάλων εθνικών οδών Αθήνας Πάτρας και Αθήνας-Θεσσαλονίκης. Η χάραξή του είναι από την εποχή των περσικών πολέμων και το οδόστρωμά του από την εποχή του Β΄ Παγκοσμίου Πολέμου με ατελείωτες κλειστές στροφές και αλλεπάλληλες ανωφέρειες και κατωφέρειες.
      Δέχεται καθημερινώς ένα μεγάλο φόρτο βαρείας κυκλοφορίας και χιλιάδων Ι.Χ. που αυξάνεται κατακόρυφα τις ημέρες και ώρες απαγόρευσης κυκλοφορίας των φορτηγών στις άλλες εθνικές οδούς. Συνέπεια μεγάλη ταλαιπωρία, ιδίως για τους παρόδιους κατοίκους, καθυστερήσεις και υψηλός αριθμός ατυχημάτων.
      Επανειλημμένα έχει έρθει το θέμα στη Βουλή χωρίς να δοθεί λύση. Σε σχετική ερώτησή μου το Δεκέμβριο του 2005 έλαβα την απάντηση ότι έχουν εξασφαλισθεί κονδύλια 7,5 εκατομμυρίων ευρώ για βελτίωση μερικών τμημάτων της οδού. Το ποσό καλύπτει ελάχιστο τμήμα των αναγκαίων βελτιώσεων, αλλά και αυτό ακόμη δεν έχει αξιοποιηθεί. Πριν ένα χρόνο άρχισαν κάποιες εργασίες, που, όμως, σταμάτησαν ανεξήγητα, στα αρχικά τους στάδια, με φυσικό επακόλουθο την αγανάκτηση και τις έντονες διαμαρτυρίες των ενδιαφερομένων κατοίκων και οδηγών.
      Κατόπιν των ανωτέρω, ερωτάσθε κ.κ. Υπουργοί:
      Γιατί δεν προχωρούν τα έργα που ξεκίνησαν προ έτους; Πότε υπολογίζετε ότι θα ολοκληρωθεί η βελτίωση και ο εκσυγχρονισμός της παλαιάς εθνικής οδού Ελευσίνας-Θήβας και με ποια κονδύλια;
      Τι σχεδιάζετε για την οδό ταχείας κυκλοφορίας Ελευσίνας-Υλίκης που είχε προγραμματισθεί για να περιληφθεί στο Γ΄ Κοινοτικό Πλαίσιο Στήριξης και ματαιώθηκε χάριν άλλων προτεραιοτήτων;»
      Στην επίκαιρη ερώτηση του κ. Λεβέντη θα απαντήσει ο Υφυπουργός ΠΕ.ΧΩ.Δ.Ε. κ. Ξανθόπουλος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Είναι γεγονός ότι αυτή η παλιά οδός, η ιστορική πράγματι, όπως είπατε, Ελευσίνας-Θήβας βρίσκεται ακόμη σε προπολεμικό επίπεδο. Δεν υπάρχει καμία αμφιβολία. 
      Προτεραιότητες δόθηκαν, εδώ και πολλές δεκαετίες, στον άξονα, ο οποίος συνδέει την Αθήνα με τη Θεσσαλονίκη και στον άξονα που συνδέει την Αθήνα με την Ελευσίνα και στη συνέχεια με την Κόρινθο, τον γνωστό Π.Α.Θ.Ε.. Βέβαια είναι προφανές σε όλους ότι κάποτε πρέπει να κλείσει το τρίγωνο γι’ αυτούς που θέλουν να παρακάμψουν την Αθήνα και να πάνε κατευθείαν από το βορρά προς την περιοχή της Πελοποννήσου κ.λπ.. 
      Στο πλαίσιο αυτό, λοιπόν, τέθηκαν δύο στόχοι. Ο πρώτος είναι άμεσος, βραχυπρόθεσμος και σας καθησυχάζω, λέγοντάς σας ότι ευτυχώς σ’ ένα χρόνο από σήμερα το αργότερο θα έχει εκπληρωθεί.
      Πρέπει, δηλαδή, να γίνουν κάποιες παρεμβάσεις στη χάραξη, που είναι πράγματι παλαιάς μορφής, από πλευράς ταχυτήτων. Θα βελτιωθεί η χάραξη αυτή και σε μερικά σημεία, που είναι πράγματι απαράδεκτα, θα γίνουν και κάποιες παρεκκλίσεις από τη χάραξη, έτσι ώστε να βελτιωθούν οι καμπύλες, να αυξηθούν οι ακτίνες καμπυλότητας, οι κλίσεις κ.λπ.. 
      Σας λέω, λοιπόν, ότι για το στόχο αυτό ήδη υπάρχει μία εργολαβία της περιφέρειας, γιατί αυτή ανήκει εν μέρει στην περιφέρεια και εν μέρει σε μας, που τελειώνει, μικρής κλίμακας και μία μεγαλύτερη δική μας  αξίας  ύψους 7.000.000 ευρώ περίπου, η οποία αφού πέρασε τις γνωστές παιδικές ασθένειες των εργολαβιών που ανατέθηκαν χωρίς καλές μελέτες, επιτέλους ολοκληρώθηκε από πλευράς μελετών, πήραμε σειρά εγκρίσεων. Η τελευταία έγκριση έρχεται από το Δασαρχείο εντός των προσεχών ημερών και ήδη αρχίζει να δουλεύει ο ανάδοχος, ο οποίος θα αναπτύξει όλα τα μέτωπα, ελπίζω, στις επόμενες δεκαπέντε μέρες. Συνεπώς, επαναλαμβάνω, οι παρεμβάσεις του πρώτου στόχου ολοκληρώνονται πρακτικά σ’ ένα χρόνο από σήμερα και βελτιώνεται αισθητά η κυκλοφορία. 
      Υπάρχει και ένας δεύτερος στόχος σημαντικότερος: να γίνει μία νέα χάραξη η οποία, με προδιαγραφές σύγχρονου αυτοκινητοδρόμου, να ενώνει την Ελευσίνα, την Κάζα, τη Θήβα και την Υλίκη. Ο στόχος αυτός μπήκε στο πλαίσιο των έργων της επόμενης προγραμματικής περιόδου 2008-2013 και ήδη εντός των ημερών επίσης ανατίθεται η μελέτη για μία τέτοια χάραξη, επαναλαμβάνω καινούργια, και ελπίζουμε σ’ ένα χρόνο από σήμερα να είναι το έργο ώριμο, ώστε να αρχίσει να δημοπρατείται. 
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό. 
      Ο κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κύριε Υπουργέ, σημειώνω αυτό το τελευταίο, ότι θα προχωρήσει, έστω και με αυτές τις παλινωδίες, θα έλεγα, η καινούργια χάραξη, που θα λύσει ουσιαστικά το πρόβλημα. Πλην όμως, μέχρι τότε τι γίνεται; Έτσι και αλλιώς η παλιά εθνική οδός  χρησιμοποιείται εντατικά, είναι ο μόνος συνδετήριος άξονας ανάμεσα στις δύο μεγάλες εθνικές οδούς, έχει πολύ βαριά κυκλοφορία. Μάλιστα, τα Σαββατοκύριακα και τις γιορτές, που απαγορεύεται η κυκλοφορία στις άλλες εθνικές οδούς, είναι ο μόνος δρόμος που χρησιμοποιείται και τότε η κατάσταση είναι ακόμη χειρότερη, εφιαλτική θα έλεγα, και οι κάτοικοι που εξυπηρετούνται -και που είναι πολλές δεκάδες χιλιάδες- έχουν σοβαρό πρόβλημα να κυκλοφορήσουν. Ας αφήσουμε τα ατυχήματα! 
      Είπατε ότι θα υπάρξουν μερικές διορθώσεις στη χάραξη και  μέσα σ’ ένα χρόνο ελπίζετε ότι θα έχει τελειώσει. Πολύ φοβάμαι, κύριε Υπουργέ, ότι τέτοιες διαβεβαιώσεις είχαν πάρει οι κάτοικοι εγγράφως και πριν από  ένα και χρόνο εδώ στη Βουλή ότι θα είχε τελειώσει, πλην, όμως για ένα μικρό τμήμα, μερικές μικρές στροφές, έχει ξεκινήσει μία προσπάθεια, η οποία έχει λιμνάσει εδώ και ένα χρόνο. Έχουν μπει εκεί κάποια προειδοποιητικά σήματα και κάποιες κορδέλες, έχουν σκάψει στην άκρη του δρόμου  και εκεί έχει μείνει το έργο. Πρέπει να σκεφτείτε ότι εκεί υπάρχει μία σειρά από μεγάλες στροφές, είναι το έδαφος ανώμαλο, υπάρχουν ανηφόρες και κατηφόρες και ότι όλα αυτά προϋποθέτουν μία σειρά από διαδικασίες. 
      Έχει γίνει μία μελέτη από τη νομαρχία -δεν ξέρω αν ακολουθείτε αυτή τη μελέτη ή κάποια άλλη δική σας του Υ.ΠΕ.ΧΩ.Δ.Ε., δεν ξέρω ποια είναι αυτή η μελέτη και πώς  κινείστε- αλλά πολύ φοβάμαι ότι αυτές οι διαβεβαιώσεις, ότι σ’ ένα χρόνο θα είναι έτοιμος ο δρόμος, πολύ απέχουν από την πραγματικότητα, γιατί αυτό ακούγεται δεκαετίες τώρα. Όπως είπατε και εσείς, από δεκαετίες δόθηκαν άλλες προτεραιότητες και φοβάμαι ότι ένα μικρό ποσό που χρειάζεται, πολύ μικρό ανάλογα με τη σημασία του έργου, δεν είναι αποφασισμένο να το διαθέσει το Υπουργείο, γιατί εκεί χρειάζονται μερικές δεκάδες εκατομμύρια ευρώ για να γίνει αυτή η δουλειά. Τώρα, δεν ξέρω  με τα κονδύλια που έχετε τι σκοπεύετε να κάνετε. Φοβάμαι ότι  μόνο μερικές μικρές στροφές θα διορθωθούν. Έστω και αυτές, όμως. Έχουν λιμνάσει τα έργα και δεν μπορούμε  να προχωρήσουμε. Είναι αγανακτισμένοι -και πολύ δικαιολογημένα- οι κάτοικοι και περιμένουν κάτι, γιατί υπάρχουν υποσχέσεις, αν θέλετε, και από τους Βουλευτές του δικού σας κόμματος και θα πρέπει να λογοδοτήσουν σε λίγο. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Λεβέντη. 
      Ο κύριος Υπουργός έχει το  λόγο. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κατ’ αρχάς να αναγνωρίσω ότι η αγανάκτηση των κατοίκων είναι δικαιολογημένη, διότι πράγματι το έργο αυτό καθυστερεί. Θα σας πω, όμως, γιατί καθυστερεί, γιατί πρέπει  να πούμε τα πάντα απ’ αυτό το Βήμα και να ξέρει ο κόσμος τι ακριβώς συμβαίνει. 
     	Πάσχει και αυτό από την έλλειψη μελετών κατά τη φάση της δημοπράτησής του, έτσι ώστε να έχουμε λύσει τα προβλήματα πρακτικώς της αρχαιολογίας, τα περιβαλλοντικά και βέβαια και του Δασαρχείου. 
     Για να καταλάβετε τι τραβάμε όταν ξεκινάμε τέτοια έργα, θα σας πω το εξής:
     Μόλις προ δύο μηνών πήραμε  την έγκριση μελέτης περιβαλλοντικών όρων, μόλις προ τεσσάρων μηνών, αλλά και προ ενός μηνός πήραμε την έγκριση της Εφορείας Προϊστορικών και Κλασικών Αρχαιοτήτων και της Διεύθυνσης Βυζαντινών και Μεταβυζαντινών Αρχαιοτήτων του Υπουργείου Πολιτισμού. Ευτυχώς, όπως σας είπα, μάθαμε ότι το Δασαρχείο,  που κάνει και αυτό καλά τη δουλειά του, μας δίνει την έγκριση τις επόμενες ημέρες. 
     Επαναλαμβάνω, γι’ αυτό και αλλάξαμε τον τρόπο παράδοσης μελετών, αργούμε λίγο παραπάνω στην ανάθεση, αλλά όταν γίνει η ανάθεση και προχωρήσει η μελέτη, είμαστε σίγουροι ότι επιτέλους αυτά τα προβλήματα, που καθυστερούν τα έργα επί χρόνια, θα  έχουν λυθεί. 
     Σας βεβαιώνω, λοιπόν, μετά λόγου γνώσεως -γιατί το έψαξα το θέμα σήμερα ειδικά μετά την κατάθεση της επίκαιρης ερώτησής σας- ότι πράγματι σ’ ένα χρόνο θα έχουμε τελειώσει, γιατί δεν υπάρχουν πια εμπόδια τύπου δασικών τίτλων κ.λπ.. Θα δείτε κι εσείς ότι στις αρχές Μαρτίου θα υπάρξει μια ανάκαμψη των ολίγων σταματημένων εργασιών σε όλα τα μέτωπα του έργου.
      Βέβαια, ο δρόμος αυτός δεν γίνεται μοντέρνος και ασφαλής, με τις παρεμβάσεις αυτές, αλλά βελτιώνεται σημαντικά. Είναι ένα έργο επαναλαμβάνω περίπου 7.000.000 ευρώ το οποίο επιτέλους έχει δοθεί ήδη για να ξεκινήσει, μετά την υπογραφή της σύμβασης, η σχετική εργασία. 
     Επισημαίνω τέλος και κλείνω, ότι ο μείζων στόχος που είναι η ένταξη του άλλου, του καινούργιου έργου στην επόμενη προγραμματική περίοδο, ελπίζουμε όλοι μας ότι -επειδή μπήκαν και τα προγραμματισμένα χρήματα για την κατασκευή του στο επόμενο Κοινοτικό Πλαίσιο Στήριξης- θα είναι σε τέσσερα με πέντε χρόνια από σήμερα έτοιμος. Δεν σας λέω κάποιο ανακριβές στοιχείο, ούτε σας λέω ότι θα είναι έτοιμος του χρόνου. 
     ΑΘΑΝΑΣΙΟΣ ΛΕΒΕΝΤΗΣ: Δεν φτάνουν τα 7,5 εκατομμύρια ευρώ ούτε για το 1/10!
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όχι. Ο νέος δρόμος, κύριε Βουλευτά, δεν είναι των 7,5 εκατομμυρίων ευρώ, δυστυχώς είναι ένας δρόμος πολύ ακριβός των 150.000.000 ευρώ. Αυτή είναι η πραγματικότητα 
     ΑΘΑΝΑΣΙΟΣ ΛΕΒΕΝΤΗΣ: Για τον παλιό.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων ‘Εργων): Για τον παλιό, υπάρχουν τα χρήματα και δόθηκαν ήδη, είμαστε εντάξει και θα τελειώσει σ’ ένα χρόνο. Όμως, επαναλαμβάνω, δεν λύνει το πρόβλημα της επικοινωνίας μέχρι την Υλίκη -το ξέρετε αυτό- το βελτιώνει απλώς. Συμφωνώ μαζί σας απολύτως, πιστεύω ότι θα πρέπει να γίνει και ο νέος δρόμος με νέες προδιαγραφές. Μπήκαν, λοιπόν, στο πρόγραμμα 150.000.000 ευρώ για να μπορέσει να γίνει σε τέσσερα με πέντε χρόνια από σήμερα. 
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): 
     Επίκαιρες ερωτήσεις δεύτερου κύκλου: 
     Τελευταία θα συζητηθεί η δεύτερη με αριθμό 331/20-2-2007 επίκαιρη ερώτηση  της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη χρηματοδότηση του προγράμματος «Βοήθεια στο Σπίτι» κλπ.
     Η επίκαιρη ερώτηση της κ. Κανέλλη σε περίληψη έχει ως εξής:
     «Οι υπηρεσίες «Βοήθεια στο Σπίτι» είναι σε κίνδυνο αφού σε λίγους μήνες τελειώνει και η τελευταία παράταση χρηματοδότησης τους από το λεγόμενο κοινωνικό ταμείο της Ε.Ε. και δεν έχει παρθεί κανένα μέτρο ανάληψης από το κράτος συνολικά της λειτουργίας αυτών των υπηρεσιών και εξασφάλισης των 3.500 εργαζομένων και των 85.000 οικογενειών που υποστηρίζονται από τις 1.097 μονάδες του προγράμματος. 
     Ανησυχία επίσης προκαλούν οι προτάσεις που διατυπώνονται από διάφορες πλευρές (Κυβερνητικά στελέχη, ΚΕΔΚΕ), για φόρτωμα του κόστους λειτουργίας αυτών των υπηρεσιών, σ’ αυτούς που έχουν ανάγκη είτε πληρώνοντας από την τσέπη τους είτε μέσω των ασφαλιστικών τους ταμείων και της αύξησης των δημοτικών τελών. Δεν είναι τυχαίο άλλωστε ότι σε μία σειρά δήμους αρνούνται την κάλυψη σε απόρους και ανασφάλιστους. 
     Το Κ.Κ.Ε. είχε επισημάνει από την αρχή τον θνησιγενή τρόπο στησίματος αυτών των προγραμμάτων, τον περιορισμένο χαρακτήρα τους, τη χρησιμοποίηση τους σαν προκάλυμμα για το κλείσιμο άλλων μεγάλων δημόσιων υπηρεσιών πρόνοιας, όπως ΠΙΚΠΑ, ΕΟΠ, κλπ
     Με δεδομένη την κατάσταση εξαθλίωσης που βιώνουν οι οικογένειες και τα άτομα που απευθύνονται, έστω και με περιορισμένο τρόπο, σ’ αυτές τις υπηρεσίες,
     Ερωτάται ο κ. Υπουργός:
     1. Θα αναλάβει επιτέλους το κράτος, όπως οφείλει, την εξασφάλιση λειτουργίας αυτών των υπηρεσιών, εντάσσοντάς τις στο δημόσιο, με 100% χρηματοδότηση από τον κρατικό προϋπολογισμό, χωρίς καμία επιβάρυνση άμεση ή έμμεση αυτών που έχουν ανάγκη αυτών των υπηρεσιών;
     2. Θα προχωρήσει άμεσα στη μονιμοποίηση όλων των ήδη υπηρετούντων εργαζόμενων και στην ενίσχυση του «Βοήθεια στο Σπίτι» με τις απαραίτητες προσλήψεις μόνιμου προσωπικού και υποδομές για να γίνει δυνατή η επέκταση του σε όσους έχουν ανάγκη;»
     Ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, είναι πολύ σημαντική η επίκαιρη ερώτηση που καταθέτει η συνάδελφος Βουλευτής του Κομμουνιστικού Κόμματος κ. Κανέλλη. Φαντάζομαι ότι στην επίκαιρη ερώτησή της αναφέρεται σε όλες τις υπηρεσίες που παρέχονται απ’ αυτά τα προγράμματα και όχι μόνο στο πρόγραμμα «Βοήθεια στο Σπίτι», διότι είναι οι κοινωνικές δομές, όπως αποκαλούνται, που περιλαμβάνουν παιδικούς σταθμούς, βρεφονηπιακούς σταθμούς, βρεφονηπιακούς σταθμούς ολοκληρωμένης φροντίδας, κέντρα δημιουργικής απασχόλησης παιδιών, κέντρα δημιουργικής απασχόλησης παιδιών με ειδικές ανάγκες, βοήθεια στο σπίτι και τα κέντρα ημερήσιας φροντίδας ηλικιωμένων.
      Είναι αναμφισβήτητο γεγονός -και θα συμφωνήσω με αυτό που αναγράφεται στην επίκαιρη ερώτηση της κ. Κανέλλη- ότι η προηγούμενη κυβέρνηση δημιούργησε ένα, εξ ορισμού περιορισμένης χρονικής διάρκειας, πρόγραμμα το οποίο βασιζόταν σε κοινοτικούς, κυρίως, πόρους και εξυπηρετείτο από προσωπικό ορισμένου χρόνου, το οποίο βρισκόταν σε κατάσταση διαρκούς ανασφάλειας και δεν είχε καμία εγγύηση για την τακτοποίησή του. Το πρόγραμμα αυτό με τον τελευταίο νόμο του 2003, το ν. 3106/2003, είναι υπό την εποπτεία του Υπουργείου Υγείας και Κοινωνικής Αλληλεγγύης. 
      Οι Οργανισμοί Τοπικής Αυτοδιοίκησης που συμμετείχαν στα ανωτέρω προγράμματα αφέθησαν από την προηγούμενη κυβέρνηση να επιλέξουν αν θα δώσουν σταθερή υπόσταση στις υπηρεσίες που παρέχουν σε μη αυτοεξυπηρετούμενα άτομα, στο πλαίσιο του προγράμματος ή όχι, οπότε με την προβλεπόμενη λήξη του προγράμματος θα έληγαν και οι σχετικές υπηρεσίες, δηλαδή η προηγούμενη κυβέρνηση, κυρία συνάδελφε, άφησε τα πράγματα στη τύχη τους, όπως έπραξε και σε ανάλογες περιπτώσεις. 
      Η μόνη συμβατική δέσμευση που ανέλαβαν οι ΟΤΑ είναι να συνεχίσουν τα προγράμματα αυτά για δύο τουλάχιστον χρόνια με ίδιους πόρους. Είναι μία δέσμευση, που ανέλαβαν οι Οργανισμοί Τοπικής Αυτοδιοίκησης. 
      Είναι γεγονός ότι οι υπηρεσίες αυτές που παρέχονται από τους δήμους είναι η πιο κοντινή φροντίδα και η πιο κοντινή σχέση των δήμων με τους πολίτες, γι’ αυτό και η Κυβέρνησή μας στηρίζει αυτά τα προγράμματα και τα στηρίζει με πολλούς τρόπους.
      Πρώτον, κατάφερε με διαπραγματεύσεις, με την αρμόδια υπηρεσία της Ευρωπαϊκής Ένωσης, να επεκταθεί η επιχορήγηση αυτών των προγραμμάτων μέχρι τις 30/6/2007. Διασφαλίστηκε η υπαγωγή του προγράμματος στις διατάξεις του προεδρικού διατάγματος 164, δηλαδή μετατράπηκαν οι συμβάσεις του προσωπικού των επιχειρήσεων αυτών από ορισμένου χρόνου σε αορίστου χρόνου, πάντοτε υπό την εγγύηση του ΑΣΕΠ και με πρωταρχικό κριτήριο την εξυπηρέτηση ή μη, πάγιων και διαρκών αναγκών. 
      Μάλιστα, λόγω της προχειρότητας με την οποία είχαν γίνει τα προγράμματα, οι αποφάσεις του Α.Σ.Ε.Π. καθόριζαν ότι οι υπηρετούντες στο «Βοήθεια στο Σπίτι» έπρεπε να εξακολουθούν να παρέχουν υπηρεσίες σε δημοτικές επιχειρήσεις. 
      Με ειδική νομοθετική πρωτοβουλία που αναλάβαμε με το άρθρο 16 του ν. 3491/2006, μπορεί κάποιος να ενταχθεί ως αορίστου χρόνου στις υπηρεσίες των Οργανισμών Τοπικής Αυτοδιοίκησης, όπου ασκούσε στην πραγματικότητα τα καθήκοντά του έως την έκδοση της σχετικής απόφασης του Α.Σ.Ε.Π., ύστερα βεβαίως από απόφαση του αρμόδιου δημοτικού ή κοινοτικού συμβουλίου. 
      Ακόμη, η δαπάνη γι’ αυτά τα άτομα τα οποία φεύγουν από το πρόγραμμα της χρηματοδότησης των ευρωπαϊκών προγραμμάτων και εντάσσονται στους δήμους με τη διαδικασία του π.δ. 164, καλύπτεται ήδη από το Υπουργείο Εσωτερικών το οποίο κατέβαλε και τη χρονιά που πέρασε και θα συνεχίσει να καταβάλλει τη δαπάνη μισθοδοσίας των ατόμων αυτών που μετατρέπονται σε αορίστου χρόνου, στα πλαίσια των δεσμεύσεων που έχει αναλάβει.
      Με διαδοχικές εγκυκλίους μας, επίσης, καλέσαμε και καλούμε τους Οργανισμούς Τοπικής Αυτοδιοίκησης να συστήσουν, εφόσον το κρίνουν βέβαια σκόπιμο και χρήσιμο –και εμείς θεωρούμε ότι είναι σκόπιμο και χρήσιμο- υπηρεσίες δομών κοινωνικής μέριμνας, όπου δεν υπάρχουν, τροποποιώντας τους οργανισμούς εσωτερικής υπηρεσίας και στη συνέχεια, να προχωρήσουν στην πλήρωση αυτών των θέσεων με τακτικό προσωπικό. 
      Τα άτομα τα οποία σήμερα εργάζονται στο «Βοήθεια στο Σπίτι», είναι κατοχυρωμένα ότι θα συνεχίσουν την εργασία τους, εφόσον οι δήμοι προβούν σ’ αυτές τις ενέργειες που σας προανέφερα, βάσει του άρθρου 2 του ν. 3320/2005, που προβλέπει αυξημένη, κατά 50%, μοριοδότηση. Είναι η πιο γενναία μοριοδότηση που αναγνωρίστηκε ποτέ στο πλαίσιο των ορίων του Συντάγματος. Μπορούν  μ’ αυτήν τη διαδικασία, αυτά τα άτομα να στελεχώσουν μια διαρκή δομή, μια μόνιμη δομή στους δήμους, για την εξυπηρέτηση των δημοτών μέσα από τα προγράμματα αυτά, που πράγματι έχουν τύχει της καθολικής αποδοχής της κοινωνίας, των δήμων, αλλά  ξέρουμε όλοι ότι παρέχουν μια υπηρεσία η οποία είναι ιδιαίτερα σημαντική για τους συνανθρώπους μας οι οποίοι δεν μπορούν να αυτοεξυπηρετηθούν. 
      Ξεκινήσαμε την καταγραφή όλων αυτών των δομών. Παρουσιάζονται αρκετά περίεργα πράγματα σ’ αυτές τις δομές τις οποίες κληρονομήσαμε. Για παράδειγμα, σ’ ένα πρόγραμμα…
      ΠΡΟΕΔΡΕΥΩΝ (Σωτήρης Χατζηγάκης): Έχετε και τη δευτερολογία σας.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τελειώνω, κύριε Πρόεδρε.
      Σ’ ένα πρόγραμμα, πέντε άτομα ωφελούν εκατό άτομα. Σε άλλο πρόγραμμα, δεκατέσσερα άτομα ωφελούν δώδεκα άτομα. Γι’ αυτό και οι δήμοι πρέπει να αναλάβουν αυτήν την πρωτοβουλία, να δημιουργήσουν τις κοινωνικές δομές σε μόνιμη βάση, όχι σε ευκαιριακή και μ’ αυτόν τον τρόπο, που υποδείξαμε και κάναμε τη νομοθετική ρύθμιση, να στελεχώσουμε αυτές τις υπηρεσίες και αυτές οι υπηρεσίες πλέον να αποτελούν τη μόνιμη κοινωνική παρέμβαση, που τόσο ανάγκη έχει ο θεσμός των Οργανισμών Τοπικής Αυτοδιοίκησης.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ορίστε, κυρία Κανέλλη. Έχετε το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Οφείλω να ομολογήσω ότι κατανοώ την αμηχανία σας, κύριε Υπουργέ. Είναι σαν να προσπαθείτε να διορθώσετε ένα sudoku ή ένα σταυρόλεξο, το οποίο είναι από την αρχή λάθος, άσχημα συμπληρωμένο, άσχημα εμπνευσμένο, με λάθος λέξεις. Σας τα λέγαμε. Εμείς λέγαμε εδώ μέσα ότι αυτό δεν είναι δομή. 
      Ξέρετε, έχουμε καταλήξει, κύριε Πρόεδρε, να έχουμε φόνο στο σπίτι, μόνο στο σπίτι, δολοφόνο στο σπίτι, απελπισία στο σπίτι. Η «Βοήθεια στο Σπίτι» είναι κάτι που παίζεται, το συζητάμε. Πάσχει. Δεν λέει κανείς ότι δεν είναι ανάγκη. Μου είπατε δυο χαρακτηριστικά παραδείγματα: δεκατέσσερα άτομα για δώδεκα και πέντε για εκατό. Εξαρτάται. Αν είναι άτομα με ειδικές ανάγκες, μπορεί να χρειαστούν και δώδεκα άτομα στους δεκατέσσερις. 
      Εσείς θεωρείτε, για όλα αυτά που μου είπατε στην αρχή, ότι αρκούν τρεισήμισι χιλιάδες εργαζόμενοι, όλοι επισφαλείς, για ογδόντα πέντε χιλιάδες οικογένειες; Δεν μιλάμε για άτομα. Και έχουμε χίλιες ενενήντα επτά μονάδες προγράμματος. Κοιτάξτε, σας το λέγαμε ότι είναι υποκατάστατα κεντρικά σχεδιασμένης κοινωνικής πρόνοιας. Το λέγαμε εδώ και στην προηγούμενη κυβέρνηση, έχουμε υποβάλει και αλλεπάλληλες σειρές ερωτήσεων, ότι στην πραγματικότητα αυτό υπονομεύει το σύστημα της παροχής κοινωνικής πρόνοιας. Και δεν είναι λύση οι δήμοι. 
      Ακούσατε τι μου είπατε μόνος σας; Σας άκουσα. Εγώ δεν αμφισβητώ την καλή πρόθεση. Με τσόντες θα λυθεί. Θα αντιμετωπιστεί. Πήρατε παράταση στη χρηματοδότηση, μοριοδότηση 50%. «Αν ο δήμος». Και «αν όχι» ο δήμος; Αν όχι ο δήμος, τι; Γι’ αυτό σας ρωτάω εσάς, σαν Κυβέρνηση. Ούτως ή άλλως, αυτές οι υπηρεσίες υπάγονται και εποπτεύονται -έτσι δεν είναι;- επί της ουσίας –και οφείλουν να εποπτεύονται- από το Υπουργείο Υγείας και Κοινωνικής Πρόνοιας. Λοιπόν, τι είδους πρόνοια είναι αυτή; Πώς θα μας προκύψει; Θα παίζετε με τα προγράμματα; Να σας πω κάτι; 
      Το μυστικό είναι στη λέξη, που δυστυχώς λέει την αλήθεια, κύριε Υπουργέ, είτε το θέλετε είτε όχι: επιχειρήσεις. Να σας πω πού θα καταλήξουμε; Εμείς απαιτούμε να φέρετε ένα νομοσχέδιο. Φέρτε ένα νόμο. Φτιάξτε αυτήν την υπηρεσία ως κεντρική υπηρεσία. Αποσπάστε στους δήμους, αν θέλετε. Αλλά πρέπει να υπάρχει και να είναι ενταγμένο στον κρατικό προϋπολογισμό, να εγγυάται 100% τη βοήθεια σε ανήμπορους και σε άπορους. Αλλιώς, θα πέσουμε στη διαδικασία της λοταρίας. 
      Θα λέει ο ένας δήμος: «Εγώ δεν μπορώ, δεν έχω λεφτά». Και ξέρετε πού θα καταλήξουμε; Θα σας πω. Εθελοντική υπηρεσία. Κάποιοι θα τσεπώνουν τα κονδύλια και θα σέρνονται αριστερά και δεξιά. Θα κουβαλάμε φίλους,  συγγενείς, οργανωμένα σε κάποιο δήμο ή θα φτιαχτούν οι διαβόητες εν πολλοίς –όχι όλες, δεν μπορώ να τις τσουβαλιάζω- μη κυβερνητικές οργανώσεις. Και θα έχετε το σύλλογο φίλων ενίσχυσης των παίδων στο Δήμο Αργυρούπολης, το σύλλογο φίλων ενίσχυσης Α.μεΑ. και περιποίησης στο Δήμο Καστελόριζου. Πού θα πάει αυτή η δουλειά; Θέλετε κοινωνική πρόνοια; Θέλετε στ’ αλήθεια να βοηθήσετε τους ανθρώπους και τα άτομα, που δεν μπορούν να μετακινηθούν κι έχουν απαραίτητη ανάγκη από το «Βοήθεια στο Σπίτι»;
      Εγώ –ακούστε με- δεν σας μιλάω μόνο για τα δικαιώματα των εργαζομένων και την ανασφάλειά τους ούτε για τις πριμοδοτήσεις. Σας δίνω ένα νούμερο. Ογδόντα πέντε χιλιάδες οικογένειες και χίλιες ενενήντα επτά μονάδες, με επιχειρήσεις, με συγχρηματοδοτήσεις, με περιστασιακά προγράμματα. Εάν δεν σχεδιαστεί σε κεντρικό επίπεδο, αν δεν υπάρξει μόνιμο, πεπειραμένο προσωπικό στο επίπεδο των δήμων, θα γίνει στο επίπεδο της γνωριμιάς. 
      Έχουμε φορτώσει στους δήμους τους βρεφονηπιακούς σταθμούς, τα σχολικά προγράμματα, τα πάντα, χωρίς πόρους. Θα έρθει ο δήμος και θα πει: «Δεν έχω λεφτά, φέρτε μου ένα χορηγό». Και θα γίνει το «Βοήθεια στο Σπίτι» χορηγός. Από τι; Από εταιρεία που θα πουλάει dvd; Για να περνάνε την ώρα τους οι ανήμποροι μέσα στα σπίτια; Με καταλαβαίνετε; Είναι 100% στον κρατικό προϋπολογισμό. Μόνοι σας το λέτε. 
      Βγαίνει ο Υπουργός Οικονομικών και δηλώνει: Είμαστε πλούσια χώρα και μπορούμε να πληρώνουμε και να φύγουμε από την επιτήρηση. Εγώ σας λέω ότι είμαστε πλούσια χώρα. Δουλεύουν οι Έλληνες σαν τα σκυλιά κι ας τους συκοφαντούν. Βγάζουμε λεφτά. Σημασία έχει πού πάνε αυτά τα λεφτά. Έχουμε τα χρήματα. Αν θελήσετε, μπορείτε να το κάνετε. Εγώ δεν πιστεύω ότι το θέλετε, γιατί είστε εκτός πολιτικής.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κυρία Κανέλλη.
      ΛΙΑΝΑ ΚΑΝΕΛΛΗ: Αν, όμως, μπορείτε και δεν το κάνετε, θα κριθούν όλοι.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα προσπαθήσω να ερμηνεύσω αυτά τα οποία είπε η κ. Κανέλλη.
      Δεν νομίζω ότι περιποιούν τιμή στην Τοπική Αυτοδιοίκηση όλα αυτά τα οποία είπατε, κυρία συνάδελφε.
      ΛΙΑΝΑ ΚΑΝΕΛΛΗ: Λεφτά δεν έχει η Τοπική Αυτοδιοίκηση.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Διότι λέτε: Εάν ο δήμαρχος δεν θέλει, τι θα γίνει; Φέρτε ένα νόμο και να είναι ένας κρατικός μηχανισμός, ο οποίος θα αναλάβει το «Βοήθεια στο Σπίτι».
      ΛΙΑΝΑ ΚΑΝΕΛΛΗ: Ο κρατικός σχεδιασμός και ο κρατικός προϋπολογισμός δεν είναι νόμος καταναγκαστικός.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Κανέλλη.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εμένα προσωπικά αυτή η άποψη με βρίσκει τελείως αντίθετο για πολλούς λόγους. Πρώτον, εμπιστεύομαι την Τοπική Αυτοδιοίκηση. Δεύτερον, η Τοπική Αυτοδιοίκηση βρίσκεται κοντά στον πολίτη και είναι αυτή που ξέρει καλύτερα τις ανάγκες του. 
      Να σας πω και παραδείγματα. Οι κρατικοί σταθμοί, οι οποίοι μεταβιβάστηκαν στην Τοπική Αυτοδιοίκηση, πότε λειτουργούσαν καλύτερα; Όταν ήταν στο κράτος ή τώρα που είναι στην Τοπική Αυτοδιοίκηση;
      ΛΙΑΝΑ ΚΑΝΕΛΛΗ: Με λεφτά είναι όλοι.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας λέω λοιπόν, τώρα που είναι στην Τοπική Αυτοδιοίκηση.
      Όσον αφορά τα δάνεια των Τσιγγάνων: Πότε ήταν πιο αντικειμενικός ο τρόπος και πιο κοντά στην πραγματικότητα; Όταν τα έδινε η κεντρική εξουσία, χωρίς να έχει κανένα δεδομένο στα χέρια της ή τώρα, που υπάρχει ο κοινωνικός έλεγχος προς τους Οργανισμούς Τοπικής Αυτοδιοίκησης;
      ΛΙΑΝΑ ΚΑΝΕΛΛΗ: Εγώ σας μιλάω για δωρεάν, όχι επ’ αμοιβή.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, όχι διακοπές. 
      ΛΙΑΝΑ ΚΑΝΕΛΛΗ: Μια διευκρίνιση θέλω να κάνω.
      ΠΡΟΕΔΡΕΥΩΝ (Σωτήρης Χατζηγάκης): Κυρία Κανέλλη, σας άφησα να μιλήσετε τεσσερισήμισι λεπτά. Μη διακόπτετε. Ο Υπουργός και σεμνός είναι και ήπιος. Αφήστε τον να μιλήσει.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πιστεύουμε ότι οι Οργανισμοί Τοπικής Αυτοδιοίκησης είναι αυτοί, οι οποίοι πρέπει να ασκούν αυτό το κοινωνικό λειτούργημα. 
      ΛΙΑΝΑ ΚΑΝΕΛΛΗ: Εγώ μίλησα για δωρεάν. Εσείς μιλάτε για χρήματα, για τροφεία.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Στηρίζουμε και προτρέπουμε τους Οργανισμούς Τοπικής Αυτοδιοίκησης να συγκροτήσουν μονιμότερες δομές, προκειμένου να αντεπεξέλθουν σ’ αυτό το έργο.
      Είπατε πριν, κυρία Κανέλλη, ότι σας τα λέγαμε... 
      ΛΙΑΝΑ ΚΑΝΕΛΛΗ: Δεν είπα κάτι κακό.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Προφανώς τα λέγατε σε μία άλλη κυβέρνηση, που ήταν εδώ…
      ΛΙΑΝΑ ΚΑΝΕΛΛΗ: Στην Κυβέρνηση, είπα.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): …διότι ο νόμος είναι του 2003 και είδατε τα χάλια, τα οποία υπάρχουν και τα οποία κληρονομήσαμε.
      ΛΙΑΝΑ ΚΑΝΕΛΛΗ: Χάλια είναι.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό που λέμε εμείς, όμως, είναι να συστήσουν, δηλαδή, μονιμότερες δομές…
      ΛΙΑΝΑ ΚΑΝΕΛΛΗ: Προτροπή είναι.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι προτροπή. Το θέμα είναι όταν πληρώνουμε όσους μονιμοποιήθηκαν με το π.δ. 164, όταν πληρώνει η κεντρική διοίκηση, όταν έχουμε αναλάβει τη δέσμευση να μεταβιβαστούν χρήματα γι’ αυτήν την αρμοδιότητα, τη στιγμή που η προηγούμενη κυβέρνηση μέσα από το νόμο του 2003, που μεταβιβάστηκε στο Υπουργείο Υγείας και Κοινωνικής Πρόνοιας, θεωρούσε αυτές τις αρμοδιότητες ως μη μεταβιβασθείσες. Και να σας δείξω τη σχετική διάταξη. 
      Άρα, μη μεταφερόμενη αρμοδιότητα, με το άρθρο 102 του Συντάγματος, συνεπάγεται και μη μεταφορά των αντίστοιχων πόρων για την άσκηση αυτής της αρμοδιότητος.
      Ενώ, λοιπόν, βρήκαμε αυτό το καθεστώς, έχουμε κάνει όλα αυτά τα βήματα. Βεβαίως θα εκμεταλλευτούμε τη δυνατότητα να χρηματοδοτηθούν από την Ευρωπαϊκή Ένωση αυτά τα προγράμματα μέχρι το τέλος του Ιουλίου. Βεβαίως, θα κάνουμε και καινούργιες προσπάθειες, μήπως υπάρξουν και άλλοι πόροι από την Ευρωπαϊκή Ένωση.
      ΛΙΑΝΑ ΚΑΝΕΛΛΗ: Τον Αύγουστο, εδώ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σκοπός μας και στόχος μας είναι με επιβάρυνση του κρατικού προϋπολογισμού, παρ’ ότι ο νόμος δεν το προέβλεπε –και αυτή είναι η δέσμευσή μας- να χρηματοδοτηθούν οι δήμοι, ώστε  να κάνουν μόνιμες δομές για την εξυπηρέτηση των ατόμων που έχουν ανάγκη. Επαναλαμβάνω, πιστεύουμε ότι οι δήμοι είναι αυτοί, οι οποίοι βρίσκονται κοντά στο πρόβλημα, είναι αυτοί που μπορούν να εξυπηρετήσουν αυτά τα άτομα. Είναι οι δήμοι που έχουν τον κοινωνικό έλεγχο των μικρών τοπικών κοινωνιών και όχι το κράτος, όπως ισχυρίζεστε εσείς.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
       Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 44/7-2-2007 επερώτηση των Βουλευτών του Συνασπισμού Ριζοσπαστικής Αριστεράς κ.κ. Ασημίνας Ξηροτύρη-Αικατερινάρη, Φώτη Κουβέλη, Ιωάννη Δραγασάκη, Αθανασίου Λεβέντη, Νικολάου Κωνσταντόπουλου και Αλέκου Αλαβάνου προς τον Υπουργό Αγροτικής Ανάπτυξης και Τροφίμων σχετικά με τη βιολογική γεωργία. 
      Πριν δώσω το λόγο στην πρώτη επερωτώσα κ. Ξηροτύρη, έχω την τιμή να σας ανακοινώσω τα εξής:
      Πρώτον: «Σας γνωρίζουμε ότι κατά τη σημερινή συζήτηση επερώτησης Βουλευτών του Συνασπισμού της Ριζοσπαστικής Αριστεράς, αρμοδιότητας του Υπουργείου Αγροτικής Ανάπτυξης σχετικά με τη βιολογική καλλιέργεια, ορίζουμε Κοινοβουλευτικό Εκπρόσωπο το Βουλευτή κ. Γιάννη Δραγασάκη. Με εκτίμηση, Αλέξανδρος Αλαβάνος, Πρόεδρος του Συνασπισμού Ριζοσπαστικής Αριστεράς».
      Δεύτερον, «Κύριε Πρόεδρε, σας γνωρίζουμε ότι στη συζήτηση της επερώτησης αρμοδιότητας του Υπουργείου Αγροτικής Ανάπτυξης των Βουλευτών του Συνασπισμού, σχετικά με τη βιολογική γεωργία, Κοινοβουλευτικός Εκπρόσωπος ορίζεται» -από τη Νέα Δημοκρατία- «ο Βουλευτής κ. Μιλτιάδης Βαρβιτσιώτης», με απόφαση του κ. Αποστόλου Σταύρου».
      Τρίτον, με απόφαση του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημητρίου Ρέππα, Κοινοβουλευτικός Εκπρόσωπος από την πλευρά του ΠΑ.ΣΟ.Κ. για τη σημερινή επερώτηση ορίζεται ο Βουλευτής κ. Ευάγγελος Αργύρης. 
      Τέλος, με απόφαση του Κοινοβουλευτικού Εκπροσώπου του Κ.Κ.Ε. κ. Ορέστη Κολοζώφ, κατά τη συζήτηση της επερώτησης των Βουλευτών του Συνασπισμού σχετικά με τη βιολογική γεωργία, αρμοδιότητας του Υπουργείου Αγροτικής Ανάπτυξης και Τροφίμων, Κοινοβουλευτικός Εκπρόσωπος εκ μέρους του Κ.Κ.Ε. ορίζεται ο Βουλευτής κ. Σταύρος Σκοπελίτης.
      Το λόγο έχει η πρώτη επερωτώσα κ. Ασημίνα Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, κύριε Υπουργέ, σήμερα ο αγροτικός τομέας  στη χώρα μας, μετά και την τελευταία ριζική αναθεώρηση της Κ.Α.Π., αντιμετωπίζει σοβαρότατα προβλήματα, που αφορούν στη μείωση έως και στην εξαφάνιση παραδοσιακών καλλιεργειών, οι οποίες αποτελούσαν την πρώτη ύλη για τους αντίστοιχους μεταποιητικούς κλάδους, στην εγκατάλειψη καλλιεργήσιμων εκτάσεων, ειδικά σε μειονεκτικές περιοχές, στη μεγάλη μείωση των αγροτικών εισοδημάτων, στην αύξηση της ανεργίας και στην απομάκρυνση, ειδικά των νέων, από την ύπαιθρο.
      Σοβαρές εναλλακτικές λύσεις για την αγροτική μας παραγωγή φυτική και ζωική, μπορούν να δοθούν μέσα από την ανάπτυξη της βιολογικής παραγωγής, η οποία αποτελεί μία νέα φιλοσοφία παραγωγής και ένα νέο πρότυπο κατανάλωσης. Μία πρόσφατη μελέτη σχετικά με τη βιολογική γεωργία, η οποία δημοσιεύτηκε από τη «SOIL ASSOCIATION» το 2006, δείχνει ότι η ανάπτυξη του βιολογικού τομέα, επηρεάζει θετικά διάφορους τομείς, πέραν του φυσικού χώρου της παραγωγής, όπως το ότι η βιολογική παραγωγή δημιουργεί περισσότερες θέσεις εργασίας, 50% περισσότερες ανά αγρόκτημα και παρέχει καλύτερη ποιότητα εργασιών. Η βιολογική παραγωγή δημιουργεί, επίσης, νέες θέσεις εργασίας στις αγροτικές περιοχές, προσελκύει νέους ανθρώπους. Οι βιοκαλλιεργητές είναι περισσότερο ενεργοί στην αξιοποίηση της αγοράς, στη λιανική πώληση.
      Υπάρχει από το 2004 Ευρωπαϊκό Σχέδιο Δράσης για τα βιολογικά τρόφιμα και τη βιολογική γεωργία. Ερώτημα: Τι προσπάθειες συντονισμένες και οργανωμένες έγιναν από τότε, προκειμένου να επεκταθεί ο τομέας της βιολογικής γεωργίας στις χώρες της Ευρωπαϊκής Ένωσης και στην Ελλάδα;
      Πέραν  του κοινού στόχου, δεν ορίστηκε ένα συγκεκριμένο ποσοστό για κάθε χώρα. Έτσι δημιουργήθηκε μεν ένα θετικό κλίμα για την ανάπτυξη της βιολογικής γεωργίας στην Ελλάδα, οι προσδοκίες των καταναλωτών για βιολογικά τρόφιμα  μεγάλωσαν, όμως η πολιτεία δεν ενδιαφέρθηκε αντίστοιχα για την οργανωμένη παραγωγή, πιστοποίηση και κατανάλωση νωπών, αλλά και μεταποιημένων προϊόντων. 
      Η Ελλάδα, έστω και με καθυστέρηση, οφείλει να σχεδιάσει τη συνέργεια του σχεδίου δράσης με τοπικά σχέδια δράσης, με παράλληλη στήριξη και χρηματοδότηση της εκπαιδευτικής, ενημερωτικής και διαφημιστικής καμπάνιας. Επίσης, χρειάζεται ανάπτυξη των τοπικών αγορών και των νέων τρόπων απευθείας διάθεσης των βιολογικών προϊόντων. 
      Ο κανονισμός 2092/91 της Ευρωπαϊκής Ένωσης σχετικά με τη βιολογική γεωργία, ήταν  μια καλή αρχή. Όμως μετά από δεκαέξι χρόνια, που η γεωργική τεχνολογία και στη βιολογική της κατεύθυνση έχει εξελιχθεί και αναπτυχθεί, ο κανονισμός αυτός είναι απαρχαιωμένος. Χρειάζεται εκσυγχρονισμό, αναθεώρηση και επαναπροσδιορισμό. 
      Αποτέλεσμα αυτής της αργοπορίας του εκσυγχρονισμού, είναι ότι δεν χρησιμοποιούνται πολλά επιτεύγματα της νέας τεχνολογίας και έτσι έχουμε αυξημένο κόστος παραγωγής των βιολογικών προϊόντων. 
      Αντί να διευκολύνονται οι παραγωγοί με την εξέλιξη της τεχνολογίας, οδηγούνται σε παλιές παραδοσιακές χειρωνακτικές μεθόδους, που είναι χρονοβόρες και φυσικά αυξάνουν το κόστος παραγωγής. 
      Αναλυτικότερα για τη βιολογική γεωργία, στη χώρα μας, παρά το γεγονός ότι το νομοθετικό πλαίσιο για τη βιολογική γεωργία και για τη βιολογική κτηνοτροφία υπάρχει από το 1991 και 1999 αντίστοιχα, σύμφωνα με τα στοιχεία του 2005 η Ελλάδα διαθέτει οκτώ χιλιάδες τριακόσιες πιστοποιημένες βιολογικές εκμεταλλεύσεις με 2,67 εκατομμύρια στρέμματα, που αποτελούν ποσοστό 2,72% της καλλιεργούμενης έκτασης. 
      ΄Οταν έκανα τις πρώτες μου ερωτήσεις ως Βουλευτής, ξεκίνησα το 2000, τότε το ποσοστό ήταν 0,7%. Αν το βλέπουμε έτσι, είναι μεγάλη αύξηση, ραγδαία, αλλά μόνο στα νούμερα.
       Είμαστε, λοιπόν, οι τελευταίοι στην Ευρώπη, παρά τα βήματα που σημειώθηκαν τα τελευταία χρόνια. Σε μία εποχή που τα διατροφικά σκάνδαλα διαδέχονται το ένα το άλλο,  που οι έρευνες για τις επιπτώσεις των γεωργικών φαρμάκων στην ανθρώπινη υγεία πληθαίνουν, είναι λογικό, αν και κάπως αργά, μέρος του καταναλωτικού κοινού να αρχίσει να αμφισβητεί το ως  σήμερα μοντέλο παραγωγής αγροτικών προϊόντων. 
      Σύμφωνα με την έρευνα της Ευρωπαϊκής Υπηρεσίας Περιβάλλοντος σχετικά με τις επιπτώσεις των φυτοφαρμάκων στη γεωργία, η Ελλάδα δυστυχώς αναδεικνύεται πρωταθλήτρια στην αλόγιστη χρήση φυτοφαρμάκων,  στην υπεράντληση υδάτων και στην υπερεντατική καλλιέργεια με αποτέλεσμα χρόνο με το χρόνο να απειλείται η υγεία των πολιτών, αλλά και το περιβάλλον.
      Η χρήση φυτοφαρμάκων, αλλά και μυκητοκτόνων ουσιών στις καλλιέργειες στην Ελλάδα ξεπερνά κατά πολύ τον ευρωπαϊκό όρο όπως προκύπτει από την έρευνα. 
      Για τη βιολογική κτηνοτροφία, είναι αλήθεια ότι και τα στατιστικά στοιχεία, αλλά και οι πρόσφατες δηλώσεις του κ. Μπασιάκου επιβεβαιώνουν τη μεγάλη αύξηση σε αριθμούς της βιολογικής κτηνοτροφίας στην Ελλάδα, κατά το διάστημα 2002-2005. Αυτό ξεκίνησε κυρίως το 2001 με την προκήρυξη του μέτρου 3,2  για την επιδότηση των σχετικών προγραμμάτων. 
      Ανάπτυξη, λοιπόν, της βιολογικής κτηνοτροφίας. Ποιες είναι όμως οι ποσότητες βιολογικού κρέατος που φθάνει στην αγορά; Τι ποσότητα εξάγεται; Παράδειγμα από τους επτακόσιους έναν παραγωγούς χοιρινών που είναι ενταγμένοι στο πρόγραμμα μόνο ένας πούλησε εβδομήντα τέσσερις τόνους κρέατος για την παραγωγή αλλαντικών, ενώ συνολικά όλοι οι υπόλοιποι διέθεσαν έξι τόνους κρέας. Για να καταφέρει ένας παραγωγός να βρει διέξοδο στην αγορά όταν παράγει βιολογικά προϊόντα πρέπει να ξεπεράσει πολλούς σκοπέλους. Όταν μάλιστα παράγει βιολογικό κρέας, το να το πουλήσει ως βιολογικό μοιάζει σχεδόν αδύνατο. Έτσι οι περισσότεροι παίρνουν την επιδότηση και πουλούν το προϊόν ως συμβατικό με τους γνωστούς τρόπους. 
Περνάει ο έμπορος, δίνει μια τιμή και παίρνει το προϊόν. 
      Η βιολογική κτηνοτροφία, όμως, συναντά και εμπόδια λόγω της γραφειοκρατίας, ειδικά για τους κτηνοτρόφους που θέλουν να ενταχθούν στο σχετικό μέτρο. Πολλοί απ’ αυτούς βρίσκονται σε αδιέξοδο, αφού εδώ και δύο χρόνια έχουν καταθέσει αιτήσεις, έχουν πληρώσει για περιβαλλοντικές μελέτες, δεν τους έχει καταβληθεί οικονομική ενίσχυση και κινδυνεύουν να πεταχθούν έξω από το πρόγραμμα λόγω μη έγκυρης έκδοσης της άδειας ίδρυσης και λειτουργίας. Μιλάμε κυρίως, αγαπητοί συνάδελφοι, για κτηνοτροφικές μονάδες που βρίσκονται σε ορεινές και απομακρυσμένες περιοχές.
      Ποιος θα πληρώνει μέχρι τότε τους πιστοποιητικούς οργανισμούς, τις βιολογικές διατροφές, τους γεωπόνους, τα έξοδα, την απώλεια του εισοδήματος λόγω μείωσης της παραγωγής από την εφαρμογή του συγκεκριμένου τύπου εκτροπής; Ποιος θα έχει την υπομονή να περιμένει τέσσερα χρόνια για να πάρει την οικονομική ενίσχυση; Δύσκολα πράγματα.
      Πώς γίνεται η παραγωγή των βιολογικών προϊόντων στην Ελλάδα; Τα κυριότερα προβλήματα στην ανάπτυξη της βιολογικής γεωργίας και κτηνοτροφίας είναι γνωστό ότι συνδέονται με το υψηλό κόστος παραγωγής, τις δυσκολίες προμήθειας βιολογικών εφοδίων, την εκπαίδευση και συνεχή ενημέρωση των καλλιεργητών, τη χρηματοδοτική στήριξη, τη διακίνηση και εμπορία των προϊόντων, την έλλειψη έρευνας και ιδιαίτερα της εφαρμοσμένης, την προβολή, την τυποποίηση, τη μεταποίηση, τα δίκτυα πώλησης και πολλά άλλα προβλήματα. 
      Κύριε Υφυπουργέ, στις 20-10-2004, στις αρχές της διακυβέρνησής σας, σε ημερίδα ενημέρωσης των επιδοτούμενων προγραμμάτων βιολογικής γεωργίας και κτηνοτροφίας στείλατε το μήνυμα ότι δεν πρόκειται οι αγρότες να αφεθούν μόνοι, αφού σύντομα θα θεσμοθετηθούν με νόμο τα Κέντρα Αγροτικής Ανάπτυξης, ώστε σε κάθε νομό να υπάρχει επιστημονική στήριξη στην καθημερινή τους λειτουργία. Τι έχετε πράξει γι’ αυτό το θέμα; 
      Εξίσου σημαντικά, όμως, είναι και τα προβλήματα από το όλο και συχνότερο φαινόμενο της με ρουσφετολογικό τρόπο αθρόας ένταξης καλλιεργητών στα συστήματα παραγωγής βιολογικών προϊόντων, με σκοπό την είσπραξη των επιδοτήσεων. Υπάρχει έλλειψη προγραμματισμού στην παραγωγή βιολογικών προϊόντων και στην τροφοδότηση της αγοράς με ελληνικά βιολογικά προϊόντα, υπάρχει ανεπάρκεια στο σύστημα ιχνηλασιμότητας των προϊόντων βιολογικής γεωργίας, αδυναμία των κρατικών φορέων λόγω έλλειψης προσωπικού και μέσων να διεξάγουν όλους τους απαραίτητους έλεγχους που θα διασφαλίζουν την πιστοποίηση των προϊόντων ως βιολογικών.
      Η πιστοποίηση, λοιπόν, είναι ένας πολύ σημαντικός τομέας, προκειμένου να καταστήσει το βιολογικό προϊόν αξιόπιστο στα μάτια του καταναλωτή. Επομένως η διαδικασία της πιστοποίησης και του ελέγχου επιμένουμε ότι πρέπει να είναι αυστηρή και συνεχής. 
      Η ενίσχυση του Εθνικού Συστήματος Βιολογικών Προϊόντων και η καθιέρωσή του ως υποχρεωτικού, αλλά και οι έλεγχοι των εισαγωγών βιολογικών προϊόντων από τρίτες χώρες ανήκουν στις άμεσες προτεραιότητες του Ο.Π.Ε.ΓΕ.Π.. Συγκεκριμένα, χρειάζεται η εφαρμογή αξιόπιστου συστήματος ελέγχου των επιχειρήσεων σχετικά με τις ετικέτες, καθορισμός πλαισίου για τον έλεγχο των διαδικασιών αποχώρησης μιας επιχείρησης από έναν οργανισμό πιστοποίησης, ενδυνάμωση της αναγνωρισιμότητος του εθνικού σήματος των βιολογικών προϊόντων, σχεδιασμός και υλοποίηση προγραμμάτων και ενημέρωσης καταναλωτών, δημιουργία από τον Ο.Π.Ε.ΓΕ.Π. ηλεκτρονικού μητρώου παραγωγών, καθορισμός και τήρηση της διαδικασίας ελέγχου των εισαγομένων βιολογικών προϊόντων από τις τρίτες χώρες. Να σημειωθεί ότι δεν υπάρχει ακόμη σήμερα ένας εσωτερικός κανονισμός, ο οποίος να κατοχυρώνει το ρόλο του Ο.Π.Ε.ΓΕ.Π. ως ένα νομικό πρόσωπο ιδιωτικού δικαίου για την άσκηση μίας εθνικής πολιτικής ιδιαίτερα στην πιστοποίηση των φορέων και μιας πολιτικής ποιότητας, δηλαδή, ενίσχυσης περισσότερο στο προϊόν και λιγότερο στις καλλιέργειες.
      Επίσης η Κυβέρνηση οφείλει να διασφαλίσει τις προϋποθέσεις για σωστή πιστοποίηση των βιολογικών προϊόντων. Στον πρόσφατο ν. 3508/2006 πέρασε, παρά τις επιφυλάξεις μας, η δημιουργία από την ΠΑ.Σ.Ε.ΓΕ.Σ. ενός ακόμη οργανισμού πιστοποίησης, οριζόντια δίπλα σε ήδη υπάρχοντες ιδιωτικούς κυρίως φορείς, προκειμένου, πέραν όλων των άλλων, να καλυφθεί η αυξημένη ζήτηση πιστοποίησης και ελέγχου της βιολογικής γεωργίας και κτηνοτροφίας, καθώς και της ολοκληρωμένης διαχείρισης της αγροτικής παραγωγής.
      Επισημάναμε στην ένστασή μας και επαναφέρουμε και σήμερα, ότι η ΠΑ.Σ.Ε.ΓΕ.Σ. έχει στις τάξεις της, ως μέλη, αγρότες παραγωγούς, των οποίων η παραγωγή πιστοποιείται, δηλαδή, θα ελέγχει και θα πιστοποιεί ενδεχομένως τον εαυτό της.
      Το μεγάλο θέμα των λαϊκών αγορών και των προτύπων: Είχαμε επανειλημμένα ζητήσει με τους βιοκαλλιεργητές να θεσμοθετηθεί το πλαίσιο λειτουργίας λαϊκών αγορών βιολογικών προϊόντων, ξεχωριστά από τη λαϊκή αγορά συμβατικών και σε διαφορετικό πνεύμα από τον τρόπο που οι συμβατικές λειτουργούν. Μετά από μεγάλη καθυστέρηση δόθηκε πρόσφατα στη δημοσιότητα το σχέδιο προεδρικού διατάγματος. Προκαλεί ερωτηματικά η ασάφεια με την οποία επιχειρεί να ρυθμίσει το προεδρικό διάταγμα τους δυο βασικούς στόχους των αγορών βιολογικών προϊόντων. Τη διάθεσή τους από τους ίδιους τους παραγωγούς, το χρόνο, το χώρο λειτουργίας, καθώς και τον τρόπο χορήγησης της άδειας βιοκαλλιεργητή.
      Πέρα τούτων, όμως, υπάρχει στο προεδρικό διάταγμα και ένα μεγάλο κενό, ο πολιτικός σχεδιασμός. Δεν υπάρχει πρόβλεψη για τη σύσταση τμήματος ή επιτροπής στο Υπουργείο Ανάπτυξης που θα έχει την αρμοδιότητα για την ανάπτυξη των αγορών σε όλη τη χώρα, που θα εποπτεύουν τους αρμόδιους φορείς ίδρυσης, οργάνωσης λειτουργίας και ελέγχου των αγορών των Νομαρχιακών Αυτοδιοικήσεων.
       Πριν από λίγους μήνες ο Υπουργός Ανάπτυξης παραδέχτηκε την αναγκαιότητα ενός τέτοιου τμήματος ή ενός φορέα πανελλήνιας εμβέλειας για τις βιολογικές αγορές, με την επιφύλαξη του κόστους που θα προκύψει. Η πρόταση όμως των βιοκαλλιεργητών δεν επιβαρύνει τον κρατικό προϋπολογισμό, αφού δεν ανατίθενται εκτελεστικές αρμοδιότητες  που να προκαλούν ένα υψηλό λειτουργικό κόστος.
       Μια ακόμη επισήμανση σ’ αυτό το προεδρικό διάταγμα -και ενδεχομένως στη δευτερολογία θα δούμε και τις άλλες επισημάνσεις που κάνουν οι βιοκαλλιεργητές, που είναι πολλές γι’ αυτό το προεδρικό διάταγμα- είναι ότι αγνοείται παντελώς το πρότυπο του ΕΛ.Ο.Τ. 1428, που όλα τα σωματεία έχουν ψηφίσει και επιθυμούν να αποτελέσει τον ενιαίο κανονισμό λειτουργίας των αγορών. Και το Υπουργείο Αγροτικής Ανάπτυξης και το Υπουργείο Ανάπτυξης δηλώνουν ότι είναι υπέρ της προτυποποίησης των προϊόντων και των υπηρεσιών. Επομένως αυτή η παράλειψη μας δημιουργεί διάφορες απορίες. Γιατί ένα καλό πρότυπο να μην μπορεί να χρησιμοποιηθεί; 
      Τέλος, όπως αναφέρουμε και στην επερώτησή μας, παρ’ όλο που η Ελλάδα έχει επίσημα ταχθεί κατά της παραγωγής και εισαγωγής μεταλλαγμένων, τα οποία όπως όλοι γνωρίζουμε είναι ένας νέος κίνδυνος που απειλεί με κατάρρευση τις οποιεσδήποτε προσπάθειες ανάπτυξης των βιοκαλλιεργειών, ωστόσο η χώρα μας δεν έχει προχωρήσει στην εφαρμογή του σχετικού πρωτοκόλλου για τη βιοασφάλεια, παίρνοντας ανάλογα μέτρα προστασίας των καταναλωτών και παραγωγών από τη χρήση γενετικά τροποποιημένων οργανισμών,  προκειμένου να στηριχθούν και να αναπτυχθούν οι προοπτικές ανάπτυξης του βιολογικού τρόπου παραγωγής στην Ελλάδα.
      Κύριε Πρόεδρε, κυρίες και κύριοι συνάδελφοι, κύριε Υπουργέ, για το Συνασπισμό Ριζοσπαστικής Αριστεράς θεωρείται ότι είναι ιδιαίτερα αναγκαίος ο εθνικός σχεδιασμός. Μετά δε τη ριζική αναθεώρηση της Κ.Α.Π. πολύ περισσότερο για το μέλλον και τις προοπτικές της ελληνικής γεωργίας και στο σχεδιασμό αυτό, βασική προτεραιότητα για εμάς, είναι η ανάπτυξη και η προώθηση της βιολογικής γεωργίας.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Και εμείς ευχαριστούμε, κυρία Ξηροτύρη.
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υπουργέ, για το Συνασπισμό η βιολογική γεωργία αποτελεί μια εναλλακτική μορφή γεωργίας και μάλιστα εμείς θεωρούμε ότι πρέπει να αποτελέσει κεντρικό στρατηγικό στόχο, θα έλεγα, αναφορικά με την εξέλιξη της γεωργίας. Διότι αυτή η εναλλακτική μορφή γεωργικής παραγωγής, θα έχει δυο αποτελέσματα. Το ένα είναι να προκύπτουν θέσεις εργασίας για τους ίδιους τους αγρότες και ιδιαίτερα για τους νέους, οι οποίοι προσελκύονται και επιτυχώς προσελκύονται όσοι προσέρχονται στην ιστορία αυτή και το δεύτερο είναι ότι θα προστατευθεί η υγεία των πολιτών. 
      Εμείς θεωρούμε ότι η χώρα μας αποτελεί εξαιρετικά πρόσφορο πεδίο για την ανάπτυξη της βιολογικής καλλιέργειας και μάλιστα με χαρακτηριστικές περιπτώσεις, όπως αναφέρουμε άλλωστε και στην επερώτησή μας, τις περιοχές των νησιών και όχι μόνο, αλλά και της ηπειρωτικής Ελλάδας, όπου μπορεί να εξασφαλίζουμε το συνδυασμό της ήπιας τουριστικής ανάπτυξης, της βιολογικής καλλιέργειας και, βεβαίως, της προσέλκυσης ενός ενδιαφέροντος καταναλωτικού κοινού. 
      Κύριε Υπουργέ, εμείς επερωτούμε και σας ελέγχουμε διότι μέχρι τώρα δεν επιβάλλονται εκείνες οι κυρώσεις οι οποίες αντιστοιχούν στην παραβατικότητα πάρα πολλών, οι οποίοι εμφανίζονται ως βιοκαλλιεργητές και παραβιάζουν τη νομοθεσία και στο επίπεδο της παραγωγής, αλλά και στο επίπεδο της διάθεσης των προϊόντων προς τους καταναλωτές. 
      Σας ελέγχουμε και ζητούμε ταχύτατα να καθιερώσετε το εθνικό σήμα βιολογικού προϊόντος και την υποχρεωτική χρήση αυτού του σήματος, να αναπτύξετε τους ελεγκτικούς μηχανισμούς έτσι ώστε να μην έχουμε την παρουσία δήθεν βιοκαλλιεργητών στο χώρο της βιοκαλλιέργειας που εν τέλει και την αγωνία του πολίτη για καθαρά βιολογικά προϊόντα εκμεταλλεύονται, αλλά προσβάλλουν και αυτή καθ’ αυτή την υπόθεση της βιοκαλλιέργειας. 
      Σύμφωνα με τα στοιχεία που έχουμε εκτιμούμε ότι δεν υπάρχει επάρκεια ελέγχων, δεν έχει αναπτυχθεί στον αναγκαίο βαθμό ένας ελεγκτικός μηχανισμός έτσι ώστε η όποια βιοκαλλιέργεια υπάρχει να αναπτυχθεί περαιτέρω, όπως σας είπε η πρώτη επερωτώσα, εκ μέρους του Συνασπισμού, κ. Ξηροτύρη.
      Κύριε Υπουργέ, υπάρχουν μερικά ζητήματα τα οποία θεωρούμε εξαιρετικά ενδιαφέροντα στο πλαίσιο της διεκδίκησής μας να αναπτύσσεται η βιοκαλλιέργεια και να οικειώνεται το προϊόν της βιοκαλλιέργειας και ο καταναλωτής. Οι αυτοτελείς λαϊκές αγορές με βιολογικά προϊόντα, γιατί δεν προωθούνται; Θεωρούμε ότι είναι ένα μέτρο το οποίο δεν συνιστά καμία επιβάρυνση, δεν δημιουργεί προβλήματα, αντίθετα θα εξυπηρετήσει και την καλύτερη και αποτελεσματικότερη διάθεση του προϊόντος αλλά και –επαναλαμβάνω- την οικείωση του καταναλωτή με συγκεκριμένους χώρους -μιλάω για τις λαϊκές αγορές- όπου εκεί θα διατίθενται μόνο βιολογικά προϊόντα. 
      Αντιλαμβάνομαι τις καθυστερήσεις που έχουν συμβεί, αντιλαμβάνομαι τις ολιγωρίες που έχουν υπάρξει, αλλά επιτέλους, αν έχουμε συνείδηση –και πρέπει να έχουμε όλοι και πρωτίστως το Υπουργείο σας- ότι η βιοκαλλιέργεια κατά προτεραιότητα πρέπει να προωθηθεί, αυτά τα ελάχιστα μέτρα τα οποία δεν συνεπάγονται κόστος, δεν συνεπάγονται μεγάλες επιβαρύνσεις, να τα αναπτύξετε και να τα προωθήσετε.
      Κύριε Υπουργέ, η κ. Ξηροτύρη σας είπε λίγο πριν για τα μεταλλαγμένα προϊόντα και την επιμόλυνση την οποία δημιουργούν τόσο στη συμβατική όσο και στη βιολογική καλλιέργεια και υπάρχει ένα θέμα πρωτοκόλλου. Γιατί δεν εφαρμόζεται αυτό το πρωτόκολλο, παρά την επιλογή της χώρας να μην επιτρέπει την παρουσία μεταλλαγμένων –και ορθώς- προϊόντων στην ελληνική αγορά και προφανώς και στη γεωργική εκμετάλλευση και δραστηριότητα; Έχετε υποχρέωση να προχωρήσετε στην εφαρμογή του σχετικού πρωτοκόλλου για τη βιοασφάλεια, με δεδομένους τους κινδύνους που λίγο πριν ανέφερα. 
      Και υπάρχει τέλος, όχι γιατί εξαντλώ την κλίμακα των ζητημάτων, αλλά γιατί πρέπει να ολοκληρώσω, υπάρχει ένα ζήτημα, κύριε Υπουργέ. Εάν δεν ληφθούν εκείνα τα μέτρα τα οποία θα κατοχυρώνουν το παραγόμενο βιολογικό προϊόν, είτε αυτό είναι γεωργικό είτε είναι κτηνοτροφικό, η καχυποψία του πολίτη καταναλωτή κάθε μέρα και περισσότερο θα εγείρετε. Μια καχυποψία η οποία θα τον απομακρύνει συστηματικά από την προμήθεια βιολογικών προϊόντων, γεωργικού και κτηνοτροφικού χαρακτήρα και το αποτέλεσμα θα είναι να μην ενθαρρύνεται η βιολογική καλλιέργεια και ο καταναλωτής να μη βρίσκει το προϊόν το οποίο θέλει, γιατί έχει αρχίσει και διαμορφώνεται μια συνείδηση ότι τα βιολογικά προϊόντα καθίστανται πλέον εκ των ων ουκ άνευ.
      Ολοκληρώνοντας, κύριε Πρόεδρε, θέλω να σημειώσω ότι για εμάς η βιοκαλλιέργεια δεν είναι ένα παρεμπίπτον ζήτημα της συνολικής οικονομικής δραστηριότητας της χώρας μας. Είναι ένα κύριο πρόβλημα, κύριε Υπουργέ, και νομίζω ότι θα το συνομολογήσετε. Απαιτεί στρατηγικό στόχο και ολοκληρωμένο σχεδιασμό διότι είναι και εναλλακτική μορφή γεωργικής ανάπτυξης και δραστηριότητας αλλά είναι και ένα βασικό μέγεθος που έχει σχέση με την προστασία του καταναλωτή ο οποίος συστηματικά λεηλατείται από διάφορους επιδέξιους. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ζήτησε το λόγο ο Πρόεδρος του Συνασπισμού Ριζοσπαστικής Αριστεράς, κ. Αλαβάνος.
      Ορίστε, κύριε Πρόεδρε, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού  Ριζοσπαστικής Αριστεράς): Ευχαριστώ, κύριε Πρόεδρε.
      Ακούσαμε, νομίζω, την εισήγηση της συναδέλφου Ξηροτύρη, η οποία μας έχει συνηθίσει σε τεκμηριωμένες παρουσιάσεις και εξειδικευμένα αιτήματα –και ήταν τέτοια η εισήγησή της- και τις επισημάνσεις που έκανε ο Κοινοβουλευτικός Εκπρόσωπος, ο Φώτης ο Κουβέλης. Εγώ θα ήθελα επίσης να κάνω μερικές επισημάνσεις. 
      Το πρώτο που θέλω να πω είναι ότι σήμερα ο πολίτης, ο άνθρωπος ζει σε μεγάλες συνθήκες ανασφάλειας. Δέστε για παράδειγμα: Τι θα γίνει; Θα κτυπήσουν οι Αμερικάνοι το Ιράν, δεν θα κτυπήσουν; Τι γίνεται με το θεσμό της οικογένειας; Τι γίνεται με άλλα ζητήματα που επηρεάζουν άμεσα τη ζωή μας, όπως είναι το φαινόμενο του θερμοκηπίου, κλιματική αλλαγή, διατροφικά προβλήματα, διοξίνες, τρελές αγελάδες, αφθώδης πυρετός κ.λπ. μέσα από μια μαζική και ανεξέλεγκτη κλίμακα που έχει πάρει η βιομηχανική και εντατική καλλιέργεια σήμερα στον αγροτικό χώρο. 
      Είναι χαρακτηριστικό, θυμάμαι, λίγες μέρες πριν τα Χριστούγεννα, τη βρετανική εφημερίδα « GUARDIAN» που έλεγε ότι ο Άγιος Βασίλης είναι Κινέζος. Γιατί; Γιατί όλα τα χριστουγεννιάτικα είδη και το χριστουγεννιάτικο τραπέζι θα έρχονταν από την Κίνα. Και έτυχε λίγες μέρες μετά, να μισοναυαγήσει ένα μεγάλο πλοίο το οποίο μετέφερε κοντέινερς τα οποία λεηλατηθήκανε από τους φτωχούς εκεί στη νότια Αγγλία και όπου βρέθηκαν κοντέινερς με παγωμένες γαλοπούλες, χοιρινά κ.λπ.. 
      Επομένως μέσα σ’ αυτό το πλαίσιο εμείς ως Συνασπισμός προσπαθούμε να φέρουμε ανησυχίες, προβληματισμούς, προτάσεις που υπάρχουν και σ’ άλλες χώρες της Ευρώπης και όλου του κόσμου, σε διεθνές επίπεδο, σε μη κυβερνητικές οργανώσεις και να συμβάλουμε στο να διαμορφωθούν κάποιες πολιτικές οι οποίες θα μας βγάζουν, θα έλεγα, από έναν επαρχιώτικο εφησυχασμό και θα βλέπουν το μέλλον. 
      Πριν από δύο εβδομάδες περίπου, δώσαμε τις θέσεις μας για τη συμβολή της Ελλάδας στη μείωση των συνεπειών του φαινομένου του θερμοκηπίου με τις ανανεώσιμες πηγές ενέργειας, την εξοικονόμηση ενέργειας, τη μείωση της  αυτοκίνησης και μια σειρά άλλα ζητήματα. Σήμερα, μέσα από τη μορφή της επερώτησης, θέλαμε να αναδείξουμε το θέμα της βιολογικής γεωργίας, ότι μέσα σε τέτοιες συνθήκες είναι σημαντικό και για τον καταναλωτή αλλά και αναπτυξιακά για τη χώρα μας, να μπει με δυναμισμό και αποτελεσματικότητα η οποία δεν υπάρχει σ’ αυτόν τον τομέα.
      Το δεύτερο που θέλω να πω είναι ότι όντως εμείς έχουμε πάρα πολύ μεγάλα πλεονεκτήματα σ’ αυτόν τον τομέα, τα οποία δεν τα αξιοποιούμε. Δηλαδή κλιματικές αλλαγές. Δεν χρειαζόμαστε εμείς θερμοκήπια με πετρέλαια κ.λπ. για να βγάλουμε τα κηπευτικά ακόμα και τους πιο δύσκολους μήνες του χειμώνα. Έχουμε την οικογενειακή επιχείρηση η οποία είναι εύκαμπτη, ευέλικτη και η οποία αν δουλέψει μέσα σ’ ένα συλλογικό πλαίσιο ομάδας παραγωγών, συνεταιρισμών, μπορεί να έχει αποτελέσματα. 
      Επίσης έχουμε το καλό όνομα. Εγώ θυμάμαι τα χρόνια που ήμουν μέλος του Ευρωπαϊκού Κοινοβουλίου- όταν έμπαινες σ’ ένα βιβλιοπωλείο και περνούσες από το τμήμα εκείνο με το ράφι που ήταν αφιερωμένο στις κουζίνες των διαφόρων χωρών- την προβολή που είχε η μεσογειακή κουζίνα ως υγιεινή κουζίνα, η ελληνική κουζίνα ως υγιεινή κουζίνα και η κρητική κουζίνα. Το αναφέρω αυτό ιδιαίτερα γιατί η Κρήτη έχει αποκτήσει ένα ιδιαίτερα καλό όνομα κάτω από κάποιες μελέτες που είχαν γίνει πριν από μερικά χρόνια και ίσως επαναλαμβάνονται, σχετικά με τις καρδιοπάθειες κ.λπ.. Έχουμε, λοιπόν, όλες τις δυνατότητες να αποκτήσουμε μια αγορά η οποία είναι θετικά προκατειλημμένη απέναντι στην Ελλάδα. Και αν θέλετε, αυτήν τη θετική προκατάληψη μπορούμε να την καταστρέψουμε μοναχοί μας ή μπορούμε να την αφήσουμε να περάσει.
      Όταν ο άλλος παίρνει το βιβλιαράκι της κρητικής δίαιτας και πάει και αγοράζει τα κρητικά παξιμάδια από το σούπερ μάρκετ των Βρυξελλών, σημαίνει ότι το βιολογικό επώνυμο, με σφραγίδα γνωστή «ελληνικό προϊόν», μπορεί να περάσει με άνεση στις διεθνείς αγορές.
       Το τρίτο σημείο που θα ήθελα να πω, είναι ότι παρ’όλα αυτά είμαστε πολύ πίσω. Είναι αλήθεια και το είπε με ειλικρίνεια η συνάδελφος Ξηροτύρη ότι είχαμε μία ανάπτυξη των παραγωγών και των εκτάσεων που ασχολούνται με τη βιολογική γεωργία και τη βιολογική γενικά, αγροτική παραγωγή και κτηνοτροφία. Την ίδια στιγμή όμως είμαστε πάρα πολύ χαμηλά. Είμαστε από τους τελευταίους στους δείκτες της Ευρωπαϊκής Ένωσης των δεκαπέντε. Και όχι μόνον αυτό. Είμαστε εντελώς αναξιόπιστοι και έχουμε κάνει την Ελλάδα χώρα των θαυμάτων.
      Θα επαναλάβω αυτό που είπε η συνάδελφος κ. Ξηροτύρη. Επτακόσιοι παραγωγοί βιολογικού χοιρινού, από τους οποίους οι εξακόσιοι ενενήντα εννέα έδωσαν έξι τόνους και ο ένας έδωσε καμιά εβδομηνταριά τόνους.
      Θα σας πω και κάτι άλλο, το οποίο είναι ιδιαίτερα σημαντικό. Έχουμε καταφέρει ως χώρα των θαυμάτων, ενώ συνήθως αγοράζεις βιολογικό προϊόν και είναι σκάρτο, καταφέρνουν οι παραγωγοί να πουλάνε προϊόν βιολογικό ως συμβατικό και με την τιμή του συμβατικού. Γιατί αυτό; Αυτό γίνεται με τους παραγωγούς των χοιρινών, διότι αφήνουμε και κάνουμε το ίδιο λάθος, η όλη αγροτική μας πολιτική να είναι επιδοτησιο-κεντρική. Και σωστά να υπάρξουν επιδοτήσεις προς τους αγρότες αυτούς, νέοι πολλοί με κέφι, οι οποίοι μπαίνουν στην παραγωγή, προκειμένου να την αναπτύξουν. Αλλά την ίδια στιγμή χρειάζεται να υπάρχουν όλοι αυτοί οι μηχανισμοί, οι υποδομές, η ενεργοποίηση του κράτους, ώστε να πάνε μπροστά τα πράγματα. 
      Είναι χαρακτηριστικό ότι πάρα πολλοί βιολογικοί κτηνοτρόφοι παίρνουν την επιδότηση, που φυσικά πρέπει να την πάρουν, δίνουν όμως το κρέας τους -επειδή δεν υπάρχουν πιστοποιημένα σφαγεία ή άλλες υποδομές, στους εμπόρους που θα περάσουν- ως συμβατικό κρέας.
      Αυτά νομίζω ότι είναι πράγματα τα οποία δεν θα χρειάζονταν να γίνονται στη χώρα μας. 
      Να σας πω ένα άλλο παράδειγμα. Χωρίς να το ξέρουμε, ένα σημαντικό τμήμα της παραγωγής ελαιολάδου είναι βιολογικό. Γιατί; Γιατί είναι χωράφια, που ένα τμήμα των ιδιοκτητών δεν τα προσέχει ιδιαίτερα, τα έχει αφημένα, πάνε και μαζεύουν μόνο τις ελιές, είναι ολόκληροι λόφοι, ολόκληρες περιοχές, οι οποίοι είναι παρθένοι πια από τα φυτοφάρμακα, από τα λιπάσματα κ.λπ. και όμως, αυτό το λάδι πάει ως συμβατικό. 
      Λέω αυτά τα παραδείγματα, επειδή τους ξέρω με το όνομά τους τους πωλητές στη λαϊκή αγορά των βιολογικών προϊόντων, που τους συναντώ τις Πέμπτες στο Γέρακα. Όλα αυτά τα πράγματα δείχνουν ότι υπάρχει μία έλλειψη κρατικής στήριξης. Περιορίζεται απλώς σ’ ένα περιβάλλον που μας έχει έρθει από την Κοινότητα και τίποτε άλλο.
      Θα σας αναφέρω εδώ μία επιστολή που απευθύνεται στον Πρωθυπουργό και μου έστειλαν αντίγραφο προφανώς για να ενεργοποιηθώ. Είναι το Δ.Σ. του Συλλόγου Αγροτών – Κτηνοτρόφων Βιολογικών Προϊόντων του Δήμου Αστακού. Και λένε: «έχουμε πάρει πιστοποίηση για τις μονάδες μας και έχουμε υπογράψει σύμβαση με τη Διεύθυνση  Αγροτικής Ανάπτυξης εδώ και ενάμιση χρόνο περίπου. Με την υπογραφή της σύμβασης, μας γνωστοποιήθηκε ότι πρέπει να κάνουμε μελέτη περιβαλλοντικών επιπτώσεων και στη συνέχεια να βγάλουμε άδειες ίδρυσης και λειτουργίας των μονάδων. Έχουμε καταθέσει τις μελέτες περιβαλλοντικών επιπτώσεων, που απαιτούνται για την έκδοση άδειας ίδρυσης και λειτουργίας των εκμεταλλεύσεών μας, λόγω όμως της μεγάλης γραφειοκρατίας των εμπλεκομένων υπηρεσιών... Αρχίζουμε και απαριθμούμε:  Πρώτον, δασαρχείο. Δεύτερον, πολεοδομία. Τρίτον, αρχαιολογία. Τέταρτον, Διεύθυνση Περιβάλλοντος. Πέμπτον, Διεύθυνση Υγιεινής. Έκτον, δημοτικά συμβούλια».
      Πως αυτοί οι άνθρωποι θα προχωρήσουν; Με ποιο τρόπο θα προχωρήσουν μέσα σ’ αυτήν την πνιγηρή γραφειοκρατία;
      Εδώ πέρα λέμε για τις επενδύσεις, για τις πολυεθνικές που έρχονται. One stop shop, δηλαδή μια επαφή με τη διοίκηση και μέσω της διοίκησης επιλύονται στα γρήγορα και όλα τα προβλήματα. Εδώ πέρα βλέπουμε μια κατάσταση, η οποία αποθαρρύνει. 
      Εμείς θα θέλαμε, κύριε Υπουργέ, σ’ αυτά τα προβλήματα να απαντήσετε. Μη μας δώσετε αριθμούς. Ναι, ξέρουμε ότι έχει ανέβει ο αριθμός, ότι έχουν ανέβει οι εκτάσεις. Απαντήστε σ’ αυτά τα προβλήματα απόγνωσης που έχουν οι παραγωγοί. 
      Καταλήγοντας, κύριε Πρόεδρε, θα ήθελα να υπογραμμίσω ζητήματα που πρέπει να προσέξει πάρα πολύ η Κυβέρνηση και το Υπουργείο Αγροτικής Ανάπτυξης. 
      Πρώτον, ενημέρωση – κατάρτιση των παραγωγών. Να φύγουμε απ’ αυτό, που δεν το θέλουν. Να ισχύσει μόνο η επιδότηση. Σας λέω ότι πολλοί είναι με κέφι και νέοι. Δημιουργία βάσεων δεδομένων, με πληροφορίες, γεωργικές προειδοποιήσεις για τη βιοκαλλιέργεια σε τοπικό επίπεδο, αποτελεσματική εκπαίδευση κ.λπ..
      Δεύτερον, στελέχωση γεωργικών υπηρεσιών με εξειδικευμένο προσωπικό κατάλληλα εκπαιδευμένο σε προπτυχιακό και μεταπτυχιακό επίπεδο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, σ’ ένα λεπτό. 
      Τρίτον, απλοποίηση των διαδικασιών ένταξης σε προγράμματα πληρωμών.
      Τέταρτον, διασφάλιση των παραγωγών από τις γειτονικές επιμολύνσεις. Και αυτό δεν το έχουμε καταφέρει. Δηλαδή, όταν έχεις ένα χωράφι και παράγεις και δίπλα σου έρχονται όλα αυτά τα στοιχεία που προσπαθείς να αποφύγεις με τη βιολογική γεωργία είτε είναι μεταλλαγμένα είτε είναι άλλα, δημιουργούνται πολλά προβλήματα. 
      Προσπάθεια να δημιουργηθούν ολοκληρωμένες εκμεταλλεύσεις, παραγωγή, μεταποίηση, εμπορία, ενίσχυση της αγοράς. Σας λέω χαρακτηριστικά το εξής: Οι Γερμανοί έχουν υποχρεώσει τις μεγάλες βιομηχανίες παιδικών τροφών να κατασκευάζουν την παιδική τροφή μόνο από βιολογικά προϊόντα. Οι ίδιες βιομηχανίες, που είναι απ’ αυτές που έχουν πολύ ισχυρή θέση στην αγορά στην Ελλάδα, δεν το κάνουν αυτό, στηρίζονται σε συμβατικά προϊόντα. Οι Ιταλοί έχουν υποχρεώσει τα κυλικεία, σε παιδικούς σταθμούς, σε νηπιαγωγεία, σε δημοτικά σχολεία το 50% τουλάχιστον στους χυμούς, στα σάντουϊτς και στα άλλα τρόφιμα που δίνουν, να είναι παραγωγής βιολογικών προϊόντων. Γιατί δεν μπορούμε να κάνουμε τέτοια πράγματα; 
      Στήριξη πρωτοβουλίας σύνδεσης των βιοκαλλιεργειών με αγροτουριστικές μονάδες. Θέλω να πω την εμπειρία μου. Έχει τύχει τα τελευταία χρόνια να περάσω αρκετές μέρες στη Σαρδηνία και στη Σικελία. Και έχω δει ο ίδιος πώς συνδέεται η αγροτουριστική μονάδα με την οικογενειακή βιολογική εκμετάλλευση και πώς αυτό δίνει σε τόπους που θα ήταν πεθαμένοι, ζωή και πιθανότητες. 
      Εδώ θα ήθελα να υπογραμμίσω τη σημασία που έχει κατά τη γνώμη μου σε ένα χωροταξικό σχέδιο, που θα έπρεπε να έχει η Ελλάδα, να προσπαθήσουμε και με τη συναίνεση των πολιτών να διαμορφωθούν μεγάλες ζώνες βιολογικής καλλιέργειας και ήπιας τουριστικής ανάπτυξης. Το λέω αυτό ως νησιώτης. Και πιστεύω ότι, εάν υπήρχαν οι κατάλληλες μελέτες, εάν μπορούσαμε να συνδιαλεγούμε με τις τοπικές κοινωνίες, θα μπορούσαμε μια σειρά από μικρά νησιά ή και χώρους όχι κατ’ ανάγκην νησιωτικούς, να τους προσανατολίσουμε στη βιολογική καλλιέργεια, στην ήπια τουριστική ανάπτυξη και να τους αφήσουμε ένα πολύ σημαντικό παράθυρο στο μέλλον. 
      Τέλος, ενίσχυση του δικτύου των λαϊκών αγορών και ενημέρωση των καταναλωτών. 
      Καταλήγοντας, κύριε Υπουργέ, θέλω να πω το εξής: Ναι, πείτε μας την εξέλιξη. Είναι σημαντικό, όμως, να εντοπίσουμε τα προβλήματα, τα οποία υπάρχουν και είναι ασφυκτικά, και να προσπαθήσουμε να τα λύσουμε. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πρόεδρε. 
      Ο κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Ξέρουμε όλοι πολύ καλά ότι υπάρχει μια μεγάλη αύξηση του παγκόσμιου πληθυσμού. Έχουν αυξηθεί οι ανάγκες στα τρόφιμα και αυτό είναι συνάρτηση της βελτίωσης και του βιοτικού και οικονομικού επιπέδου σε μια σειρά από χώρες, αλλά και του πολλαπλασιασμού των ανθρώπων. Αυτό, λοιπόν, έχει αυξήσει πάρα πολύ τις ανάγκες και, για να ανταποκριθούν σ’ αυτήν τη ζήτηση, προχώρησαν σε μια εντατική εκμετάλλευση των καλλιεργειών και χρησιμοποίησαν μέσα, για να επιταχύνουν και να πολλαπλασιάσουν την απόδοση. Αυτό είχε σαν αποτέλεσμα να έχουμε και μια σειρά παρενέργειες, τις οποίες πολύ συνοπτικά θα προσπαθήσω να αναπτύξω. 
Πρέπει να πω όμως, πως, παρά το ότι υπήρξε αυτή η αύξηση των προϊόντων, ο μισός και πλέον πληθυσμός παγκοσμίως υποσιτίζεται, να μην πω λιμοκτονεί και αυτό συμβαίνει όχι μόνο στις τρίτες χώρες αλλά και στις μεγάλες, τις αναπτυγμένες χώρες, όπου επίσης υπάρχουν μεγάλες εστίες φτώχειας και υποσιτισμού. 
      Από την άλλη, ένα μεγάλο ποσοστό πληθυσμού, μερικές εκατοντάδες εκατομμύρια, στις αναπτυγμένες χώρες υπερσιτίζεται, υπερτρέφεται και υπερτρέφεται μ’ αυτά τα προϊόντα, που δεν είναι βιολογικά και που έχουν μια σειρά επιπτώσεις στην υγεία. Εκτός, λοιπόν, από την υπερκατανάλωση, υπάρχουν και επιπτώσεις από τα υλικά που έχουν χρησιμοποιηθεί, τα μέσα, τα φάρμακα που έχουν χρησιμοποιηθεί, για να παραχθούν αυτά τα προϊόντα. Δυστυχώς και στη χώρα μας ένα μεγάλο μέρος του πληθυσμού πάσχει από παχυσαρκία, γιατί αυτήν τη στιγμή «πάσχει» -μπορεί να το χαρακτηρίσει κάποιος- ιδιαίτερα η νέα γενιά, παιδιά και έφηβοι. 
      Ποιες είναι αυτές οι επιπτώσεις από τα φάρμακα; Πρώτα-πρώτα, τι φάρμακα χρησιμοποιούνται; Χρησιμοποιούνται φυτοφάρμακα, ζιζανιοκτόνα, μυκητοκτόνα, εντομοκτόνα. Χρησιμοποιούνται ορμόνες για να παχύνουν τα ζώα, αντιβιοτικά, χρωστικές για να δώσουν καλή εικόνα στα τρόφιμα και συντηρητικά. Όλα αυτά, όμως, έχουν μια σειρά επιπτώσεις, ξεκινώντας από την πρώτη, από τους καρκίνους. Παρατηρήσαμε ότι οι καρκίνοι ήταν σε πολύ αυξημένο ποσοστό εδώ και δεκαετίες στους αγρότες, που ασχολούνταν στα θερμοκήπια. Και βλέπουμε ότι στους αγροτικούς πληθυσμούς, ενώ ζουν σε καθαρότερο περιβάλλον από ό,τι οι αστικοί, όμως ορισμένες μορφές καρκίνου είναι πολύ υψηλότερες -αυτό πρέπει να το σημειώσουμε- ιδιαίτερα όσες έχουν σχέση με το πεπτικό σύστημα: έντερο, στομάχι, ήπαρ, κύστη και νεφρά επίσης, γιατί εκεί κατεργάζεται ο οργανισμός τα διάφορα φάρμακα μαζί με τις άλλες ουσίες. 
      Πρέπει να σημειώσουμε και κάτι άλλο, ότι στη χώρα μας, παρά τις απαγορεύσεις μιας σειράς φυτοφαρμάκων, γίνεται παράνομη εισαγωγή από άλλες τρίτες χώρες, από την Τουρκία, από ασιατικές χώρες ή από βαλκανικές χώρες και παράνομα κυκλοφορούν και χρησιμοποιούνται. Αυτά έχουν σοβαρές επιπτώσεις. Να θυμίσουμε ότι οι αρχαίοι τιμωρούσαν, παραδειγματικά, αυτούς τους παραβάτες, που για να φρεσκάρουν τα ψάρια τα ράντιζαν με λίγο νερό, γιατί δεν ήθελαν να υπάρχει παραποίηση της εικόνας του τροφίμου.
      Τώρα, εκτός των άλλων, έχουμε και τα μεταλλαγμένα, τα οποία αποτελούν μια καινούργια πραγματικότητα, μια παγκόσμια απειλή, γιατί εκτός από τις οικονομικές συνέπειες που έχουν από την παγκόσμια κυριαρχία σ’ όλο το κύκλωμα της διατροφής τριών-τεσσάρων πολυεθνικών κολοσσών, η διατροφή με τους γενετικά τροποποιημένους οργανισμούς δημιουργεί -όπως προειδοποιούν όλοι οι ειδικοί επιστήμονες- απρόβλεπτους κινδύνους για το μέλλον, αφού χρησιμοποιούμε τροφές, που έχουμε παρέμβει μέσα στο γενετικό τους κώδικα και αυτός ο γενετικός κώδικας δεν ξέρουμε, μεταφερόμενος, αφομοιούμενος από τον οργανισμό μας ή από τον οργανισμό άλλων έμβιων όντων, τι επιπτώσεις μπορεί να έχει στην κληρονομικότητα, στις επόμενες γενιές και στο μέλλον. Είναι ένας σοβαρός κίνδυνος, που δεν τον έχουμε εκτιμήσει και δεν ξέρουμε ακόμα τις συνέπειές του και όμως τα μεταλλαγμένα χρησιμοποιούνται. Και στη χώρα μας, κύριε Υπουργέ, βλέπουμε συχνά στα ράφια μεταλλαγμένα. Συχνά χρησιμοποιούνται –ενδεχομένως- για τη διατροφή ζώων μεταλλαγμένα προϊόντα, τα οποία δεν τα ελέγχουμε και αυτά έχουν τις επιπτώσεις τους. 
      Όλα αυτά, λοιπόν, σημαίνουν ότι πρέπει να πάρουμε κάποια μέτρα και αυτό πρέπει να γίνει σύντομα και συστηματικά. Αυτό δεν έχει γίνει και οι κίνδυνοι είναι μεγάλοι. Από αυτήν την άποψη, επειδή, βέβαια, δεν υπάρχει χρόνος για να τα αναπτύξω περισσότερο, πρέπει το Υπουργείο να μελετήσει όλα αυτά τα φαινόμενα και να πάρει αυστηρά μέτρα και τα αυστηρά αυτά μέτρα είναι αυτά που υποδεικνύουν οι ειδικοί επιστήμονες, αυτά που έχουν πάρει και κάποιες από τις άλλες χώρες και που νομίζουμε ότι μπορούν να μας δώσουν το παράδειγμα. Στη δευτερολογία μου θα πω κάποια πρόσθετα στοιχεία.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «Οι Έλληνες στη Διασπορά 15ος – 21ος αι.» καθώς και στους λοιπούς χώρους του Μεγάρου της Βουλής των Ελλήνων, σαράντα μαθητές και μαθήτριες και δύο συνοδοί καθηγητές από το 9ο Λύκειο Θεσσαλονίκης, Α’ Τμήμα.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Υφυπουργός Αγροτικής Ανάπτυξης και Τροφίμων κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, οφείλουμε να συγχαρούμε το Συνασπισμό Ριζοσπαστικής Αριστεράς, που είχε την πρωτοβουλία να καταθέσει την επερώτηση, που σήμερα συζητάμε για ένα από τα πιο σημαντικά θέματα που αφορούν την ελληνική γεωργία, την ποιοτική γεωργία. Και πρέπει να πούμε ότι σαφώς και από τον τίτλο της επερώτησης, φαίνεται ότι η βιολογική γεωργία στον τόπο μας και η ποιοτική γεωργία κερδίζουν έδαφος. Όμως δεν συμφωνούμε ότι προχωρά η βιολογική γεωργία ευρισκόμενη στον αυτόματο πιλότο.
      Απεναντίας διαβεβαιώνουμε τη Βουλή ότι γίνονται και συντονισμένες και στοχευμένες ενέργειες και προσπάθειες του Υπουργείου Αγροτικής Ανάπτυξης και Τροφίμων, έτσι ώστε να προχωρήσει και προχωρά με πολύ γρήγορους ρυθμούς η ποιοτική γεωργία στη χώρα μας. 
      Είναι αντιληπτό απ’ όλους πλέον ότι οι αλλαγές που επιβάλλει η αναθεωρημένη Κοινή Αγροτική Πολιτική είναι ριζικές. Το εισόδημα των παραγωγών και το μέλλον της ελληνικής γεωργίας, αποσυνδέονται από τον όγκο της παραγωγής και από τις επιδοτήσεις και συνδέονται άμεσα και καθοριστικά με την ποιότητα και την ανταγωνιστικότητα των αγροτικών προϊόντων. Οι νέες διατροφικές συνήθειες είναι αυτές που καθορίζουν τους κανόνες της αγοράς και κατ’ επέκταση πριμοδοτούν ή αφήνουν στο περιθώριο προϊόντα, ανάλογα με το κατά πόσον αυτά μπορούν να ανταποκριθούν και να καλύψουν τις νέες ανάγκες. Οι κίνδυνοι που ελλοχεύουν από την αναθεώρηση της Κοινής Αγροτικής Πολιτικής για όλα τα κράτη-μέλη είναι γνωστοί. Όμως αφορούν, κυρίως, εκείνους που δεν μπορούν να ελιχθούν και να προσαρμοστούν στα νέα δεδομένα.
      Τα τελευταία τρία χρόνια το Υπουργείο Αγροτικής Ανάπτυξης και Τροφίμων δουλεύει συστηματικά, ώστε να αποφύγουμε τα αδιέξοδα προς τα οποία, ολοταχώς, εκινείτο η ελληνική γεωργία τα προηγούμενα χρόνια, αλλά και για να βάλουμε τις βάσεις της ανάπτυξης, μέσα στο έντονα ανταγωνιστικό περιβάλλον που δημιουργείται διεθνώς και για να είμαστε από εκείνους, που παρά τις δύσκολες συνθήκες μπορούν να ελιχθούν και να βγουν κερδισμένοι. 
      Ήδη οι προσπάθειές μας έχουν αρχίσει να αποφέρουν καρπούς. Η ψυχολογία στον αγροτικό κόσμο αλλάζει με γρήγορους ρυθμούς, διότι μέρα με την ημέρα οι παραγωγοί, οι αγρότες μας ξεπερνούν το σοκ των αλλαγών και προσαρμόζονται στις νέες συνθήκες. Μέσα σε τρία χρόνια βλέπουν το εισόδημά τους να έχει μπει σε μια τροχιά ανάκαμψης. Και αυτό δεν είναι μια γενικόλογη διαπίστωση, αλλά επιβεβαιώνεται από τα επίσημα στοιχεία τόσο της Eurostat όσο και της Εθνικής Στατιστικής Υπηρεσίας. Σ’ αυτό συνέβαλε ο προγραμματισμός της παραγωγής, η σταδιακή μείωση του κόστους παραγωγής, η όσο το δυνατόν καλύτερη αξιοποίηση των προγραμμάτων της Ευρωπαϊκής Ένωσης, η αύξηση των εξαγωγών, η ουσιαστική στήριξη των συλλογικών δράσεων των αγροτών και κυρίως, το γεγονός ότι οι Έλληνες αγρότες άρχισαν πλέον να αντιλαμβάνονται ότι μπορούν να κινηθούν ως επιχειρηματίες και να ξεφύγουν από τις αποτυχημένες πρακτικές του παρελθόντος, αντιλαμβανόμενοι ότι μπορούν να εργαστούν να προσπαθήσουν και να κερδίσουν. Καταλαβαίνουν –και δεν υπάρχουν περιθώρια για κάτι άλλο- ότι η αγροτική μας οικονομία πρέπει να ενισχύσει τις παραγωγικές της ικανότητες και να τονώσει την ανταγωνιστικότητα και την εξωστρέφειά της, εστιάζοντας στην ποιότητα, στην καινοτομία, στην τεχνολογική αναβάθμιση και στην επιχειρηματικότητα. Διότι σήμερα σε πολλές περιπτώσεις η ποιότητα δεν αποτελεί μόνο ανταγωνιστικό πλεονέκτημα, αλλά αποτελεί ανταγωνιστική προϋπόθεση για την είσοδο και παραμονή των προϊόντων μας σε μία απαιτητική αγορά. 
      Για το λόγο αυτό η χάραξη εθνικής στρατηγικής για την βιολογική γεωργία, η αύξηση της ανταγωνιστικότητας της ελληνικής γεωργίας, η διείσδυση και η εδραίωση των αγροτικών μας προϊόντων στις διεθνείς αγορές, η επέκταση της εφαρμογής της ολοκληρωμένης διαχείρισης στην  αγροτική παραγωγή, αποτελούν πλέον τις βασικές κυβερνητικές προτεραιότητές μας.
      (Στο σημείο αυτό την Προεδρική Εδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Σ’ ό,τι αφορά ειδικότερα τη βιολογική γεωργία, βασική μας επιδίωξη είναι να αναδειχθεί από δραστηριότητα του περιθωρίου -που εξυπηρετεί μία  περιορισμένη αγορά- στο προσκήνιο σαν μία εναλλακτική γεωργική προσέγγιση, που μπορεί να παράγει ασφαλή τρόφιμα, να διασφαλίσει την προστασία του περιβάλλοντος, να προστατεύσει και να ενισχύσει το εισόδημα του παραγωγού.
      Εφαρμόζουμε μία καλά σχεδιασμένη και αποτελεσματική στρατηγική που κινείται προς αυτήν την κατεύθυνση, θέτοντας σαφείς και με μακροχρόνιο ορίζοντα στόχους, για την ανάπτυξη της βιολογικής γεωργίας και της βιολογικής κτηνοτροφίας. 
      Βέβαια, πρέπει να παραδεχθούμε ότι κύριος συντελεστής στην αλυσίδα της βιολογικής παραγωγής είναι αναμφισβήτητα ο βιοκαλλιεργητής, ο παραγωγός, ο οποίος πρέπει να αναπτύξει επιχειρηματικό πνεύμα και όπως όλα δείχνουν, με τη σωστή στήριξη και καθοδήγηση, μπορεί να τα καταφέρει.
      Σήμερα ήδη η βιολογική γεωργία στη χώρα μας γνωρίζει, πραγματικά, σημαντική ανάπτυξη και κυρίως είναι εντυπωσιακή η αύξηση του ενδιαφέροντος για τις βιολογικές καλλιέργειες από νέους αγρότες. Σύμφωνα με τα στοιχεία που έχουμε στη διάθεσή μας, το 2003 οι βιολογικά καλλιεργούμενες εκτάσεις αποτελούσαν το 0,8% της συνολικά καλλιεργούμενης γης. Το 2004 έφθασαν το 1,5%, το 2005 το 2,6%. Αν και το 2006 δεν υπάρχουν συνολικά συγκριτικά στοιχεία, οι πρώτες εκτιμήσεις μας επιτρέπουν να μιλάμε για εκπλήρωση του στόχου, που ήταν να αγγίξουμε το 2,8%, ποσοστό που φαίνεται ότι έχει κατά πολύ ξεπεραστεί. 
      Πώς αναλύονται αυτά τα ποσοστά; Από το 2002 που η καλλιεργούμενη έκταση ήταν μόλις ένα εκατομμύριο περίπου στρέμματα μαζί με τους βοσκοτόπους και οι παραγωγοί ήταν περίπου έξι χιλιάδες τριακόσιοι, φθάσαμε στο σημείο να μιλάμε το 2006 για περίπου τρία εκατομμύρια εξακόσιες χιλιάδες στρέμματα μαζί με τους βοσκοτόπους και περίπου είκοσι επτά χιλιάδες πεντακόσιους παραγωγούς. 
      Δεν είναι τυχαίο το γεγονός ότι η βιολογική γεωργία, όπως το επισημαίνετε και εσείς στην ερώτησή σας, κύριοι συνάδελφοι, κερδίζει έδαφος. Τίποτα δεν θα γινόταν αν δεν υπήρχε στρατηγικός σχεδιασμός και οργάνωση, που να δημιουργεί κλίμα ασφάλειας στον αγροτικό κόσμο, να του δίνει εγγυήσεις για την οικονομική βιωσιμότητα των δραστηριοτήτων του και να τον ενθαρρύνει. 
      Πρέπει να επισημανθεί, πως η βιολογική γεωργία είναι το σύστημα με τα αυστηρότερα πρότυπα παραγωγής και ελέγχου των αγροτικών προϊόντων και των τροφίμων. Ο έλεγχος αρχίζει από την παραγωγή και φθάνει μέχρι την πώληση στον καταναλωτή, δηλαδή σ’ όλα τα στάδια παραγωγής, παρασκευής, αποθήκευσης και εμπορίας του προϊόντος.
      Τα τελευταία τρία χρόνια έχουν αναληφθεί σημαντικές πρωτοβουλίες για το μέλλον και τις προοπτικές αυτής της δραστηριότητας. Πρώτον, προωθήθηκε άμεσα και με τον πλέον αποτελεσματικό τρόπο το Πρόγραμμα Βιολογικής Γεωργίας και Κτηνοτροφίας, στο πλαίσιο της εναλλακτικής αγροτικής προσέγγισης που υπαγορεύει η νέα Κοινή Αγροτική Πολιτική, για παραγωγή πιστοποιημένων βιολογικών προϊόντων, ενισχύοντας το εισόδημα του παραγωγού, αλλά και διασφαλίζοντας την προστασία της υγείας και του περιβάλλοντος. 
      Ο αριθμός των βιοκαλλιεργητών που εντάχθηκαν στο επιδοτούμενο Πρόγραμμα Βιολογικής Γεωργίας του εγγράφου προγραμματισμού Αγροτικής Ανάπτυξης 2000-2006 έχει σημειώσει μία θεαματική αύξηση. Ενδεικτικά αναφέρω ότι το 2004 υπεγράφησαν στο πρόγραμμα τρείς χιλιάδες εννιακόσιες εννέα συμβάσεις νέων καλλιεργητών έναντι πέντε χιλιάδων εκατόν είκοσι τριών συμβάσεων το διάστημα από το 1999 έως το 2003. Για το 2005 οι δικαιούχοι βιοκαλλιεργητές ανήλθαν σε έξι χιλιάδες εκατόν είκοσι επτά.
      Δεύτερον, αποφασίσαμε την κατανομή παρακράτησης 4% στον τομέα του ελαιολάδου και των επιτραπέζιων ελιών. Η πρόσθετη ενίσχυση θα καταβάλλεται, με σκοπό τη βελτίωση της ποιότητας των παραγόμενων προϊόντων και την προστασία και βελτίωση του περιβάλλοντος. 
      Μ’ αυτόν τον τρόπο στην εν λόγω κατηγορία προϊόντων, όπως επίσης και στον καπνό και το βαμβάκι -τα οποία επίσης ενισχύονται με το ποιοτικό παρακράτημα- προσδοκούμε αποτελέσματα και προς την κατεύθυνση της μείωσης του κόστους παραγωγής και της στήριξης των βιολογικών προϊόντων.
      Τρίτον, αυξήσαμε κατά 5% τις γεωργικές αποζημιώσεις για τις καταστροφές των βιολογικών καλλιεργειών. 
      Τέταρτον, προχωρήσαμε στη σύσταση εθνικής διεπαγγελματικής οργάνωσης βιολογικών προϊόντων, προκειμένου να ενισχυθεί ο καλύτερος συντονισμός των προσπαθειών όλων των εμπλεκόμενων φορέων -παραγωγοί, μεταποιητές, έμποροι, καταναλωτές- για τη στήριξη και προστασία της αυθεντικότητας των βιολογικών προϊόντων.
      Στο  εν λόγω όργανο, στη διεπαγγελματική δηλαδή βιολογικών προϊόντων, εκπροσωπούνται όλοι οι εμπλεκόμενοι φορείς: από τους παραγωγούς έως τις ενώσεις καταναλωτών βιολογικών προϊόντων. Όλοι αυτοί αποτελούν το βασικό συνομιλητή του Υπουργείου Αγροτικής Ανάπτυξης και Τροφίμων για το σχεδιασμό, τη διαμόρφωση και την εφαρμογή της στρατηγικής και των πολιτικών ανάπτυξης όλων των δραστηριοτήτων που αφορούν τα βιολογικά προϊόντα και γενικότερα τη θεσμική στήριξη των προϊόντων αυτών στις αγορές. 
      Πέμπτον, δώσαμε έμφαση στη βιολογική κτηνοτροφία, η οποία παράγει προϊόντα υψηλής προστιθέμενης αξίας. Η ανταπόκριση των κτηνοτρόφων στο κάλεσμά μας για στροφή σε ανταγωνιστικά, ποιοτικά και ασφαλή προϊόντα, ήταν μεγάλη. Μάλιστα η συμμετοχή στο πρόγραμμα της βιολογικής κτηνοτροφίας για το 2005 ήταν η υψηλότερη της τελευταίας τετραετίας. Χίλιες οκτακόσιες πενήντα έξι νέες αιτήσεις ένταξης κατατέθηκαν σ’ όλη τη χώρα και υπεγράφησαν χίλιες τριακόσιες σαράντα τέσσερις συμβάσεις, όταν το διάστημα από το 2001 έως το 2004 είχαν υπογραφεί μόνον εννιακόσιες πενήντα εφτά. Για το 2006 υπεβλήθησαν χίλιες δώδεκα νέες αιτήσεις. 
      Για να σας δώσω ένα περίγραμμα του πώς διαμορφώνεται η κατάσταση σήμερα στον αναπτυσσόμενο αυτό κλάδο, στη βιολογική κτηνοτροφία, θα αναφέρω ότι το έτος 2005 παρατηρήθηκε αύξηση του βιολογικά εκτρεφόμενου ζωικού κεφαλαίου κατά 76%, σε σχέση με τα προηγούμενα χρόνια. 
      Έκτον, ισχυροποιούμε, σε συνεργασία με τον Ο.Π.Ε.ΓΕ.Π., τον αρμόδιο οργανισμό επίβλεψης και πιστοποίησης αγροτικών προϊόντων, το σύστημα της αξιολόγησης και της επίβλεψης των οργανισμών ελέγχου και πιστοποίησης βιολογικών προϊόντων, τον έλεγχο της εμπορίας των προϊόντων της βιολογικής γεωργίας και κτηνοτροφίας, καθώς και την ευθύνη της χορήγησης ενιαίου σήματος αναγνώρισης των ελληνικών προϊόντων βιολογικής γεωργίας και κτηνοτροφίας. 
      Πρόσφατα προχωρήσαμε στην έγκριση δύο νέων οργανισμών ελέγχου και πιστοποίησης βιολογικών προϊόντων, που προστίθενται στους ήδη υπάρχοντες, ενδεικτικό της ανάπτυξης που γνωρίζει ο κλάδος της βιολογικής γεωργίας και κτηνοτροφίας. Χαρακτηριστικά αναφέρω ότι το 2003 υπήρχαν τρεις πιστοποιητικοί οργανισμοί, ενώ σήμερα λειτουργούν οκτώ πιστοποιητικοί οργανισμοί, γεγονός που ενισχύει τον ανταγωνισμό στον κλάδο και επηρεάζει άμεσα το κόστος παραγωγής, πιστοποίησης των βιολογικών προϊόντων.
      Έβδομον, με τη συμβολή όλων των εμπλεκόμενων φορέων, αναμορφώθηκε το εθνικό νομοθετικό πλαίσιο για την εφαρμογή του καθεστώτος της βιολογικής γεωργίας και την αντιμετώπιση των προβλημάτων που διαπιστώθηκαν κατά την εφαρμογή του. Εκδόθηκε νέα κοινή υπουργική απόφαση για τον καθορισμό συμπληρωματικών μέτρων για την εφαρμογή του Κανονισμού 2092/91 για την βιολογική γεωργία και εκδόθηκε υπουργική απόφαση για τις λεπτομέρειες της εφαρμογής αυτής, με τις οποίες ρυθμίζονται πολλά ζητήματα για την εύρυθμη λειτουργία του καθεστώτος στη χώρα μας.
      Η νέα κοινή υπουργική απόφαση βάζει σε μια πιο δυναμική τροχιά ανάπτυξης τη βιολογική γεωργία και αποτελεί ένα σημαντικό εργαλείο για την ενδυνάμωση της ανταγωνιστικότητας της ελληνικής γεωργίας και τη στήριξη της αγροτικής οικονομίας της χώρας μας, στα πλαίσια της νέας Κοινής Αγροτικής  Πολιτικής που θέλει προϊόντα ποιοτικά, προσαρμοσμένα στις σύγχρονες καταναλωτικές ανάγκες. 
      Ειδικότερα, τα βασικά σημεία των αλλαγών που προβλέπει η νέα κοινή υπουργική απόφαση στο υφιστάμενο νομικό πλαίσιο είναι τα εξής:
      Συγκεκριμενοποιείται και αποσαφηνίζεται ο διακριτός ρόλος, καθώς και ο τρόπος λειτουργίας των αρμοδίων φορέων του Υπουργείου Αγροτικής Ανάπτυξης και Τροφίμων και των ιδιωτικών φορέων ελέγχου και πιστοποίησης των προϊόντων βιολογικής γεωργίας. 
      Παρέχεται η δυνατότητα ίδρυσης και λειτουργίας και νέων οργανισμών πιστοποίησης βιολογικών προϊόντων, προκειμένου να δημιουργηθεί ανταγωνιστικό περιβάλλον προς όφελος των ασχολουμένων με την καλλιέργεια βιολογικών προϊόντων, αλλά και των καταναλωτών. 
      Καθιερώθηκε ενιαίος τύπος σύμβασης μεταξύ των εντασσόμενων στο σύστημα και των ιδιωτικών φορέων ελέγχου και πιστοποίησης των προϊόντων της βιολογικής γεωργίας. Το έγγραφο πιστοποίησης που εκδίδουν οι ιδιωτικοί φορείς ελέγχου και πιστοποίησης θα είναι ενιαίο και η διάρκεια ισχύος του θα εξαρτάται από το προϊόν και από τη διάρκεια της περιόδου συγκομιδής αυτού. 
      Ρυθμίζονται και αποσαφηνίζονται οι λεπτομέρειες των διαδικασιών ελέγχου και πιστοποίησης των προϊόντων βιολογικής γεωργίας. 
      Αποσαφηνίστηκαν οι διαδικασίες ένταξης των ενδιαφερόμενων επιχειρηματιών αγροτών στο σύστημα ελέγχου και πιστοποίησης και καθορίζονται οι  διαδικασίες και οι όροι αλλαγής ιδιωτικού φορέα πιστοποίησης, προκειμένου να διασφαλιστεί το σύστημα πιστοποίησης.
      Καθιερώθηκε σαν υποχρεωτική η χρήση εθνικού σήματος αναγνώρισης των πιστοποιημένων βιολογικών προϊόντων και προχωρεί η καθιέρωσή του.
      Συγκεκριμενοποιείται και γίνεται πιο αυστηρό το πλαίσιο επιβολής κυρώσεων στους επιχειρηματίες καλλιεργητές και κωδικοποιούνται ενδεικτικά οι παραβάσεις και οι παρατυπίες. 
    Συστήθηκε επιτροπή υπό το γενικό γραμματέα του Υπουργείου Αγροτικής Ανάπτυξης και Τροφίμων για την εξέταση των παραβάσεων και για την επιβολή κυρώσεων στους οργανισμούς ελέγχου και πιστοποίησης. Επαναξιολογούνται οι υφιστάμενοι ιδιωτικοί φορείς ελέγχου και πιστοποίησης των προϊόντων βιολογικής γεωργίας. 
    Όγδοο, δίνεται έμφαση στην ενημέρωση και την κατάρτιση των αγροτών στην τεχνική παραγωγής προϊόντων βιολογικής γεωργίας μέσα από προγράμματα του Οργανισμού Γεωργικής Επαγγελματικής Εκπαίδευσης, Κατάρτισης και Απασχόλησης του «ΔΗΜΗΤΡΑ» του Υπουργείου Αγροτικής Ανάπτυξης και Τροφίμων σε συνεργασία με τον Ο.Π.Ε.ΓΕ.Π.. 
    Ειδικότερα από τον Οργανισμό «ΔΗΜΗΤΡΑ», για το έτος 2005 πραγματοποιήθηκαν είκοσι πέντε προγράμματα κατάρτισης των αγροτών εξήντα ωρών. Για το 2006 πραγματοποιήθηκαν τριάντα έξι προγράμματα εξήντα ωρών και ένα διάρκειας εκατόν πενήντα ωρών. Για το 2007 μέχρι σήμερα έχουν πραγματοποιηθεί ενημερώσεις διάρκειας εξήντα ωρών. 
    Πέραν αυτών, ο Ο.Π.Ε.ΓΕ.Π. πραγματοποίησε σε όλες τις περιφέρειες της χώρας το διάστημα 2005-2006 είκοσι οκτώ προγράμματα αναλυτικής ενημέρωσης των αγροτών και άλλων ενδιαφερόμενων φορέων για τη βιολογική καλλιέργεια, τα πλεονεκτήματα και τα μειονεκτήματά της. 
    Παράλληλα, κατά το 2006 η Διεύθυνση Βιολογικής Γεωργίας του Υπουργείου Αγροτικής Ανάπτυξης και Τροφίμων πραγματοποίησε τέσσερα εκπαιδευτικά σεμινάρια σε γεωτεχνικούς, οι οποίοι θα απασχοληθούν και απασχολούνται ως εκπαιδευτές από τον Οργανισμό «ΔΗΜΗΤΡΑ», σε όλη την Ελλάδα. Εκπαιδεύουμε δηλαδή τους εκπαιδευτές πάνω στη βιολογική γεωργία, για να παρέχουν ουσιαστικές γνώσεις στους Έλληνες βιοκαλλιεργητές. 
    Ένατο, δουλεύουμε ήδη συστηματικά πάνω σε ένα καίριο πεδίο άσκησης της αγροτικής πολιτικής: την αγροτική έρευνα στη βιολογική γεωργία. Ήδη βρίσκονται σε εξέλιξη δύο προγράμματα εφαρμοσμένης έρευνας που αφορούν τη βιολογική αμπελουργία και οινοποίηση και τη βιολογική αιγοπροβατοτροφία και τυροκόμηση. Παράλληλα, τα εξειδικευμένα ινστιτούτα του Ε.Θ.Ι.Α.Γ.Ε. υλοποιούν προγράμματα εφαρμοσμένης έρευνας πάνω στη φυτοπροστασία, τη θρέψη, λίπανση και τις καλλιεργητικές τεχνικές των βιολογικών καλλιεργειών. 
    Μέσα από τις δραστηριότητες αυτές έχουν ήδη προκύψει αποτελέσματα, όπως μαζική παγίδευση δάκου ελιάς με χρωμοπαγίδες και παγίδες φερομόνης, εφαρμογή της ηλιοαπολύμανσης για την αντιμετώπιση ασθενειών σε καλλιέργειες κηπευτικών και την εφαρμογή συστημάτων κλαδέματος και διαμόρφωσης σχήματος των δένδρων για τη βελτίωση της ποιότητας των πυρηνοκάρπων. 
    Δέκατο, για το θέμα των λαϊκών αγορών έχει συνταχθεί σχέδιο προεδρικού διατάγματος που αφορά τη λειτουργία τους και αυτή τη στιγμή το Υπουργείο Ανάπτυξης σε συνεργασία με το Υπουργείο Αγροτικής Ανάπτυξης και Τροφίμων βρίσκεται στο στάδιο διαβούλευσης με τους εμπλεκόμενους φορείς. 
    Πέραν αυτών, το Υπουργείο έχει καταθέσει το εθνικό σχέδιο στρατηγικής ανάπτυξης της Ελλάδας για την τέταρτη προγραμματική περίοδο, όπου ορίζεται η συνολική εθνική στρατηγική και καθορίζονται οι εθνικές προτεραιότητες. Στο σχέδιο αυτό, σε πρώτη προτεραιότητα τοποθετείται η ανάπτυξη της βιολογικής γεωργίας και ορίζονται συγκεκριμένα μέτρα και κίνητρα για τον τρόπο που θα επιτευχθεί ο στόχος αυτός. 
    Πρέπει να πούμε επίσης, ότι η κινητικότητα στο επίπεδο χάραξης πολιτικής και ουσιαστικής στήριξης της βιολογικής γεωργίας και κτηνοτροφίας είναι διαρκής και κινείται προς κάθε κατεύθυνση. Στο πλαίσιο αυτό δίνεται έμφαση στους ελέγχους των εισαγωγών βιολογικών προϊόντων από τρίτες χώρες. Σε συνεργασία με τον Ε.Φ.Ε.Τ. γίνονται συστηματικοί έλεγχοι, έτσι ώστε να μη γίνονται ελληνοποιήσεις βιολογικών προϊόντων, εισαγόμενων από άλλες χώρες. 
    Οι έλεγχοι αυτοί πραγματοποιούνται με βάση τις διαδικασίες και το σύστημα ελέγχου, τα οποία περιγράφονται στη σχετική κοινοτική και εθνική νομοθεσία, ώστε να είναι δυνατή η ιχνηλασιμότητα των βιολογικών προϊόντων φυτικής και ζωικής προέλευσης με σκοπό την προστασία του καταναλωτή. 
    Ως προς τον αριθμό των κυρώσεων που επιβλήθηκαν σε επιχειρηματίες για διαπιστωθείσες παρατυπίες τόσο στο στάδιο της παραγωγής όσο και στο στάδιο της εμπορίας, κατά το έτος 2005 αυτές έφθασαν σε χίλιες εκατόν έντεκα περιπτώσεις. Δουλεύουμε συστηματικά και αυστηροποιούμε κατά το δυνατόν περισσότερο τη διαδικασία αυτή, προκειμένου να διασφαλίσουμε τόσο τους βιοκαλλιεργητές όσο και τους καταναλωτές. 
    Κύριοι συνάδελφοι, θέτετε ένα θέμα για τη δυνατότητα σε ορισμένα νησιά να υπάρχουν μόνο βιολογικές καλλιέργειες. Ως προς αυτό πρέπει να διευκρινίσουμε ότι η ένταξη επιχειρηματιών αγροτών στη βιολογική μέθοδο παραγωγής είναι σε εθελοντική βάση και δεν μπορεί να αποτελεί καταναγκασμό, αλλά ούτε και απαγόρευση για άλλους που θέλουν να καλλιεργήσουν με βάση τη συμβατική μέθοδο παραγωγής. Πρέπει, όμως, να πούμε και να επισημάνουμε ότι τέτοιες δράσεις τις ενισχύουμε, διότι ουσιαστικά συμβάλλουν και στην ανάπτυξη του αγροτουρισμού. 
    Όσον αφορά στο θέμα των γενετικά τροποποιημένων οργανισμών στη γεωργία, πρέπει να πούμε πως ιδιαίτερα τα τρία τελευταία χρόνια έχουν αντιμετωπισθεί με μεγάλη αυστηρότητα και με μεγάλη υπευθυνότητα. 
      Πρέπει να υπογραμμίσουμε για μια ακόμη φορά, ότι το Υπουργείο Αγροτικής Ανάπτυξης και Τροφίμων είναι κάθετα αντίθετο στην κυκλοφορία γενετικώς τροποποιημένων οργανισμών. Επανειλημμένως ο Υπουργός, ο κ. Μπασιάκος, στα Συμβούλια των Υπουργών Γεωργίας έχει εκφράσει την κάθετη αντίθεσή του στην κυκλοφορία μεταλλαγμένων οργανισμών στην Ευρωπαϊκή Ένωση και έχουμε καταψηφίσει όσες προτάσεις έχουν έρθει και αφορούν την κυκλοφορία των γενετικώς τροποποιημένων οργανισμών στην Ευρωπαϊκή Ένωση. 
      Και αυτό, αφ’ ενός μεν διότι η επιστημονική κοινότητα ακόμη δεν έχει αποφασίσει με κατηγορηματικό τρόπο ότι δεν προκαλούν προβλήματα και ζημιές στο περιβάλλον και στον άνθρωπο οι γενετικώς τροποποιημένοι οργανισμοί, αφ’ ετέρου όμως, διότι το περιβάλλον όπου κινείται η ελληνική γεωργία δεν προσιδιάζει σε εκτατικές καλλιέργειες. 
      Στόχος της ελληνικής γεωργίας και στόχος του Υπουργείου είναι να παράγουμε ποιοτικά προϊόντα και σε καμία περίπτωση τα ποιοτικά προϊόντα δεν μπορεί να είναι μεταλλαγμένα προϊόντα.
      Κύριοι συνάδελφοι, έχουμε πάρει μια σειρά από αποφάσεις, έτσι ώστε να αποτρέψουμε στη χώρα μας την είσοδο των μεταλλαγμένων οργανισμών. Έχουμε στείλει σε όλα τα περιφερειακά μας κέντρα εγκυκλίους, σχετικά με τους διοικητικούς και εργαστηριακούς ελέγχους, επισημάνσεις έτσι ώστε συνεχώς να ελέγχουμε  τις προσπάθειες για εισαγωγή γενετικώς τροποποιημένων οργανισμών και να αποτρέπουμε κάθε τέτοια προσπάθεια.
       Πέραν αυτών, πρέπει να πούμε, ότι οι έλεγχοι κατά τις εισαγωγές στα σημεία εισόδου της χώρας μας στην περίπτωση των δημητριακών καρπών που προορίζονται για ανθρώπινη κατανάλωση γίνονται σε πολύ μεγάλα ποσοστά στα φορτία που προέρχονται από  τρίτες χώρες.
      Επίσης, πρέπει να πούμε ότι με εγκύκλιό μας στις 6 Σεπτεμβρίου του 2006, όταν πληροφορηθήκαμε και εμείς από την Ευρωπαϊκή Ένωση, αλλά και από τρίτες χώρες για την ύπαρξη τροποποιημένων οργανισμών στο ρύζι, δώσαμε εντολή να γίνονται 100% έλεγχοι σε όλα τα φορτία ρυζιού που εισάγονται στη χώρα μας, προέλευσης τρίτων χωρών. 
      Επίσης, προχωρήσαμε –και αυτό είναι πολύ σημαντικό- σε απαγόρευση τριάντα μίας ποικιλιών υβριδίων καλαμποκιού, παρά το γεγονός ότι υπήρχαν αντίθετες αποφάσεις από πλευράς Ευρωπαϊκής Ένωσης. Παράλληλα, έχουμε μια συνεχή επικοινωνία με τον Ε.Φ.Ε.Τ., έτσι ώστε να γίνονται έλεγχοι στην αγορά, αποτέλεσμα των οποίων ήταν να βρεθούν μεγάλες ποσότητες μεταλλαγμένου ρυζιού και να δεσμευθούν.
      Επίσης, πρέπει να σας πω ότι έχουμε μια συνεχή επικοινωνία και συνεργασία με όλες τις καταναλωτικές οργανώσεις και με την GREENPEACE, γίνονται συσκέψεις στο Υπουργείο Αγροτικής Ανάπτυξης και Τροφίμων, έτσι ώστε να λαμβάνονται όλα τα αναγκαία μέτρα για να μην εισάγονται μεταλλαγμένα προϊόντα στη χώρα μας, να προστατεύονται οι καταναλωτές και το περιβάλλον, αλλά και η ελληνική αγροτική παραγωγή. 
      Θέλω δε να σας πω ότι για τις ενέργειές μας αυτές έχουμε επανειλημμένα δεχτεί συγχαρητήριες επιστολές και από τις καταναλωτικές οργανώσεις, αλλά και από την GREENPEACE. Πάντοτε η θέση μας -και με συμμαχίες που αναπτύσσουμε στην Ευρωπαϊκή Ένωση- το επαναλαμβάνω, ήταν κάθετα αντίθετη στην κυκλοφορία των μεταλλαγμένων, των γενετικώς τροποποιημένων οργανισμών. Πρέπει να υπογραμμίσω δε ακόμη ότι επί των ημερών μας απαγορεύτηκαν οι πειραματικές καλλιέργειες μεταλλαγμένων οργανισμών που κατά το παρελθόν πραγματοποιούνταν.
      Στην εποχή της παγκοσμιοποίησης, κυρία και κύριοι συνάδελφοι και του υψηλού ανταγωνισμού, οι εθνικές οικονομίες μπορούν να αξιοποιήσουν και να κατακτήσουν τις διεθνείς αγορές μόνο με την ανταγωνιστική προσφορά υψηλής ποιότητας αγροτικών προϊόντων. Εδώ, λοιπόν, στοχεύουμε, όπως επιβεβαιώνουν οι δράσεις μας και τα έως τώρα αποτελέσματά τους, δηλαδή στη δημιουργία μιας νέας αγροτικής οικονομίας που θα αυξήσει τα αγροτικά εισοδήματα, όχι μέσω του όγκου της παραγωγής, αλλά με τη βελτίωση της ποιότητας. Εκσυγχρονισμός για εμάς σημαίνει ποιοτική αναβάθμιση της παραγωγής και εντατική χρησιμοποίηση των φυσικών πόρων, ώστε να εξασφαλίζεται η αειφορία της αναπτυξιακής διαδικασίας. 
      Στο πλαίσιο της στρατηγικής μας έχουμε δώσει έμφαση στην εφαρμογή συστημάτων ολοκληρωμένης διαχείρισης που αναγνωρίζονται ευρέως πια, ως μια από τις πιο αναγκαίες μορφές παραγωγικής διαδικασίας της σύγχρονης γεωργικής πρακτικής, συμβάλλοντας στη δημιουργία ανταγωνιστικού πλεονεκτήματος για τα ελληνικά αγροτικά προϊόντα.
      Τα συστήματα ολοκληρωμένης διαχείρισης είναι μια μεθοδική προσέγγιση κατά την άσκηση της παραγωγικής διαδικασίας που στηρίζεται στην ορθολογική χρήση των φυσικών πόρων, των λιπασμάτων και των φυτοπροστατευτικών προϊόντων, γεγονός που οδηγεί στην οικονομικά αποδοτική παραγωγή προϊόντων σταθερής ποιότητας, ασφαλών για τον καταναλωτή, με παράλληλη μέριμνα για την προστασία και τη βελτίωση του περιβάλλοντος.
      Μετά από συστηματική και συντονισμένη προσπάθεια από το Υπουργείο Αγροτικής Ανάπτυξης και Τροφίμων, η εφαρμογή των εν λόγω συστημάτων έχει παρουσιάσει αλματώδη αύξηση τα τελευταία τρία χρόνια στη χώρα μας. Ειδικότερα, μέχρι το 2004 είχαν ενταχθεί στην ολοκληρωμένη διαχείριση εκατόν δέκα χιλιάδες στρέμματα, μόλις το 0,32% της συνολικής καλλιεργηθείσας έκτασης στη χώρα μας.
        Το 2005 η αύξηση ήταν σημαντική, αφού εντάχθηκαν τετρακόσιες χιλιάδες στρέμματα, δηλαδή το 1,17% της συνολικής καλλιεργηθείσας έκτασης. Και το 2006 η αύξηση ήταν εντυπωσιακή, καθώς οι εκτάσεις που εντάχθηκαν στην ολοκληρωμένη διαχείριση ανήλθαν σε επτακόσιες χιλιάδες στρέμματα, δηλαδή σε ποσοστό 2% επί του συνόλου. 
        Εκεί, οι παράγοντες της θετικής αυτής εξέλιξης είναι οι εξής: Πρώτον, η χάραξη από τη σημερινή Κυβέρνηση μιας εθνικής πολιτικής ποιότητας στα αγροτικά μας προϊόντα, η οποία ενέταξε την ολοκληρωμένη διαχείριση προϊόντων, όπως την ελιά, τον καπνό και το βαμβάκι, στις προϋποθέσεις για την καταβολή ποιοτικού παρακρατήματος και παράλληλα, υλοποιεί με τον πλέον αποτελεσματικό τρόπο τα πιλοτικά προγράμματα του Ο.Π.Ε.ΓΕ.Π..
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
        Επίσης, συνέβαλε σημαντικά στην ανάπτυξη της ολοκληρωμένης διαχείρισης, η ανάπτυξή της ως ένα εργαλείο τόνωσης της ανταγωνιστικότητας των προϊόντων μας, της αειφορικής διαχείρισης και της προσέγγισης των αγορών η ανάλογη προβολή, αλλά και η ενημέρωση των αγροτών.
        Δεύτερον, η αξιοποίηση στο μέγιστο βαθμό των σχετικών προγραμμάτων της Ευρωπαϊκής Ένωσης και κυρίως του μέτρου 4.3. από το οποίο τριπλασιάστηκαν οι απορροφήσεις εντός του 2006 από 3.000.000 ευρώ σε 9.000.000 ευρώ, καθώς επίσης και η αξιοποίηση των σχετικών προγραμμάτων των περιφερειών. 
        Κύριοι συνάδελφοι, με τις παραπάνω δράσεις και το σχεδιασμό μας τον οποίο υλοποιούμε με σταθερά βήματα καθημερινά, είμαστε πεπεισμένοι ότι θα περάσουμε σε μία νέα εποχή για την ελληνική γεωργία. 
        Παράλληλα μ' αυτό, δημιουργούμε εκείνες τις προϋποθέσεις που φέρνουν νέο αίμα στη γεωργία, αλλά και από την άλλη κρατούν στην αγροτική οικονομία και τους ήδη υπάρχοντες αγρότες. Όπου χρειάζεται αναπροσαρμόζουμε την πολιτική που έχουμε για τις καλλιέργειες, εξηγώντας στους αγρότες πώς και γιατί πρέπει να εκσυγχρονιστούν, αφήνοντας πίσω τους παλιές και λανθασμένες πρακτικές. 
        Γνωρίζουμε τις δυσκολίες, κύριοι συνάδελφοι, αλλά και τις προοπτικές που ανοίγονται και είμαστε πεπεισμένοι ότι θα κερδίσουμε το στοίχημα της ποιότητας, το στοίχημα της ανταγωνιστικότητας για την ελληνική γεωργία, για τα ελληνικά αγροτικά προϊόντα. 
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
        Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι ‘Ελληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων σαράντα τρεις μαθητές και μαθήτριες και δύο συνοδοί-καθηγητές από το Β΄ Τμήμα του 9ου Λυκείου Θεσσαλονίκης. 
        Η Βουλή τους καλωσορίζει και τους εύχεται «καλές σπουδές».
        Επίσης, σας πληροφορούμε ότι παρακολουθείτε συνεδρίαση κοινοβουλευτικού ελέγχου, όπου παρευρίσκονται οι επερωτώντες Βουλευτές, οι τέσσερις–πέντε συνήθως που επερωτούν την Κυβέρνηση και ο αρμόδιος Υπουργός, ο μόλις κατελθών από το Βήμα στην προκειμένη περίπτωση κ. Κοντός.
        (Χειροκροτήματα απ’ όλες τις πτέρυγες της Βουλής)
        Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Δραγασάκης.
         ΙΩΑΝΝΗΣ ΔΡΑΓΑΣΑΚΗΣ:  Κύριε Πρόεδρε, ευχαριστούμε τον κύριο Υπουργό για τα θετικά του σχόλια, όσον αφορά την πρωτοβουλία μας να καταθέσουμε με την επερώτηση αυτή το πρόβλημα της βιοκαλλιέργειας στην Ελλάδα. Όμως, πρέπει να παρατηρήσω ότι από την ομιλία του προέκυψε μία πολύ εξωραϊσμένη εικόνα για τους αγρότες και το εισόδημα των αγροτών συνολικά και ειδικότερα για την κατάσταση των βιολογικών καλλιεργειών. 
        Κύριε Υπουργέ, πρέπει να σας πω ότι δεν είναι πειστική αυτή η εικόνα που δίνετε και δεν ξέρω γιατί το κάνετε. Στη συνείδηση των αγροτών είναι γνωστό ότι τα προβλήματα δεν άρχισαν το 2004. Οι αγρότες ξέρουν ότι η Κ.Α.Π. είναι μια ιστορία παλιότερη και ότι υπάρχουν ευθύνες και από τη δική σας Κυβέρνηση και από προηγούμενες κυβερνήσεις και από συνδικαλιστικούς φορείς, οι οποίοι δεν φρόντισαν με τρόπο ενοποιητικό να κινητοποιήσουν τους αγρότες. 
        Θα μπορούσατε, λοιπόν, να πείτε ότι εδώ κάνουμε μία προσπάθεια να περιορίσουμε τις ζημιές και όχι ότι εξασφαλίζετε βελτίωση του εισοδήματος των αγροτών. Είμαι σίγουρος, ότι εάν μιλήσετε και με δικούς σας Βουλευτές που ζουν σε αγροτικές περιφέρειες θα διαπιστώσετε ότι αυτή η εξωραϊσμένη εικόνα δεν πείθει. 
        Εμείς θέλαμε με τη σημερινή μας επερώτηση να επιτύχουμε δύο στόχους.
      Ο ένας είναι ειδικά το θέμα της βιολογικής καλλιέργειας, όπως το έθεσε η εισηγήτριά μας και όλοι οι συνάδελφοι πριν από μένα και ο δεύτερος είναι να επισημάνουμε κάτι που κατά τη γνώμη μας πρέπει να συνειδητοποιηθεί. Αυτό είναι, ότι ο αγροτικός τομέας δεν είναι ένας τομέας που φθίνει ή που σβήνει ή που είναι στάσιμος και θα έχει στο μέλλον μια περιθωριακή θέση, όπως δυστυχώς επικράτησε τα τελευταία χρόνια στη χώρα μας και στην Ευρώπη συνολικά. 
      Επικράτησε αυτή η αντίληψη, διότι όντως υπάρχουν χώρες όπως η Βρετανία, που, για ιστορικούς λόγους, δεν είχαν αγροτική οικονομία. Ουδέποτε, εδώ και αιώνες, η Βρετανία δεν είχε αγροτική οικονομία. Καταστράφηκε κατά την πρώιμη φάση της ανάπτυξης του καπιταλισμού. Όμως, οι μεσογειακές χώρες, όπως και η δική μας, έχουμε αγροτικό τομέα και ευτυχώς για μας –αυτό θέλω να τονίσω- διεθνώς ζούμε τεράστιες επαναστατικές –θα έλεγα- αλλαγές στον αγροτικό χώρο, που του δίνουν νέα σημασία και νέα διάσταση. Αναφέρομαι σε θετικές και όχι σε αρνητικές αλλαγές, όπως είναι τα μεταλλαγμένα προϊόντα. 
      Συνοπτικά, θα μπορούσαμε να κωδικοποιήσουμε αυτές τις αλλαγές σε τρεις: 
      Πρώτον, υπάρχει μια παγκόσμια τάση ποιοτικής αναβάθμισης και διαφοροποίησης παραδοσιακών προϊόντων, τα οποία όμως σήμερα μπορεί να τα καλλιεργούν οι αγρότες με νέες τεχνολογίες, με αποτελεσματικότερες μεθόδους, με νέες ποικιλίες, πιο ανθεκτικές σε ασθένειες και πιο υγιεινές –σε πολλές περιπτώσεις- για τον καταναλωτή. Είναι μια μεγάλη αλλαγή, την οποία, βεβαίως, για να μπορέσουμε να την αξιοποιήσουμε, πρέπει να δούμε θέματα, όπως η σποροπαραγωγή, η έρευνα, η πιστοποίηση, η τυποποίηση και τα δίκτυα πωλήσεων. Πάντως, είναι μια αλλαγή που μας αφορά, διότι τα κρατικά προϊόντα είναι ποιοτικά και έχουν τη δυνατότητα να υπερέχουν, λόγω κλίματος, πριν απ’ όλα. 
      Η δεύτερη μεγάλη αλλαγή είναι –και είναι εντελώς καινούργιο αυτό το φαινόμενο που ζούμε σήμερα- η ανάπτυξη των λεγόμενων ενεργειακών καλλιεργειών, τα ενεργειακά φυτά. 
      Ήμουν, κύριε Υπουργέ, κυρία και κύριοι συνάδελφοι, την περασμένη εβδομάδα με αποστολή της Βουλής, στη Βιέννη σε μια συνάντηση του Οργανισμού για την Ασφάλεια και τη Συνεργασία στην Ευρώπη. Γινόταν μια συζήτηση για την ενεργειακή ασφάλεια. Οι Καναδοί γερουσιαστές και Βουλευτές είπαν ότι αυτή τη στιγμή που μιλούμε στον Καναδά υπάρχει μια τρομακτική αύξηση στην τιμή της αγροτικής γης, εξαιτίας της μεγάλης ανάπτυξης των ενεργειακών καλλιεργειών. Στη Βραζιλία και σε άλλες χώρες αυτός ο κλάδος αναπτύσσεται ραγδαία. 
      Eμείς στην Ελλάδα  δεσμευτήκαμε απέναντι στην Ευρωπαϊκή Ένωση ότι το 5,75% του ενεργειακού ισοζυγίου μας θα είναι βιοαέριο, βιοκαύσιμα. Αυτά θα είναι αποτέλεσμα εγχώριας παραγωγής ή εισαγωγών; Διότι, με ορισμένες ρυθμίσεις που έγιναν τελευταία, βλέπουμε ενθάρρυνση των εισαγωγών και, εν πάση περιπτώσει, αυτό που γνωρίζουμε από μελέτες που έχουν γίνει είναι ότι περίπου 3,7 εκατομμύρια στρέμματα πρέπει να καλλιεργηθούν, για να καλύψουμε αυτή τη συμμετοχή μας. 
      Έχουμε τα σχετικά προγράμματα; Δεν θέλουμε να απλουστεύσουμε το θέμα, αλλά πρέπει να δούμε ποιες καλλιέργειες, ποια φυτά και ποιοι σπόροι μπορούν να εξασφαλίσουν, με όρους οικονομικότητας, την παραγωγή βιοκαυσίμων. Όμως, οι ενδείξεις που έχουμε –τουλάχιστον για ηλιόσπορο και για άλλα- είναι θετικές. 
      Πάντως, το φέρνω αυτό ως παράδειγμα, για να δείξω ότι αυτές τις αλλαγές πρέπει κανείς να τις δει με τρόπο προγραμματισμένο. Να βάλει πρόγραμμα, να θέσει στόχους, να είναι ελέγξιμοι αυτοί οι στόχοι και να προσδιοριστούν τα μέσα με τα οποία θα προχωρήσουμε. 
      Η τρίτη μεγάλη αλλαγή είναι οι βιολογικές καλλιέργειες. 
      Αυτοί οι τρεις άξονες νομίζω προσδιορίζουν μια σύγχρονη στρατηγική για την αγροτική μας ανάπτυξη, η οποία, παρά τα προβλήματα που υπάρχουν σήμερα, μπορεί να δώσει ένα τόνο ρεαλιστικής αισιοδοξίας, υπό την έννοια δηλαδή ότι προσφέρεται η δική μας περίπτωση για μια ανάπτυξη και στους τρεις αυτούς τομείς, σε αντίθεση με άλλες χώρες, που ενδεχομένως οι κλιματολογικοί και άλλοι παράγοντες δεν επιτρέπουν αυτή την ευελιξία και την προσαρμοστικότητα που εμείς εδώ μπορούμε να έχουμε. 
      Βέβαια, εδώ μας αιφνιδίασε ο κύριος Υπουργός λέγοντας στην ουσία ότι δεν υπάρχει πρόβλημα, γιατί και στρατηγικό σχεδιασμό έχουμε και τα μέσα διαθέτουμε και πρόοδο έχουμε. 
      Δεν είναι αυτή η πραγματικότητα. Εμείς για να ετοιμαστούμε, μιλήσαμε βεβαίως και με φορείς, με άτομα συγκεκριμένα. Έχω εδώ μαζί μου εκθέσεις και δελτία τύπου από το Σύλλογο Βιοκαλλιεργητών Λαϊκών Αγορών Αττικής, από την Ένωση Αγροτών Βιοκαλλιεργητών Βορείου Ελλάδος, από το Σύλλογο Βιοκαλλιεργητών Κρήτης, από την Πρόεδρο της Ένωσης Βιοκαλλιεργητών Κυθήρων. Όλοι αυτοί λένε ότι έχουν προβλήματα. Εμείς από εδώ θα τους διαψεύσουμε και θα τους πούμε ότι δεν έχουν προβλήματα;
      Επειδή πολλές φορές τίθεται και το θέμα των προτάσεων κ.λπ., πρέπει να επισημάνω ότι από τα κείμενα τουλάχιστον που έφθασαν στα δικά μου χέρια, όλοι αυτοί οι φορείς και τα άτομα διατυπώνουν και συγκεκριμένες προτάσεις.
      Επομένως, απέναντί σας δεν είναι ο Συνασπισμός και «η αντιπολιτευτική του διάθεση». Απέναντί σας είναι μια πραγματικότητα, είναι άνθρωποι, είναι φορείς και σ’ αυτούς πρέπει να απαντήσετε. 
      Εκείνο το οποίο εμείς λέμε ξανά, διότι αναπτύχθηκε από την εισηγήτριά μας αναλυτικά, είναι ότι η πιστοποίηση πρέπει να γίνει ακόμη πιο αξιόπιστη και να είναι φθηνή, για να μην πω δωρεάν, για τους αγρότες. Η ενημέρωση των καταναλωτών πρέπει να γίνει πιο πλήρης και πιο έγκυρη απ’ αυτή που είναι σήμερα. 
      Το κόστος παραγωγής των καλλιεργειών, των προϊόντων που παράγονται με βιολογικό τρόπο, πρέπει να μειωθεί. Και αυτό το μειωμένο κόστος πρέπει να το δει ο καταναλωτής. Είναι ακριβά ακόμη πολλά βιολογικά προϊόντα. Πρέπει να ελεγχθούν οι μεσάζοντες και οι εισαγωγές. 
      Πρέπει και μπορεί και το προτείνουμε εμείς, κύριε Υπουργέ, με αυστηρή τήρηση αυτών και άλλων κριτηρίων, να εφαρμοστούν πιλοτικά προγράμματα, δοκιμαστικά προγράμματα, προμήθειας βιολογικών προϊόντων σε ορισμένους ευαίσθητους χώρους, όπως είναι τα νοσοκομεία και τα σχολεία. Μπορεί να γίνουν ειδικά τέτοια προγράμματα, να μπει το βιολογικό προϊόν στο σχολείο -η υγεία των παιδιών μας ενδιαφέρει όλους- να μπει στο νοσοκομείο, να επιτρέψει αυτό να διαμορφωθούν δίκτυα. Δεν υπήρξε καινούργιος κλάδος που να αναπτύχθηκε παγκοσμίως ιστορικά χωρίς κάποια ενίσχυση, χωρίς κάποιο σπρώξιμο. Αυτό ισχύει και στη βιομηχανία και στην αγροτική οικονομία. 
      Εδώ, λοιπόν, μιλάμε για έναν κλάδο που υποθέτω ότι υπάρχει μία γενικότερη συμφωνία ότι μας ενδιαφέρει να τον ενισχύσουμε. Δεν είναι κάτι που λέμε, απλά «ας υπάρξει». Πριν από δέκα χρόνια θυμούμαι και εγώ, όταν το συζητούσαμε στον κόσμο υπήρχε μια αίσθηση μήπως όλα αυτά είναι κάτι το αφηρημένο, μήπως είναι όνειρα άπιαστα, μήπως είναι φούμαρα, όπως έλεγαν ορισμένοι αγρότες εκεί, στην Κρήτη. Υπήρχαν ακόμη επιφυλάξεις. Σήμερα η ένταση που υπάρχει, η αγωνία που καταλαμβάνει πληθυσμούς και λαούς διεθνώς για τη διατροφική ασφάλεια, δεν πρέπει να μας αφήνει καμία αμφιβολία ότι αυτός είναι ένας τομέας που πρέπει θετικά, για να μην πω επιθετικά, να αναπτύξουμε. 
      Με αυτή την έννοια λοιπόν, γίνονται, και αυτές οι προτάσεις. Κι αν γίνει αυτό που λέμε, τι θα επιτρέψει να γίνει; Θα επιτρέψει στους βιοκαλλιεργητές να οργανωθούν, έχοντας κάποια σιγουριά σε ό,τι αφορά την κατανάλωση των προϊόντων, να διαμορφωθούν δίκτυα, να ελεγχθούν –επιμένουμε εμείς πολύ σ’ αυτό- όλα αυτά τα ποιοτικά κριτήρια, ποιότητα, πιστοποίηση. Εν πάση περιπτώσει, θα προσδιορίσει την ποιότητα αυτών των προϊόντων, έτσι ώστε να διευκολυνθεί και μετά η διάδοσή τους στην ευρύτερη αγορά.
    Τέλος, στο θέμα αυτό πιστεύω ότι θα επανέλθουμε εκ των πραγμάτων. Δεν είναι κάτι το οποίο θα λυθεί με μία συζήτηση. Ο κύριος Υπουργός είπε ότι υπάρχουν προγράμματα και αναφέρθηκε στα προγράμματα, τα οποία έχουν καταρτιστεί στα πλαίσια της τέταρτης περιόδου, όπως το λέμε απλά, για την απορρόφηση του Δ΄ Κοινοτικού Πλαισίου Στήριξης. Υπάρχουν αυτά και θετικό είναι που υπάρχουν, κύριε Υπουργέ, αλλά αυτά είναι προγράμματα απορρόφησης των ευρωπαϊκών πόρων. 
    Θέλω με την ευκαιρία αυτή -και να ολοκληρώσω μ’ αυτήν την παρατήρηση- παρ’ όλο που πια έχουμε φτάσει ίσως στο τελευταίο Κοινοτικό Πλαίσιο Στήριξης, να πω το εξής: έστω και τώρα πρέπει να δούμε ότι αυτά τα χρήματα που παίρνουμε από την Ευρωπαϊκή Ένωση πρέπει να τα χρησιμοποιούμε ως συμπλήρωμα των εθνικών πόρων και όχι ως υποκατάστατα των εθνικών πόρων. Αυτό είναι από τα μεγάλα λάθη που έκαναν οι κυβερνήσεις του ΠΑ.ΣΟ.Κ. και έχει οδηγήσει σε τεράστιες στρεβλώσεις. Η λογική των ευρωπαϊκών χρηματοδοτήσεων είναι ότι έχουμε τους εθνικούς μας πόρους, με βάση αυτούς καταρτίζουμε ένα συνολικό πρόγραμμα εθνικής ανάπτυξης ή αγροτικής ανάπτυξης και για τη συμπληρωματική του χρηματοδότηση χρησιμοποιούμε και τους ευρωπαϊκούς πόρους. 
    Όταν χρησιμοποιούμε τους ευρωπαϊκούς πόρους ως υποκατάστατο των εθνικών πόρων, πρώτον, υπάρχουν ανάγκες και δαπάνες που δεν είναι επιλέξιμες από την Ευρωπαϊκή Ένωση. Δεν τους ενδιαφέρει, δεν θέλουν, στο κάτω-κάτω να το πω έτσι, είναι δικαίωμά τους. Το θέμα είναι τι κάνουμε εμείς. Εδώ, λοιπόν, το ζητούμενο είναι ένα πρόγραμμα για την προώθηση της βιολογικής καλλιέργειας, το οποίο θα θέτει στόχους ότι μέχρι το 2015 ή το 2020 θέλουμε να είμαστε σ’ αυτήν τη θέση, θα προσδιορίζει τα μέσα, θα εξασφαλίζει χρηματοδοτήσεις και αυτό το πρόγραμμα που εμείς το αντιλαμβανόμαστε να έχει τη δομή και τη μορφή ενός επιχειρησιακού σχεδίου συγκεκριμένου δηλαδή, να δοθεί στους ενδιαφερόμενους φορείς, να το συζητήσουν, να γίνει κοινωνικός διάλογος. Αυτό θα είναι και μια καλή αφορμή, για την ενημέρωση και των αγροτών και των καταναλωτών, εν ανάγκη να έρθει και στο Κοινοβούλιο ένα τέτοιο σχέδιο. Αν μπορούμε, μακάρι να συμφωνήσουμε σε αρκετά σημεία, ούτως ώστε μετά να μπορέσει να υλοποιηθεί και να ελέγχεται η υλοποίησή του. 
    Μέχρις ότου φτάσουμε σ’ αυτό το σημείο, κύριε Υπουργέ, εμείς, χωρίς τάση μηδενισμού, ακούμε με μεγάλη επιφύλαξη αυτή την εξωραϊσμένη εικόνα που μας δώσατε και θα συνεχίσουμε να φέρνουμε εδώ στη Βουλή τα αιτήματα και να μεταφέρουμε την αγωνία του κόσμου, που προσπαθεί να ανοίξει καινούργιους δρόμους με μεγάλα εμπόδια και δυσκολίες. 
    Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη.
    Ο Κοινοβουλευτικός Εκπρόσωπος της Νέας Δημοκρατίας ο κ. Βαρβιτσιώτης έχει το λόγο.
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, είναι σημαντική η πρωτοβουλία που ανέλαβαν οι Βουλευτές του Συνασπισμού για την κατάθεση και τη συζήτηση αυτής της επερώτησης για δυο λόγους: 
    Ο πρώτος λόγος είναι γιατί μας δίνεται η ευκαιρία να ξεφύγουμε από τα στενά όρια της συζήτησης γύρω από τα αγροτικά πράγματα, γύρω από τη διαχείριση κοινοτικών χρημάτων και επιδοτήσεων, πράγμα το οποίο έχει εξαντλήσει και το πεδίο του Κοινοβουλευτικού Ελέγχου μέχρι τώρα σε σχέση με τον αγροτικό κόσμο, αλλά και γενικά τη συζήτηση την οποία κάνουμε όχι μόνο σ’ αυτή την Αίθουσα, αλλά και έξω απ’ αυτήν την Αίθουσα, για το πώς θα διαχειριστούμε τις επιδοτήσεις σε σχέση με τον όγκο των αγροτικών μας προϊόντων.
    Το δεύτερο είναι γιατί φέρνει σ’ αυτήν την Αίθουσα το οικονομικό ενδιαφέρον, το οποίο έχει αναπτυχθεί έντονα, ιδιαίτερα τα τελευταία χρόνια, σε σχέση με τα βιολογικά προϊόντα. Συμφωνώ απόλυτα με τη διαπίστωση του κ. Δραγασάκη ότι στο παρελθόν όταν μιλούσες για βιολογικά προϊόντα σε οποιονδήποτε αγρότη, σε οποιαδήποτε περιοχή της χώρας, ακόμη και στην Κρήτη, η οποία διακρίνεται για τις βιολογικές της καλλιέργειες, όλοι σε κοιτούσαν με το στόμα ανοικτό και σου έλεγαν: μα, καλά μπορεί να βγάλουμε λεφτά ποτέ απ’ αυτό το πράγμα; Μπορεί να υπάρξει οικονομικό όφελος, όταν δίπλα υπάρχει ο πακτωλός της Ευρωπαϊκής Ένωσης, που χωρίς κόπο, χωρίς ιδιαίτερη επένδυση και μόχθο μπορεί να μας αποδίδει ένα ικανοποιητικό εισόδημα; 
    Σήμερα, ακριβώς λόγω της ανάγκης, μετά από τα σκάνδαλα στη διατροφική μας αλυσίδα, τα οποία έχουν ταλανίσει την Ευρώπη, αλλά και το σύνολο του κόσμου τα τελευταία χρόνια, έχει φανεί η ανάγκη ιδιαίτερα σ’ αυτούς που έχουν τη δυνατότητα να ξοδέψουν το παραπάνω, το υπερβάλλον, να στρέφονται προς τα βιολογικά προϊόντα. Αυτό όμως δεν μπορεί να καταστεί ο κύριος άξονας πορείας μιας αγροτικής οικονομίας, γιατί αφενός και η ποσότητα της παραγωγής στρεφόμενη στη βιολογική καλλιέργεια θα μειωθεί, αλλά και το κόστος θα αυξηθεί. Και σε μία εποχή, που η πλειοψηφία του πληθυσμού αναζητά φτηνά προϊόντα, δεν μπορεί, η μόνη στροφή την οποία μπορεί να κάνει ένα Υπουργείο Γεωργίας, να είναι η στροφή προς τα βιολογικά προϊόντα. 
    Πού μπορεί να κάνει και πού έχετε δίκιο στον προβληματισμό τον οποίον θέσατε; Μπορεί να το κάνει συνδυασμένα και το κάνει σήμερα αυτή η Κυβέρνηση, με χρήση όλων των υπολοίπων δράσεων και προγραμμάτων. Χρησιμοποιεί το «LEADER» πολύ περισσότερο απ’ ό,τι στο παρελθόν, για να αναπτυχθούν αγροτουριστικές μονάδες, οι οποίες δίνουν έμφαση στα βιολογικά προϊόντα. 
    Δίνεται έμφαση στην ανάπτυξη του τουρισμού σε όλη τη χώρα και στην επιμήκυνση της τουριστικής περιόδου, ακόμη και στον εσωτερικό τουρισμό, πράγμα το οποίο δίνει ώθηση περαιτέρω στα βιολογικά προϊόντα, ιδιαίτερα σε αυτά τα οποία τυποποιούνται και παρέχονται μέσα από τις τουριστικές υποδομές.
    Και βέβαια, μπορούμε να συζητήσουμε πολλές άλλες περιπτώσεις, όπως τις  περιπτώσεις, που και εσείς αναφέρατε είτε για τη χρήση μέσα στα σχολεία είτε για τη χρήση στα νοσοκομεία είτε σε γενικότερες μορφές, στις οποίες το κράτος θα μπορούσε να επέμβει και να βοηθήσει. 
    Αυτό το οποίο όμως έχει σημασία να κατανοήσουμε μέσα απ’ όλη τη συζήτηση για τα βιολογικά προϊόντα, είναι τα προβλήματα που υπάρχουν συνολικά στο μέλλον της ελληνικής γεωργίας, αλλά θα έλεγα και στο μέλλον της ευρωπαϊκής γεωργίας. 
    Το πρώτο πρόβλημα είναι ότι έχουμε μία γη πολύ ταλαιπωρημένη από χρήση φυτοφαρμάκων. Η γη μας, όλη η αγροτική μας γη και ιδιαίτερα ο υδροφόρος υπόγειος ορίζοντας, έχει υποστεί μια σημαντική αλλοίωση και σε κάποιες περιπτώσεις υπάρχουν σημάδια μόλυνσης, με αποτέλεσμα, αφενός μεν περιοχές να απειλούνται με ερημοποίηση και αφετέρου προϊόντα που σήμερα καταναλώνουμε και αισθανόμαστε ότι επειδή είναι ελληνικά ενδεχομένως είναι και καλά, να είναι προϊόντα στα οποία βρίσκονται πολύ μεγαλύτερες ποσότητες φυτοφαρμάκων απ’ αυτές που επιτρέπονται.
    Το δεύτερο πρόβλημά μας είναι η συρρίκνωση ακριβώς των επιδοτήσεων στα γεωργικά προϊόντα, με αποτέλεσμα να χρειάζονται στο μέλλον λιγότεροι αγρότες για την ίδια παραγωγή. Γιατί ακριβώς λόγω της εντατικοποίησης στις καλλιέργειες και της συρρίκνωσης του αγροτικού εισοδήματος συνολικά –όχι επί της παρούσας Κυβέρνησης, αλλά στο μέλλον, μετά τη μείωση των επιδοτήσεων, όταν αυτή θα έρθει μετά το 2013- τότε θα δούμε να εμφανίζεται μια ανάγκη να καταφύγουμε σε άλλου είδους καλλιέργειες.
    Και το τρίτο, το οποίο θεωρώ ότι είναι πάρα πολύ σημαντικό, είναι το πρόβλημα του νερού. Είναι ένα πρόβλημα το οποίο έχουμε και θα συνεχίσουμε να το έχουμε. 
    Απέναντι, λοιπόν, σ’ αυτά τα προβλήματα δεν δίνεται λύση μονοδιάστατη με τη χρήση ή την ενίσχυση των βιολογικών προϊόντων. Μόνο ένα μέρος θα μπορεί να αντιμετωπιστεί. Και αυτό το οποίο πρέπει κάποια στιγμή σ’ αυτή την Αίθουσα αποφορτισμένα να κάνουμε, ιδιαίτερα οι άνθρωποι που έχουν ασχοληθεί με τα θέματα της γεωργικής οικονομίας, πολύ περισσότερο ενδεχομένως απ’ ό,τι έχω ασχοληθεί εγώ, είναι ακριβώς ποιες είναι οι βάσεις που βάζουμε στην ελληνική γεωργία σήμερα για να μπορέσουμε να αντιμετωπίσουμε ένα μέλλον μετά το 2013, όταν θα εφαρμοστεί μια καινούργια κοινή αγροτική πολιτική και θα υπάρχει ένα καινούργιο πλαίσιο λειτουργίας μέσα σε όλη την Ευρωπαϊκή Ένωση. Σ’ αυτόν τον προβληματισμό σαφέστατα θα παίξουν ρόλο οι βιολογικές καλλιέργειες, αλλά δεν είναι η μόνη απάντηση. 
    Τέλος, επισημαίνοντας τη σημαντική πρόοδο που έχει κάνει η Κυβέρνηση στην εξάπλωση των βιολογικών καλλιεργειών, αναφέρουμε χαρακτηριστικά το ότι έχουμε φτάσει στα τρία εκατομμύρια στρέμματα, τα οποία είτε στην κτηνοτροφία είτε στη γεωργία χρησιμοποιούνται για παραγωγή βιολογικών προϊόντων.
     Φαντάζομαι, κύριε Υπουργέ, ότι είναι πολύ σημαντικό το θέμα της βιολογικής ανάπτυξης προϊόντων ιδιαίτερα στην κτηνοτροφία, μια και υπάρχει διαρκής αγωνία και τώρα που μπαίνουμε στην προ του Πάσχα περίοδο θα υπάρξει μια ακόμα μεγαλύτερη ζήτηση από πλευράς καταναλωτή για το κατσικάκι της Ελλάδος, το οποίο θεωρείται ότι έχει ανατραφεί με σωστό τρόπο. Εκεί υπάρχει η αγωνία και θα υπάρξει η αγωνία όλων μας, το Υπουργείο έγκαιρα να κάνει τους ελέγχους και τις πιστοποιήσεις, ώστε αυτά να διατεθούν στον καταναλωτή. 
      Πέρα, λοιπόν, από τη σημαντική πρόοδο, εγώ νομίζω ότι θα έπρεπε να συζητήσουμε ορισμένες από τις προτάσεις του Συνασπισμού. Για παράδειγμα, την πρόταση για ζώνες βιολογικής καλλιέργειας, ιδιαίτερα στο μικροπεριβάλλον των Κυκλάδων, όπου δεν είναι σημαντική η γεωργική καλλιέργεια, στα μικρά μας νησιά,…
      ΙΩΑΝΝΗΣ ΔΡΑΓΑΣΑΚΗΣ: Εφόσον το επιθυμούν και οι ίδιοι οι κάτοικοι. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: … που και σίγουρα πάρα πολλοί θα θέλουν να τις χρησιμοποιούν, να μην είναι μόνο εθελοντικά, να είναι και σε συναπόφαση με την Νομαρχιακή Αυτοδιοίκηση και την πολιτική ηγεσία. Να ξεκινήσουμε πιλοτικά σε ορισμένα νησιά ένα τέτοιο πρόγραμμα -άλλωστε ενισχυτικό του τουριστικού προϊόντος είναι- και θα μπορούσαμε να τα δούμε, ακριβώς λόγω του ότι δεν υπάρχει ένταση παραγωγής στα κυκλαδίτικα νησιά, είναι συμπληρωματική της διατροφής και είναι συμπληρωματική της τουριστικής περιόδου. 
      Νομίζω, λοιπόν, ότι ορισμένες  από τις προτάσεις που κατέθεσε σήμερα ο Συνασπισμός, με αυτή την πρωτοβουλία που ανέλαβε, είναι σημαντικές, αξίζουν να αξιοποιηθούν και πάνω απ’ όλα μέσα σ΄ ένα πνεύμα λογικής ανάπτυξης της ελληνικής γεωργίας οφείλουμε όλοι να τις αντιμετωπίσουμε ως προτάσεις ουσιαστικές και προτάσεις οι οποίες με τεχνοκρατικό τρόπο θα πρέπει να αντιμετωπιστούν από την πολιτική ηγεσία.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβιτσιώτη.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, κυρίες και κύριοι συνάδελφοι, η σημερινή συζήτηση για τη βιολογική γεωργία θεωρώ ότι είναι το ελάχιστο απέναντι σε «μοναχικούς καβαλάρηδες», δηλαδή τους βιοκαλλιεργητές. 
      Θα πρέπει να πω ότι οι βιοκαλλιεργητές ξεκίνησαν ένα μοναχικό δρόμο, φορώντας το σταυρό του μαρτυρίου, προσπαθώντας να πείσουν καταρχήν τους συναδέλφους τους ότι θέλουν να κάνουν κάτι διαφορετικό κι ότι αυτό που κάνουν είναι ποιοτικό, είναι πάνω από όλα σεβασμός στο περιβάλλον και η παραγωγή αυτών των προϊόντων είναι πάνω από όλα ποιότητα ζωής και κουλτούρα. 
      Έτσι, λοιπόν, αν θέλουμε να σεβαστούμε αυτή τη διαδρομή, θα πρέπει να πούμε ότι στην Ελλάδα τα βιολογικά προϊόντα ξεκίνησαν πολύ αργά, από το 1992 και μετά. Μπροστά, λοιπόν, σ’ αυτή την ευθύνη, μετά από πολύ κόπο, μαζευτήκαμε όλοι μαζί, εκτελεστική εξουσία, βιοκαλλιεργητές, άνθρωποι της έρευνας, της μεταποίησης, όλων εκείνων εν πάση περιπτώσει που είχαν λόγο να ασχολούνται με την οργανική γεωργία, και  διαμορφώσαμε ένα εθνικό σχέδιο για τη βιολογική γεωργία, το οποίο  αποτυπώθηκε με πλήρη σαφήνεια. Οι στόχοι που έμπαιναν τότε ήταν ότι είναι αναγκαίο. Αν θέλουμε να μιλήσουμε για ανταγωνιστικότητα της ελληνικής γεωργίας, πρέπει να πούμε ότι η ολοκληρωμένη διαχείριση της παραγωγής, η βιολογική γεωργία, αλλά και τα ειδικά παραδοσιακά προϊόντα –και θα μπορούσε κανείς να συμφωνήσει κατ’ απόλυτο τρόπο-  που παράγονται σε ορισμένες περιοχές, θα μπορούσαν να ενισχύσουν τον τομέα της γαστρονομίας. Και αυτός ο σχεδιασμός δεν ήταν ένας αμυντικός σχεδιασμός, ήταν ένας επιθετικός σχεδιασμός. Γι’ αυτό, λοιπόν, ξεκινώντας από μηδενική βάση έπρεπε να δημιουργηθούν οι υποδομές. 
      Διαφωνώ με τον Υπουργό γι’  αυτή την αισιοδοξία, δηλαδή σαν να είναι όλα καλά και δεν υπάρχει κανένα πρόβλημα. Νομίζω ότι δεν είναι σωστό απέναντι σε αυτούς τους ανθρώπους, που μοχθούν καθημερινά, που έχουν προβλήματα, που διαμαρτύρονται, που δεν έχουν πού να πάνε τα προϊόντα τους, που δεν έχουν τιμή τα προϊόντα τους, που μπερδεύονται με τα συμβατικά προϊόντα, εμείς συμβατικά να ξανα-ανανεώνουμε την πολιτική μας, σαν να είναι επιδοτούμενα προϊόντα και αφού θα βάλουμε μερικούς στη βιοκαλλιέργεια και  τους δώσουμε μερικές ενισχύσεις, να θεωρούμε ότι έχουμε κάνει και το καθήκον μας. Είναι, θα έλεγα, προς αντίθετη κατεύθυνση μια τέτοια υποδομή. 
      Γι’ αυτό τότε συμφωνήσαμε -συμφώνησαν και οι βιοκαλλιεργητές- σ’ αυτό το εθνικό σχέδιο δράσης να υπάρξει καταρχήν σε επίπεδο οικονομίας διπλασιασμός του χρόνου της ενίσχυσης, αλλά και της δυνατότητας της ενίσχυσης που πρέπει να πάρουν οι βιοκαλλιεργητές. Υπήρξε όμως και κάτι πολύ σημαντικό. Έπρεπε να έχεις έναν οργανισμό που θα ενισχύει και θα βοηθάει αυτή την ανταγωνιστικότητα μέσα από την πιστοποίηση αυτών των προϊόντων και δημιουργήθηκε ο Ο.Π.Ε.ΓΕ.Π.. Ο Ο.Π.Ε.ΓΕ.Π. είναι ένα δημιούργημα, το οποίο κλήθηκε να παίξει ένα δύσκολο ρόλο και καλείται και σήμερα να παίξει ένα δύσκολο ρόλο. Όμως, Υπουργέ μου, εσείς το μετατρέψατε σ’ ένα κανάλι τύπου Υ.ΕΝ.Ε.Δ.. Ο Ο.Π.Ε.ΓΕ.Π. έχει εκατόν σαράντα άτομα, τα εκατό εκ των οποίων ασχολούνται με το πώς θα μοιράζουν τις δικές σας μονόλογες εκφράσεις ή του Υπουργού, ότι όλα πάνε καλά σ’ αυτό τον τόπο παίρνοντας τα χρήματα των Ελλήνων φορολογουμένων και των Ευρωπαίων και όλων των καλλιεργητών. Και πληρώνετε τον Ο.Π.Ε.ΓΕ.Π. για να είναι ένα κανάλι και όχι ένας οργανισμός. Του αφαιρείτε το κύριο έργο του, την πιστοποίηση. 
     Κι ενώ ο Οργανισμός αυτός έχει κάνει μια μεγάλη προσπάθεια να δημιουργήσει πρωτόκολλα τα οποία δημιουργήθηκαν και είναι τα μοναδικά που υπάρχουν –δεν υπάρχει κανένα άλλο πρωτόκολλο εκτός από το πρωτόκολλο του Ο.Π.Ε.ΓΕ.Π.- αντί να ενισχυθεί, εσείς τον μετατρέπετε σε κανάλι προπαγάνδας. Ας τον πηγαίνατε σε μία άλλη διεύθυνση το κανάλι, δεν ήταν ανάγκη σώνει και καλά να το πάτε στον Ο.Π.Ε.ΓΕ.Π.. 
     Πάμε τώρα σ’  ένα άλλο ζήτημα. Για να αξιοποιήσουμε όλη αυτή τη συσσωρευμένη εμπειρία που υπήρχε από τον γεωτεχνικό κόσμο και επειδή υπήρχε ένα τμήμα για τη βιολογική γεωργία στο Υπουργείο Γεωργίας, μετατρέψαμε το τμήμα αυτό σε μία διεύθυνση για τα βιολογικά προϊόντα. Έχει ενισχυθεί αυτή η διεύθυνση; Μα, είναι αποδυναμωμένη. Κάνετε σεμινάρια, ξανακάνετε σεμινάρια, μα η διεύθυνση, όπως είπα, είναι αποδυναμωμένη, δεν την ενισχύσατε. Δηλαδή σαν να έχεις ένα σύνταγμα και το προσωπικό να είναι ενός λόχου. Είναι αδιανόητο, γιατί εδώ ξεκινάμε από μία μηδενική βάση. 
     Πρέπει να πούμε επίσης, ότι με απόφαση όλων των εμπλεκομένων, δηλαδή των ανθρώπων που ήταν στην έρευνα, στην παραγωγή, στη μεταποίηση, στην αγορά των λαϊκών αγορών, δημιουργήθηκε για τον τομέα αυτό μία ενιαία πολιτική και διαμορφώσαμε το Εθνικό Συμβούλιο για τη βιολογική γεωργία. Δεν σας άρεσε; Αλλάξτε το. Είναι δυνατόν, όμως, να υπάρχουν έτοιμες δομές, υποδομές και να μην γίνεται τίποτα πάνω σε αυτό το συγκεκριμένο θέμα;  Άρα δεν έχετε αντίληψη για τις υποδομές που χρειάζονται για τη βιολογική γεωργία, για τον τρόπο που μπορούν να αντικαταστήσουν ένα τμήμα της ελληνικής γεωργίας, δεν μπορούν να αντικαταστήσουν όλη την ελληνική γεωργία. 
     Σε μία περίοδο που κατακλυζόμαστε από την πίεση των γεννετικά τροποποιημένων οργανισμών που θέλουν να απελευθερωθούν στο περιβάλλον, η βιολογική γεωργία είναι ένα ανάχωμα, είναι πάνω από όλα κουλτούρα, είναι αντίληψη που πρέπει να έχουμε για τα πράγματα. Δεν έχετε αυτήν την αντίληψη και δεν έχετε δει την κουλτούρα, γιατί το μυαλό σας δεν είναι στο πώς θα ενισχύσετε τη γεωργία αλλά στο πώς θα ενισχύσετε κάποιους. Το λέει και η επερώτηση. Ρουσφετολογικά αντιμετωπίζετε τα θέματα, πώς θα εξυπηρετήσετε τον έναν ή τον άλλον. 
     Μα, εδώ περιμέναμε έναν χρόνο για έναν άλλο κλάδο. Γιατί ξέρετε πολύ καλά ότι η νέα Κοινή Αγροτική  Πολιτική τι κάνει; Αναδιανέμει όλους τους γεωργικούς κλάδους παραγωγής στην Ελλάδα με έναν τρόπο που θα έπρεπε να παρέμβουμε εμείς, να ενισχύσουμε αυτήν την αναδιανομή προς όφελος πρώτα από όλα της Εθνικής μας Οικονομίας, του περιβάλλοντος, να στηρίξουμε την κοινωνία που είναι στην ύπαιθρο και να έχει ένα οικονομικό αποτέλεσμα. 
     Σας το είπε, φαίνεται, ο κ. Δραγασάκης. Υπάρχει εδώ η υπουργική απόφαση την οποία την περιμέναμε έναν χρόνο για τα βιοκαύσιμα. 
     Περιφέρεστε, κύριε Υπουργέ, ανά την Ελλάδα και κοροϊδεύετε τον κόσμο. Του λέτε, η λύση ήλθε, θα βάλετε ενεργειακά φυτά και θα λύσετε το πρόβλημά σας. Και κάνετε κοινή υπουργική απόφαση και λέτε, μόνο το 30% να είναι εγχώρια, τα υπόλοιπα ας είναι εισαγόμενα. Μα, είναι δυνατόν να υπάρξει ανταγωνισμός; Ενισχύετε αυτήν την υπόθεση εσείς; Και υπάρχει εδώ υπουργική απόφαση την οποία την καταθέτω για να την ξαναδούμε όλοι μαζί.
     (Στο σημείο αυτό ο Βουλευτής κ. Ευάγγελος Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Και λέτε μόνο 30% είναι η υποχρέωση να χρησιμοποιούνται εγχώρια ενεργειακά φυτά για παραγωγή βιοκαυσίμων. Δείχνετε ακριβώς αυτή σας τη συγκεκριμένη νοοτροπία. Σας τα λένε και οι άνθρωποι, που όποτε θέλετε, τους έχετε για να λέτε ότι συνεργαζόμαστε. «Ταφόπλακα» είναι για τα ενεργειακά  η κατανομή των ποσοστώσεων σύμφωνα με τους εμπόρους σπόρων. Εδώ γίνεται πολύ μεγάλη προσπάθεια. Μετά το θέμα της εισαγωγής σπόρων επιμολυσμένων με γενετικά τροποποιημένους που εμφανίστηκε στην Ελλάδα και το αντιμετωπίσαμε με επιτυχία, η ελληνική παραγωγή πήρε πάνω της και άρχισε σιγά-σιγά να δημιουργεί μια δυναμική. Όταν λοιπόν εσείς δημιουργείτε αυτές τις προϋποθέσεις, δηλαδή να έρχονται εισαγόμενες οι πρώτες ύλες ακόμα-ακόμα και για τα βιοκαύσιμα, καταλαβαίνετε ότι θα έχουμε τεράστιο πρόβλημα. 
     Θέλω, όμως, να απαντήσω και σε ορισμένα πράγματα τα οποία τα είπατε με μεγάλη ευχέρεια, κύριε Υπουργέ.
      Κατ’ αρχήν μιλάτε για την αύξηση του εισοδήματος. Πρέπει να σταματήσετε πλέον να κοροϊδεύετε τον κόσμο. Δεν μπορείτε να το κάνετε εδώ στην Εθνική Αντιπροσωπεία. «Μαγειρέψατε» τα νούμερα, κάνατε αλχημείες, εκθέσατε τη χώρα και μιλάτε ακόμα για αύξηση του αγροτικού εισοδήματος; 
     Σας είπα ότι μόνο μια φορά γελάνε οι αγρότες, όταν ακούνε ότι αυξήθηκε το αγροτικό εισόδημα. Γι’ αυτό λοιπόν σταματήστε να έχετε αυτήν τη συγκεκριμένη αντίληψη. 
     Επίσης, εδώ στερείτε από την ελληνική γεωργία και από τους αγρότες πάνω από 1.000.000.000 επιδοτήσεις. Που είναι αυτοί οι λαλίστατοι λόγοι σας, που είναι αυτά τα νούμερα που λέγατε 1000%, 2000% και παραπάνω ότι δίνατε τις επιδοτήσεις. Εδώ υπάρχει τεράστιο πρόβλημα. Στερείτε από την Εθνική Οικονομία, στερείτε από τον Έλληνα παραγωγό 1.000.000.000 ευρώ. Κι ενώ δεν μπορείτε να πάρετε τα χρήματα από την Ευρωπαϊκή Ένωση, μόνο 560.000.000 έχετε πάρει από την Ευρωπαϊκή ‘Ένωση και από τον «ΦΕΟΓΚΑ» με δική σας απάντηση σε μένα και τόσο είναι μέχρι σήμερα, υπογράφετε με την Αγροτική Τράπεζα σύμβαση. Κι ενώ λέτε εδώ πέρα ότι δεν θα υπάρξει κόστος, η Τράπεζα σας λέει ότι υπάρχει επιτόκιο με τη σύμβαση την οποία έχετε υπογράψει. Την έχω και αυτή εδώ. 
     Καταλαβαίνετε, λοιπόν, ότι με τέτοιες λογικές δεν μπορεί να υπάρξει περιβάλλον για ανάπτυξη της ελληνικής γεωργίας.
Χάνεται πολύτιμος χρόνος. Με δική σας ευθύνη σε ένα χρόνο θα ξανασυζητάμε για τη νέα Κοινή Αγροτική Πολιτική και δεν μπορεί να εφαρμόζουμε την παλιά η οποία έγινε πλέον παλιά αφού θα αρχίσει σε λίγο εκ νέου η συζήτηση.
	Γι’ αυτό λοιπόν για να μην μας προσπερνούν τα γεγονότα πρέπει οπωσδήποτε να καταλάβετε ότι χρειάζεται ένα περιβάλλον το οποίο προέρχεται μέσα από μία συνεννόηση με τους εμπλεκόμενους φορείς, όχι με τους δικούς μας, όχι μ’ αυτούς που είναι αρεστοί γιατί φαίνεται ότι εσείς καλείτε στο Υπουργείο όσους δεν σας ενοχλούν. Αυτό φαίνεται και από τις συνδικαλιστικές οργανώσεις τις οποίες εκβιάζετε και δεν τους δίνετε τα χρήματα που τους αναλογούν.
      Επιτρέπεται, κύριε Υπουργέ, να προέρχεστε από το χώρο και να στερείτε από τις συνδικαλιστικές οργανώσεις τα χρήματα που τους αναλογούν γιατί δεν σας είναι αρεστές και να είναι εκτεθειμένοι οι άνθρωποι απέναντι στους διεθνείς οργανισμούς και στους κοινοτικούς οργανισμούς και να μην μπορούν να πληρώσουν τις υποχρεώσεις σας; Σας καταγγέλλουν ακόμα ότι τους εκβιάζετε γι’ αυτό το πράγμα, ότι «αν δεν αλλάξετε τη ρότα, αν δεν σταματήσετε να διαμαρτύρεστε, αν δεν βγάζετε ανακοινώσεις, χρήματα δεν βλέπετε». Αυτά είναι ανεπίτρεπτα πράγματα, κύριε Υπουργέ, δεν μπορεί να συμβαίνουν.
	Γι’ αυτό λοιπόν όσο υπάρχει καιρός αλλάξτε τακτική γιατί τα πράγματα είναι πάρα πολύ άσχημα. Αυτά φαίνονται μέρα με την ημέρα από τους αγρότες που διαμαρτύρονται γιατί τους κόβετε το ρεύμα, γιατί τους κοροϊδεύετε και δεν τους δίνετε πίσω το Φ.Π.Α.. Θα τους βλέπετε κάθε μέρα στους δρόμους. Οι αγρότες δεν πρέπει να είναι στους δρόμους, ούτε οι ίδιοι ούτε τα τρακτέρ τους. Θα έπρεπε να είναι στους αγρούς, να μπορούν να παράγουν προϊόντα, να μπορούν να δημιουργούν ανταγωνιστικότητα για να έχει μέλλον η ελληνική γεωργία και για να ξαναζωντανέψει ή και να παραμείνει η ύπαιθρος ζωντανή.
	Σας ευχαριστώ.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αργύρη.
	Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκοπελίτης.
	ΣΤΑΥΡΟΣ ΣΚΟΠΕΛΙΤΗΣ: Σίγουρα, κύριε Πρόεδρε, η κατάσταση που επικρατεί σήμερα στην αγροτική παραγωγή της χώρας μας δεν έχει καμία σχέση με τα όσα κατά καιρούς λένε οι κυβερνητικοί παράγοντες και που ανέφερε και σήμερα ο κύριος Υπουργός. Οι ισχυρισμοί του για ανάπτυξη του εισοδήματος, για ανάπτυξη της αγροτικής οικονομίας και για αύξηση του εισοδήματος ιδιαίτερα του μικρομεσαίου παραγωγού μόνο στη φαντασία του μπορεί κάποιος να τους αποδώσει και όχι στην πραγματικότητα που επικρατεί σήμερα στην ύπαιθρο η οποία δεν έχει καμία σχέση μ’ αυτούς τους ισχυρισμούς.
	Το ότι δεν έχει καμία σχέση με την πραγματικότητα, κύριε Υπουργέ, μπορεί εύκολα να το διαπιστώσει κάποιος αρκεί να κάνει έναν απλό περίπατο σε οποιοδήποτε χωριό της ελληνικής υπαίθρου, είτε είναι πεδινό είτε ορεινό και να κάνει μία περιοδεία εκεί που ζει και εργάζεται η μικρομεσαία αγροτιά μας. Τότε θα διαπιστώσει ότι οι ισχυρισμοί σας δεν έχουν καμία σχέση με την πραγματικότητα. Βέβαια, αυτόν τον καιρό είναι εύκολο να το διαπιστώσει κάποιος γιατί η μικρομεσαία αγροτιά μας βρίσκεται σε έναν αγωνιστικό αναβρασμό από τη μία ως την άλλη μεριά της χώρας μας διεκδικώντας λύσεις στα προβλήματα που δημιουργεί η πολιτική σας.
	Εύκολα λοιπόν μπορεί κάποιος να χαρακτηρίσει τη σημερινή κατάσταση σαν εξαιρετικά δύσκολη, για να μην πω δραματική και αυτή είναι η πραγματικότητα, αφού με όποια καλλιέργεια και αν ασχολείται σήμερα ο κάτοικος της υπαίθρου, αντιμετωπίζει προβλήματα. Αντιμετωπίζουν προβλήματα ο γεωργός, ο κτηνοτρόφος, ο ψαράς και αυτά τα προβλήματα που αρχίζουν από τις τιμές των προϊόντων τους και φτάνουν ως το επίπεδο της ζωής τους έχουν αρνητικά αποτελέσματα στη ζωή στα χωριά μας.
	Είναι γνωστό, κύριε Υπουργέ, ότι τα πρώτα χρόνια της δεκαετίας που διανύουμε γύρω στα εκατόν δέκα τέσσερις χιλιάδες αγροτικά νοικοκυριά οδηγήθηκαν στην καταστροφή για να προστεθούν στα άλλα διακόσιες είκοσι χιλιάδες νοικοκυριά που καταστράφηκαν την προηγούμενη δεκαετία. Αυτή είναι η κατάσταση. 
	Το ερώτημα που μπαίνει, κύριοι Βουλευτές, είναι τούτο: Μπορεί η βιολογική καλλιέργεια και γεωργία να αποτελέσει διέξοδο από τη σημερινή κατάσταση; Ξεκαθαρίζω από την αρχή ότι εμείς είμαστε υπέρ της παραγωγής αυτών των προϊόντων, καθώς και εκείνων που ονομάζονται ποιοτικά γεωργικά προϊόντα.
	Θα θέσω ένα άλλο ερώτημα: Η Ευρωπαϊκή Ένωση είναι υπέρ της βιολογικής γεωργίας ή τα όσα λέγονται ή τα όποια προγράμματα που υπάρχουν υπηρετούν έναν άλλο στόχο; Εμείς λέμε ότι κάθε άλλο παρά τους ενδιαφέρει κάτι τέτοιο, δηλαδή η ανάπτυξη της βιολογικής γεωργίας.
      Και το λέμε όχι γιατί έτσι πρέπει να το πούμε από κάποια αντιδιάθεση. Το λέμε παίρνοντας υπ΄όψιν, πρώτον, ότι η πολιτική που προωθεί ενισχύει και μάλιστα προκλητικά τη μεγάλη αγροτική παραγωγή, κτηνοτροφική και γεωργική παραγωγή που έχει την κύρια ευθύνη -δημιούργημά της είναι - μέσα από την καταστροφή των μικρομεσαίων αγροτικών νοικοκυριών για τα τεράστια μεγάλα διατροφικά σκάνδαλα που καταλήγουν τελικά και βγαίνουν στην επιφάνεια. 
      Δεύτερον, τη θέση που παίρνει στο μεγάλο θέμα που λέγεται μεταλλαγμένα προϊόντα. 
      Και τρίτο βέβαια και βασικό η πολιτική που προωθεί. Η πολιτική της ανταγωνιστικότητας, την οποία ακολουθεί και η σημερινή Κυβέρνηση, έχει ως στόχο της την αύξηση της κερδοφορίας του μεγάλου κεφαλαίου και όχι την ικανοποίηση των λαϊκών αναγκών. Και γι’ αυτό λέμε εμείς ότι κάθε άλλο παρά έχει σαν στόχο της την ανάπτυξη της βιολογικής γεωργίας. Όπως βέβαια δεν έχει στόχο την αντιμετώπιση των προβλημάτων των νέων της υπαίθρου με τα προγράμματα για τους νέους αγρότες. Όπως δεν θα λυθεί το πρόβλημα με τις ενεργειακές καλλιέργειες κ.λπ.. 
      Θα ήθελα να πω δυο κουβέντες για τα μεταλλαγμένα προϊόντα που αναφέρθηκαν εδώ και συζητήθηκαν και αναφέρονται και στην επερώτηση των συναδέλφων. Θα ήθελα να πω ότι οι διαβεβαιώσεις που δίνονται για την μη ύπαρξη κινδύνων αποτελούν έπεα πτερόεντα για μας, λόγια του αέρα δηλαδή. Το τονίζω αυτό γιατί μπορεί η χώρα μας να έχει επίσημα ταχθεί κατά της παραγωγής τους, όμως δεν έχει προχωρήσει –ειπώθηκε ήδη- στην εφαρμογή του σχετικού πρωτοκόλλου για την βιοασφάλεια παίρνοντας συνάμα και τα ανάλογα μέτρα για την προστασία του καταναλωτή. 
      Επίσης θα ήθελα να πω απευθυνόμενος στον Συνασπισμό ότι βέβαια καταψήφισε τον Βασικό Κανονισμό της Ευρωπαϊκής Ένωσης για τα Μεταλλαγμένα Προϊόντα. Όμως δεν έκανε το ίδιο και για εκείνο τον κανονισμό ή την οδηγία που αναφέρεται στην συνύπαρξη μεταλλαγμένων και βιολογικών προϊόντων. 
      Υπάρχει όμως και ένα άλλο πρόβλημα που δείχνει το ενδιαφέρον της Κυβέρνησης για την ανάπτυξη της βιολογικής καλλιέργειας. Και είναι ο τομέας της πιστοποίησης που είναι σημαντικός καθώς έχει σχέση με τη δημόσια υγεία κ.λπ. Ποιος την κάνει την πιστοποίηση αυτή; Οι ιδιωτικές εταιρείες και επιχειρήσεις. Και απ’ ό,τι μαθαίνω, κύριε Υπουργέ –δεν ξέρω αν ανταποκρίνεται στην πραγματικότητα- η Κυβέρνηση ετοιμάζεται να περάσει την πιστοποίηση και των ζωοκομικών προϊόντων στους ιδιώτες. Δεν ξέρω. Περιμένω μιαν απάντηση. 
      Για εμάς, κύριοι Βουλευτές, αύριο στην αγροτική παραγωγή της χώρας μας δεν μπορεί να υπάρχει μέσα στο πλαίσιο αυτής της πολιτικής. Της πολιτικής που χαράζεται από την Ευρωπαϊκή Ένωση με συνευθύνη και της σημερινής Κυβέρνησης όπως και της χθεσινής κυβέρνησης του ΠΑ.ΣΟ.Κ. Και όποιος ισχυρίζεται ότι μπορεί να υπάρξει προσφέρει χειρότερη υπηρεσία στο μεσαίο παραγωγό αφού τον αποπροσανατολίζει από την πάλη που πρέπει να κάνει για μια άλλη πολιτική στο πλαίσιο της οποίας θα του δοθεί η δυνατότητα να συνεχίσει απερίσπαστα τις καλλιεργητικές του προσπάθειες. 
      Μόνο τότε, κύριε Υπουργέ και κύριοι συνάδελφοι, μπορούμε να έχουμε ανάπτυξη και της βιολογικής γεωργίας αφού μια τέτοια ανάπτυξη θα έχει στο στόχαστρό της, θα έχει στην προσοχή της την ικανοποίηση των αναγκών του λαού μας σε ποιοτικά και υγιεινά προϊόντα που είναι και ο στόχος της και όχι στην αποκόμιση του κέρδους για τις επιχειρήσεις και το μεγάλο κεφάλαιο.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκοπελίτη. 
      Η κ. Ξηροτύρη έχει το λόγο για να δευτερολογήσει. 
      ΑΣΗΜΙΝΑ ΑΙΚΑΤΕΡΙΝΑΡΗ-ΞΗΡΟΤΥΡΗ: Ευχαριστώ, κύριε Πρόεδρε.
      Κύριε Υπουργέ, πραγματικά στην αρχή ήσασταν πάρα πολύ αισιόδοξος, υπάρχει εθνικός σχεδιασμός, εθνική αγροτική πολιτική. Εμείς χρόνια μιλάμε για την ανάγκη αυτής της πολιτικής. Μέχρι και που εκφράστηκε η αισιοδοξία ότι και η νέα αναθεωρημένη Κ.Α.Π. θα αλλάξει την ψυχολογία των Ελλήνων αγροτών ή ότι η Κυβέρνηση θα χειριστεί έτσι τα πράγματα που οι Έλληνες αγρότες θα διαπιστώσουν ότι είναι πολύ καλύτερα. 
      Κατ’ αρχήν, πού θα στηριχθούν οι Έλληνες αγρότες, για να μπορέσουν να αντεπεξέλθουν σε αυτές τις δυσκολίες της νέας Κ.Α.Π.; Από τους ανύπαρκτους Οργανισμούς; Από τις Υπηρεσίες; Από ειδικούς επιστήμονες; Δεν συμπληρώθηκε αυτός ο μηχανισμός, που πραγματικά είχε αποδιοργανωθεί σε μεγάλο μέρος από τις κυβερνήσεις του ΠΑ.ΣΟ.Κ..
      Είναι δυνατόν να λέμε ότι αυτή τη στιγμή έχουμε μείωση του κόστους παραγωγής ή -ακόμα περισσότερο- ότι υπάρχει αύξηση στο εισόδημα του Έλληνα αγρότη;
      Είναι σίγουρο, κύριε Υπουργέ –το έχουμε πει πολλές φορές, το ξέρετε κι εσείς, αλλά προσπαθείτε να αλλάξετε την πραγματικότητα- ότι ο αγροτικός τομέας στη χώρα μας, ιδιαίτερα μετά την τελευταία ριζική αναθεώρηση της Κ.Α.Π., αντιμετωπίζει σοβαρότερα προβλήματα. Και το μεγάλο πρόβλημα -για να μην παρεξηγηθούμε εδώ- είναι ότι πράγματι υπάρχει μείωση, ως και εξαφάνιση, παραδοσιακών καλλιεργειών που αποτελούσαν την πρώτη ύλη και έδιναν δουλειά και στους κλάδους μεταποίησης αυτών των προϊόντων.
      Εδώ, λοιπόν, είναι τεράστιο το πρόβλημα, το οποίο δημιουργείται. 
      Από την άλλη πλευρά, το μοντέλο της αγροτικής παραγωγής, που στηρίζεται στην οικονομική ανταγωνιστικότητα, έχει σαν στόχο τη μεγιστοποίηση των κερδών των μεγάλων αγροτικών εκμεταλλεύσεων. Η Κοινή Αγροτική Πολιτική, δηλαδή, συμπιέζει όσο δεν γίνεται το μικρό και μεσαίο αγρότη, που κατ’ εξοχήν είναι ο Έλληνας αγρότης.
      Από την άλλη πλευρά, η αλόγιστη χρήση των λιπασμάτων, φυτοφαρμάκων κ.λπ., η προσπάθεια εισαγωγής των γενετικών τροποποιημένων προϊόντων, μας δίνουν και την άλλη διάσταση όλης αυτής της υπόθεσης, ότι πραγματικά παράγονται προϊόντα, τα οποία είναι σε βάρος της υγείας των καταναλωτών.
      Εμείς δεν παρουσιάσαμε ως πανάκεια τη βιολογική γεωργία, για να έρθει να λύσει αυτά τα προβλήματα. Λέμε ότι μία σοβαρή εναλλακτική λύση -από τις διάφορες άλλες εναλλακτικές λύσεις που υπάρχουν- είναι η αγροτική γεωργία και κτηνοτροφία και ότι γι’ αυτό το θέμα, όπως και για τα θέματα της ανάδειξης της ποιότητας των προϊόντων μας, της ορθής μεταποίησης των προϊόντων μας, της αναδιάρθρωσης των καλλιεργειών, εκεί όπου πραγματικά έπρεπε να γίνει και που ευνοούν οι κλιματικές συνθήκες, δεν υπήρξε –ούτε ακόμα υπάρχει- εθνικός σχεδιασμός. Δεν έχουμε προλάβει τα πράγματα και αυτή τη στιγμή οι αγρότες μας υφίστανται τα πολύ μεγάλα προβλήματα.
      Όσον αφορά στο ειδικό θέμα που συζητάμε σήμερα, θέλω να πω τα εξής:
      Υπάρχει πρόβλημα, κύριε Υπουργέ. Και δεν μου απαντήσατε για τη μεγάλη γραφειοκρατία, που υπάρχει στα θέματα της βιολογικής κτηνοτροφίας. Είναι γεγονός ότι οι κτηνοτρόφοι δεν μπορούν να αντεπεξέλθουν σε αυτό το πολυδαίδαλο σύστημα και δεν έχουν διεξόδους. Τώρα το να λέμε ότι αν δεν προλάβουν ή απενταχθούν από το σύστημα, μπορεί μετά από τέσσερα χρόνια να ξαναενταχθούν, δεν περιποιεί τιμή στη βιολογική κτηνοτροφία –μάλλον, επί της ουσίας, την πάει πίσω- όταν θέλουμε να αποκτήσει συνείδηση, να δώσουμε κουράγιο στον Έλληνα κτηνοτρόφο, για να προχωρήσει σε αυτό το θέμα.
      Και βέβαια, δεν μου είπατε τίποτα για το πώς μπορεί να διαθέσει και πώς βοηθάτε να διαθέσει στην αγορά αυτό το προϊόν. Σας έδωσα το χαρακτηριστικό παράδειγμα για το βιολογικό χοιρινό κρέας. Δηλαδή εδώ –και ο κ. Αργύρης είχε δίκιο που τόνισε αυτό το θέμα- οι βιοκαλλιεργητές είναι ακόμα μόνοι τους, οι αισιόδοξοι, πολλοί από τους οποίους κουράζονται και φεύγουν, κάποιοι άλλοι μπαίνουν σε κάθε σύστημα μόνο για να κερδίσουν πρόσκαιρα κάποια πράγματα, επιδοτήσεις κ.λπ. και μετά φεύγουν κ.ο.κ..
      Όταν, λοιπόν, δεν ολοκληρώνεται αυτή η διαδικασία, δηλαδή όταν μπαίνει στην παραγωγή ο γεωργός ή ο κτηνοτρόφος, αλλά δεν μπορεί να διαθέσει την παραγωγή του, έχει μεγάλο κόστος.
      Κάνουμε την πρόταση για τα νησιά, όμως το να βρει τα προϊόντα για τη βιολογική του καλλιέργεια, είναι πάρα πολύ δύσκολο. Με τον τρόπο με τον οποίο γίνεται η τροφοδοσία των νησιών μας, με τα πολλά προβλήματα, θα είναι ακόμα πιο δύσκολο. Υπάρχουν πολλά προβλήματα, γι’ αυτό εμείς θέλουμε την πολιτεία ουσιαστικά να στηρίξει αυτή τη διαδικασία. Βέβαια δεν «πιάνουμε από το λαιμό» τον Έλληνα αγρότη, όμως πρέπει να στηριχθεί και να πιστέψει ότι μπορεί να διαθέσει το προϊόν του, ούτως ώστε πράγματι να μπει σ’ αυτή τη διαδικασία.
      Δεν μας ξεκαθαρίσατε, κύριε Υπουργέ, και προσπεράσατε το μεγάλο θέμα του προεδρικού διατάγματος, που έχετε φέρει για διαβούλευση. Οι περισσότερες οργανώσεις βιοκαλλιεργητών λένε ότι υπάρχουν μεγάλες ασάφειες, μεγάλα κενά και φοβούνται ότι μπορεί να υπάρχει και μία αλλαγή της πορείας της πώλησης των βιολογικών προϊόντων, δηλαδή λίγο-πολύ φαίνεται ότι θα προσαρμοστούν, όπως γίνεται η διακίνηση και η πώληση των συμβατικών προϊόντων. Εδώ θα πρέπει το προεδρικό διάταγμα με σαφήνεια να καθορίσει αυτά τα θέματα.
      Για τα θέματα για τα οποία σας ρωτάμε στην επερώτηση, για τον έλεγχο, για τις κυρώσεις, για τη διαχείριση των παραβάσεων, δεν μας είπατε  στοιχεία. Δεν το λέμε μόνο εμείς, είναι γνωστό ότι υπάρχουν εδώ πάρα πολλές παρατυπίες και έχουν διαπιστωθεί πάρα πολλές παραβάσεις. Αυτό σημαίνει ότι τελικά το σύστημα του ελέγχου υστερεί.
      Και δεν γίνονται τα πράγματα, κύριε Υπουργέ, της ενημέρωσης, των ελέγχων κ.λ.π. ούτε με τον Οργανισμό ΔΗΜΗΤΡΑ ούτε μόνο με τον ΟΠΕΓΕΠ, στον οποίο δεν δίνετε τη δυνατότητα να ασκεί εθνική πολιτική. Τα θέματα γίνονται, εάν στελεχωθούν με το κατάλληλο και εξειδικευμένο προσωπικό και οι κεντρικές, αλλά και οι νομαρχιακές υπηρεσίες του Υπουργείου. Και γι’ αυτό το θέμα δεν μας έχετε πει κάτι.
      Τελειώνω, κύριε Πρόεδρε και κύριε Υπουργέ, λέγοντας ότι κινητήριος μοχλός για κάθε είδους ανάπτυξη σε οποιοδήποτε τομέα -και πόσο μάλλον σε αυτό τον τομέα που είναι εξειδικευμένος- είναι η έρευνα, η έρευνα της παραγωγής, η έρευνα της αγοράς. Δεν μας δώσατε στοιχεία. Είπατε ότι υπάρχει ένας σχεδιασμός και όλα θα πάνε καλά. Τι ποσοστό προϊόντων μπορεί να απορροφήσει η αγορά και σε τι ποσοστό προτιμά τα διάφορα προϊόντα; Τι απαιτήσεις έχει η αγορά από τα διάφορα προϊόντα και πώς θέλει να παρουσιάζονται στο καταναλωτικό κοινό, για να μπορέσουμε να βοηθήσουμε τη διάδοση των προϊόντων, να αποκτηθεί αυτή η συνείδηση;
      Μπορεί να μπορέσουμε να αξιολογήσουμε τελικά τι θέλει ο παραγωγός, τι θέλει ο καταναλωτής, ούτως ώστε να υπάρξει πραγματικά αυτή η σχέση εμπιστοσύνης. Οι βιοκαλλιεργητές, όπως τους έχω ζήσει εγώ, πραγματικά είναι δεμένοι με αυτή την έννοια, δηλαδή πιστεύουν στην παραγωγή τους, είναι κοινωνικοί, προσπαθούν να πείσουν τον καταναλωτή για το προϊόν, αλλά σ’ αυτό πρέπει να βοηθηθούν και από την πολιτεία.
      Επιμένω, λοιπόν, ότι έρευνα και στην παραγωγική διαδικασία και στη διάθεση πρέπει να υπάρξει, εάν θέλουμε να πούμε ότι αυτό το πράγμα θα πάει καλά. Έχουμε κάποια αύξηση, έχουμε ικανοποιητικούς αριθμούς. Ο στόχος του να φτάσουμε το 5%, θα μπορεί να επιτευχθεί, αλλά παράλληλα θα μπορούν να επιλύονται και όλα τα προβλήματα, ούτως ώστε και ο παραγωγός και ο καταναλωτής να είναι ευχαριστημένοι από όλη αυτή τη διαδικασία.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κα Ξηροτύρη.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, τα εξωραΐσατε πολύ τα πράγματα, όπως είπαν και άλλοι ομιλητές. Μιλήσατε μάλιστα και για αύξηση του αγροτικού εισοδήματος, τη στιγμή που ξέρουμε και συνολικά και κατά κλάδο ότι το αγροτικό εισόδημα έχει σημαντικά μειωθεί και αυτό το ξέρουν καλύτερα από όλους οι αγρότες.
      Επίσης, σε μία σειρά από ερωτήματα που θέσαμε, δεν πήραμε απαντήσεις. Είπατε ότι οι πιστοποιητικοί οργανισμοί αυξήθηκαν. Μπορεί να αυξήθηκαν. Οι έλεγχοι αυξήθηκαν; Αποδίδουν αυτοί οι έλεγχοι; Έχουμε τέτοια στοιχεία και φοβόμαστε ότι δεν είναι επαρκείς.
Και το βλέπουμε κάθε τόσο που τα ράφια των σούπερ-μάρκετ πλημμυρίζουν από διάφορα προϊόντα, όπως τα μεταλλαγμένα προϊόντα. Από πού περνούν αυτά; Πώς διαφεύγουν;
      Κύριε Υπουργέ, γιατί δεν κάνετε άμεση εφαρμογή του Πρωτοκόλλου για τη Βιοασφάλεια, το οποίο έχει ψηφίσει η Ελληνική Βουλή από το 2004; Η Ελλάδα γιατί δεν κηρύσσεται ζώνη ελεύθερη από μεταλλαγμένα, όπως έκανε παραδείγματος χάριν η Πολωνία και όπως ζητούν ομόφωνα όλες οι Νομαρχιακές Αυτοδιοικήσεις της χώρας; Είναι πράγματα, τα οποία νομίζω ότι δεν σας στοιχίζουν και πολύ. Γιατί δεν μπορούν να γίνουν αυτά; 
      Εάν θέλουμε, λοιπόν, να προχωρήσουμε, θα πρέπει να προβούμε σε συγκεκριμένες ενέργειες. Το πρώτο θα πρέπει να είναι η ενημέρωση των πολιτών για την ανωτερότητα των βιολογικών προϊόντων και για τους κινδύνους που υπάρχουν σε μία σειρά από τρόφιμα τα οποία δεν είναι ελεγμένα, στα οποία έχουν χρησιμοποιηθεί φάρμακα ή άλλες ουσίες που μπορούν να τα καταστήσουν επικίνδυνα. 
      Για να γίνει, όμως, αυτή η ενημέρωση σωστά, πρέπει να ευαισθητοποιηθεί και να κινητοποιηθεί η ελληνική πολιτεία και να στραφεί και προς τους αγρότες συνολικά και προς τους πολίτες. 
      Από την άλλη, πρέπει να ενισχύσει τους βιοκαλλιεργητές, να κλείσει αυτό το μεγάλο άνοιγμα της ψαλίδας όσον αφορά το κόστος και τη διαφορά των τιμών. Και εδώ υπάρχουν διάφοροι τρόποι, για να ενισχυθούν, από τις αγροτικές επιδοτήσεις, παραδείγματος χάριν, μέχρι του να ενισχυθούν με τα καύσιμά τους, με τους πόρους. 
      Από αυτήν την άποψη, θα ήθελα να πω και κάτι άλλο, κύριε Υπουργέ. Έχει μεγάλη σημασία η βιοποικιλότητα, η οποία πρέπει να διατηρηθεί. Οι παλιοί σπόροι εξαφανίζονται και επικρατούν σπόροι, οι οποίοι, δυστυχώς, είναι πατέντες ορισμένων μεγάλων εταιρειών και μάλιστα υβριδικοί σπόροι που δεν αναπαράγονται. Εδώ έχουμε υποχρέωση και συνολικά, αλλά και ειδικά για το συγκεκριμένο θέμα που συζητούμε, να ενισχύσουμε αυτήν τη βιοποικιλότητα.
      Επίσης, ελέχθη από τον κ. Αργύρη ότι ξεκίνησε από το 1992 εδώ η βιοκαλλιέργεια, αλλά θα πρέπει να πω ότι πολλές καλλιέργειες στην Ελλάδα ακόμη είναι παραδοσιακές, όπως ένα μεγάλο μέρος της ελαιοπαραγωγής ή, αν θέλετε, και των σταφυλιών και του κρασιού. Αυτό μας συμφέρει από κάθε άποψη. Πρέπει δε να τονίσουμε όχι μόνο το πλεονέκτημα της μεσογειακής δίαιτας, αλλά και την ανωτερότητα που έχει η χρησιμοποίηση του λαδιού αντί για τα λίπη συνολικά στη διατροφή και στην υγεία όλων των ανθρώπων.
      Κύριε Υπουργέ, θα ήθελα να πω και κάτι άλλο, επειδή μία σειρά από βιολογικά προϊόντα παράγονται σε όλη τη χώρα, αλλά και στην Αττική, η οποία Αττική έχει τώρα σχεδόν στο μεγαλύτερο μέρος της οικοπεδοποιηθεί και τσιμεντοποιηθεί. Υπάρχουν, όμως, οάσεις αγροτικών καλλιεργειών τις οποίες πρέπει να στηρίξουμε, γιατί και αγροτικό εισόδημα δίνουν και αποτελούν και πολύτιμους πνεύμονες πρασίνου. Αυτό, όμως, δεν γίνεται. Ανάμεσα στα άλλα, η Αττική εξαιρείται από το να είναι στη Β΄ Ζώνη, όπως είναι η γειτονική Βοιωτία ή άλλες περιοχές. Αν πάτε στις Ερυθρές, θα δείτε ότι εκεί πρέπει να πληρώσουν πανάκριβα τα φάρμακα τα λιπάσματα και οτιδήποτε, ενώ οι γειτονικές Πλαταιές –ένας δρόμος μπορεί να τους χωρίζει- έχουν άλλο καθεστώς, όπως είναι τα μηχανήματα κ.λπ.. Είναι όχι εντελώς σχετικό, αλλά εν μέρει σχετικό με το θέμα το οποίο συζητάμε. Πιστεύω, δηλαδή, ότι θα πρέπει και αυτό να το δείτε, γιατί υπάρχουν συγκεκριμένες υποσχέσεις που έχουν δοθεί και που ακόμη δεν έχουν πραγματοποιηθεί.
      Συνολικά πιστεύουμε ότι οι βιοκαλλιέργειες προσφέρουν και πολύτιμο εισόδημα και ταιριάζουν στο χώρο μας και αναδεικνύουν ένα μέρος των πλεονεκτημάτων που έχει η χώρα μας, όπως είναι παραδείγματος χάριν τα ελληνικά προϊόντα και φρούτα που, αν θέλετε, υπερέχουν κατά πολύ από όλα τα άλλα και που χρειάζεται να κάνουμε κάθε προσπάθεια και για να τα προωθήσουμε και για να τα αναδείξουμε.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Λεβέντη.
      Αισθάνομαι επιτακτική την ανάγκη να ευχαριστήσω τον κ. Λεβέντη και την κ. Ξηροτύρη, γιατί είναι οι μόνοι που παρέμειναν στην Αίθουσα. Δεν οφείλω, όμως, να το κάνω αυτό ως Προεδρεύων για όλους εκείνους που απουσιάζουν, ενώ έχουν υποχρέωση να παρευρίσκονται στη συνεδρίαση, ιδιαίτερα όταν κατέχουν επιτελικές θέσεις.
      Και τώρα καλείται ο κύριος Υπουργός να απαντήσει σε προκλήσεις και σε ερωτήσεις, ενώ εκείνοι είναι απόντες για την Αίθουσα. Δεν ισχύει αυτό για τον Συνασπισμό.
      Κύριε Υπουργέ, έχετε το λόγο. Εσείς θα κάνετε το καθήκον σας. Τουλάχιστον, κάποιοι πρέπει να προσπαθήσουν να αναβαθμίσουν τη λειτουργία του Κοινοβουλίου.  
      ΑΘΑΝΑΣΙΟΣ ΛΕΒΕΝΤΗΣ: Είχαμε και ασθενείς επερωτώντες, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Όχι, δεν ισχύει για εσάς κύριε Λεβέντη. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κυρία και κύριε συνάδελφε, ακούστηκαν αρκετά θέματα που αφορούν την ποιοτική γεωργία στον τόπο μας. 
      Μιλήσατε για εξωραϊσμό στην τοποθέτησή μου, μιλήσατε ότι έγινε μια προσπάθεια ωραιοποίησης της κατάστασης. Κανείς όμως δεν μπορεί να αμφισβητήσει πρώτον, ότι όσον αφορά την ποιοτική γεωργία, είχαμε μια κατακόρυφη αύξηση τα χρόνια της νέας διακυβέρνησης. Η βιολογική γεωργία από 0,8% που την παραλάβαμε, έφθασε στο 3% και μάλιστα θέλω να σας πω ότι ο αρχικός στόχος μας με βάση το πρόγραμμά μας ήταν να πάμε στο 3% το 2010. Διότι, επί είκοσι χρόνια στο 0,8% είχε φθάσει.
      Δεύτερον, θέλω να σας πω ότι η ολοκληρωμένη διαχείριση από 0,3% που ήταν, έφθασε και αυτή στο 3%. Και είναι πάρα πολύ σημαντικό ότι πλέον μεγάλες καλλιέργειες, όπως είναι όλες σχεδόν οι καλλιέργειες του συμπύρηνου ροδάκινου όπως είναι τριάντα έξι χιλιάδες στρέμματα στο βαμβάκι, όπως είναι εξίμισι χιλιάδες στρέμματα στην βιομηχανική ντομάτα, όπως είναι  η προσπάθεια για να καλυφθεί και να ενταχθεί σε σύστημα ολοκληρωμένης διαχείρισης όλος ο καπνός, αρχίζουν και αποδίδουν.  Διότι ένα πράγμα είναι βέβαιο ότι σε σύντομο χρονικό διάστημα κανένα αγροτικό προϊόν –και αυτό πρέπει να το έχουμε στο μυαλό μας και απ’ αυτό να ξεκινούμε- δεν θα μπορεί να διατεθεί με αξιώσεις στην αγορά, αν δεν έχει σφραγίδα ποιότητας. Και η βασική διαφορά, αν θέλετε, μεταξύ των βιολογικών προϊόντων και της ολοκληρωμένης διαχείρισης είναι ότι τα βιολογικά προϊόντα θα φθάσουν έως ένα σημείο. Θα φθάσουμε σε ένα ποσοστό δηλαδή, ανάλογα με τη ζήτηση που θα υπάρχει στην αγορά, ενώ η ολοκληρωμένη διαχείριση -που ολοκληρωμένη σημαίνει ότι παρακολουθούμε όλα τα στάδια της παραγωγής και τα καταγράφουμε έτσι ώστε να μην έχουμε αλόγιστη χρήση φυτοφαρμάκων, αλόγιστη χρήση λιπασμάτων, ώστε να υπάρχει μια συνεχής επιστημονική στήριξη και να έχουμε ποιοτικά προϊόντα- μπορεί να εφαρμοστεί σε όλη την παραγωγή. Και θέλω να σας πω ότι κινούμαστε με πολύ γρήγορους ρυθμούς, έτσι ώστε ολοένα και μεγαλύτερα τμήματα της ελληνικής παραγωγής να ενταχθούν σε σύστημα ολοκληρωμένης διαχείρισης. 
      Είναι λοιπόν σημαντικό ότι ξεκινήσαμε με τη βιολογική γεωργία και την ολοκληρωμένη διαχείριση από το 1% και έχουμε φθάσει στο 5,5% και ο στόχος είναι να φθάσουμε μέχρι  το τέλος του  2007 στο 7%. Το 7% δηλαδή της συνολικής καλλιεργηθείσας έκτασης, πλέον, θα παράγει στη χώρα μας ποιοτικά προϊόντα και αυτό θεωρούμε ότι είναι πάρα πολύ σημαντικό. 
      Αναφέρατε για τη βιολογική κτηνοτροφία και ζητάτε μια απάντηση για τη γραφειοκρατία που υπάρχει στη βιολογική κτηνοτροφία. Θέλω να σας πω ότι αυτά όλα κανονίζονται και ρυθμίζονται από κανονισμούς της Ευρωπαϊκής Ένωσης και μάλιστα πριν ξεκινήσουν να ενταχθούν στα προγράμματα της βιολογικής κτηνοτροφίας οι κτηνοτρόφοι, ήρθαν στο Υπουργείο και μας ζήτησαν να τους επιτρέψουμε να υπογράψουν συμβάσεις και μέχρι να φθάσει η ώρα να πληρωθούν μας είπαν ότι θα έχουμε τις άδειες λειτουργίας. Τους βοηθήσαμε σε αυτό, διότι γνωρίζετε πολύ καλά ότι με νόμο της Κυβέρνησης νομιμοποιούνται όλες οι παλιές πτηνοκτηνοτροφικές εγκαταστάσεις που δεν είχαν άδεια λειτουργίας, που δεν είχαν οικοδομικές άδειες. Επτακόσιες περίπου εγκαταστάσεις πάνω στα Γιάννενα έχουν νομιμοποιηθεί. Όμως, φαντάζεστε για τι παραβίαση του κανονισμού της Ευρωπαϊκής Ένωσης στη βιολογική κτηνοτροφία πρόκειται; Να πληρώνονται επιδοτήσεις βιολογικής κτηνοτροφίας όταν οι εγκαταστάσεις των κτηνοτρόφων δεν έχουν άδεια λειτουργίας, άδεια εγκατάστασης; Εμείς θέλουμε πραγματικά να τους βοηθήσουμε αλλά έπρεπε και αυτοί όλο αυτό το διάστημα από την υπογραφή των συμβάσεων μέχρι τώρα, όπου μεσολάβησαν δυο χρόνια, να έχουν ήδη προστρέξει για να εξασφαλίσουν τις άδειες λειτουργίας. 
      Αυτό που είπατε για τη βιολογική κτηνοτροφία, θέλω να σας πω ότι δεν ευσταθεί, πως δεν μπορούν πουλήσουν. Η αλήθεια είναι ότι τώρα ξεκίνησε η βιολογική κτηνοτροφία, εδώ και ένα, ενάμιση χρόνο. Τώρα έχουμε τις πρώτες παραγωγές. Είναι βέβαιο ότι αυτοί που έχουν βιολογική κτηνοτροφία, θα διαθέσουν την παραγωγή σε καλύτερες τιμές.
      Για μας κομβικό σημείο για την παραγωγή βιολογικών προϊόντων, όπως σας είπα, είναι οι βιοκαλλιεργητές. Πρέπει να πούμε ότι έχουμε μία εξαιρετική συνεργασία με τους βιοκαλλιεργητές στη χώρα. Ο κ. Δραγασάκης, μηδενίζοντας τα πάντα, τα μέτρα που πήραμε, είπε ότι δεν κάνουμε τίποτα, ότι εξωραΐζουμε την κατάσταση και ανέφερε ότι όσον αφορά τη βιολογική γεωργία και κτηνοτροφία –και μου έκανε μεγάλη εντύπωση αυτό που είπε- τα πάντα λειτουργούν στον αυτόματο πιλότο. Δεν είναι έτσι. Στην πρωτολογία μου ανέφερα πάρα πολλά μέτρα που πήραμε, κοινές υπουργικές αποφάσεις που εκδώσαμε, διεπαγγελματική που δημιουργήσαμε και θέλω να σας πω ότι έχουμε μία συνεχή επαφή και συνεργασία με τους βιοκαλλιεργητές. Είπε μάλιστα ότι υπάρχουν επιστολές των δύο καλλιεργητών που λένε ότι έχουν προβλήματα. Μα, υπάρχει ποτέ περίπτωση στην αγροτική παραγωγή να μην υπάρχουν προβλήματα; Παράλληλα, όμως, έχουμε και εμείς επιστολές που μας λένε ότι προσπαθούμε και επιλύουμε με αποτελεσματικό τρόπο τα προβλήματά τους. 
      Όσο δε για το προεδρικό διάταγμα, θέλω να σας πω ότι είναι σε διαβούλευση. Είναι προεδρικό διάταγμα, όχι του Υπουργείου Αγροτικής Ανάπτυξης, του Υπουργείου Ανάπτυξης, είναι σε διαβούλευση, αλλά κινείται στη σωστή κατεύθυνση, διότι προσπαθεί και θα βάλει μία τάξη στις λαϊκές αγορές των βιολογικών προϊόντων, όπου πρέπει να μπει τάξη. Εμείς πιστεύουμε στις λαϊκές αγορές βιολογικών προϊόντων, γιατί από εκεί έχει τη δυνατότητα και ο πολίτης του χαμηλού εισοδήματος να προμηθευθεί βιολογικά προϊόντα και οι αγορές αυτές δίνουν τη δυνατότητα στους βιοκαλλιεργητές να διαθέτουν οι ίδιοι τα προϊόντα τους. Θα πρέπει, όμως, να γίνεται έλεγχος. Δεν μπορούν ανεξέλεγκτα να διατίθενται στις αγορές αυτές βιολογικά προϊόντα και να ελλοχεύει ο κίνδυνος και ελληνοποιήσεων, αλλά και διάθεσης βιολογικών προϊόντων, τα οποία δεν είναι βιολογικά. 
      Αναφερθήκατε, επίσης, στο θέμα των ελέγχων. Θέλω να σας πω ότι γίνονται έλεγχοι και από τους πιστοποιητικούς οργανισμούς, γίνονται όμως έλεγχοι και από τον Ο.Π.Ε.ΓΕ.Π.. Το 2005 σε εκατό σημεία ελέγχου, έγιναν έλεγχοι σε διακόσια εβδομήντα πέντε προϊόντα. Το 2006 –προσέξτε- από τον Ο.Π.Ε.ΓΕ.Π. σε εξακόσια εξήντα σημεία ελέγχου, έγιναν έλεγχοι σε χίλια επτακόσια σαράντα προϊόντα. Βλέπετε, λοιπόν, ότι κατακόρυφα έχουν αυξηθεί οι έλεγχοι, έτσι ώστε να δώσουμε και εμείς τη δυνατότητα να έχει εμπιστοσύνη ο Έλληνας καταναλωτής στα βιολογικά προϊόντα που κατά κύριο λόγο, αυτά που διατίθενται στη χώρα, είναι ελληνικά βιολογικά προϊόντα. 
      Θα ήθελα, επίσης, να πω και να επαναλάβω ότι και στην τέταρτη προγραμματική περίοδο, αρκετά προγράμματα δράσης αναφέρονται στην ανάπτυξη της ποιοτικής γεωργίας, είτε μιλούμε για ολοκληρωμένη διαχείριση, είτε μιλούμε για ΠΟΠ και ΠΓΕ είτε μιλούμε για βιολογικά προϊόντα. 
      Θα ήθελα, επίσης, να αναφερθώ σε αυτά που είπε ο κ. Αργύρης. Πραγματικά μου έκανε πολύ μεγάλη εντύπωση, έχω εκπλαγεί από την κυνική ομολογία του κ. Αργύρη, όπου με κυνικότητα εδώ ομολόγησε ότι μέχρι το 2002 δεν κάναμε τίποτα για τη βιολογική γεωργία, δεν μας ενδιέφερε καν η βιολογική γεωργία. Δεκαοκτώ χρόνια κυβερνήσεων ΠΑ.ΣΟ.Κ., καμία πρόνοια για τους βιοκαλλιεργητές και για τη βιολογική γεωργία. Από εκεί και πέρα, είπε ξαφνικά ότι ξυπνήσαμε ένα πρωί και διαπιστώσαμε ότι υπάρχει και αυτός ο τομέας στη χώρα μας και προσπαθήσαμε να δημιουργήσουμε θεσμούς. Μάλιστα μου έκανε εντύπωση και θυμήθηκα όση ώρα τον άκουγα, αυτά που είπε η κ. Ξηροτύρη, ότι το 2000 που εξελέγη Βουλευτής –και εγώ τότε εξελέγην Βουλευτής, μαζί εκλεγήκαμε, κυρία Ξηροτύρη- έκανε ερώτηση στη Βουλή για τη βιολογική γεωργία και πήρε την απάντηση ότι το ποσοστό των καλλιεργούμενων εκτάσεων ήταν στο 0,8% και το 2004 που αναλάβαμε εμείς, ήταν στο 0,8%. Ευτυχώς που δεν βγήκε στις εκλογές του 2004 το ΠΑ.ΣΟ.Κ., γιατί ακόμη θα ήταν στο 0,8%. 
      Εκείνο που ανέφερε, επίσης, ο κ. Αργύρης, ότι εμείς θεσμοθετήσαμε το Εθνικό Συμβούλιο για τη βιολογική γεωργία, θέλω να σας πω ότι όταν πήγα για πρώτη φορά στο Υπουργείο Αγροτικής Ανάπτυξης και Τροφίμων και ανέλαβα το κομμάτι της ποιοτικής γεωργίας, τα βιολογικά προϊόντα, μελέτησα με πολλή προσοχή τα συμπεράσματα και τα πορίσματα του Εθνικού Συμβουλίου για τη βιολογική γεωργία, όπου βρήκα γενικότητες, θεωρίες, χωρίς κανένα όραμα και χωρίς καμία στρατηγική. Είπαμε, λοιπόν, εμείς ότι το Εθνικό Συμβούλιο δεν προσφέρει –αυτή είναι η πραγματικότητα- και ότι εμείς θα δημιουργήσουμε την εθνική διεπαγγελματική βιολογικών προϊόντων, όπου πλέον όλοι οι εμπλεκόμενοι φορείς θα είναι και οι σύμβουλοι της πολιτείας. 
      Και δημιουργήθηκε η εθνική διεπαγγελματική βιολογικών προϊόντων με πολλά προβλήματα και δυσκολίες που αντιμετωπίσαμε, διότι καταλαβαίνετε ότι στις διεπαγγελματικές, σε πολλές περιπτώσεις, έχουμε και αντικρουόμενα συμφέροντα. Δημιουργήθηκε όμως και είναι ο σύμβουλος πλέον του Υπουργείου Αγροτικής Ανάπτυξης και Τροφίμων, ο επίσημος σύμβουλος για θέματα βιολογικής γεωργίας. 
      Και θέλω να πω και στην κ. Ξηροτύρη, αλλά αν ήταν εδώ θα τα άκουγε και ο κ. Αργύρης, ότι ρουσφετολογικά δεν εντάσσονται στα προγράμματα βιολογικής γεωργίας και κτηνοτροφίας οι αγρότες. Αυτοί που επιθυμούν να ενταχθούν και έχουν τις προϋποθέσεις, αυτοί εντάσσονται. Ξέρουν πολύ καλά όλοι οι Έλληνες αγρότες ότι εμείς και στα θέματα των επιδοτήσεων και των αποζημιώσεων και των προγραμμάτων, ουδέποτε κάναμε ρουσφετολογική πολιτική. Το γνωρίζουν πολύ καλά ότι αυτό γινόταν τα χρόνια των κυβερνήσεων του ΠΑ.ΣΟ.Κ., δεν μπορούν να το ξεπεράσουν δυστυχώς αυτό οι συνάδελφοι του ΠΑ.ΣΟ.Κ. και ακόμη μιλούν για ρουσφετολογία. Ρουσφετολογία δεν υπάρχει. Ίσως, κάποιοι να εντάσσονται, όχι γιατί θέλουν πραγματικά να παράγουν βιολογικά προϊόντα –το είπατε και συμφωνώ μαζί σας- αλλά για να κερδίσουν από τις ενισχύσεις. Όμως, η συντριπτική πλειοψηφία αυτών που εντάσσονται είναι νέοι άνθρωποι, είναι άνθρωποι οι οποίοι λειτουργούν σε πολλές περιπτώσεις σε ορεινές περιοχές, σε  νησιωτικές περιοχές και είναι άνθρωποι οι οποίοι θέλουν να ζήσουν από τη βιολογική γεωργία, έχουν μπει σε αυτήν τη νέα φιλοσοφία και τη νέα νοοτροπία της άλλης γεωργίας που εμείς φέραμε στην ελληνική αγροτική πραγματικότητα και από την ενασχόλησή τους αυτή σκοπεύουν να μείνουν στην επαρχία και να συνεχίσουν να ασχολούνται με τη γεωργία.
      Επίσης, θα ήθελα να πω ορισμένα πράγματα, γιατί ειπώθηκαν για το θέμα των ενεργειακών καλλιεργειών. Στο Υπουργείο Αγροτικής Ανάπτυξης και Τροφίμων δεν υπήρξε καμία μελέτη που να αφορά ενεργειακές καλλιέργειες όταν αναλάβαμε. Προχωρήσαμε λοιπόν και κάναμε πιλοτικά προγράμματα για ενεργειακά φυτά και καταλήξαμε ποια ενεργειακά φυτά ευδοκιμούν στον τόπο μας. Εκτός από αυτό κάναμε μία μελέτη σε ποιους νομούς της χώρας μπορούμε να προχωρήσουμε σε καλλιέργειες ενεργειακών φυτών. Και κάναμε πιο μεγάλα πιλοτικά προγράμματα. 
      Θέλω να σας πω, επειδή το συζητήσαμε και σε επίκαιρη ερώτηση που καταθέσατε εσείς κυρία Ξηροτύρη, ότι στόχος μας είναι για φέτος να καλλιεργηθούν εκατό χιλιάδες στρέμματα με ελληνικά ενεργειακά φυτά. Πιστεύουμε  ότι προχωρούμε με  καλούς ρυθμούς πλέον. Βοηθάει πάρα πολύ η κοινή υπουργική απόφαση του Υπουργείου Ανάπτυξης και του Υπουργείου Αγροτικής Ανάπτυξης και Τροφίμων, το οποίο πλέον για πρώτη φορά επιβάλλεται σε αυτούς που έχουν κατανομή βιοκαυσίμων, να παραδώσουν τουλάχιστον το 30% το τελευταίο τρίμηνο των βιοκαυσίμων τους από ελληνικά ενεργειακά φυτά. Γίνεται μία προσπάθεια, όμως, παράλληλα δεν πρέπει να δημιουργήσουμε στους Έλληνες αγρότες προβλήματα, δηλαδή να παράγουν προϊόντα και να μην απορροφηθούν τα προϊόντα αυτά. Στηρίζουμε όλη την προσπάθεια σε μία συμβολαιακή γεωργία, ο νόμος που υπάρχει ευνοεί, διότι λέει ότι προτεραιότητα για την κατανομή βιοκαυσίμων έχουν αυτοί που θα έχουν συμβόλαια με Έλληνες παραγωγούς. Βοηθάει η κατάσταση αυτή, προχωρούμε όμως με πολύ προσεκτικά βήματα, έτσι ώστε να μη βάλουμε σε κινδύνους τους Έλληνες αγρότες. Τα εκατό χιλιάδες στρέμματα είναι ένας καλός στόχος για το 2007. Πιστεύουμε ότι τα επόμενα χρόνια θα προχωρήσουμε με πολύ γρήγορους ρυθμούς και μάλιστα θα επιταχυνθούν οι ρυθμοί αυτοί με τη μετατροπή των δύο εργοστασίων της Ελληνικής Βιομηχανίας Ζάχαρης σε εργοστάσια παραγωγής βιοαιθανόλης –είναι πολύ σημαντικό- τα οποία σαν πρώτη ύλη θα χρησιμοποιούν τριακόσιους χιλιάδες τόνους δημητριακά-σιτηρά και τριακόσιους χιλιάδες τόνους τεύτλα το καθένα. 
      Τελειώνοντας, θα πω για το αγροτικό εισόδημα στο οποίο αναφέρθηκαν ο κ. Αργύρης και οι συνάδελφοι του Συνασπισμού. Αυτό που είπα ότι υπάρχει αύξηση, υπάρχει όντως αύξηση του αγροτικού εισοδήματος. Και θεωρώ ότι κακό κάνουν όσοι λένε ότι εμείς παραποιήσαμε τα στοιχεία. Όσοι δεν δέχονται αυτά τα οποία ανέφερε και αναφέρει και η Εθνική Στατιστική Υπηρεσία αλλά και η EUROSTAT. Το 2002 και 2003 είχαμε μείωση κατά 11,2% του αγροτικού εισοδήματος στη χώρα μας έναντι μείωσης 2,71% στα δεκαπέντε κράτη-μέλη της Ευρωπαϊκής Ένωσης. Τότε, η Εθνική Στατιστική Υπηρεσία είχε διοίκηση και πολιτικό προϊστάμενο ΠΑ.ΣΟ.Κ., αυτό δεν αμφισβητείται. Στη χώρα μας  ήταν 11,2% συνολικά και 2,71% στα υπόλοιπα κράτη-μέλη της Ευρωπαϊκής Ένωσης. 
      Το 2005-2006 είχαμε αύξηση κατά 2,5% στη χώρα μας, έναντι μείωσης 4,7% στις άλλες χώρες της Ευρωπαϊκής Ένωσης. Είναι πραγματικά στοιχεία τα οποία παρουσιάζονται και από την Εθνική Στατιστική Υπηρεσία και από τη EUROSTAT.
      Κύριοι συνάδελφοι, εμείς ξέρουμε ότι υπάρχουν δυσκολίες στην ελληνική γεωργία. Εμείς ξέρουμε ότι ζούμε σε ένα μεταβατικό στάδιο. Τώρα άρχισε και εφαρμόζεται η νέα Κοινή Αγροτική Πολιτική. Όμως, πρέπει να δεχθούμε ότι βιώνουμε μία ειρηνική επανάσταση στην ελληνική γεωργία. Καταβάλλουμε μία σημαντική προσπάθεια για να στηρίξουμε τους Έλληνες αγρότες, για να αλλάξουμε μία κακή νοοτροπία του παρελθόντος, μία νοοτροπία που στηριζόταν στην παραγωγή προϊόντων για επιδοτήσεις και όχι για την αγορά. 
      Και θέλω να σας πω ότι είναι πολύ σημαντικό πως υπάρχει θετική ανταπόκριση από την πλευρά των αγροτών. Προσαρμόζεται η ελληνική γεωργία στα νέα δεδομένα με δυσκολίες, αλλά προσαρμόζεται. Και υπάρχουν σημαντικά μεγάλες κατηγορίες αγροτών, κυρίως νέων αγροτών, οι οποίοι πλέον μπαίνουν σε ένα διαφορετικό δρόμο, σε ένα δρόμο ανάπτυξης, σε ένα δρόμο προόδου και είναι αυτοί οι οποίοι θα σύρουν πραγματικά το όχημα της ελληνικής γεωργίας σε καλύτερες μέρες και θα δώσουν καλύτερη προοπτική για τα ελληνικά αγροτικά προϊόντα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Παρασκευής 2 Φεβρουαρίου 2007 και της Κυριακής 4 Φεβρουαρίου 2007 και παρακαλώ το Σώμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας):  Συνεπώς τα Πρακτικά των συνεδριάσεων της Παρασκευής 2 Φεβρουαρίου 2007 και της Κυριακής 4 Φεβρουαρίου 2007 επικυρώθηκαν.
      Κηρύσσεται περαιωμένη η συζήτηση επί της υπ’ αριθμόν 44/7-2-2007 επερώτησης Βουλευτών του Συνασπισμού Ριζοσπαστικής Αριστεράς προς τον Υπουργό Αγροτικής Ανάπτυξης και Τροφίμων, σχετικά με τη βιολογική γεωργία.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.50’ λύεται η συνεδρίαση για αύριο ημέρα Τρίτη 27 Φεβρουαρίου 2007 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ    






Τελευταία Αποθήκευση:	1/3/2007 4:00:00 μμ	Από:	M.papadatou
Εκτυπώθηκε:	1/3/2007 12:52:00 μμ

