Σελίδα 881 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ

ΘΕΡΟΥΣ 1997

ΣΥΝΕΔΡΙΑΣΗ ΚΘ'

Πέμπτη 28 Αυγούστου 1997

Αθήνα, σήμερα στις 28 Αυγούστου 1997, ημέρα Πέμπτη και ώρα 10.43', συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β' Σύνθεση), για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, αρχίζει η συνεδρίαση.

Εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου, αρμοδιότητος του Υπουργείου Εξωτερικών: "Ρυθμίσεις για το Ελληνικό 'Ίδρυμα Πολιτισμού".

'Έχει ψηφιστεί η αρχή του νομοσχεδίου και απομένει η συζήτηση και ψήφιση των άρθρων.

Το νομοσχέδιο αποτελείται από οκτώ άρθρα, έχουν συζητηθεί και έχουν ψηφιστεί, σχεδόν ομόφωνα στην επιτροπή νομίζω. Θα πρότεινα για την εξοικονόμηση του χρόνου να συζητηθούν, ως μία ενότητα με άνεση χρόνου των ομιλητών.

Συμφωνείτε;

ΟΛΟΙ ΟΙ ΒΟΥΛΕΥΤΕΣ: Συμφωνούμε.

ΠΡΟΕΔΡΕΥΩΝ (Παναγιώτης Ν. Κρητικός): Το Τμήμα συμφώνησε ομοφώνως.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Κύριε Πρόεδρε το λόγο παρακαλώ.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, έχετε να κάνετε κάποια παρατήρηση, πριν από την έναρξη της συζητήσεως;

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Δεν έχω αντίρρηση επί της διαδικασίας. Απλώς οι συνάδελφοι μου ζήτησαν να τους δώσω τις παρατηρήσεις σε γραπτή μορφή. Φωτοτυπούνται αυτήν τη στιγμή για να έχουν οι κύριοι συνάδελφοι τις παρατηρήσεις για τις τροποποιήσεις.

ΠΡΟΕΔΡΕΥΩΝ (Παναγιώτης Ν. Κρητικός): Είστε έτοιμος να τις δώσετε τώρα;

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): 'Έρχονται οι φωτοτυπίες για να έχουν τη δυνατότητα να κάνουν παρατηρήσεις.

ΠΡΟΕΔΡΕΥΩΝ (Παναγιώτης Ν. Κρητικός): Ωραία, να διανεμηθούν στους κυρίους συναδέλφους.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Είναι βασικά αυτά, τα οποία χθες συζητήθηκαν επί της αρχής, αλλά έχουν πια αποτυπωθεί συγκεκριμένα.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς η συζήτηση γίνεται με τις παρατηρήσεις, τις οποίες έκανε ο κύριος Υπουργός, επί των άρθρων και οι οποίες διανέμονται αυτήν τη στιγμή για ενημέρωσή σας.

Επί της ενότητος των άρθρων 1 έως και 8, το λόγο έχει ο εισηγητής της Πλειοψηφίας κ. Δημήτριος Παντερμαλής.

Από τη θέση σας παρακαλώ. Η αγόρευση επί των άρθρων γίνεται πάντοτε από τη θέση.

ΔΗΜΗΤΡΙΟΣ ΠΑΝΤΕΡΜΑΛΗΣ: Κύριε Πρόεδρε, κύριοι συνάδελφοι, θα ξεκινήσω με μία γενική παρατήρηση, η οποία υπομνηματίζει ως ένα βαθμό αυτό που αναφέρεται στο 1ο άρθρο, ως σκοπός του Ιδρύματος. Είναι σε όλους μας σαφές όταν παρατηρήσουμε το παγκόσμιο γίγνεσθαι αυτήν τη στιγμή, ότι ένα 'Ίδρυμα Πολιτισμού, όπως είναι το δικό μας, δεν έρχεται απλώς να καλύψει μια πολιτική ανάγκη και πιο συγκεκριμένα μια ανάγκη της ελληνικής εξωτερικής πολιτικής, αλλά είναι ένα ίδρυμα το οποίο έρχεται να δώσει την ελληνική παρουσία στο διεθνές πολιτιστικό χρηματιστήριο, στη διεθνή πολιτιστική αγορά, που είτε θέλουμε είτε δεν θέλουμε υπάρχει και όπου η απουσία της Ελλάδος είναι γνωστή.

Για να γίνω ακόμη πιο συγκεκριμένος, δεν έχει αυτήν τη στιγμή τόση μεγάλη σημασία, έχει βέβαια, αλλά όχι τόση όση νομίζουμε, η παρουσίαση του ελληνικού βιβλίου στην Ελλάδα. Νομίζω, ότι αν το ελληνικό βιβλίο δεν είναι παρόν στην έκθεση της Φραγκφούρτης, αυτό θα αποτελεί ένα μεγάλο μείον για τη διάδοση της ελληνικής πνευματικής παραγωγής με τη συμμετοχή σε Διεθνείς Εκθέσεις μόνον μπορεί να ελπίζει κανείς, ότι το ελληνικό βιβλίο θα μεταφρασθεί και θα διαβαστεί από μερικές εκατοντάδες χιλιάδες αναγνώστες και έτσι μόνο θα βρει το δρόμο του, προς τη διεθνή αγορά.

Επομένως, η πολιτική της αγοράς, αν θέλετε, η οποία δεσπόζει αυτήν τη στιγμή, μας υποχρεώνει και αυτή από τη δική της πλευρά στη διόρθωση της λειτουργίας του ιδρύματος που υφίσταται από το 1992.

'Έρχομαι τώρα στα επί μέρους θέματα και θα σταθώ στα σημεία μόνο που έχω να κάνω κάποια σχόλια.

Θα ήθελα, κύριε Υπουργέ, στο άρθρο 1, παράγραφος 1, εκεί που λέει "σκοπός του ιδρύματος είναι η καλλιέργεια της ευρύτερης γνώσης στην αλλοδαπή για την Ελλάδα" θα πρότεινα μια απλούστερη, αλλά σαφέστερη σύνταξη του κειμένου, που είναι "Σκοπός του Ελληνικού Ιδρύματος Πολιτισμού είναι η καλλιέργεια της γνωριμίας και προσέγγισης του ελληνικού πολιτισμού στην αλλοδαπή, της ευρύτερης γνώσης για την ελληνική συμβολή" κλπ. Ουσιαστικά δεν αλλάζει κάτι, γίνεται, όμως, πιο ξεκάθαρο το νόημα. Θα παρακαλούσα αυτό αν είναι δυνατόν, να πάρει αυτήν τη μορφή.

Σελίδα 882 

 

Η δεύτερη παρατήρηση αφορά πάλι στο ίδιο άρθρο, είναι στην παράγραφο 1γ', όπου το κείμενο λέγει ότι "το 'Ίδρυμα παράγει και εκμεταλλεύεται πολιτιστικά έργα και οπτικοακουστικό υλικό". Θα χρησιμοποιούσα τον όρο "διαχειρίζεται" αντί του "εκμεταλλεύεται". Το "εκμεταλλεύεται" μας πηγαίνει νοηματική σε μία εταιρεία, σε μία μεγάλη επιχείρηση και δεν πρόκειται περί αυτού. 'Όλοι γνωρίζουμε, ότι όταν γίνεται εκμετάλλευση από φορέα που χρηματοδοτείται από το δημόσιο, είναι κατά κανόνα σε πολύ χαμηλά επίπεδα, ιδιαίτερα στον τομέα του πολιτισμού, επομένως η έννοια της διαχείρισης που είναι ευρύτερη, θα μπορούσε να αντικαταστήσει την έννοια της εκμετάλλευσης που ακούγεται κάπως, περίεργη, πάρα πολύ αγοραία σε ένα νομοσχέδιο που αφορά τον πολιτισμό.

Η επόμενη παρατήρησή μου, αφορά στο άρθρο 2, παράγραφος 2, όπου λέγει ότι "η απόφαση διορισμού του προέδρου του διοικητικού συμβουλίου δημοσιεύεται στην Εφημερίδα της Κυβερνήσεως μετά την έγκρισή της από τη Διαρκή Επιτροπή Εθνικής 'Αμυνας Εξωτερικών Υποθέσεων". 'Έχουμε πάρει εδώ το σημείωμα της νομικής επιτροπής, το οποίο νομίζω επισημαίνει μία νομική δυσχέρεια εδώ, δηλαδή, δίνει το νομοσχέδιο στην επιτροπή διοικητικές αρμοδιότητες τις οποίες δεν έχει. Θα έλεγα να κάνουμε μία διόρθωση εδώ, ούτως ώστε να μην έρχεται σε αντίφαση με το χαρακτηρισμό της επιτροπής, ότι η επιτροπή, δηλαδή, δεν μπορεί να ασκεί διοικητικό έργο.

Στο άρθρο 2 παρ. 8 γίνεται λόγος για την Επιτροπή Προγραμματισμού. Νομίζω, κύριε Υπουργέ, ότι εδώ πρέπει να καθορισθεί ο αριθμός των μελών της Επιτροπής Προγραμματισμού, ούτως ώστε η επιτροπή να μπορεί να λειτουργεί απρόσκοπτα. Έτσι θα πρέπει να ξέρουμε αν η επιτροπή θα έχει εκατό(100) ανθρώπους ή είκοσι (20).

Στην παράγραφο 9 του ιδίου άρθρου, γίνεται λόγος για την σύσταση Συνέλευσης επιτίμων μελών του Ελληνικού Ιδρύματος Πολιτισμού. Εδώ πρέπει να σκεφθούμε τις ακριβείς αρμοδιότητες αυτής της γενικής συνέλευσης.

Προσωπικά πιστεύω, ότι η γενική συνέλευση μπορεί να δίνει γενικές κατευθύνσεις και θα είναι ατυχές να γίνει σύγχυση ανάμεσα στο έργο της Γενικής Συνέλευσης και της Επιτροπής Προγραμματισμού. 'Όπως είναι σαφές, από τις αρμοδιότητες που αναφέρονται εδώ μέσα, η διάκριση ανάμεσα στις δύο επιτροπές είναι οριακή. Θα είναι, λοιπόν, καλό ευθύς εξ αρχής να γίνει διευκρινιστεί, ότι η συνέλευση των επιτίμων μελών δεν κάνει τίποτε άλλο, παρά να δίνει ορισμένες γενικές κατευθύνσεις, να παρακολουθεί την πορεία να κάνει προτάσεις γενικότερους χαρακτήρα για το σύνολο του έργου του ιδρύματος και όχι να ασχολείται με ειδικά θέματα. Διότι όταν αρχίσει να ασχολείται με θεματικές ενότητες, είναι μοιραίο ότι θα περάσει στον προγραμματισμό.

Κύριε Υπουργέ, επειδή στη γενική συνέλευση των επιτίμων μελών, όπως βλέπω, θα μετέχουν μέλη και από το εξωτερικό και η μετακίνησή τους δεν θα είναι πάντοτε απλή και όχι φυσικά αδάπανη, θα πρότεινα να υπάρχει η δυνατότητα για τα επίτιμα μέλη, να εκθέτουν τις προτάσεις τους γραπτώς, τις οποίες θα αποστέλουν στη γραμματεία του ιδρύματος.

Η τελευταία μου παρατήρηση είναι και η πιο σημαντική και αφορά στο άρθρο 4 παρ. 1α, όπου λέγει ότι έσοδα του Ελληνικού Ιδρύματος Πολιτισμού αποτελούν α) η κρατική επιχορήγηση που χορηγείται μέσω του Υπουργείου Εξωτερικών, ανάλογα με το πραγματοποιούμενο έργο και τις δυνατότητες του προϋπολογισμού του ΥΠΕΞ.

Θα ήθελα να παρατηρήσω, ότι δεν είναι δυνατόν να κρίνεις κάποιον από το πραγματοποιούμενο έργο αν δεν το χρηματοδοτήσεις επαρκώς .Μία ισχνή χρηματοδότηση δεν μπορεί να αποδώσει σε σπουδαίο έργο. Είναι, δηλαδή, ένας φαύλος κύκλος η εξάρτηση ως ένα σημείο του έργου από τις δαπάνες. Θα πρέπει κανείς να αντιμετωπίσει κάπως διαφορετικά το θέμα της κρατικής επιχορήγησης.

-Επίσης, δεν είναι δυνατόν από τις δυνατότητες του προϋπολογισμού του Υπουργείου Εξωτερικών, να εξαρτάται η κρατική επιχορήγηση για το συγκεκριμένο ίδρυμα.

Η πρότασή μου, λοιπόν, έχει ως εξής : Το Υπουργείο Εξωτερικών και η κυβέρνηση γενικότερα , αφού θεωρεί ότι το ' Ίδρυμα αυτό του Πολιτισμού πρέπει να υπάρχει και πρέπει να επιτελεί έργο, είναι απαραίτητο να καλύπτονται από την επιχορήγηση του ΥΠΕΞ τουλάχιστον οι πάγιες λειτουργικές δαπάνες και να παρέχεται ένα εύλογο ποσόν ως μίνιμουν για την παραγωγή έργου.

Θα έλεγα κρατώντας στο βαθμό που είναι δυνατόν την υπάρχουσα διατύπωση , να επαναδιατυπωθεί το 4.1α ως εξής. Η κρατική επιχορήγηση που δίδεται μέσω του Υπουργείου Εξωτερικών για κάλυψη των παγίων αναγκών λειτουργίας του προσαυξημένη το απαραίτητο ποσό για την πραγματοποίηση του προγραμματιζόμενου έργου.

Και θα γίνω αμέσως σαφής. Πληροφορήθηκα ποιες είναι αυτήν τη στιγμή οι πάγιες δαπάνες, δηλαδή, οι μισθοί του προσωπικού, ΔΕΗ ΟΤΕ κλπ., τα ενοίκια των παραρτημάτων στο εξωτερικό. 'Όλα μαζί φτάνουν στα εξακόσια (600.000.000) με εφτακόσια (700.000.000) εκατομμύρια. Δεν είναι καθόλου σημαντικό το ποσό αυτό για το ίδρυμα και τους στόχους του. Αν αυτό το ποσό αυξηθεί ισοπόσως, δηλαδή, προστεθούν άλλα εφτακόσια εκατομμύρια, δηλαδή, φτάνουμε περίπου στο ενάμισι δισεκατομμύριο, νομίζω ότι και οι ανάγκες καλύπτονται άνετα και έργο μπορεί να παραχθεί. Εάν δε δεν είναι δυνατόν να το εκφράσουμε με αριθμούς στο παρόν νομοσχέδιο, θα πρέπει η διατύπωση να είναι τέτοια, ώστε οι πάγιες ανάγκες και ένα ποσό για την παραγωγή έργου να περιλαμβάνονται ως απαραίτητη προϋπόθεση μέσα σε αυτό το νομοσχέδιο.

Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Αξιωματικής Αντιπολίτευσης κ. Παναγιώτης Σκανδαλάκης έχει το λόγο.

ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Πρόεδρε, συμφωνούμε με τις παρατηρήσεις που έκανε ο εισηγητής της Πλειοψηφίας. Θα ήθελα, όμως, να θέσω ορισμένα θέματα.

Στο άρθρο 1 θα ήθελα να τονιστεί περισσότερο η προώθηση του ελληνικού πολιτισμού. 'Έτσι, λοιπόν, στο τέλος της παραγράφου 1 κρίνω σκόπιμο, εκεί που λέμε "η ενίσχυση της πολιτιστικής, μορφωτικής και επιστημονικής συνεργασίας", να προσθέσουμε "που προωθεί κατ' αρχάς τον ελληνικό πολιτισμό με άλλες χώρες και τα άλλα όργανα της Ευρωπαϊκής 'Ένωσης".

Στο άρθρο 2 τώρα, χαίρομαι που ο κύριος Υπουργός τονίζει ρητά για το θέμα της ελληνικής γλώσσας στον Ελληνισμό της διασποράς. 'Όμως, κύριε Υπουργέ, στις διορθώσεις που κάνατε, θα πρότεινα -ίσως είναι υπερβολή- να τεθεί "η διατήρηση, η διάδοση και η προβολή της ελληνικής γλώσσας".

Επίσης για το άρθρο 2, ο συνάδελφός μας ο κ. Κουρής, έχει κάνει κάποιες προτάσεις με τροπολογία, τις οποίες εγώ θα έλεγα να τις δούμε σε αυτήν τη φάση σαν παρατηρήσεις, οπότε αν τις κάνετε αποδεκτές δεν χρειάζεται να επανέλθουμε στη συζήτηση της τροπολογίας.

Στην παράγραφο 3 του άρθρου 2 αναφορικά με τη θέση του γενικού διευθυντή, ο διορισμός του να προσδιορίζεται με τη διαδικασία του διορισμού των διοικητών των ΔΕΚΟ. 

Στην παράγραφο 6 γίνεται αναφορά για τον έλεγχο από τη Βουλή, αλλά δεν εξασφαλίζεται αυτός ο έλεγχος. Ο κ. Κουρής κάνει την πρόταση το διοικητικό συμβούλιο να υποβάλει στον Υπουργό Εξωτερικών ετήσια έκθεση για τις δραστηριότητες, τις κατευθύνσεις και δράσεις του ιδρύματος, προκειμένου να συζητηθεί στα αρμόδια όργανα της Βουλής. Χθες δεν έκανα την πρόταση, αν είναι δυνατόν και νομικά ευσταθεί, να υπάρχει έλεγχος και από τον Ελεγκτικό Συνέδριο.

Στην παράγραφο 7 δεν αναφέρουμε το ύψος των αποζημιώσεων. Μήπως θα έπρεπε εκεί να δούμε το ύψος των αποζημιώσεων των μελών του διοικητικού συμβουλίου και του γενικού διευθυντού; Ο κ. Κουρής έχει κάνει την πρόταση να ορίζονται με κοινή απόφαση των Υπουργών Εξωτερικών και Οικονομικών και να βαραίνει τον προϋπολογισμό του ιδρύματος.

Στο άρθρο 8 μιλάμε για τον προγραμματισμό. Υπάρχει νομίζω κάποια ασάφεια την οποία θα πρέπει να διευκρινίσουμε.

Στην τροπολογία την οποία έχει κάνει ο κ. Κουρής και την εισηγούμεθα σαν Μειοψηφία -είναι στο άρθρο 2, παράγραφος 8- για τον προγραμματισμό των δραστηριοτήτων του Ελλη-

Σελίδα 883 

νικού Ιδρύματος Πολιτισμού, το διοικητικό συμβούλιο επικουρείται από Επιτροπή Προγραμματισμού. Η Επιτροπή Προγραμματισμού θα πρέπει να απαρτίζεται από εκπροσώπους Υπουργείων, φορέων της Τοπικής Αυτοδιοίκησης και φορέων του δημόσιου και ιδιωτικού τομέα με αρμοδιότητες συναφείς με τους σκοπούς του ιδρύματος και να συγκροτείται με απόφαση του Υπουργού Εξωτερικών.

Στο άρθρο 3 χαίρομαι που δεχθήκατε τις αρμοδιότητες των προϊσταμένων των παραρτημάτων να τις επιφορτίζονται και εκπρόσωποι των Υπουργείων, μορφωτικοί ακόλουθοι και ανώτεροι υπάλληλοι.

Επίσης, για να έχουμε οικονομία χρημάτων είχαμε προτείνει η στέγαση των παραρτημάτων, εφόσον είναι εφικτό, να γίνεται στα κτίρια των κατά τόπους πρεσβειών μας.

Στο άρθρο 4 δεν έχουμε καθορίσει το ύψος των εσόδων. Μήπως θα έπρεπε να καθορίσουμε τα έξοδα;

Η τελευταία παρατήρηση που έχουμε να κάνουμε στο άρθρο 4 αφορά το πόρισμα του τακτικού ελέγχου. Και θέλω να διευκρινίσουμε αυτά τα οποία μας έχουν δώσει από τη νομοτεχνική επεξεργασία, εάν μπορούμε να είμαστε σύννομοι ή όχι, βάσει των παρατηρήσεων τις οποίες μας έχουν κάνει.

Αυτά θα ήθελα κατ'αρχάς να πω.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο ειδικός αγορητής του Κομμουνιστικού Κόμματος Ελλάδος κ. Αγγουράκης έχει το λόγο.

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, κυρίες και κύριοι Βουλευτές, όσον αφορά τις συγκεκριμένες προτάσεις μας, αυτές είναι οι εξής:

Θα μου επιτρέψετε κατ'αρχήν, κύριε Πρόεδρε, να αναφερθώ σ' αυτές χωρίς να πάρω υπόψη μου τις επισημάνσεις και τις διορθώσεις που έκανε ο κύριος Υπουργός. Σε αυτές θα επανέλθω.

'Όσον αφορά το άρθρο 1, θα ήθελα να σημειώσω στο σημείο αυτό ότι θεωρούμε άσκοπη την αναφορά στη σχέση με τα όργανα της Ευρωπαϊκής 'Ένωσης. Εννοώ την πρώτη παράγραφο. Δεν θέλω να επιχειρηματολογήσω ακόμα περισσότερο στο ζήτημα αυτό.

'Όσον αφορά πάλι το πρώτο άρθρο, στο σκοπό -εννοώ παράγραφος 2, εδάφιο α'- νομίζουμε ότι μία διατύπωση που να συμπεριλαμβάνει μετά την Τοπική Αυτοδιοίκηση και το Συμβούλιο Απόδημου Ελληνισμού και τις κοινότητες, όπως σημειώθηκε ήδη από χθες, θα βοηθούσε ακόμη περισσότερο. Επίσης, έχουμε τη γνώμη, ότι μπορεί να αφαιρεθεί αυτό που ακολουθεί τώρα, αμέσως μετά την Τοπική Αυτοδιοίκηση, "με άλλους φορείς που έχουν συναφείς με το Ελληνικό 'Ίδρυμα Πολιτισμού σκοπούς". Και να μείνει η Τοπική Αυτοδιοίκηση, ΣΑΕΕ κοινότητες, ιδίως με τα πνευματικά και πολιτιστικά ιδρύματα της χώρας και της αλλοδαπής. Διότι φορείς που να έχουν συναφείς με το Ελληνικό Ίδρυμα Πολιτισμού σκοπούς, δεν νομίζω ότι υπάρχουν πολλοί στη χώρα μας. Δεν ξέρω να υπάρχουν πολλοί φορείς στη χώρα μας που να έχουν σκοπό την προβολή, αν θέλετε, του ελληνικού πολιτισμού στο εξωτερικό. Θα έλεγα μάλιστα, επειδή το Ελληνικό Ίδρυμα Πολιτισμού δεν κάνει ακριβώς αυτό -μιλήσαμε χθες για πολιτιστική διπλωματία- είναι σχεδόν βέβαιο, ότι δεν υπάρχει κανένας τέτοιος φορέας.

Με αυτήν την έννοια, αν πούμε ότι το Ελληνικό Ίδρυμα Πολιτισμού θα συνεργάζεται με το Υπουργείο Εθνικής Παιδείας, Θρησκευμάτων, Πολιτισμού, με φορείς Τοπικής Αυτοδιοίκησης, με κοινότητες και με τα πνευματικά και πολιτιστικά ιδρύματα της χώρας και της αλλοδαπής, νομίζω ότι είναι καλύτερα.

'Οσον αφορά τώρα το άρθρο 2 η βασική μας ένσταση βρίσκεται στο γεγονός ότι τόσο το Διοικητικό Συμβούλιο του Ιδρύματος, όσο και η Γενική Συνέλευση, αλλά και η Επιτροπή Προγραμματισμού περισσότερο άμεσα ή έμμεσα βρίσκονται κάτω από τον ασφυκτικό, θα έλεγα, έλεγχο της Κυβέρνησης.

Πιστεύουμε, ότι ειδικά στο διοικητικό συμβούλιο και στη γενική συνέλευση θα πρέπει να υπάρχει εκπροσώπηση τουλάχιστον των εξής φορέων: Της Ακαδημίας Αθηνών, των Ανώτατων Εκπαιδευτικών Ιδρυμάτων, ορισμένων βασικών ερευνητικών κέντρων της χώρας, της 'Ενωσης Ελλήνων Λογοτεχνών, της Ομοσπονδίας Ακροάματος-Θεάματος, του Εικαστικού Επιμελητηρίου και του Ελληνικού Κέντρου Κινηματογράφου. 

'Οσον αφορά την Επιτροπή Προγραμματισμού επιμένουμε, στο ότι δεν μπορεί αυτή να αποτελείται μόνο από τους εκπροσώπους των Υπουργείων και των φορέων του δημόσιου τομέα, όπως σημειώνεται στην παράγραφο 8. Πιστεύουμε, ότι και στην επιτροπή αυτή πρέπει να υπάρχουν οι φορείς αυτοί που παράγουν τον πολιτισμό.

Για τη γενική συνέλευση νομίζω ότι πρέπει να είναι πιο συγκεκριμένο το περιεχόμενό της. Η γενική συνέλευση πρέπει να έχει γνώμη για τον απολογισμό δράσης του ιδρύματος, να έχει γνώμη για τις μεθόδους προβολής του ελληνικού πολιτισμού. Δεν νομίζουμε, όμως, ότι αντικείμενο της γενικής συνέλευσης μπορεί να είναι η στρατηγική του Ελληνικού Ιδρύματος Πολιτισμού, όπως σημειώνεται στο άρθρο 9.

Το θέμα της στρατηγικής, κατά τη γνώμη μας, πρέπει να είναι ξεκαθαρισμένο από τους στόχους του ιδρύματος. Είναι, δηλαδή, το άρθρο πρώτο παράγραφος 1. Και αυτή η στρατηγική δεν μπορεί να είναι αντικείμενο συζήτησης, αλλαγής ή τροποποίησης οποιουδήποτε οργάνου του Ελληνικού 'Ιδρύματος Πολιτισμού.

'Όσον αφορά τη σύνθεση των μελών της συνέλευσης θα έλεγα να υπάρχει η διατύπωση που λέει "μέλη της μπορεί να είναι προσωπικότητες φυσικά που έχουν διακριθεί στις επιστήμες, στα γράμματα και στις τέχνες". Μπορεί να δημιουργήσει προβλήματα η αναφορά σε προσωπικότητες που έχουν "διακριθεί στο δημόσιο βίο". Αυτό μπορεί να το ερμηνεύσει ο καθένας όπως νομίζει.

Κλείνοντας την αναφορά μου σε αυτό το θέμα επαναλαμβάνω ότι μπορεί το Υπουργείο Εξωτερικών να απευθυνθεί στους αντίστοιχους φορείς και να τους ζητήσει να στείλουν εκπροσώπους τους στα όργανα αυτά και φυσικά τα υπόλοιπα μένουν όπως προβλέπει το άρθρο 2.

Στο άρθρο 3, μία από τις βασικές μας παρατηρήσεις έχει σχέση με το στοιχείο που λέει "τα παραρτήματα μπορεί να προσλαμβάνουν τη νομική μορφή και φύση που προβλέπεται από το νομικό καθεστώς των χωρών υποδοχής". Νομίζω ότι πρέπει να φύγει το "μπορεί" και να γίνει "τα παραρτήματα προσλαμβάνουν τη νομική μορφή και φύση που προβλέπεται από το νομικό καθεστώς των χωρών υποδοχής". Διαφορετικά, είναι πιθανόν να δημιουργηθούν κάποια προβλήματα και διπλωματικά προβλήματα με τη δράση των παραρτημάτων.

'Όσον αφορά τα έσοδα και την οικονομική εποπτεία στο άρθρο 4 δεν συμφωνούμε με τη διατύπωση στην πρώτη παράγραφο εδάφιο α' που λέει "κρατική επιχορήγηση" -σωστά- "που χορηγείται ανάλογα με τις δυνατότητες του προϋπολογισμού".

Αυτή η φράση "ανάλογα με τις δυνατότητες του προϋπολογισμού" πρέπει να εξαλειφθεί. Εμείς τουλάχιστον δεν συμφωνούμε να νομοθετούμε με έναν τέτοιον τρόπο. Γιατί βέβαια μετά, όταν θα πηγαίνουμε στη συζήτηση του προϋπολογισμού, θα έχουμε το γνωστό επιχείρημα: Αφού ο ίδιος ο νόμος προβλέπει ότι πάμε ανάλογα με τον προϋπολογισμό, γι'αυτό περικόπτουμε ή κάνουμε οτιδήποτε άλλο. 

Πρέπει να υπάρχει ένα σταθερό ποσό για το Ελληνικό Ίδρυμα Πολιτισμού. Και αυτό το σταθερό ποσό να εγγράφεται στον προϋπολογισμό, για να μπορούμε να το παρακολουθούμε.

Επίσης, εμείς θα προτιμούσαμε στο εδάφιο β) του άρθρου 4 να υπάρχουν οι αντίστοιχες ρυθμίσεις, που αφορούν τις προγραμματικές συμβάσεις, όσον αφορά το σημείο που λέμε "έσοδα σπό συμβάσεις σχετικές με την προώθηση των σκοπών του...". Εδώ μπορούμε να βάλουμε ορισμένα στοιχεία από την παράγραφο 2, που περιγράφει με μεγάλη σαφήνεια πως πρέπει να είναι αυτές οι συμβάσεις.

'Οσον αφορά το άρθρο 5, θα επαναλάβω, για άλλη μια φορά, την τοποθέτησή μας τη χθεσινή. Θα ξαναπώ, ότι δεν συμφωνούμε το Ελληνικό Ίδρυμα Πολιτισμού να έχει το καθεστώς του νομικού προσώπου ιδιωτικού δικαίου. Και πολύ 

Σελίδα 884 

περισσότερο, δεν συμφωνούμε με αυτό που προβλέπει το άρθρο 5 ότι "...εξαιρούνται από τις κάθε είδους διατάξεις περί δημόσιου τομέα".

(Στο σημείο αυτό κτυπάει προειδοποιητικά το κουδούνι για τη λήξη του χρόνου της ομιλίας του κυρίου Βουλευτή)

Τελειώνω, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Με την άνεσή σας!

ΧΑΡΑΛΑΜΠΟΣ ΑΓΓΟΥΡΑΚΗΣ: Εδώ, δηλαδή, δεν μένουμε μόνο στο νομικό πρόσωπο ιδιωτικού δικαίου, αλλά επιπρόσθετα, λέμε ότι "εξαιρούνται από τις κάθε είδους διατάξεις περί δημόσιου τομέα".

Τώρα, όσον αφορά τις παρατηρήσεις, που έκανε δεκτές ο κύριος Υπουργός, αυτό που θα ήθελα να σημειώσω είναι κατ'αρχήν -και ενδεχομένως στη συνέχεια να επανέλθουμε- στο άρθρο 1, εκεί που γίνεται λόγος για τον Ελληνισμό της διασποράς, εμείς νομίζουμε ότι το σωστότερο θα ήταν "...ελληνικής γλώσσας τόσο στους απόδημους 'Ελληνες..." και όχι στον "Ελληνισμό της διασποράς".

Δεύτερον, ο κύριος Υπουργός την τροπολογία του κ. Κουρή, που είναι, απ'ό,τι είδα και της Νέας Δημοκρατίας, για συμμετοχή στην επιτροπή προγραμματισμού φορέων του ιδιωτικού τομέα. Εμείς διαφωνούμε με τη συγκεκριμένη αναφορά, γιατί δεν νομίζουμε να υπάρχει οποιοσδήποτε ιδιωτικός φορέας με στόχους συναφείς με τους στόχους τους Ελληνικού Ιδρύματος Πολιτισμού, πολύ περισσότερο μάλιστα, που οι δραστηριότητες του ιδιωτικού τομέα έχουν σαν στόχο την εξασφάλιση του κέρδους. 'Αρα, δεν έχουν καμία σχέση με τους στόχους του ιδρύματος.

Ευχαριστώ πολύ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Η ειδική αγορήτρια του Συνασπισμού της Αριστεράς και της Προόδου κ. Μαρία Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Οι τροποποιήσεις, που έχει κάνει ο κύριος Υπουργός -τις έχει διανείμει- μετά τη συζήτηση στην επιτροπή και τη συζήτηση επί της αρχής, νομίζω ότι βελτιώνουν ουσιαστικά το νομοσχέδιο. Και νομίζω ότι θετικό -να σημειώσουμε το γεγονός- ότι έλαβε υπόψη τις παρατηρήσεις, που έγιναν και στην επιτροπή και σε αυτήν την Αίθουσα, κάτι το οποίο δεν είναι και σύνηθες. Γι'αυτό το αναφέρω.

'Οσον αφορά το άρθρο 1, κύριε Πρόεδρε, νομίζω ότι πρέπει να είναι σαφέστερη η συνεργασία με τον απόδημο Ελληνισμό. 'Εγινε μία ορισμένη συζήτηση. Υπάρχει μία τροπολογία, που αναφέρεται στο γεγονός ότι το ίδρυμα συνεργάζεται εν γένει με τους 'Ελληνες της διασποράς. 'Ισως θα μπορούσε να υπάρξει κάποια αναφορά, όπως προτείναμε και ο κ. Koυναλάκης και εγώ, στο Συμβούλιο Απόδημου Ελληνισμού.

Εκεί, δηλαδή, που αναφερόμαστε στη συνεργασία με τα Υπουργεία Εθνικής Παιδείας και Θρησκευμάτων και τους φορείς της Τοπικής Αυτοδιοίκησης, να υπάρξει ρητή αναφορά στο Συμβούλιο Απόδημου Ελληνισμού.

'Ομως, αυτό που θέλω να σημειώσω, το πιο σημαντικό, είναι ότι όλα αυτά θα δοκιμασθούν στην πράξη. Και από εκεί και πέρα, νομίζω ότι οι σκοποί του ιδρύματος, όπως έχουν συμπληρωθεί, διαγράφουν, με έναν θα έλεγα συνολικό και αποτελεσματικό τρόπο, το τι πρόκειται να κάνει το ίδρυμα αυτό.

Εμείς, λοιπόν, ψηφίζουμε το άρθρο 1, όπως και το άρθρο 2.

'Εχω και εγώ μια επιφύλαξη στην παράγραφο 9, για το κατά πόσο η συνέλευση επιτίμων μελών μπορεί να ασχολείται με τη στρατηγική του ιδρύματος. 'Ισως αυτό πρέπει να το δούμε.

Βεβαίως είναι καλή η συνέλευση που υπάρχει. Η συμμετοχή της μπορεί να είναι ουσιαστική και θετική, αλλά έχω την εντύπωση ότι η στρατηγική του ιδρύματος, που είναι ένα θέμα μακροπρόθεσμο και πολύ σοβαρό, και εκ των σκοπών προκύπτει, αλλά εν πάση περιπτώσει είναι και ένα θέμα πολιτικής ευθύνης.

'Οσον αφορά το άρθρο 2, θέλω να πω ότι είναι σημαντικό το γεγονός ότι ο κύριος Υπουργός δέχτηκε να προηγείται, της απόφασης διορισμού του προέδρου του διοικητικού συμβουλίου, η γνώμη της επιτροπής της Βουλής. Και παρά τις όποιες νομοτεχνικές αμφιβολίες, νομίζω ότι πρέπει να επιμείνουμε και να μείνει αυτή η διάταξη, η οποία στο κάτω-κάτω, αν θέλετε, κύριε Πρόεδρε, δημιουργεί για όλους μας και για τη Βουλή και για το ίδιο το ίδρυμα, κάποιες καλύτερες προϋποθέσεις συνεργασίας και κατανόησης.

'Οσον αφορά το άρθρο 3, το οποίο επίσης ψηφίζουμε, νομίζω ότι πρέπει να μείνει δυνητικά η δυνατότητα να προσλαμβάνουν τα παραρτήματα τη νομική μορφή των χωρών, στις οποίες βρίσκονται. Να μην το βάλουμε, δηλαδή, υποχρεωτικά, γιατί ενδεχομένως σε ορισμένες χώρες να έχουμε συγκεκριμένα προβλήματα. Νομίζω, δηλαδή, ότι το άρθρο αυτό πρέπει να μείνει όπως είναι.

'Οσον αφορά το άρθρο 4, που έχει σχέση με τα έσοδα και την οικονομική εποπτεία, εγώ αντιλαμβάνομαι τις παρατηρήσεις, που γίνονται από συναδέλφους, ότι πρέπει κατά κάποιον τρόπο να υπάρξει ένα ελάχιστο, ένα μίνιμουμ στη χρηματοδότηση του ιδρύματος αυτού, για να έχει και μία δυνατότητα να σχεδιάσει κάπως μακροπρόθεσμα τη δραστηριότητά του. Διότι αν πάντα εξαρτάται από τις δυνατότητες του προϋπολογισμού, που μπορούν να ερμηνευτούν ποικιλοτρόπως, αλλά και από τις διαθέσεις του εκάστοτε Υπουργού, τότε ενδεχομένως να μην μπορεί να κάνει έναν πιο μακροπρόθεσμο προγραμματισμό.

'Ισως, λοιπόν, θα μπορούσε εδώ να υπάρξει μία διατύπωση, που να αναφέρεται σε ένα ελάχιστο, ότι τουλάχιστον έχει αυτά. 'Εχω, όμως, μία επιφύλαξη να συνδεθεί αυτό με τις λειτουργικές του δαπάνες. Δηλαδή, η ιδέα αυτή των φορέων, που βασικά εξαρτώνται από τις λειτουργικές τους δαπάνες, είναι, θα έλεγα, μία ιδέα ξεπερασμένη. Συνήθως έχουμε φορείς, που έχουν γραφειοκρατικό διοικητικό μηχανισμό και το έργο που παράγουν είναι ελάχιστο. Ωστόσο, δεν έχω τη δυνατότητα να προτείνω κάτι διαφορετικό.

'Ισως, λοιπόν, να βάλουμε αυτό που προτείνουν και άλλοι συνάδελφοι, ένα ελάχιστο όριο, που να καλύπτει τις λειτουργικές δαπάνες. Αλλά να έχουμε στο μυαλό μας, ότι αυτό δεν είναι κριτήριο. Μπορεί να υπάρχουν πολλοί διοικητικοί υπάλληλοι, μπορεί να υπάρχουν πολυτελή γραφεία, μπορεί να υπάρχουν υλικοτεχνικές υποδομές και το ίδρυμα να μην κάνει το ουσιαστικό έργο, στο οποίο αναφερόμαστε.

'Οσον αφορά το άρθρο 5, κύριε Πρόεδρε, είναι το μόνο άρθρο που εμείς θα καταψηφίσουμε και θέλω να διευκρινίσω εδώ τη θέση μας.

Με το άρθρο αυτό το ίδρυμα τίθεται εκτός του δημόσιου τομέα. 'Ακουσα την επιχειρηματολογία του κυρίου Υπουργού και την επιχειρηματολογία, που έχει σχέση με τον προσδιορισμό του ελλείμματος της γενικής κυβέρνησης και που αφορά την Ευρωπαϊκή 'Ενωση και για το θέμα της ευελιξίας. Ο λόγος που καταψηφίζω το άρθρο, έχει να κάνει κυρίως με το θέμα των προσλήψεων, κύριε Πρόεδρε. Και το λέω αυτό, γιατί σήμερα δίνεται μία μάχη και από εμάς, το Συνασπισμό, αλλά και από πολλές πλευρές, να υπάρξει μία κατοχύρωση και επέκταση του ν.2190 με βάση τον οποίο υπάρχουν αντικειμενικά κριτήρια στις προσλήψεις.

'Οπως αντιλαμβάνεσθε, το να βάλουμε το ίδρυμα αυτό εκτός του ελέγχου του δημοσίου, εγώ πιστεύω ότι όσον αφορά τα οικονομικά δεν πρέπει να είμαστε απόλυτοι στο να επιμένουμε -όπως άλλοι συνάδελφοι επιμένουν- στον έλεγχο από το Ελεγκτικό Συνέδριο και από το δημόσιο λογιστικό. Δεν πιστεύω, ότι ένα ίδρυμα, που πρέπει να δρα στο εξωτερικό, πρέπει να έχει αυτές τις δουλείες. 

Αλλά όσον αφορά τις προσλήψεις, πρέπει να υπάρξει κάποιος έλεγχος, κάποια διαφάνεια, να υπαχθούν κάπου στις διατάξεις του ν.2190. Διότι έτσι όπως είναι, θα φανεί ότι κι εμείς έχουμε μία ορισμένη πολιτική σχιζοφρένεια. Από τη μια μεριά υποστηρίζουμε το ν.2190 και την επέκτασή του και από την άλλη μεριά ερχόμαστε, όποτε νομίζουμε, να εξαιρούμε ολόκληρους φορείς συνολικά από τη δικαιοδοσία του ν.2190. Εξηγώ, δηλαδή, τους λόγους, για τους οποίους εμείς καταψηφίζουμε αυτό το σχετικό άρθρο.

Σελίδα 885 

 

Δεν έχω τίποτε άλλο, κύριε Πρόεδρε. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο ειδικός αγορητής του Δημοκρατικού Κοινωνικού Κινήματος, κ. Γεώργιος Ρόκος, έχει το λόγο.

ΓΕΩΡΓΙΟΣ ΡΟΚΟΣ: Κύριε Πρόεδρε, εμείς από χθες εναντιωθήκαμε στη δημιουργία αυτού του ιδρύματος, επειδή είπαμε ότι καιρός είναι κάποια στιγμή συνολικά να δούμε αυτό το θέμα και στα πλαίσια βέβαια ενός σχεδιασμού και υπό τον έλεγχο του δημόσιου τομέα να δημιουργηθεί μια δραστηριότητα, η οποία θα απαντά στα πραγματικά προβλήματα.

Εν τοιαύτη περιπτώσει, εδώ έχουμε συνηθίσει πια να αποφασίζουμε χωρίς και πολλές κουβέντες. Θα καταθέσω μία πρόταση στην Επιτροπή Προγραμματισμού, να υπάρχει εκπροσώπηση των κομμάτων, ούτως ώστε ο καθένας να καταθέτει τουλάχιστον την άποψή του, το κάθε κόμμα υπεύθυνα σ' αυτό που πρόκειται να γίνει. 

Αυτά ήθελα να πω, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Κουρής έχει το λόγο.

ΛΕΩΝΙΔΑΣ ΚΟΥΡΗΣ: Κύριε Πρόεδρε, θα μου επιτρέψετε να κάνω τις παρατηρήσεις μου στα άρθρα του νομοσχεδίου σε δυο ενότητες. Η πρώτη ενότητα είναι κάποια θέματα που είχαμε συζητήσει και στην επιτροπή. Η δεύτερη ενότητα θα είναι κάποιες παρατηρήσεις στις τροποποιήσεις που έφερε και διένειμε ο Υπουργός.

Ξεκινάω κατ' αρχήν με το θέμα της συμμετοχής των φορέων της αυτοδιοίκησης. Κατ' αρχήν πρέπει να δοθεί και μια απάντηση στον κοινοβουλευτικό εκπρόσωπο του ΚΚΕ τον κ. Κόρακα που δεν είναι εδώ σήμερα. Ο κ. Κόρακας χθες επιχειρηματολόγησε υπέρ της στενότερης σύνδεσης του ιδρύματος με τον απόδημο Ελληνισμό και με τις ελληνικές κοινότητες. Αυτό είναι κάτι για το οποίο εγώ προσωπικά είμαι εξαιρετικά θετικός. Βλέπω, λοιπόν, ότι η πρόταση της κ. Δαμανάκη όσον αφορά σύνδεση με το Συμβούλιο Απόδημου Ελληνισμού είναι μια πρόταση που μπορεί να υιοθετηθεί από τον Υπουργό. Ακόμη, επειδή ήμουν αυτός που το πρότεινε, πρέπει να διευκρινίσω ότι η συμμετοχή των φορέων της αυτοδιοίκησης και η σύνδεση που πρέπει να υπάρχει με το ίδρυμα δεν αφορά βέβαια εκδηλώσεις που γίνονται στο εσωτερικό της χώρας. Αφορά εκδηλώσεις και δραστηριότητες του ιδρύματος που γίνονται στο εξωτερικό. Ξέρουμε όλοι πολύ καλά ότι σε πολλά κράτη η αυτοδιοίκηση είτε σε επίπεδο πόλεων είτε σε επίπεδο περιφερειών κατέχει εξαιρετικά σημαντική θέση και πολλές φορές είναι ευκολότερη η διείσδυση σε ξένες χώρες μέσα από τη συνεργασία των φορέων της αυτοδιοίκησης ιδίως εκεί που δεν είναι εφικτή ή δεν είναι επιθυμητή η κρατική παρέμβαση. Αντιλαμβάνεται ο κύριος Υπουργός τι εννοώ.

Γι' αυτόν το λόγο θα έλεγα ότι κατ' αρχήν στο άρθρο 1 μάλλον από μια συνήθεια του παρελθόντος έχει τεθεί ο όρος "Τοπική Αυτοδιοίκηση". Πιστεύω ότι αυτές οι δυο λέξεις πρέπει να αντικατασταθούν με τις λέξεις "φορέων της αυτοδιοίκησης" χωρίς αναφορά στην Τοπική Αυτοδιοίκηση, γιατί τώρα μετά την καθιέρωση και της Νομαρχιακής Αυτοδιοίκησης ο νους μας όταν χρησιμοποιούμε τον όρο "Τοπική Αυτοδιοίκηση" πηγαίνει στην πρωτοβάθμια αυτοδιοίκηση.

Για την καλύτερη, λοιπόν, συμμετοχή της αυτοδιοίκησης στις δραστηριότητες του ιδρύματος έχει ζητηθεί και η τροποποίηση στο άρθρο 2 παράγραφος 8 με σχετική τροπολογία που έχετε στα χέρια σας. Η τροπολογία αυτή μιλάει για την Επιτροπή Προγραμματισμού η οποία απαρτίζεται από εκπροσώπους Υπουργείων, φορείς της αυτοδιοίκησης και φορείς του δημόσιου και ιδιωτικού τομέα. 'Οταν λέμε φορείς της αυτοδιοίκησης, μιλάμε βέβαια για τους συλλογικούς φορείς, όπως είναι σήμερα η Κεντρική 'Ενωση Δήμων και Κοινοτήτων και η ΕΝΑΕ. Πιστεύω ότι αυτή η διασύνδεση είναι χρήσιμη για τους σκοπούς του ιδρύματος.

Μια άλλη παρατήρηση έχει να κάνει με το πού υποβάλλει το διοικητικό συμβούλιο την ετήσια έκθεση των δραστηριοτήτων του και πώς η Βουλή μπορεί να λαμβάνει γνώση και κυρίως να συζητά αυτό τον ετήσιο απολογισμό των δραστηριοτήτων του ιδρύματος. Πιστεύω ότι πρέπει να γίνει αυτή η αλλαγή στην παράγραφο 6. Δεν πρέπει να υποβάλεται απλώς από το Δ.Σ. στον Υπουργό Εξωτερικών η ετήσια έκθεση των δραστηριοτήτων του ιδρύματος και στη συνέχεια να ενημερώνεται η Βουλή, γιατί ενημέρωση μπορεί να γίνει και με την απλή εγχείριση της ετήσιας έκθεσης. Πρέπει να γίνει τροποποίηση προκειμένου να συζητείται η έκθεση στα αρμόδια όργανα της Βουλής η οποία θα είναι πια αρμόδια να θεσπίσει τα όργανα στα οποία θα συζητείται αυτός ο ετήσιος απολογισμός.

Η τρίτη παρατήρηση αφορά την αποζημίωση των εξόδων κινήσεως της συνέλευσης του ιδρύματος. Βλέπω ότι την έχετε υιοθετήσει τροποποιώντας κάποια άλλη παράγραφο του σχετικού άρθρου. Επομένως δεν έχει νόημα η περαιτέρω συζήτηση.

'Οσον αφορά τις παρατηρήσεις που μας διανείματε πριν από λίγο, βλέπω ότι έχετε υιοθετήσει κατ' αρχήν την τροποποίηση του ορισμού της συνέλευσης. 'Εχει σβηστεί εκείνο το περίφημο "επιτίμων" που θυμίζει απόμαχους και εν γένει συνταξιούχους. Δεν βλέπω όμως να έχετε δεχθεί παρατηρήσεις που έχουν γίνει σχετικά με τον αριθμό των μελών της συνέλευσης. Πιστεύω ότι θα πρέπει να προσδιοριστεί ένας αριθμός ο οποίος για να διευκολυνθεί το Υπουργείο θα μπορεί να αυξάνεται κατά 10% ή 15% εάν υπάρχουν κάποιες συγκεκριμένες ανάγκες που πρέπει να καλυφθούν.

Αλλά ένας αριθμός μελών από εκατόν πενήντα (150) έως διακόσια (200), πιστεύω ότι θα καταστήσει τη συνέλευση λειτουργική για να μην επαναληφθούν φαινόμενα που υπήρχαν τετρακόσια (400) και πεντακόσια (500) μέλη και δεν μπορούσαν ποτέ να συνεδριάσουν ουσιαστικά.

Προσωπικά, διαφωνώ τελείως με τη διατύπωση που έχετε στο άρθρο 4. Πιστεύω ότι ανοίγετε μεγάλες πληγές, ανοίγετε ένα ακόμα παράθυρο που, όπως ξέρουμε, σε άλλες περιπτώσεις έχει χρησιμοποιηθεί όχι θετικά από πάρα πολλούς και από πάρα πολλές κυβερνήσεις και αυτό έχει να κάνει με τη θέση των προϊσταμένων. Εκεί που λέτε "πέρα των μορφωτικών ακολούθων μπορούν να γίνουν προϊστάμενοι και ανώτεροι ή ανώτατοι υπάλληλοι του ελληνικού δημοσίου ή των νομικών προσώπων δημοσίου δικαίου" πιστεύω ότι αυτό ανοίγει ορέξεις πολλών, θα δεχθείτε πολλές πιέσεις και δεν ξέρω σε πόσες απ'αυτές θα μπορέσετε να αντισταθείτε. Αν θέλετε, μπορεί να περιοριστεί στο Υπουργείο Εξωτερικών και στο Υπουργείο Πολιτισμού, που είναι και τα δύο Υπουργεία που έχουν πιο εξειδικευμένο προσωπικό κατά κάποιο τρόπο σχετικό με τις δραστηριότητες του ιδρύματος.

ΠΡΟΕΔΡΕΥΩΝ (Παναγιώτης Ν. Κρητικός):'Εχει το λόγο ο κ. Βεζδρεβάνης.

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε και κύριοι συνάδελφοι, δεν μας έχει συνηθίσει η Κυβέρνηση του ΠΑ.ΣΟ.Κ. να ακούει τις απόψεις των μελών του Κοινοβουλίου. Αποτελεί μία φωτεινή εξαίρεση η στάση του κυρίου Υπουργού στο συζητούμενο νομοσχέδιο. 

Οι παρατηρήσεις που έγιναν από πολλούς συναδέλφους έτυχαν της δεούσης προσοχής εκ μέρους του κυρίου Υπουργού και πράγματι το νομοσχέδιο έγινε πολύ καλύτερο απ'αυτό που κατατέθηκε αρχικά.

'Εθεσα τρία θέματα μιλώντας χθες από του Βήματος της Βουλής, όπως να συμπεριληφθεί ο απόδημος Ελληνισμός, ο Ελληνισμός της διασποράς, το θέμα της ελληνικής γλώσσας και κατέληξα ζητώντας να υπάρξουν ασφαλιστικές δικλείδες για τη διαφάνεια των οικονομικών. 

Μέσα σ'αυτό το πνεύμα έκανα κάποιες παρατηρήσεις αφού ειλικρινά σας ευχαριστήσω γιατί δεχθήκατε τις περισσότερες των παρατηρήσεων, τόσο του ομιλούντος όσο και των άλλων συναδέλφων που έλαβαν το λόγο.

Τα άρθρα 1 και 2 τα καλύψατε απολύτως, δεχόμενος τις παρατηρήσεις μας.

Θα ήθελα στο άρθρο 3, να σας πω ότι δύο λέξεις δεν χρειάζονται. Λέτε: "Με απόφαση του διοικητικού συμβουλίου του ιδρύματος που εγκρίνεται από τον Υπουργό των Εξωτε-

Σελίδα 886 

ρικών μπορούν να..." Το "μπορούν να" δεν χρειάζεται. Απλώς "συνιστώνται". Μπορείτε, λοιπόν, να τις διαγράψετε.

Τώρα για το άρθρο 4 είναι ανάγκη να ξέρει το ίδρυμα και η διοίκησή του ότι ξεκινάει με ένα minimum εσόδων. Να καθοριστεί ένα minimum της κρατικής επιχορήγησης που θα αναγραφεί. Δεν μπορούμε να τα αφήνουμε στον πατριωτισμό των υπηρεσιών, γιατί δεν μπορείτε να ψάχνετε αν έγινε ή όχι, να υπάρξει αυτό το minimum κρατικής επιχορήγησης, συμφωνώντας απολύτως με τον εκλεκτό συνάδελφο της Πλειοψηφίας.

Στην παράγραφο 3 του ίδιου άρθρου, δεν είδα, κύριε Υπουργέ, να παίρνετε κάποιες αποφάσεις γενναίες, όπως πράξατε για τα άλλα άρθρα. Δώστε, λοιπόν, την ευχέρεια, όχι για τίποτε άλλο, αλλά για το φόβο των Ιουδαίων, να πηγαίνει στο Ελεγκτικό Συνέδριο.

Ακούστηκαν πολλά, εγώ τα είπα κομψά. Δεν θα επανέλθω, αλλά δώστε τη δυνατότητα να υπάρχει ο φόβος. Εκεί καταλήξαμε δυστυχώς.

Το άρθρο 5 το ψηφίζουμε, όπως τα άλλα άρθρα, μόνο που έχω παρατηρήσει από την πολύχρονη παρουσία μου στην Αίθουσα αυτή, ότι η Βουλή ψηφίζει, λέμε ότι εκδίδονται προεδρικά διατάγματα και αυτά δεν εκδίδονται ποτέ ή καθυστερούν κατά τρόπο απαράδεκτο.

Γι' αυτό βάλτε το στο νόμο, κύριε Υπουργέ. 'Οπως αρχίζει το άρθρο εκεί που λέτε "... με προεδρικό διάταγμα", πριν από τη λέξη "με", βάλτε "εντός εξαμήνου" και θα γίνει "...εντός εξαμήνου με προεδρικό διάταγμα". Να ξέρετε και εσείς, να ζητήσετε τις ευθύνες, να ζητήσει και το Κοινοβούλιο αν δεν βγεί και αυτό το προεδρικό διάταγμα για τον οργανισμό.

Βάλτε το, λοιπόν, "...εντός εξαμήνου με προεδρικό διάταγμα". 'Οπως το έχετε στη συνέχεια, δεν έχω καμία διαφωνία παραπέρα.

Κλείνω -άλλες παρατηρήσεις δεν έχω- αφού για μία ακόμη φορά δηλώσω ότι το παράδειγμα του κυρίου Υπουργού στο σημερινό νομοσχέδιο να το ακολουθήσουν και οι άλλοι Υπουργοί όταν έρχονται στην Αίθουσα αυτή. 

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος κύριος συνάδελφος για να μιλήσει.

Ο Αναπληρωτής Υπουργός Εξωτερικών, κ. Γεώργιος Παπανδρέου, έχει το λόγο.

Θα παρακαλέσω, κύριε Υπουργέ, τις παρατηρήσεις τις οποίες θα θέσετε γραπτές, να τις μονογράψετε για να καταχωρισθούν και στα Πρακτικά.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Ναι, βεβαίως.

Να ζητήσω κάτι όμως, κύριε Πρόεδρε. Επειδή είναι πράγματι πολλές οι παρατηρήσεις και αυτήν τη στιγμή συντάσσουμε αρκετές απ' αυτές που έχουν γίνει, για να μπορέσω να δώσω μία συνοπτική και τελική απάντηση δεν ξέρω αν μπορώ να έχω δέκα (10) λεπτά, εκτός εάν είναι πολύ δύσκολο, δηλαδή να διακοπεί η συνεδρίαση για δέκα (10) λεπτά για να μπορεί να γίνει η δουλειά της σύνταξης των παρατηρήσεων.

Εγώ είμαι έτοιμος να δεχθώ πολλές από τις παρατηρήσεις των συναδέλφων, αλλά νομοτεχνικά δεν μπορώ να τις ανακοινώσω άμεσα διότι χρειάζεται κάποια επεξεργασία. 

ΠΡΟΕΔΡΕΥΩΝ (Παναγιώτης Ν. Κρητικός): Χάριν της βελτιώσεως του νομοσχεδίου και της ταξινόμησης εκείνων των παρατηρήσεων τις οποίες αποδέχεστε αλλά και την ένταξή τους στο νομοσχέδιο, θα διακόψουμε για ένα πεντάλεπτο-δεκάλεπτο, ούτως ώστε να προετοιμάσετε τις γραπτές διατυπώσεις.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Πριν διακόψουμε, κύριε Πρόεδρε, καταθέτω στα Πρακτικά κάποιες παρατηρήσεις που ήδη είχα κάνει από χθες. Βεβαίως θα υπάρξουν επ' αυτών κάποιες περαιτέρω τροποποιήσεις.

(Στο σημείο αυτό ο Αναπληρωτής Υπουργός Εξωτερικών, κ. Γεώργιος Παπανδρέου, καταθέτει για τα Πρακτικά τις προαναφερθείσες τροποποιήσεις οι οποίες έχουν ως εξής:

"ΤΡΟΠΟΠΟΙΗΣΕΙΣ ΤΟΥ ΣΧΕΔΙΟΥ ΝΟΜΟΥ

"ΡΥΘΜΙΣΕΙΣ ΓΙΑ ΤΟ ΙΔΡΥΜΑ ΕΛΛΗΝΙΚΟΥ ΠΟΛΙΤΙΣΜΟΥ"

Σημείωση: Το κείμενο που προστίθεται υπογραμμίζεται.

ΑΡΘΡΟ 1

ΠΑΡΑΓΡΑΦΟΣ 1

- Στο δεύτερο εδάφιο γίνονται οι ακόλουθες προσθήκες: "Σκοπός του Ελληνικού Ιδρύματος Πολιτισμού... είναι α) η καλλιέργεια της ευρύτερης γνώσης στη αλλοδαπή για την Ελλάδα, για τον ελληνικό πολιτισμό και για την ελληνική συμβολή στα γράμματα, στις επιστήμες και στις τέχνες και γενικά στην πολιτιστική δημιουργία, β) η διάδοση και προβολή της ελληνικής γλώσσας και η μέριμνα για την καλλιέργεια της ελληνικής γλώσσας τόσο στον ελληνισμό της διασποράς γ) η ενίσχυση της πολιτιστικής, μορφωτικής και επιστημονικής συνεργασίας με άλλες χώρες, με τα όργανα της Ευρωπαϊκής 'Ενωσης και με διεθνείς οργανισμούς και δ) η συμβολή στην ανάπτυξη και αξιοποίηση των διαπολιτισμικών και πολυπολιτισμικών σχέσεων, με στόχο την ανάπτυξη δημιουργικού διαλόγου μεταξύ των λαών για την αλληλοκατανόηση και τη δημιουργική και ειρηνική συνύπαρξή τους."

- Το δεύτερο εδάφιο "Σκοπός του Ελληνικού Ιδρύματος Πολιτισμού... τα όργανα της Ευρωπαϊκής 'Ενωσης" γίνεται παράγραφος 2 του άρθρου και αναρριθμούνται αναλόγως οι επόμενες παράγραφοι.

ΠΑΡΑΓΡΑΦΟΣ 2

- Το εδάφιο α) τροποποιείται ως εξής: "α) συνεργάζεται με τα Υπουργεία Εθνικής Παιδείας και Θρησκευμάτων και Πολιτισμού, με φορείς της Τοπικής Αυτοδιοίκησης, με τον ελληνισμό της διασποράς και με όλους του φορείς που......"

- Το εδάφιο δ) διαγράφεται

ΑΡΘΡΟ 2

ΠΑΡΑΓΡΑΦΟΣ 2

Το εδάφιο γ' τροποποιείται ως εξής: "Ο πρόεδρος, ο αντιπρόεδρος, ο ταμίας και τα μέλη του Δ.Σ. διορίζονται με απόφαση του Υπουργού Εξωτερικών και η θητεία τους είναι τετραετής."

ΠΑΡΑΓΡΑΦΟΣ 3

Στο εδάφιο α' διαγράφονται οι λέξεις " και διαθέτει γνώσεις και εμπειρία σε θέματα διοίκησης και διεθνών πολιτιστικών σχέσεων"

ΠΑΡΑΓΡΑΦΟΣ 4

Η φράση "των συνεδριάσεών της" τροποποιείται σε "των συνεδριάσεών του"

ΠΑΡΑΓΡΑΦΟΣ 8

-Η Επιτροπή Προγραμματισμού μετονομάζεται σε Επιτροπή Προγραμματισμού και Αξιολόγησης

-Το εδάφιο β' τροποποιείται ως εξής: "... από εκπροσώπους Υπουργείων και φορέων του δημόσιου και του ιδιωτικού τομέα με αρμοδιότητες ή δραστηριότητες συναφείς με τους σκοπούς του Ιδρύματος και συγκροτείται με απόφαση του Υπουργού Εξωτερικών."

ΠΑΡΑΓΡΑΦΟΣ 9 και 10

Ο όρος "Συνέλευση Επιτίμων Μελών" τροποποιείται σε "Συνέλευση του Ελληνικού Ιδρύματος Πολιτισμού"

ΠΡΟΣΘΗΚΗ ΠΑΡΑΓΡΑΦΟΥ

Στο τέλος του άρθρου 2 προστίθεται παράγραφος ως εξής:

"Με κοινή απόφαση των Υπουργών Εξωτερικών και Οικονομικών μπορεί να ορισθεί αποζημίωση για τα μέλη της Επιτροπής Προγραμματισμού και της Συνέλευσης του Ελληνικού Ιδρύματος Πολιτισμού"

ΑΡΘΡΟ 3

- Στο τέλος του εδαφίου α' προστίθεται η φράση: "... καθώς και τοπικές επιτροπές υποστήριξης της δραστηριότητας των παραρτημάτων"

Το εδάφιο ε' τροποποιείται ως εξής:
Σελίδα 887 

 

"Τη θέση προϊσταμένου μπορούν να κατέχουν και μορφωτικοί σύμβουλοι ή μορφωτικοί ακόλουθοι ή ανώτεροι ή ανώτατοι υπάλληλοι του ελληνικού δημοσίου ή ν.π.δ.δ."

ΑΡΘΡΟ 5

ΠΑΡΑΓΡΑΦΟΣ 2

Στο τέλος της παραγράφου προστίθεται η φράση "... εκτός αν τούτο ορισθεί ρητά σε έγγραφη σύμβαση").

ΠΡΟΕΔΡΕΥΩΝ (Παναγιώτης Ν. Κρητικός): Διακόπτουμε, λοιπόν, για δέκα (10) λεπτά για να διευκολυθούν οι υπηρεσίες να προετοιμάσουν για τον κύριο Υπουργό το κείμενο των παρατηρήσεων.

Δ Ι Α Κ Ο Π Η

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, επαναλαμβάνεται η διακοπείσα συνεδρίαση. 

Ο Αναπληρωτής Υπουργός Εξωτερικών κ. Παπανδρέου έχει το λόγο.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Θα ήθελα να ευχαριστήσω τους συναδέλφους για τη συνεργασία. Βέβαια, είναι και το είδος του νομοσχεδίου τέτοιο, που ένας στόχος βρίσκει τη γενικότερη συναίνεση της Βουλής. 

Θα ήθελα να ξεκινήσω από το άρθρο 1 παράγραφος 1. Θα προσθέσω το εξής: "... είναι α) η καλλιέργεια της γνωριμίας και προσέγγισης του ελληνικού πολιτισμού στην αλλοδαπή, της ευρύτερης γνώσης για την ελληνική συμβολή στα γράμματα" και συνεχίζει, όπως έχει το κείμενο. 

Στην ίδια παράγραφο, στο σημείο "γ)ενίσχυση της πολιτιστικής, μορφωτικής και επιστημονικής συνεργασίας με άλλες χώρες.", σβήνει η φράση "με τα όργανα της Ευρωπαϊκής 'Ενωσης και με διεθνείς οργανισμούς". Το "και" θα παραμείνει και θα πάει παρακάτω σε ένα άλλο σημείο, το οποίο θα σας διαβάσω μόλις φθάσω εκεί.

Θέλετε να διαβάσω για τα Πρακτικά και αυτό το κείμενο;

ΠΡΟΕΔΡΕΥΩΝ (Παναγιώτης Ν. Κρητικός): Διαβάστε το, κύριε Υπουργέ.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Στην παράγραφο 1, στο δεύτερο εδάφιο: "Σκοπός του Ελληνικού Ιδρύματος Πολιτισμού... τα όργανα της Ευρωπαϊκής 'Ενωσης" γίνεται παράγραφος 2 του άρθρου και αναριθμούνται αναλόγως οι επόμενες παράγραφοι.

Παράγραφος 2, το εδάφιο α) τροποποιείται ως εξής: "Συνεργάζεται με τα Υπουργεία Εθνικής Παιδείας και Θρησκευμάτων και Πολιτισμού, με φορείς όλων των βαθμίδων της τοπικής αυτοδιοίκησης, με τον ελληνισμό της διασποράς..." και ούτω καθ'εξής ως έχει η προηγούμενη διατύπωση.

Στην παράγραφο 2, εδάφιο δ), διαγράφεται το σημείο αυτό.

Στο άρθρο 2 παράγραφο 2, το εδάφιο γ) τροποποιείται ως εξής: "Ο πρόεδρος, ο αντιπρόεδρος, ο ταμίας και τα μέλη του Δ.Σ. διορίζονται με απόφαση του Υπουργού Εξωτερικών και η θητεία τους είναι τετραετής".

Στο άρθρο 2 παράγραφο 10, εδάφιο α) τροποποιείται ως εξής: "...που διακρίνονται για την ιδιαίτερη σημαντική προσφορά τους σε διεθνές επίπεδο για την προαγωγή των σκοπών του ιδρύματος". 'Ηταν παρατήρηση συναδέλφου.

'Αρθρο 1, παράγραφο 2, εδάφιο α) προστίθεται ότι "...συνεργάζεται με τα όργανα της Ευρωπαϊκής 'Ενωσης και με διεθνείς οργανισμούς", μετά τις λέξεις "φορείς της τοπικής αυτοδιοίκησης".

'Αρθρο 1, παράγραφο 2, εδάφιο α) "...με φορείς όλων των βαθμίδων της τοπικής αυτοδίοίκησης".

ΣΤΡΑΤΗΣ ΚΟΡΑΚΑΣ: Μας μπέρδεψε ο κύριος Υπουργός. Μένει ή δεν μένει;

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Αυτό πρέπει να μείνει. Γράψαμε δυο φορές διαφορετικά τις προτάσεις.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, κάντε την αναπαραγωγή των τροποποιήσεων για τη διανομή. Θα τα διευκρινίσουμε.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Στο άρθρο 1 παράγραφος 2 εδάφιο α', όπως είπαμε προηγουμένως, προστίθεται το εξής: "με φορείς όλων των βαθμίδων της τοπικής αυτοδιοίκησης". Στο άρθρο 1 παράγραφος 2 εδάφιο γ', η λέξη "εκμεταλλεύεται" αντικαθίσταται με τη λέξη "διαχειρίζεται".

'Αρθρο 2, παράγραφος 3, εδάφιο β', αντικαθίσταται ως εξής, μετά από πρόταση για τη διαφάνεια της επιλογής του γενικού διευθυντή: "Η θέση του γενικού διευθυντή προκηρύσσεται από το διοικητικό συμβούλιο. Η διαδικασία προκήρυξης και επιλογής ορίζεται με απόφαση του Υπουργείου Εξωτερικών. Ο γενικός διευθυντής διορίζεται με απόφαση του Υπουργού Εξωτερικών, που δημοσιεύεται στην Εφημερίδα της Κυβερνήσεως μετά από έγκρισή της από τη Διαρκή Επιτροπή Εθνικής 'Αμυνας και Εξωτερικών Υποθέσεων της Βουλής των Ελλήνων".

Την πρόταση για τη διαδικασία των ΔΕΚΟ, που κάποιοι συνάδελφοι θα πρότειναν, δεν θα είχα αντίρρηση να τη δεχθώ. Είναι ενάντια στον Κανονισμό της Βουλής, παρεμβαίνουμε ήδη μ' αυτό στον Κανονισμό της Βουλής. Δεν θα είχα αντίρρηση βεβαίως να συμφωνήσω και με τη διαδικασία των ΔΕΚΟ, εφόσον η Βουλή συμφωνεί. Υπάρχει, όμως, ένα πρόβλημα, ιδιαίτερα με τον Κανονισμό της Βουλής. Αν επιμείνουν οι συνάδελφοι, αν θέλουν να το βάλουμε αυτό, εγώ δεν έχω αντίρρηση. Είναι, όμως, θέμα της Βουλής. Δεν θα ήθελα εγώ να παρέμβω τόσο δυναμικά στον Κανονισμό της Βουλής. Εν πάση περιπτώσει, στην ουσία είναι παραπλήσια με τη διαδικασία που ακολουθείται στις ΔΕΚΟ.

Εφόσον υπάρχει αυτή η διαδικασία για την επιλογή του διευθυντή, τροποποιείται η παράγραφος 3 του άρθρου 2. Στο εδάφιο α', διαγράφονται οι λέξεις "και διαθέτει γνώσεις και εμπειρία σε θέματα διοίκησης και διεθνών πολιτιστικών σχέσεων". Αυτό γίνεται, διότι είναι πιθανόν μέσα από την προκήρυξη να βρεθούν πολύ πιο κατάλληλοι και ικανοί, που να μην έχουν τις εξειδικευμένες αυτές γνώσεις, αλλά να έχουν πολύ καλύτερες σε κάποιους παραπλήσιους τομείς. 'Ετσι, θα είχαμε και πρόβλημα εγκυρότητας της επιλογής, παρότι θα ήταν αξιοκρατική.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ).

Στην παράγραφο 4, η φράση "των συνεδριάσεών της" τροποποιείται σε "των συνεδριάσεών του".

Στην παράγραφο 8, η Επιτροπή Προγραμματισμού μετονομάζεται σε Επιτροπή Προγραμματισμού και Αξιολόγησης. Το εδάφιο β' τροποποιείται ως εξής: "...από εκπροσώπους Υπουργείων, από εκπροσώπους του Προεδρείου του Συμβουλίου Απόδημου Ελληνισμού, της τοπικής αυτοδιοίκησης και φορέων του δημοσίου και του ιδιωτικού τομέα με αρμοδιότητες ή δραστηριότητες συναφείς με τους σκοπούς του ιδρύματος και συγκροτείται με απόφαση του Υπουργού Εξωτερικών". Δηλαδή, προσθέτουμε αυτούς τους φορείς, που οι συνάδελφοι είχαν προτείνει να συμμετάσχουν πιο ενεργά στη διαδικασία του όλου προγραμματισμού του ιδρύματος.

Στις παραγράφους 9 και 10, ο όρος "Συνέλευση Επιτίμων Μελών", τροποποιείται σε "Συνέλευση του Ελληνικού Ιδρύματος Πολιτισμού".

'Έχουμε προσθήκη παραγράφου. Στο τέλος του άρθρου 2 προστίθεται παράγραφος ως εξής: "Με κοινή απόφαση των Υπουργών Εξωτερικών και Οικονομικών μπορεί να ορισθεί αποζημίωση για τα μέλη της Επιτροπής Προγραμματισμού και της Συνέλευσης του Ελληνικού Ιδρύματος Πολιτισμού".

'Άρθρο 3. Στο τέλος του εδαφίου α' προστίθεται η φράση "...καθώς και τοπικές επιτροπές υποστήριξης της δραστηριότητας των παραρτημάτων", μια πρόταση που έκανε χθες η συνάδελφος.

Το εδάφιο ε' τροποποιείται ως εξής: "Τη θέση Διευθυντού μπορούν να κατέχουν και μορφωτικοί σύμβουλοι ή μορφωτικοί ακόλουθοι. Η θέση αυτή μπορεί να ανατεθεί και σε ανώτερους ή ανώτατους υπαλλήλους του ελληνικού δημοσίου ή ν.π.δ.δ. σε έκτακτη περίπτωση", για να μην ασκηθούν απρόσμενες 

Σελίδα 888 

πιέσεις, όπως είπε ο συνάδελφος ή πιέσεις που ίσως να τις προσμένουμε.

Λοιπόν, διαβάζω πάλι: "Τη θέση Διευθυντού μπορούν να κατέχουν και μορφωτικοί σύμβουλοι ή μορφωτικοί ακόλουθοι. Η θέση αυτή μπορεί να ανατεθεί και σε ανώτερους ή ανώτατους υπαλλήλους του ελληνικού δημοσίου ή ν.π.δ.δ. σε έκτακτη περίπτωση, με διαδικασία που ορίζεται με απόφαση του Υπουργού Εξωτερικών".

Στο εδάφιο α' διαγράφονται οι λέξεις: "μπορούν να".

'Αρθρο 5, παράγραφος 2. Στο τέλος της παραγράφου προστίθεται η φράση: "...εκτός αν τούτο ορισθεί ρητά σε έγγραφη σύμβαση".

Τέλος, έχουμε μία παρατήρηση και για τον τρόπο επιλογής της συνέλευσης των μελών του ιδρύματος. Αυτήν τη στιγμή διατυπώνουμε την τελική διατύπωση και στη συνέχεια της συζήτησης, θα την καταθέσουμε.

ΛΕΩΝΙΔΑΣ ΚΟΥΡΗΣ: Για την παράγραφο 6 θα κάνετε καμία τροποποίηση;

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Τμήμα ότι τη συνεδρίασή μας παρακολουθούν οι Βουλευτές του Αμερικανικού Κογκρέσσου κύριοι Μιχαήλ Μπιλιράκης, ο οποίος κατάγεται από την Κάλυμνο, Ράντι Κάνιγχαμ, Ρον Κλινκ, ο οποίος κατάγεται επίσης από την Κάλυμνο, Τζων Λαφάλς, Μιχαήλ Πάππας, ο οποίος κατάγεται από τη Λήμνο και Νταν Σέφερ.

(Χειροκροτήματα από όλες τις πτέρυγες)

Οι Αμερικανοί συνάδελφοι επισκέπτονται τη χώρα μας σε ένα ενημερωτικό ταξίδι και είχα την ευκαιρία σήμερα, πριν από λίγο, να εκθέσω τις απόψεις μας -απόψεις όλου του Σώματος- σε ό,τι αφορά τις ελληνοτουρκικές σχέσεις, το κυπριακό πρόβλημα, την προκλητική στάση της Τουρκίας, τους συνεχιζόμενους από την πλευρά των Ηνωμένων Πολιτειών και αυξανόμενους εξοπλισμούς της Τουρκίας, το εσωτερικό καθεστώς και την απειλή για την ειρήνη που εγκυμονεί η κατάσταση αυτή.

Είναι ευχής έργο το ότι συνέπεσε η επίσκεψή τους με τη συζήτηση του νομοσχεδίου για το Ίδρυμα Ελληνικού Πολιτισμού, γιατί μεταξύ των θεμάτων που συζητήσαμε ήταν και η ενεργότερη παρουσία και ο ρόλος της ελληνικής ομογένειας στις Ηνωμένες Πολιτείες, κάτι που είναι μέσα στους σκοπούς, εκτός των άλλων, του Ιδρύματος Ελληνικού Πολιτισμού.

Τους ευχαριστώ πολύ για την επίσκεψή τους, καθώς και για τη γνωστή σε μας στάση των συγκεκριμένων Βουλευτών στο Αμερικανικό Κογκρέσσο σε ό,τι αφορά ζητήματα που αφορούν, που ενδιαφέρουν τη χώρα μας και τα συμφέροντα του ελληνικού λαού.

Ο κ. Σκανδαλάκης έχει το λόγο.

ΠΑΝΑΓΙΩΤΗΣ ΣΚΑΝΔΑΛΑΚΗΣ: Θέλω και από τη Νέα Δημοκρατία να καλωσορίσουμε τους γερουσιαστές, τους κόγκρεσμεν και να πω αυτά τα οποία προείπατε, κύριε Πρόεδρε, ότι πολλές φορές έχουν υπερασπιστεί τα ελληνικά συμφέροντα, πολλές φορές έχουν δώσει μάχη για την Ελλάδα και γι' αυτό και προσωπικά και από τη Νέα Δημοκρατία τους ευχαριστώ και τους τιμούμε σήμερα.

Είναι ιδιαίτερη χαρά σήμερα που βρίσκονται εδώ και συζητείται το νομοσχέδιο που πιστεύω να περάσει ομόφωνα για τα θέματα της διαδόσεως του ελληνικού πολιτισμού και της ελληνικής γλώσσας, για τα θέματα της εξωτερικής πολιτικής. Κάποτε πρέπει να καταλάβουμε ότι είναι θέματα τα οποία πρέπει να μας ενώνουν όλους τους Βουλευτές και να βρίσκουμε την κοινή συνισταμένη, ούτως ώστε να βγαίνουν ομόφωνα όλα τα ψηφίσματα που αφορούν την εξωτερική μας πολιτική.

Τους καλωσορίζω, λοιπόν, και πάλι τους ευχαριστώ για ό,τι έχουν κάνει, γνωρίζοντας και προσωπικά το έργο που έχουν επιτελέσει στην Αμερική για την Ελλάδα.

ΠΡΟΕΔΡΟΣ (Απόστολος Κακλαμάνης): Ο κ. Παντερμαλής έχει το λόγο.

ΔΗΜΗΤΡΙΟΣ ΠΑΝΤΕΡΜΑΛΗΣ: Θα ήθελα και εγώ από τη δική μου πλευρά να καλωσορίσω τους συναδέλφους από τις Η.Π.Α. και θα ήθελα να τονίσω ότι προσωπικά συνεργάζομαι με τους απόδημους 'Ελληνες, οι οποίοι συνεργάζονται με πολλούς από τους εκπροσώπους του Αμερικανικού Κογκρέσσου. Πρέπει να πω ότι και οι προσωπικές μου εκτιμήσεις είναι εξαιρετικά αγαθές.

Είχα την τιμή πριν από λίγα χρόνια να δεχθώ στις ανασκαφές του Δίου τις συζύγους των μελών του Κογκρέσσου, οι οποίες ανταποκρίθηκαν με ενθουσιασμό στην παρουσίαση αυτού του παιδευτικού και πολιτιστικού υλικού των ανασκαφών.

Χαίρομαι που είναι μαζί μας. Νομίζω, κύριε Πρόεδρε, ότι ενστερνίστηκαν τους λόγους τους οποίους απευθύνατε και τις διευκρινίσεις, σχετικά με την εθνική εξωτερική πολιτική και πιστεύω ότι θα κάνουν ό,τι είναι δυνατόν, για να σταθούν αρωγοί στα δίκαια αιτήματα της ελληνικής πολιτείας.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Κύριε Πρόεδρε, κύριοι συνάδελφοι, επιτρέψτε μου και εγώ να ευχαριστήσω τους συναδέλφους από τις Η.Π.Α., ιδιαίτερα τον Μάικ Μπιλιράκη, που είναι και παλιός φίλος και βεβαίως έχει βοηθήσει πάρα πολύ στην ενημέρωση γύρω από τα μεγάλα θέματα της χώρας μας και στο Κονγκρέσσο και στην κοινή γνώμη της Αμερικής, βεβαίως και στην Αμερικανική Κυβέρνηση, καθώς βέβαια τον κύριο Κάνιχαμ, τον κ. Κλινγκ, τον κ. Πάπα, τον κ. Λαφάλς, όλους εκείνους τους οποίους είχα την ευκαιρία να υποδεχθώ και εγώ στο Υπουργείο Εξωτερικών χθες και να συζητήσουμε ακριβώς αυτά τα θέματα που μνημονεύσατε, κύριε Πρόεδρε, το ρόλο της Ελλάδας στα Βαλκάνια, τις σχέσεις Ελλάδας-Ευρώπης, Τουρκίας-Ευρώπης, το κυπριακό, θέματα του Αιγαίου, σημαντικά θέματα, για τα οποία είχαν και ενδιαφέρον και γνώση.

Ευχαριστώ ιδιαιτέρως για το ενδιαφέρον τους και για την προσπάθειά τους.

ΠΡΟΕΔΡΟΣ (Απόστολος Κακλαμάνης): Ο κ. Σκανδαλάκης έχει το λόγο.

ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Πρόεδρε, θέλω να ευχαριστήσω τον Αναπληρωτή Υπουργό Εξωτερικών, διότι πράγματι οι εισηγήσεις οι οποίες έγιναν από τη Νέα Δημοκρατία, από τους συναδέλφους και εμένα, έγιναν αποδεκτές σχεδόν όλες. 

Θέλω να πω ότι αυτό το νομοσχέδιο θα συντελέσει και στην αμυντική θωράκιση της χώρας μας έξω και στη διάδοση της κληρονομιάς μας. 

Κύριε Υπουργέ, ήθελα να σταθώ μόνο ως προς τα έσοδα, μήπως πρέπει αυτό να το δείτε. Δεν ξέρω αν το έχετε ήδη συμπεριλάβει. Να βάλουμε ένα πλαφόν εσόδων, ώστε να ξεκινάει το ίδρυμα αυτό με ένα ποσόν, το οποίο θα μπορεί να προγραμματίσει όλες τις δραστηριότητές του.

ΠΡΟΕΔΡΟΣ (Απόστολος Κακλαμάνης): Ο κ. Παντερμαλής, ο οποίος ζήτησε και προηγουμένως το λόγο αλλά δεν τον είδα, έχει το λόγο.

ΔΗΜΗΤΡΙΟΣ ΠΑΝΤΕΡΜΑΛΗΣ: Κύριε Πρόεδρε, κύριοι συνάδελφοι, θα ήθελα να επισημάνω στις τελικές μας παρατηρήσεις άλλη μια φορά, ότι θα διοικείται το Ίδρυμα αυτό από ένα διοικητικό συμβούλιο, το οποίο, όμως, βρίσκεται ανάμεσα στον Υπουργό των Εξωτερικών και στην Επιτροπή Προγραμματισμού και τη γενική συνέλευση των μελών του ιδρύματος και επομένως θα ελέγχεται και θα τροφοδοτείται από ποικίλες πλευρές.

Το κυριότερο, όμως, που θέλω να επισημάνω, είναι ότι για πρώτη φορά συνδέεται το ίδρυμα αυτό με τη Βουλή των Ελλήνων, δίνει λόγο στη Βουλή, εκθέτει τη δραστηριότητά του στη Βουλή και κατά κάποιον τρόπο εγκρίνει η Βουλή και συνυπογράφει το διορισμό του διευθυντή του.

Μετά από όλες αυτές τις ασφαλιστικές δικλείδες, πιστεύω ότι είναι περιττό να θέλουμε να υπαχθεί το ίδρυμα αυτό στο δημόσιο λογιστικό και γενικότερα στο δημόσιο ζομπά. Είναι αρκετοί οι έλεγχοι και για μένα προσωπικά, ο ουσιαστικός έλεγχος, δηλαδή ο έλεγχος της αποδοτικότητας του ιδρύματος -αν επιτρέπεται να το πούμε αυτό στο χώρο του πολιτισμού- είναι ο σημαντικότερος.

Θα ήθελα, όμως να παρατηρήσω και κάτι ακόμα. Θα ήθελα 

Σελίδα 889 

να μην ονομάσουμε προϊσταμένους αυτούς που "προϊστανται" στα τμήματα του εξωτερικού, αλλά διευθυντές. Εφόσον έχουμε γενικό διευθυντή, ας έχουμε διευθυντές εκεί. Ο όρος "διευθυντής" έχει ένα διαφορετικό κύρος από τον όρο του "προϊσταμένου".

Επίσης, κατά τη δική μου άποψη, δεν χωρά στη θέση αυτή ένας ανώτερος υπάλληλος αλλά ένας ανώτατος υπάλληλος. Καλό είναι να είναι αναβαθμισμένες αυτές οι θέσεις. Δεν χρειαζόμαστε απλώς υπαλλήλους, αλλά ανθρώπους οι οποίοι θα διακρίνονται ποιοτικά και θα πρέπει να κάνουμε ό,τι είναι δυνατόν, για να πετύχουμε. Διότι αν θέλουμε απλώς να δημιουργήσουμε θέσεις και να τις πληρώσουμε, τότε το ίδρυμα αυτό είναι καταδικασμένο. Χρειαζόμαστε θέσεις για συνεργάτες με υψηλή ποιότητα. Αφού ούτως ή άλλως δεν θα είναι καλοπληρωμένες οι θέσεις αυτές, για να έχουμε ικανούς ανθρώπους, θα πρέπει τουλάχιστον οι άνθρωποι αυτοί να έχουν ένα κύρος και το κύρος μπορούμε να το προσδώσουμε εμείς με τη νομοθεσία.

ΠΡΟΕΔΡΟΣ (Απόστολος Κακλαμάνης): Ο κ. Κουρής έχει το λόγο.

ΛΕΩΝΙΔΑΣ ΚΟΥΡΗΣ: Πράγματι, ο κύριος Υπουργός δέχθηκε τα περισσότερα, από τα σημεία που επισημάνθηκαν και εδώ σήμερα και στην επιτροπή. 'Εχουν μείνει, όμως, δύο σημεία. Το ένα έχει να κάνει με την ανάγκη να συζητείται ο επίσημος απολογισμός του ιδρύματος από τα αρμόδια όργανα της Βουλής.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ).

Υπάρχει μια σχετική τροποποίηση στην παράγραφο 6 του άρθρου 2, με την οποία ζητάμε να αλλάξει η διατύπωση, με την οποία απλώς ενημερώνεται η Βουλή. Διότι "ενημερώνεται" μπορεί να σημαίνει ότι διανέμεται ο ετήσιος απολογισμός στις θυρίδες των τριακοσίων Βουλευτών και επομένως ενημερώθηκε η Βουλή. Είναι μια μορφή ενημέρωσης. Εμείς ζητάμε μια συγκεκριμένη διατύπωση, ότι η ετήσια έκθεση για τις δραστηριότητες και τις κατευθύνσεις δράσης του ιδρύματος, να υποβάλεται στον Υπουργό Εξωτερικών, προκειμένου να συζητηθεί στα αρμόδια όργανα της Βουλής.

Επίσης ένα άλλο σημείο, στο οποίο ο κύριος Υπουργός δεν απάντησε ούτε θετικά ούτε αρνητικά, έχει να κάνει με τον αριθμό των μελών της συνέλευσης, που προβλέπεται στην παράγραφο 10 του άρθρου 2. Δηλαδή αν θα δεχθεί κάποιο ανώτατο όριο αριθμού μελών, οπότε ενδεχομένως θα δίνεται και μια προσαύξηση, που θα είναι στην αρμοδιότητά του, προκειμένου σε εξαιρετικές περιπτώσεις να ορίζει κάποια άλλα μέλη, για να ικανοποιηθούν ορισμένες πια ανάγκες του Υπουργείου Εξωτερικών και του ιδρύματος.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αγγουράκης ειδικός αγορητής του Κομμουνιστικού Κόμματος έχει το λόγο.

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, με λύπη μου πρέπει να πω, διαπιστώνω ότι οι τροπολογίες και οι παρατηρήσεις, που έκανε τελικά δεκτές -μέχρι στιγμής τουλάχιστον- ο κύριος Υπουργός, οδηγούν το νομοσχέδιο σε πιο αντιδημοκρατική, κατά την άποψή μας και πιο αντιδραστική κατεύθυνση.

Αναφέρομαι κυρίως στην υιοθέτηση από τον κύριο Υπουργό, της ανάγκης συμμετοχής φορέων της ιδιωτικής πρωτοβουλίας στην Επιτροπή Προγραμματισμού. Και μου κάνει μεγάλη εντύπωση το γεγονός ότι ο κύριος Υπουργός και στην επιτροπή, αλλά και χθες, αντιστάθηκε με κάθε τρόπο στη διεύρυνση αυτής της επιτροπής, με το επιχείρημα ότι είναι ήδη πολλοί οι φορείς του δημοσίου τομέα. "Δεν μπορούμε να επιλέξουμε ποιους θα βάλουμε και ποιους δεν θα βάλουμε", έλεγε ο κύριος Υπουργός, αλλά διαπίστωσα ότι με πολύ μεγάλη ευκολία υιοθετήθηκε η πρόταση για συμμετοχή φορέων του ιδιωτικού τομέα.

Πρόκειται για μία πολύ σημαντική και άκρως επιζήμια επιλογή για το θέμα που συζητάμε και γενικότερα για την άσκηση εξωτερικής πολιτικής σε αυτήν την χώρα. Είναι απαράδεκτο. Για πρώτη φορά συμβαίνει στη χώρα κάτι τέτοιο, η ιδιωτική πρωτοβουλία να έχει λόγο στην άσκηση εξωτερικής πολιτικής της χώρας με τέτοιο άμμεσο τρόπο. Δεν ξέρω αν είναι στις προθέσεις της Κυβέρνησης να δημιουργήσει γραφεία της ιδιωτικής πρωτοβουλίας στο εξωτερικό, όπως αυτήν τη στιγμή δημιουργεί η αμερικάνικη πρεσβεία στη χώρα μας. Αν έχει τέτοια πρόθεση, να το δηλώσει ευθέως. Είναι απαράδεκτα αυτά τα πράγματα.

Το επόμενο βήμα θα είναι οι συναντήσεις των τεσσέρων συγκεκριμένων βιομηχάνων που είχαν γίνει με την κα Βάσω Παπανδρέου να γίνονται τώρα και στο εξωτερικό και αυτό να βαπτίζεται προβολή του ελληνικού πολιτισμού; Αν είναι αυτό να μας το πει η Κυβέρνηση, για να ξέρουμε. Είναι απαράδεκτες αυτές οι ενέργειες.

ΧΡΗΣΤΟΣ ΚΗΠΟΥΡΟΣ: Πέντε είναι.

ΧΑΡΑΛΑΜΠΟΣ ΑΓΓΟΥΡΑΚΗΣ: Πέντε.

Πολύ περισσότερο, που αν θέλετε, ούτε για λόγους εξισορρόπησης δεν δέχθηκε συμμετοχή άλλων φορέων και, εν πάση περιπτώσει, μεταξύ των οποίων προτείνουμε την Ακαδημία Αθηνών. Δεν μπορεί να κατηγορήσει κανείς την Ακαδημία Αθηνών για αριστερή, κομμουνιστική ή ο,τιδήποτε άλλο. Δεν μπορεί να κατηγορήσει κανείς την Ακαδημία Αθηνών ότι δεν έχει σχέση με τον ελληνικό πολιτισμό και την προβολή τους στο εξωτερικό. Δεν μπορούμε να καταλάβουμε τι γίνεται εδώ. 'Η μάλλον καταλαβαίνουμε πάρα πολύ καλά, γι' αυτό και λέμε ότι αυτή η εξέλιξη μας βρίσκει ακόμα περισσότερο αντίθετους και είμαστε αναγκασμένοι να μιλήσουμε με αυτόν τον τόνο, κύριε Πρόεδρε.

Επίσης σε αντιδραστική κατεύθυνση είναι η υιοθέτηση του όρου "ελληνισμού της διασποράς". Αν ο κύριος Υπουργός έχει πρόβλημα ή δεν ξέρω για ποιο λόγο δεν καλύπτεται από τον όρο "'Ελληνες του εξωτερικού", να μας πει γιατί; Δεν είναι 'Ελληνες του εξωτερικού; Εν πάση περιπτώσει ας υιοθετήσει ο κύριος Υπουργός τη διάταξη που υπήρχε στον προηγούμενο νόμο και πιστεύω ότι και η Νέα Δημοκρατία θα την ψηφίσει, διότι ήταν δική της διατύπωση και η οποία ήταν η εξής: "Η διατήρηση και καλλιέργεια της ελληνικής γλώσσας στις νέες γενιές των ομογενών που κατοικούν σε περιοχές που δεν παρέχεται οργανωμένη ελληνική εκπαίδευση". Γιατί δηλαδή να αντικατασταθεί ο όρος "ομογενείς" με τον όρο "ο ελληνισμός της διασποράς";

Χθες ο κύριος Υπουργός μας είπε, μακριά από την Κυβέρνηση οποιαδήποτε σκέψη περί "διείσδυσης". Η συμμετοχή του ιδιωτικού φορέα στην Επιτροπή Προγραμματισμού, όταν οι εκπρόσωποί τους μιλάνε για "διείσδυση στην βαλκανική ενδοχώρα", τι άλλο μπορεί να σημαίνει;

Τελειώνοντας θέλω να πω ότι μας έκανε επίσης εντύπωση η εμμονή του κύριου Υπουργού στο καθεστώς του ιδρύματος στο να είναι Ν.Π.Ι.Δ. με αυτούς τους όρους και με αυτές τις εξελίξεις, όπως επίσης και στη ρητή εξαίρεσή του από οποιαδήποτε διαδικασία του δημόσιου τομέα. Εξακολουθεί ο κύριος Υπουργός να επιμένει σε αυτό το ζήτημα, όπως επίσης και στα ζητήματα που έχουν σχέση και με το Δ.Σ. και με τον ορισμό στην ουσία του Δ.Σ. από τον Υπουργό. Ευχαριστώ πολύ.

ΠΡΟΕΔΡΕΥΩΝ (Παναγιώτης Ν.Κρητικός): Κύριοι συνάδελφοι, έχω την τιμή να ανακοινώσω στο Τμήμα τα εξής:

Πρώτον, η Διαρκής Επιτροπή Μορφωτικών Υποθέσεων καταθέτει την έκθεση της στο σχέδιο νόμου του Υπουργείου Εθνικής Παιδείας και Θρησκευμάτων "Ενιαίο Λύκειο, πρόσβαση των Αποφοίτων αυτού στην Τριτοβάθμια Εκπαίδευση, αξιολόγηση του εκπαιδευτικού έργου και άλλες διατάξεις".

Δεύτερον, η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομικών "Σύσταση Ανώνυμης Εταιρείας με την επωνυμία "Δημόσια Επιχείρηση Κινητών Αξιών Ανώνυμη Εταιρεία (Δ.Ε.Κ.Α. Α.Ε.)".

Η ειδική αγορήτρια του Συνασπισμού της Αριστεράς και της Προόδου κα Μαρία Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, από τις τροποποιήσεις που έκανε ο κύριος Υπουργός, θετική θεωρώ την τροποποίηση που έκανε για την προκήρυξη σε σχέση με τη 

Σελίδα 890 

θέση του γενικού διευθυντή. 'Εχω και εγώ ορισμένες επιφυλάξεις και αντιρρήσεις για τη συμμετοχή φορέων του ιδιωτικού τομέα στην Επιτροπή Προγραμματισμού. Η άποψη μας είναι ότι το ίδρυμα αυτό μπορεί να συνεργάζεται. Δεν συμφωνώ δηλαδή στο σημείο αυτό με τον αγορητή του Κ.Κ.Ε. Μπορεί και πρέπει να συνεργάζεται με ιδιωτικούς φορείς που έχουν μία δυνατότητα προβολής του ελληνικού πολιτισμού.

Αυτή, όμως, η συνεργασία μπορεί να γίνει με προγραμματικές συμβάσεις ή άλλο τρόπο και δεν βλέπω το ρόλο και το λόγο της συμμετοχής τους στην Επιτροπή Προγραμματισμού του Ιδρύματος. Εννοείται ότι το ίδρυμα ως ίδρυμα καταρτίζει το πρόγραμμά του και από εκεί και πέρα εξετάζει στα πλαίσια του προγράμματος αυτού τη συμμετοχή των φορέων των ιδιωτών.

'Ηθελα επίσης να πω, κύριε Πρόεδρε -για να μην καταναλώνω άλλο χρόνο- ότι οι αντιρρήσεις μας για το άρθρο 5 παραμένουν και παραμένουν κυρίως για το θέμα που έχει σχέση με την πρόσληψη προσωπικού στο ίδρυμα αυτό.

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος συνάδελφος να δευτερολογήσει.

ΛΕΩΝΙΔΑΣ ΚΟΥΡΗΣ: Κύριε Πρόεδρε, μπορώ να έχω το λόγο;

ΠΡΟΕΔΡΕΥΩΝ (Παναγιώτης Ν. Κρητικός): Δευτερολογήσατε και δεν έχετε το δικαίωμα.

ΓΕΩΡΓΙΟΣ ΡΟΚΟΣ: Κύριε Πρόεδρε, θέλω και εγώ να πάρω το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Ρόκο, έχετε το λόγο, αλλά δεν εκδηλώσατε το ενδιαφέρον σας. Γι'αυτό δεν σας τον έδωσα. 'Αλλωστε έχετε το δικαίωμα. Ορίστε.

ΓΕΩΡΓΙΟΣ ΡΟΚΟΣ: Κύριε Πρόεδρε, με την παρέμβασή του ο κύριος Υπουργός, μεγάλωσε τις δικές μας υποψίες ότι πράγματι φτιάχνουμε ένα μαγαζί μέσα από το οποίο θα διαχειρίζεται τον ελληνικό πολιτισμό. Επειδή χρειάζεται και αρωγή, όταν εμείς προτείναμε στην Επιτροπή Προγραμματισμού να υπάρχουν φορείς και εκπρόσωποι των κομμάτων στους οποίους θα μπορούσαν να προστεθούν φορείς από το Εικαστικό Καλλιτεχνικό Επιμελητήριο, από το Εθνικό Θέατρο, από την Εταιρεία Λογοτεχνών κτλ., είδαμε να προστίθεται μόνο ένα πράγμα, αυτό που έχει να κάνει με φορείς του ιδιωτικού τομέα για να γίνει έτσι πιο ολοκληρωμένο το παζλ.

Εάν δει κανείς και την τροπολογία, όσον αφορά τις προσλήψεις, που ανοίγει ακόμα περισσότερο το παράθυρο λέγοντας στο τέλος ότι μπορούν να μετατραπούν οι συμβάσεις ορισμένου χρόνου σε αορίστου χρόνου, εκτός δε αν τούτο οριστεί ρητά σε έγγραφη σύμβαση, αυτό σημαίνει ότι όταν θέλουμε μπορούμε από την αρχή να κάνουμε και συμβάσεις αορίστου χρόνου, να βολέψουμε και κάποιους, για τους οποίους όλα τα κόμματα έχουν εκφράσει την άποψή τους, έξω από τα πλαίσια του ν. 2190, για να μπορέσουν τελικά, δηλαδή, με τέτοια τερτίπια κάποιους συνέταιρους και μέσα στη χώρα και έξω από τη χώρα να τους βολεύουμε γιατί μας λείπουν διορισμοί.

Δυστυχώς και σε αυτό μπαίνουμε από τώρα σε λογικές και σε παραθύρια και μπαίνουμε και αόριστα. Δεν ξέρουμε πόσοι θα είναι αυτοί. Θα γίνει ένα οργανόγραμμα, θα προβλέπει κάποιες θέσεις. Το πόσες θέσεις είναι ένα ζήτημα που μένει ανοικτό. Μπορεί να είναι εκατό, να είναι διακόσιοι, να είναι όσοι χρειαστούμε κάθε φορά.

Τελικά είμαστε ριζικά αντίθετοι και δεν υπάρχει η δυνατότητα εμείς να συναινέσουμε στη δημιουργία ενός ιδρύματος το οποίο και αποσπασματικά απαντά στα προβλήματα του πολιτισμού, αλλά και βάζει επικίνδυνα μερικά ζητήματα.

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, θέλω να επαναλάβω άλλη μια φορά τη σημασία που δίνουμε στο νομικό καθεστώς αυτού του ιδρύματος. Απ' ότι βγήκε από τη συζήτηση, η Kυβέρνηση δεν επιμένει στο να είναι Νομικό Πρόσωπο Ιδιωτικού Δικαίου μόνο -ενώ η ίδια και χθες τόνισε ότι είναι ένας κρατικός φορέας- για να εξαιρέσει τις δαπάνες του ιδρύματος από τον έλεγχο του Ελεγκτικού Συνεδρίου, που για μας είναι ο μόνος που μπορεί να εξασφαλίσει στοιχειώδεις εγγυήσεις για τη σωστή διαχείριση του δημόσιου χρήματος, αλλά επίσης και γιατί σιγά σιγά -και έκανε σήμερα το πρώτο βήμα- θέλει να περάσει αυτό το ίδρυμα στα χέρια των ιδιωτών.

Τώρα βάζει τον ιδιωτικό τομέα στην Επιτροπή Προγραμματισμού και κρατάει κλειστά τα χαρτιά της για τη σύνθεση του Διοικητικού Συμβουλίου. Δεν ξέρω ποιους θα βάλει. Δεν μας λέει από πού θα προέρχονται. 'Εχετε καμιά εγγύηση, κύριοι συναδελφοι, ότι οι πέντε από τους δέκα δεν θα είναι ο κ. Λαμπράκης, "μεγάλος" παράγων του πολιτισμού στη χώρα μας -όλοι οι μεγαλοκαρχαρίες τώρα αναδεικνύονται παράγοντες του πολιτισμού- ο κ. Κόκαλης και άλλοι παρόμοιοι μεγαλόσχημοι ή εκπρόσωποί τους; Αρνείται, όμως, πεισματικά να βάλει εκπροσώπους των φορέων των δημιουργών του πολιτισμού, του Εικαστικού Επιμελητηρίου, της Πανελλήνιας Ομοσπονδίας Θεάματος-Ακροάματος, και κατ' εξοχήν φορείς που έχουν να κάνουν με αυτό το αντικείμενο που θέλουμε να δώσουμε στο ίδρυμα. Εγώ θα έλεγα να εκπροσωπούνται και οι εκπαιδευτικοί, αφού μεταξύ άλλων το ίδρυμα θα ασχολείται και με αυτό.

Επίσης, αυτή η επιτροπή προγραμματισμού δεν ξέρουμε τι αρμοδιότητες έχει. Τι θα κάνει; Ποιο θα είναι το αντικείμενό της; Δεν έπρεπε να υπάρχει στο νόμο το τι θα κάνει, με τι θα ασχολείται; Και δεν ξέρω, γιατί η Κυβέρνηση επιμένει να μην το καθορίζει. Αυτό μπορεί να οδηγήσει ή στο να είναι μηδαμινό το αντικείμενό της ή να κάνει τα πάντα αυτή η επιτροπή. Εμείς θέλουμε συγκεκριμενοποίηση. Και όπως σωστά είπε ο ειδικός αγορητής μας, μήπως θα έπρεπε να πονηρευτούμε -με αυτά για τον ιδιωτικό τομέα κλπ.- ότι θα ανοίξουν οι ιδιώτες διάφορα γραφεία στο εξωτερικό, στα πλαίσια αυτού του ιδρύματος. Και επειδή έθεσε το θέμα των Αμερικανών, θα ήθελα με την ευκαιρία να πω ότι, αν κάτι μπορεί κανείς να ζητήσει από εκπροσώπους των αμερικανικών αντιπροσωπευτικών οργάνων όπως ήταν οι Γερουσιαστές πριν από λίγο στην Αίθουσα αυτή, είναι να πιέσουν, ώστε οι ΗΠΑ να έχουν λιγότερες επεμβάσεις στα εσωτερικά της χώρας μας και στην περιοχή μας και να αφήσουν τους λαούς να ζήσουν με σχέσεις ειρήνης, αμοιβαίας ωφέλιμης συνεργασίας και ειρηνικής συνύπαρξης.

Πάω τώρα στο πρώτο άρθρο πάλι. Κάτι πήγατε να πείτε, κύριε Υπουργέ, ότι βγάζετε την Ευρωπαϊκή 'Ενωση. Τη βγάλατε; Την ξαναβάλατε; Τι γίνεται; Μένει ή δεν μένει; Ζήτησα να μας μοιράσουν αυτά που διαβάσατε. Είδα μερικά. Σύμφωνα με αυτά που μοιράσατε το πρωί, μένει. Μετά μας είπατε ότι φεύγει. Πήγαμε να πούμε, να και κάτι θετικό. Δυστυχώς τώρα, μας λέτε πάλι ότι παραμένει. Τι γίνεται;

'Οσον αφορά το Γενικό Διευθυντή, μάλλον θετική βλέπουμε και εμείς τη διαδικασία που βάζετε τώρα, αν και κατά τη γνώμη μου, θα έπρεπε να υπάρχουν ορισμένα βασικά προσόντα που θα έπρεπε να διαθέτει αυτός ο Γενικός Διευθυντής. Γιατί δεν ξέρουμε τι γίνεται, ποιος μπορεί να προταθεί και αν θα έχει τα προσόντα αυτά που χρειάζονται γι' αυτήν την υπόθεση.

Αυτά είχα να πω, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος κύριος συνάδελφος για να μιλήσει.

Ο κύριος Αναπληρωτής Υπουργός Εξωτερικών έχει το λόγο.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Βλέπω ότι με τη συνέχεια της συζήτησης όλο και βελτιώνουμε το νομοσχέδιο.'Ισως αν είχαμε μια μέρα ακόμη, θα μπορούσαμε να το αναμορφώσουμε ακόμη περισσότερο. Νομίζω όμως, ότι έχει φθάσει σε ένα σημείο που ουσιαστικά έχουν γίνει οι βασικές βελτιώσεις που θα μπορούσαν να γίνουν. Από εκεί και πέρα, θα αποδείξει η πράξη κατά πόσο πράγματι νομοθετήσαμε ένα ίδρυμα με αποτελεσματική και σωστή λειτουργία.

Θέλω, όμως, να αναφερθώ σε μερικές από τις τελευταίες προτάσεις που κάνατε και μερικές από αυτές να τις κάνω αποδεκτές.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, είπατε ότι υπάρχει μια εκκρεμότητα στο άρθρο 6. 

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξω-

Σελίδα 891 

τερικών): Δεν ανέφερα άρθρο συγκεκριμένο, είπα σε κάποια άρθρα.

ΠΡΟΕΔΡΕΥΩΝ (Παναγιώτης Ν. Κρητικός): Ωραία, ολοκληρώστε τις διατυπώσεις.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Επειδή υπήρξε θέμα καθορισμού αριθμού μελών της συνέλευσης, αλλά πιστεύω ότι είναι αυθαίρετο αυτήν τη στιγμή να βάλει κανείς έναν αριθμό, νομίζω ότι μία δικλείδα θα μπορούσε να είναι η εξής. Και στο άρθρο 2, παράγραφος 10 το εδάφιο β τροποποιείται ως εξής: "Ο αριθμός των μελών της Συνέλευσης, η διαδικασία επιλογής τους και ο διορισμός αυτών γίνεται με απόφαση του Υπουργείου Εξωτερικών, μετά από εισήγηση του Διοικητικού Συμβουλίου του Ιδρύματος".

'Αρα, θα πρέπει να καθοριστεί. Απλώς επεξηγώ.'Αρα, θα γίνει μετά από μία διαβούλευση με το Διοικητικό Συμβούλιο.

'Αρθρο 2, παράγραφος 3. Μία προσθήκη θα κάνω στην τροποποίηση αυτού του άρθρου. Θα διαβάσω όμως όλη την τροποποίηση, για να υπάρχει στα Πρακτικά, όπως θα πρέπει να εμφανιστεί στο νόμο.

Το εδάφιο β αντικαθίσταται ως εξής: "Η θέση του Γενικού Διευθυντή προκηρύσσεται από το Διοικητικό Συμβούλιο. Η διαδικασία προκήρυξης και επιλογής ορίζεται με απόφαση του Υπουργού Εξωτερικών. Ο Γενικός Διευθυντής διορίζεται με απόφαση του Υπουργού Εξωτερικών, που δημοσιεύεται στην Εφημερίδα της Κυβέρνησης, μετά από έγκρισή της από τη Διαρκή Επιτροπή Εθνικής 'Αμυνας και Εξωτερικών Υποθέσεων της Βουλής των Ελλήνων."

Προστίθεται σε αυτό: "Σε περίπτωση που δεν υπάρξει απάντηση της Επιτροπής εντός τριάντα (30) ημερών από την κοινοποίηση της απόφασης διορισμού του Γενικού Διευθυντή στον Πρόεδρο της Βουλής, η απόφαση θεωρείται ότι εγκρίθηκε και δημοσιεύεται στην Εφημερίδα της Κυβέρνησης."

Στο άρθρο 5 προστίθεται εδάφιο ως εξής: "Ο Οργανισμός του Ιδρύματος εκδίδεται εντός έτους από το διορισμό του διοικητικού συμβουλίου" δηλαδή δίνεται ένα χρονικό περιθώριο για τον Οργανισμό του Ιδρύματος.'Ηταν πρόταση του κ. Βεζδρεβάνη.

Στο άρθρο 3 ο όρος "προϊστάμενοι των παραρτημάτων" αντικαθίσταται από τον όρο "διευθυντές των παραρτημάτων". 'Ηταν μια πρόταση του κ. Παντερμανλή.

Η τροπολογία 852/3 του Βουλευτή κ. Κουρή που αφορά το άρθρο 2, παράγραφος 6, γίνεται δεκτή. 

ΛΕΩΝΙΔΑΣ ΚΟΥΡΗΣ: Κύριε Υπουργέ, στο άρθρο 2, παράγραφος 8 παρακαλώ να επαναλάβετε πάλι την αναδιατύπωση που έχετε κάνει γιατί υπάρχει μία δική μου τροπολογία γι' αυτό το άρθρο, με αριθμό 850.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Θα αναφερθώ και σ' αυτήν. Να πούμε όμως τα υπόλοιπα.

Στο άρθρο 2, παράγραφος 3 στο τελευταίο εδάφιο οι λέξεις "με όμοια απόφαση του διοικητικού συμβουλίου" τροποποιούνται ως εξής: "Με απόφαση του διοικητικού συμβουλίου". 

Τέλος, στο άρθρο 4 βεβαίως, το θέμα της χρηματοδότησης είναι σημαντικό, αλλά εν πάση περιπτώσει θα κριθεί η Κυβέρνηση κατά πόσο θα θελήσει να υποστηρίξει το ίδρυμα, από το ύψος του Προϋπολογισμού. Δεν θα μπορούσα να δεχθώ συγκεκριμένες προτάσεις που αναφέρατε, αλλά θα μπορούσα να δεχθώ την πρόταση στο άρθρο 4, παράγραφος 1, εδάφιο α' "κρατική επιχορήγηση που χορηγείται μέσω του Υπουργείου Εξωτερικών." Από εκεί και πέρα, να φύγει το υπόλοιπο του εδαφίου δηλαδή οι λέξεις "ανάλογα με το πραγματοποιούμενο έργο και τις δυνατότητες του Προϋπολογισμού".

'Εχουμε κάτι που θα θέλατε εσείς να συζητήσουμε.

ΛΕΩΝΙΔΑΣ ΚΟΥΡΗΣ: Αν θέλετε, να μας πείτε πάλι τη διατύπωση του άρθρου 2 παράγραφος 8, διότι υπάρχει μία δική μου τροπολογία με αριθμό 850, επειδή υπήρξε μία επιχειρηματολόγηση κάποιων αγορητών προηγουμένως που τουλάχιστον μέσα στο μυαλό μου, όταν έκανα τη δική μου πρόταση, δεν είχε καμία σχέση με την επιχειρηματολογία που άκουσα. Θα ήθελα να μιλήσετε γι' αυτό.

ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός κατάλαβε.

Κύριε Υπουργέ, παρακαλώ να διαβάσετε πάλι την παράγραφο 8 του άρθρου 2.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Θα το βρούμε και θα αναφερθώ σ' αυτό. 

Ψάχντοντάς το, θα ήθελα να κάνω δύο ακόμα παρατηρήσεις. Σε ό,τι αφορά τη διαφάνεια των οικονομικών, που αναφέρθηκε και ο κ. Παντερμαλής, θα ήθελα να τονίσω ότι υπάρχουν πια πολλοί δημόσιοι έλεγχοι και η Βουλή εμπλέκεται άμεσα στην αξιολόγηση και των οικονομικών, αλλά και του έργου του ιδρύματος. Υπάρχουν δημόσιες προκηρύξεις και προτάσεις, γνώμες της Βουλής σε σχέση με τα δύο κυρίαρχα πρόσωπα της διοίκησης. Υπάρχει η Επιτροπή Προγραμματισμού και Αξιολόγησης στην οποία συμμετέχουν πολλοί φορείς.

Εδώ, θέλω να τονίσω ότι θα πρέπει να είμαστε ανοιχτοί σχετικά με το ποιοι φορείς θα μπορέσουν να συμμετάσχουν. Δεν θα μπορούσαμε σήμερα να απαριθμήσουμε με πρόχειρο τρόπο ποιοι θα είναι οι φορείς. Μέσα σ' αυτούς βεβαίως, υπάρχουν και ιδιωτικοί φορείς που δικαιολογημένα θα μπορούσαν να ζητήσουν λόγο, εάν έχουν μία ιδιαίτερη δραστηριότητα.

Ο κ. Παντερμαλής μίλησε στην πρωτολογία του σήμερα για το βιβλίο. Η Εταιρεία Λογοτεχνών είναι ιδιωτικός φορέας και όχι δημόσιος. Θα τους αποκλείσουμε από μία πιθανή συμμετοχή τους, εάν η δραστηριότητά τους είναι πράγματι αξιόλογη για το εξωτερικό; Τα συνδικάτα, η Γ.Σ.Ε.Ε. είναι ιδιωτικός φορέας. Θα μπορούσε να παίξει ένα ρόλο σημαντικό στην επικοινωνία των λαών; Αυτά είναι ερωτήματα που νομίζω ότι δεν συνάδουν σε μία λεπτομερή συζήτηση στη Βουλή. Πρέπει να έχει την ευχέρεια και το Υπουργείο Εξωτερικών και το διοικητικό συμβούλιο να καθορίσει και να επιλέξει, σύμφωνα με τις ανάγκες, σύμφωνα με τη δραστηριότητα, τους φορείς που αναδεικνύονται σ' αυτόν τον τομέα. Δεν μπορούμε να τους προβλέψουμε αυτήν τη στιγμή και μάλιστα, αν τους προβλέπαμε, κάποιους θα ξεχνούσαμε.

Θέλω, επίσης, να τονίσω σε ό,τι αφορά τον Ελληνισμό της διασποράς, ότι είναι μία συζήτηση που επανειλημμένως κάνουμε. Τους Βουλευτές του Κογκρέσου, που υποδεχτήκαμε εδώ, δεν μπορούμε ούτε να τους ονομάσουμε 'Ελληνες του εξωτερικού ούτε να τους ονομάσουμε πλήρους ομογενείς, γιατί έχουν κάποια καταγωγή ελληνική, αλλά έχουν πιθανώς και άλλες καταγωγές. Είναι, όμως, μέρος του Ελληνισμού της διασποράς. Μία ευρύτερη έννοια περικλείει πολύ ευρύτερες δυνάμεις. Εν πάση περιπτώσει είναι μία συζήτηση που πολλές φορές έχουμε κάνει στη Βουλή για το ποιος είναι ο καλύτερος όρος και έχουν προταθεί πολλοί. 

'Ομως, ο απόδημος ελληνισμός, αυτός που έχει αποδημήσει, είναι περιοριστικός για την πρώτη γενιά των Ελλήνων. Η δεύτερη γενιά δεν αποδημεί. 'Εχει γεννηθεί στη χώρα εκεί. Και μου το έχουν πει επανειλημμένως οι 'Ελληνες της διασποράς, ότι δεν είναι όρος τον οποίο αγαπούν. Δεν μπορούν να ταυτιστούν με τον όρο "Απόδημος Ελληνισμός". Δεν ακούγεται και ιδιαίτερα καλά στο εξωτερικό, διότι έχει μία φυλετική βάση και όχι μία πολιτιστική, αν θέλετε, βάση. Γιατί υπάρχουν πάρα πολλοί που αισθάνονται 'Ελληνες και έχουν μακρινή καταγωγή. Και φυλετικά δεν ξέρεις ποιες είναι οι καταγωγές τους.

Νομίζω, λοιπόν, ότι πρέπει να διευρύνουμε πολύ περισσότερο τον όρο και γι' αυτό πήρα για λίγο το λόγο. Είναι μία συζήτηση που επαναλαμβάνεται, αλλά είναι σημαντικό να προσδιορίσουμε και εμείς κάποιες τέτοιες έννοιες για να μη δημιουργούμε αρνητικές εντυπώσεις.

Στην παράγραφο 8 η Επιτροπή Προγραμματισμού μετονομάζεται σε Επιτροπή Προγραμματισμού και Αξιολόγησης. Το εδάφιο β' τροποποιείται ως εξής: "...από εκπροσώπους Υπουργείων, από εκπροσώπους του Προεδρείου του Συμβουλίου Απόδημου Ελληνισμού, της Τοπικής Αυτοδιοίκησης και φορέων του δημοσίου και του ιδιωτικού τομέα με αρμοδιότητες ή δραστηριότητες...". Κύριε Κουρή, έχετε κάποια προσθήκη ή αντίρρηση σ' αυτό;

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Κουρή.

Σελίδα 892 

 

ΛΕΩΝΙΔΑΣ ΚΟΥΡΗΣ: Επειδή η τροπολογία στη συγκεκριμένη παράγραφο έχει γίνει μετά από δική μου πρόταση και στη συζήτηση που έγινε την υιοθέτησε ο κύριος Υπουργός, πρέπει να ξεκαθαρίσω δύο πράγματα: Του ζήτησα να μπουν οι φορείς αυτοδιοίκησης και είναι αυτονόητο γιατί ζήτησα να μπουν. 'Οταν, όμως, ζήτησα να μπουν και οι φορείς του ιδιωτικού φορέα, δεν είχα κατά νου τους τέσσερις ή πέντε βιομήχανους στους οποίους αναφέρθηκαν κάποιοι αγορητές, με τους οποίους εγώ δεν έχω και καμία σχέση, δηλαδή δεν τους ξέρω. Από εκεί και πέρα πρέπει να ξεκαθαρίσουμε κάποια πράγματα. Εννοούσα οι φορείς του ιδιωτικού φορέα, ενδεχομένως συλλογικούς που αναφέρθηκε και ο Υπουργός στην Εταιρεία Ελλήνων Λογοτεχνών ή και οι ίδιοι οι αγορητές που είπα πιο πριν, στην Πανελλήνια Ομοσπονδία Θεάματος-Ακροάματος ή και ενδεχομένως σε ιδιωτικούς φορείς που ασκούν πολιτιστικό έργο, το Θέατρο Τέχνης για παράδειγμα.

Λέμε ότι πρέπει η δραστηριότητά τους να έχει σχέση με τους σκοπούς του ιδρύματος. Δεν λέμε ότι ο οποιοσδήποτε ιδιώτης θα μπορεί να μπαίνει είτε στην Επιτροπή Προγραμματισμού είτε στο διοικητικό συμβούλιο εξαιτίας του ότι ασκεί ιδιωτικό έργο ή ότι είναι επενδυτής ή ο,τιδήποτε άλλο.

Πρέπει πιστεύω σε όλα τα όργανα του ιδρύματος να μετέχουν άνθρωποι σχετικοί με τις δραστηριότητες του Ιδρύματος, που να έχουν πολύχρονη και αποδεδειγμένη δραστηριότητα.

ΠΡΟΕΔΡΕΥΩΝ (Παναγιώτης Ν. Κρητικός): Γίνατε σαφής. Είναι χρήσιμη η διευκρίνησή σας σε ό,τι σας αφορά. Είναι δικαίωμα πλέον του κυρίου Υπουργού να αποδεχθεί εν μέρει ή εν όλω την τροπολογία σας ή καθόλου. Ο κύριος Υπουργός έχει το λόγο.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): Θα συμφωνήσω με την ουσία των παρατηρήσεων του κ. Κουρή. Θα ήθελα απλώς και δεν ξέρω αν θα μιλήσουν και άλλοι συνάδελφοι ...

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν έχουμε τριτολογίες.

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): 'Ενα θέμα το οποίο θίχθηκε και στην Επιτροπή και στο Τμήμα ήταν για τον αρχαίο ελληνικό πολιτισμό και για τη δημιουργία του Ευρωπαϊκού Κέντρου Κλασσικών Γραμμάτων.

Θέλω να ενημερώσω τη Βουλή ότι ήδη και με τον κ. Αρσένη έχουμε συμφωνήσει σύντομα να κατατεθεί τροπολογία, πιθανώς σ' ένα νομοσχέδιο του Υπουργείου Παιδείας, για το Ευρωπαϊκό Κέντρο Κλασικής Παιδείας, κάτι για το οποίο συμφώνησαν όλοι οι Υπουργοί Παιδείας της Ευρωπαϊκής 'Ενωσης. Θα ήθελα και εγώ γι' αυτό το λόγο να καταθέσω τα κείμενα αυτής της πρότασης στα Πρακτικά της Βουλής, ώστε να μπορούν να ενημερωθούν οι κύριοι συνάδελφοι.

ΠΡΟΕΔΡΕΥΩΝ (Παναγιώτης Ν. Κρητικός): Ευχαρίστως να κατατεθούν.

(Στο σημείο αυτό ο Αναπληρωτής Υπουργός Εξωτερικών κ. Γ. Παπανδρέου καταθέτει για τα Πρακτικά τα προαναφερθέντα κείμενα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)

Πρόκειται περί τόμου.

Κύριε Υπουργέ, έχετε άλλη τροποποίηση επί των άρθρων, πριν κηρύξουμε περαιωμένη τη συζήτηση;

ΓΕΩΡΓΙΟΣ ΠΑΠΑΝΔΡΕΟΥ (Αναπληρωτής Υπουργός Εξωτερικών): 'Οχι κύριε Πρόεδρε. Θα ήθελα να ευχαριστήσω τους συναδέλφους για την πράγματι εποικοδομητική συνεργασία, διότι νομίζω ότι με αυτό το πνεύμα έχουμε δημιουργήσει τις προϋποθέσεις, αυτό το ίδρυμα, όχι απλώς διοικητικά, αλλά και πολιτικά να σταθεί και να λειτουργήσει κατά τον καλύτερο δυνατό τρόπο. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της ενότητος των άρθρων του νομοσχεδίου του Υπουργείου Εξωτερικών "Ρυθμίσεις για το Ελληνικό Ίδρυμα Πολιτισμού" και θα τεθούν τα άρθρα σε ψηφοφορία ένα προς ένα όπως προβλέπει ο Κανονισμός.

Ερωτάται το Τμήμα: Γίνεται δεκτό το άρθρο 1 όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 1 έγινε δεκτό κατά πλειοψηφία, όπως τροποιήθηκε από τον κύριο Υπουργό.

Ερωτάται το Τμήμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 2 έγινε δεκτό κατά πλειοψηφία, όπως τροποιήθηκε από τον κύριο Υπουργό.

Ερωτάται το Τμήμα: Γίνεται δεκτό το άρθρο 3 όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 3 έγινε δεκτό κατά πλειοψηφία, όπως τροποιήθηκε από τον κύριο Υπουργό.

Ερωτάται το Τμήμα: Γίνεται δεκτό το άρθρο 4 όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 4 έγινε δεκτό κατά πλειοψηφία, όπως τροποιήθηκε από τον κύριο Υπουργό.

Ερωτάται το Τμήμα: Γίνεται δεκτό το άρθρo 5 όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 5 έγινε δεκτό κατά πλειοψηφία, όπως τροποιήθηκε από τον κύριο Υπουργό.

Ερωτάται το Τμήμα: Γίνεται δεκτό το άρθρο 6 όπως έχει στην έκθεση και στο πρακτικό της Διαρκούς Επιτροπής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό. ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 6 έγινε δεκτό κατά πλειοψηφία, όπως έχει στην έκθεση και στο πρακτικό της Διαρκούς Επιτροπής.

Ερωτάται το Τμήμα: Γίνεται δεκτό το άρθρο 7 όπως έχει στην έκθεση και στο πρακτικό της Διαρκούς Επιτροπής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 7 έγινε δεκτό κατά πλειοψηφία, όπως έχει στην έκθεση και στο πρακτικό της Διαρκούς Επιτροπής.

Ερωτάται το Τμήμα: Γίνεται δεκτό το ακροτελεύτιο άρθρο 8;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το ακροτελεύτιο άρθρο 8 έγινε δεκτό κατά πλειοψηφία.

Συνεπώς το νομοσχέδιο του Υπουργείου Εξωτερικών "Ρυθμίσεις για το Ελληνικό Ίδρυμα Πολιτισμού" έγινε δεκτό επί της αρχής και επί των άρθρων κατά πλειοψηφία. Η ψήφισή του στο σύνολο αναβάλλεται για άλλη συνεδρίαση.

Κύριοι συνάδελφοι στο σημείο αυτό δέχεστε να λύσουμε τη συνεδρίαση;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Τμήματος και ώρα 12.58' λύεται η συνεδρίαση για αύριο ημέρα Παρασκευή 29 Αυγούστου 1997 και ώρα 10.00', με αντικείμενο εργασιών του Τμήματος νομοθετική εργασία α: Ψήφιση στο σύνολο του σχεδίου νόμου του Υπουργείου Οικονομικών "Διοικητικές και ποινικές κυρώσεις στη φορολογική νομοθεσία και άλλες διατάξεις" και β: Συζήτηση πρότασης νόμου αρμοδιότητος Υπουργείου Οικονομικών "Μέτρα στην κατεύθυνση της δίκαιης κατανομής των φορολογικών βαρών".


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 
