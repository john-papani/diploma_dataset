
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ Λ'
Τετάρτη 12 Σεπτεμβρίου 2001(πρωϊνή)
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
Άδεια απουσίας των Βουλευτών κ. Π. Μολυβιάτη και Μ. Γιαννάκου, σελ.
3. Ανακοινώνεται ότι ο Εισαγγελέας Πρωτοδικών Αθηνών διαβίβασε στη Βουλή, το υλικό για την οικονομική δραστηριότητα και διαχείριση της Ανώνυμης Εταιρείας με την Επωνυμία ΔΕΚΑ, Δημόσια Επιχείρηση Κινητών Αξιών Α.Ε., σελ.
Β. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Γεωργίας: "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων", σελ.
Κατάθεση σχεδίου νόμου: Οι Υπουργοί Δικαιοσύνης και Οικονομικών κατέθεσαν σχέδιο νόμου: "Τροποποίηση της νομοθεσίας του Συμβουλίου της Επικρατείας και των διοικητικών δικαστηρίων", σελ.
ΟΜΙΛΗΤΕΣ
Επί του σχεδίου νόμου του Υπουργείου Γεωργίας:
ΑΝΩΜΕΡΙΤΗΣ Γ., σελ.
ΒΑΛΥΡΑΚΗΣ Σ., σελ.
ΓΑΡΟΥΦΑΛΙΑΣ Γ., σελ.
ΚΕΦΑΛΟΓΙΑΝΝΗΣ Ι., σελ.
ΚΟΝΤΟΜΑΡΗΣ Ε., σελ.
ΚΟΥΒΕΛΗΣ Φ., σελ.
ΜΗΤΣΟΤΑΚΗΣ Κ., σελ.
ΜΠΑΣΙΑΚΟΣ Ε., σελ.
ΠΙΠΕΡΓΙΑΣ Δ., σελ.
ΣΚΟΥΛΑΚΗΣ Ε., σελ.
ΣΤΡΑΤΑΚΗΣ Ε., σελ.
ΣΤΡΑΤΗΛΑΤΗΣ Ν., σελ.
ΣΤΡΙΦΤΑΡΗΣ Σ., σελ.
ΦΩΤΙΑΔΗΣ Η., σελ.

ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ Λ'
Τετάρτη 12 Σεπτεμβρίου 2001(πρωϊνή)

Αθήνα, σήμερα στις 12 Σεπτεμβρίου 2001, ημέρα Τετάρτη και ώρα 10.51' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Έχω την τιμή να ανακοινώσω ότι ο Εισαγγελέας Πρωτοδικών Αθηνών κ. Δημήτριος Ασπρογέρακας με το από 27 Αυγούστου 2001 έγγραφό του διαβίβασε στη Βουλή, σύμφωνα με το άρθρο 86 παράγραφος 2, εδάφιο δεύτερο του Συντάγματος, το υλικό που συγκέντρωσε κατά τη διάρκεια προκαταρκτικής εξέτασης για την οικονομική δραστηριότητα και διαχείριση της Ανώνυμης Εταιρίας με την επωνυμία "ΔΕΚΑ", Δημόσια Επιχείρηση Κινητών Αξιών Ανώνυμος Εταιρία, διότι όπως αναφέρει στο έγγραφό του, προκύπτουν στοιχεία, που σχετίζονται με μέλος της Κυβέρνησης και Υφυπουργούς.
Το υλικό αυτό έχει αναπαραχθεί και είναι στη διάθεση των κυρίων συναδέλφων εκτός από δέκα ντοσιέ που περιέχουν αντίγραφα συμβάσεων δανείων, πινακίδια εκτέλεσης χρηματιστηριακών εντολών, καθώς και μία σειρά δημοσιευμάτων ημερήσιων δελτίων χρηματιστηριακών αξιών, τα οποία λόγω του όγκου των θα αναπαραχθούν τις επόμενες ημέρες και θα είναι στη διάθεση των κομμάτων και όποιου συναδέλφου επιθυμεί να λάβει γνώση στην αρμόδια Διεύθυνση Κοινοβουλευτικού Ελέγχου. 
Εισερχόμεθα στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Θα συνεχισθεί η συζήτηση επί των άρθρων και του συνόλου του νομοσχεδίου του Υπουργείου Γεωργίας "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας".
Έχουν συζητηθεί και ψηφισθεί τα άρθρα 1 έως και 24 του νομοσχεδίου. Απομένει η ενότητα των άρθρων 25 έως και 38 και το ακροτελεύτιο, το 39ο άρθρο. Υπάρχουν επτά τροπολογίες Υπουργών και τριάντα δύο εμπρόθεσμες τροπολογίες συναδέλφων. Από τις υπουργικές τροπολογίες η τροπολογία με αριθμό 613 αποτελεί προσθήκη στο άρθρο 30. Η τροπολογία με αριθμό 639 αποτελεί επίσης προσθήκη στο άρθρο 30 και η τροπολογία με αριθμό 667 αποτελεί προσθήκη στο άρθρο 26.
Παρακαλώ, τον κύριο Υπουργό πριν δώσω το λόγο στους εισηγητές να αναφέρει τις τυχόν νομοθετικές προσθήκες που έχει κλπ., σε άλλα άρθρα.
Το πρώτο άρθρο είναι το άρθρο 25. Πώς το αναδιατυπώνετε, κύριε Υπουργέ; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Στο άρθρο 25 υπάρχουν μικρές αναδιατυπώσεις. 
Στον τίτλο μετά τις λέξεις "παραχώρηση αλσών" προστίθεται και η λέξη "κήπων". 
Στη συνέχεια μετά τη λέξη "άλση" προστίθεται η λέξη "κήποι".
Στην πέμπτη γραμμή μετά τις λέξεις "Το Υπουργείο Γεωργίας" προστίθενται οι λέξεις "ή η οικεία περιφέρεια" και γίνονται κάποιες διαγραφές και εξ αυτού του λόγου κάποιες αναδιατυπώσεις λέξεων χωρίς καμία ουσία τις οποίες τις καταθέτω επ' ακριβώς στη Γραμματεία. 
(Στο σημείο αυτό ο Υπουργός Γεωργίας κ. Γεώργιος Ανωμερίτης, καταθέτει για τα Πρακτικά τις προαναφερθείσες νομοθετικές βελτιώσεις, οι οποίες έχουν ως εξής:
"ΝΟΜΟΤΕΧΝΙΚΕΣ ΒΕΛΤΙΩΣΕΙΣ ΣΤΟ ΑΡΘΡΟ 25
Άρθρο 25
Παραχώρηση αλσών, κήπων, πάρκων και
δενδροστοιχιών σε Ο.Τ.Α.

1. Με απόφαση του Γενικού Γραμματέα της οικείας Περιφέρειας, που εκδίδεται ύστερα από γνώμη της Γενικής Διεύθυνσης Δασών και Φυσικού Περιβάλλοντος του Υπουργείου Γεωργίας, άλση, κήποι, πάρκα και δενδροστοιχίες που διαχειρίζεται το Υπουργείο Γεωργίας ή η οικεία περιφέρεια καιι βρίσκονται μέσα σε εγκεκριμένα ρυμοτομικά σχέδια και μέσα στα όρια οικισμών που προϋπήρχαν του έτους 1923 ή καθορίστηκαν κατ' εφαρμογή του από 24.4.1985 προεδρικού διατάγματος (Φ.Ε.Κ. 181 Δ΄), μπορεί να παραχωρούνται κατά χρήση σε Οργανισμούς Τοπικής Αυτοδιοίκησης (Ο.Τ.Α.) της περιοχής στην οποία βρίσκονται, ή σε Νομικά Πρόσωπα Δημοσίου Δικαίου (Ν.Π.Δ.Δ.) ή άλλους φορείς του Δημοσίου Τομέα, ύστερα από αίτηση τους.
Η αίτηση για παραχώρηση σε Ο.Τ.Α. συνοδεύεται με απόφαση του δημοτικού ή κοινοτικού συμβουλίου. Η απόφαση της παραχώρησης κοινοποιείται και στην παραπάνω Γενική Διεύθυνση.
Με όμοια απόφαση καθορίζονται τα όργανα παράδοσης και παραλαβής των παραπάνω εκτάσεων που παραχωρούνται, ο τύπος και το περιεχόμενο του σχετικού πρωτοκόλλου, οι ειδικότεροι όροι και οι προϋποθέσεις της παραχώρησης και κάθε αναγκαία λεπτομέρεια και διαδικασία.
2. Οι διατάξεις της προηγούμενης παραγράφου εφαρμόζονται και στις προβλεπόμενες από εγκεκριμένα Γενικά Πολεοδομικά και λοιπά σχέδια περιοχές για πολεοδόμηση.
3. Εκείνοι προς τους οποίους γίνεται η παραχώρηση υποχρεούνται με ευθύνη και δαπάνες τους, να συντηρούν και να βελτιώνουν τη βλάστηση, να διοικούν, να διαχειρίζενται, να εκμεταλλεύονται, να φυλάσσουν και γενικά να προστατεύουν με οποιονδήποτε τρόπο τα παραχωρούμενα άλση και πάρκα, τα οποία διατηρούν στο ακέραιο και για πάντα το δασικό τους χαρακτήρα και εξακολουθούν να διέπονται από τις διατάξεις της δασικής νομοθεσίας.
4. Απαγορεύεται η δημιουργία οποιασδήποτε εγκατάστασης μέσα στην έκταση που παραχωρήθηκε, , εκτός από εκείνες που η αρμόδια Γενική Διεύθυνση Δασών και Φυσικού Περιβάλλοντος του Υπουργείου Γεωργίας κρίνει, ως απολύτως αναγκαίες για τη δημόσια υγεία ή την εξυπηρέτηση του κοινού.
5. Οι παραχωρήσεις της παραγράφου 1 ανακαλούνται με τον τρόπο που έγιναν οποτεδήποτε, εφόσον ήθελε επιχειρηθεί αλλαγή του προορισμού ή της χρήσης ή του χαρακτήρα των εκτάσεων που παραχωρούνται σύμφωνα με τα παραπάνω."
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, είπα ότι θα αναπαραχθεί το υλικό. Το υλικό είναι ήδη έτοιμο για τα κόμματα και όσους συναδέλφους σήμερα επιθυμούν να λάβουν γνώση και συγχρόνως θα αναπαράγεται και για τους συναδέλφους που δεν είναι μέλη του Τμήματος, διότι η ανακοίνωση αυτή αφορά την Ολομέλεια. Κατ' εξαίρεση, όπως γνωρίζετε, με τη συγκατάθεση όλων και τη δέσμευση ότι θα ψηφισθεί η σχετική τροποποίηση του Κανονισμού, έγινε η ανακοίνωση στο Τμήμα. 
Ορίστε, κύριε Υπουργέ.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν έχω να προσθέσω κάτι άλλο, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ολοκληρώσατε; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ολοκλήρωσα, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Δεν το άκουσα εγώ όμως.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ολοκλήρωσα και το κατέθεσα στη Γραμματεία επ' ακριβώς.
ΠΡΟΕΔΡΟΣ (Απόστολος Κακλαμάνης): Θα το δω και εγώ.
Ο κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, κυρίες και κύριοι συνάδελφοι, μπαίνουμε σήμερα στην τελευταία συστάδα άρθρων από το άρθρο 25 και μετά.
Αυτή η ομάδα άρθρων αναφέρεται σε διατάξεις που αφορούν το Υπουργείο Γεωργίας και τους Οργανισμούς του με κύρια έμφαση στο ΕΘΙΑΓΕ. 
Πριν μπούμε σε αυτό το άρθρο, θέλω να πω δύο κουβέντες για το άρθρο 25, που αναφέρεται στην παραχώρηση των αλσών, πάρκων, κήπων και δενδροστοιχιών σε ΟΤΑ που ασφαλώς με αυτόν τον τρόπο υπάρχει μια σημαντική συμβολή στην κατεύθυνση προστασίας του περιβάλλοντος και κυρίως στην κατεύθυνση βελτίωσης της ποιότητας ζωής στις πόλεις που βρίσκονται αυτές οι εκτάσεις. Με την παραχώρησή τους στους δήμους και στις Τοπικές Αυτοδιοικήσεις θα υπάρχει καλύτερη ανταποδοτηκότητα.
Με το άρθρο 26 γίνονται ουσιαστικά τροποποιήσεις, συμπληρώσεις, καταργήσεις του ν.1845/89 που αποτελεί του βασικό νόμο του ΕΘΙΑΓΕ. Με το άρθρο αυτό γίνονται αντικαταστάσεις και συγκεκριμένα αναφέρομαι στην αντικατάσταση του άρθρου 4 του ν. 1845, όπως αντικαταστάθηκε αργότερα από τον 2538, που προσδιορίζει ότι με τη νέα του μορφή το ΕΘΙΑΓΕ είναι αρμόδιο για τη διεξαγωγή αγροτικής έρευνας, την ανάπτυξη της τεχνολογίας και τεχνογνωσίας καθώς και την εισήγηση στον Υπουργό Γεωργίας δια των αρμοδίων υπηρεσιών του Υπουργείου της Αγροτικής 'Ερευνας και Τεχνολογίας που είναι αναγκαία για την αγροτική ανάπτυξη της χώρας.
Στη συνέχεια αναφέρεται λεπτομερειακά τι ειδικότερα αφορά το ΕΘΙΑΓΕ, ότι εφαρμόζει την πολιτική της αγροτικής έρευνας, αναλαμβάνει τη διεξαγωγή ερευνητικών προγραμμάτων, υποβάλλει τα πορίσματα των ερευνητικών προγραμμάτων, ενεργεί την κατοχύρωση και προστασία των δικαιωμάτων βιομηχανικής ιδιοκτησίας συλλέγει και αξιοποιεί επιστημονικές τεχνικές και τεχνολογικές πληροφορίες, συνεργάζεται με διεθνείς οργανισμούς, προκηρύσσει υποτροφίες, αντιμετωπίζει κάθε άλλο θέμα που έχει σχέση με την έρευνα και στη συνέχεια προσδιορίζεται ο αριθμός των μελών του ΔΣ του ΕΘΙΑΓΕ που προβλέπεται να είναι δεκατρία και βέβαια συμμετέχουν εκπρόσωποι συνεταιριστικών οργανώσεων, οι εκπρόσωποι των φορέων και των εκπαιδευτικών ιδρυμάτων. 
Με το άρθρο αυτό προσδιορίζεται η διάρκεια της θητείας των συμβουλίων -δε νομίζω ότι πρέπει να μπω σε άλλες λεπτομέρειες- και ασφαλώς αναφέρονται οι αρμοδιότητες, και οι εκπροσωπήσεις που δίδονται στο ΔΣ του ΕΘΙΑΓΕ. 'Όταν λέμε αρμοδιότητες, εννοούμε κυρίως την κατάρτιση κανονισμών διάρθρωσης και λειτουργίας της κατάστασης προσωπικού, των προμηθειών και της οικονομικής διαχείρισης. Μπαίνουμε στο σημαντικότερο, που αφορά τη συγκρότηση επιστημονικού συμβουλίου και των Εθνικών Ινστιτούτων Αγροτικής Έρευνας, που νομίζω ότι είναι μια σημαντική κατάκτηση, με την έννοια ότι μέσα απ' αυτά τα συμβούλια και την ίδρυση επιμέρους εθνικών ινστιτούτων θα υπάρξει ένας συντονισμός και μια καλύτερη οργάνωση της επιστημονικής έρευνας στον αγροτικό τομέα στη χώρα μας. 
Πέρα από τις αρμοδιότητες που αναφέρονται λεπτομερειακά -και δεν θα τις αναφέρω για να μην σπαταλάω το χρόνο μου- και πέρα από τη δυνατότητα του προέδρου του ΕΘΙΑΓΕ να είναι νόμιμος εκπρόσωπος και όλα αυτά που αναφέρονται λεπτομερειακά, ήθελα να πω ότι υπάρχει ένα ζήτημα με την έννοια ότι στα ινστιτούτα αυτά, όπως αναφέρονται και στη συνέχεια, δεν υπάρχει κάτι που να αφορά το βασικότερο τομέα της έρευνας που είναι η εμπορία και το μάρκετιγκ των αγροτικών προϊόντων. 
Νομίζω λοιπόν ότι θα πρέπει να αυξήσουμε τον αριθμό των εθνικών ινστιτούτων και να συμπεριλάβουμε σ' αυτά ένα ινστιτούτο αγροτικής οικονομίας και μάρκετινγκ που να έχει όμως ως αρμοδιότητα αυτό το σημαντικό κεφάλαιο. Η έκθεση της ΟΚΕ αναφέρεται με πολλές λεπτομέρειες γύρω απ' αυτήν την ανάγκη.
Στις επόμενες παραγράφους του ίδιου άρθρου αναφέρονται οι αρμοδιότητες του γενικού διευθυντού ο οποίος αναπληροί τον πρόεδρο και ασφαλώς έχει σημαντικό ρόλο και λόγο για όλα τα ζητήματα εφόσον έχει την κύρια ευθύνη λειτουργίας του ΕΘΙΑΓΕ.
Στη συνέχεια γίνεται αναφορά στο επιστημονικό συμβούλιο και στις αρμοδιότητές του το οποίο είναι επταμελές και στις δραστηριότητες και αρμοδιότητες που έχει για την καλύτερη λειτουργία του ερευνητικού αυτού ιδρύματος. Το άρθρο αναφέρεται στα εκλεκτορικά σώματα και γίνεται μια προσπάθεια να προσαρμοστεί το ΕΘΙΑΓΕ στα ισχύοντα είτε με τον 1514, που είναι ο ιδρυτικός νόμος της έρευνας στη πατρίδα μας είτε σ' αυτά που με τον τελευταίο νόμο έχουμε ψηφίσει στη Βουλή, σχετικά με την έρευνα και την τεχνολογία.
Στη συνέχεια το άρθρο αναφέρεται στη διάρθρωση του ΕΘΙΑΓΕ. Και εδώ υπάρχει ένα θέμα και θα παρακαλέσω τον κύριο Υπουργό να το δει. Μπορεί στην πράξη τα πενήντα δύο ινστιτούτα και σταθμοί να ενοποιούνται σε τρεις διοικητικές περιφέρειες, όμως είναι ανεπαρκή αυτά τα περιφερειακά κέντρα ώστε να καλύψουν τις πραγματικές ανάγκες διοίκησης. Θα έλεγα ότι ένας αριθμός πέντε έως επτά περιφερειακών κέντρων θα ήταν η καλύτερη λύση ανάλογα και με το δυναμικό που υπάρχει σε κάθε περιοχή, ώστε να μπορούν να εξυπηρετηθούν τα ινστιτούτα και οι σταθμοί. Ήδη έχουμε τρία Περιφερειακά Ιδρύματα Αγροτικής 'Ερευνας και εάν προστεθούν σε αυτά τουλάχιστον δύο, ένα της Κρήτης και ένα πιθανόν της Θεσσαλίας, θα καλύπτονταν καλύτερα οι ανάγκες. Πιστεύω όμως ότι με τα επτά ιδρύματα θα λυνόταν καλύτερα το ζήτημα. Εν πάση περιπτώσει, πέρα από την όποια διαχείριση που προβλέπεται ότι θα υπάρχει τώρα καλύτερη σε σχέση με το παρελθόν, θα υπάρχει και δυνατότητα καλύτερης ανάπτυξης αυτών των ερευνητικών ιδρυμάτων εάν η διοίκηση ασκείται με τον καλύτερο δυνατό τρόπο. 
Σε αυτό το άρθρο νομίζω ότι πρέπει να προστεθεί και το 21ο Εθνικό Ινστιτούτο Αγροτικής Οικονομίας και Μάρκετινγκ, που, όπως είπα, αποτελεί και άποψη της Οικονομικής και Κοινωνικής Επιτροπής.
Στη συνέχεια με το ίδιο άρθρο προσδιορίζονται τα καθήκοντα, οι αρμοδιότητες του διευθυντού του Περιφερειακού Ιδρύματος Αγροτικής 'Ερευνας, του προϊσταμένου του Περιφερειακού Ερευνητικού Τμήματος Εθνικού Ινστιτούτου Αγροτικής 'Ερευνας και όλα τα συναφή που αναφέρονται στην καλύτερη κατά το δυνατόν λειτουργία αυτών των περιφερειακών κέντρων. 
Τα Επιστημονικά Συμβούλια και οι αρμοδιότητές τους, είναι η επόμενη παράγραφος του ιδίου άρθρου, μέσα από το οποίο προκύπτει ποιες είναι οι αρμοδιότητες. Εν πάση περιπτώσει καθίσταται ουσιαστικός ο ρόλος τους σε σχέση με τον προσδιορισμό και το περιεχόμενο της έρευνας στους επιμέρους τομείς σε ολόκληρη την Ελλάδα και κυρίως ο συντονισμός ενεργειών και αρμοδιοτήτων, ώστε να μην υπάρχουν επικαλύψεις ή να μην υπάρχουν ζητήματα ώστε οι ίδιοι οι άνθρωποι να ασχολούνται σε διαφορετικά μέρη με το ίδιο θέμα. 
Στο ίδιο άρθρο θίγονται τα ζητήματα της οργάνωσης του ΕΘΙΑΓΕ και τα ζητήματα του προσωπικού του ΕΘΙΑΓΕ , το οποίο διακρίνεται σε ερευνητικό, τεχνικό, ειδικό, επιστημονικό, οικονομικό και προσωπικό υποστήριξης. Βέβαια εδώ προσδιορίζονται οι βαθμίδες του ερευνητικού προσωπικού όπως η βαθμίδα Α' του τακτικού ερευνητή, η βαθμίδα Β' του αναπληρωτή ερευνητή, η βαθμίδα Γ' του εντεταλμένου ερευνητή και η βαθμίδα Δ' του δόκιμου ερευνητή. Γίνεται μία προσπάθεια μέσα από τις διατάξεις του άρθρου αυτού, να υπάρξει μία προσαρμογή στα ισχύοντα γενικότερα για την έρευνα στην πατρίδα μας, που συμβάλλουν στην αναβάθμισή της. Υπάρχει βέβαια στο ίδιο άρθρο η ακριβής διαδικασία για το πώς επιλέγεται το επιστημονικό δυναμικό των ερευνητικών κέντρων. Προσδιορίζονται οι διαδικασίες αξιολόγησης, πως διερευνούνται όλα τα ζητήματα ώστε πραγματικά η στελέχωση να είναι η καλύτερη δυνατή. 
Προσδιορίζονται επίσης στο ίδιο άρθρο οι αποδοχές του μη ερευνητικού προσωπικού που σε καμιά περίπτωση δεν πρέπει να είναι κατώτερες από εκείνες τις αποδοχές των αντίστοιχων κλάδων του προσωπικού του Υπουργείου Γεωργίας. Όλα τα συναφή με το προσωπικό θέματα, με τις αποδοχές του προσωπικού και τι εξυπηρετεί αυτό το προσωπικό προσδιορίζονται σε αυτό το άρθρο. 
Εκείνο που δεν προβλέπεται και νομίζω ότι είναι ένα ζήτημα που πρέπει να το δει ο κύριος Υπουργός και θα δώσει πράγματι τη δυνατότητα στο ΕΘΙΑΓΕ και τα Ερευνητικά Ινστιτούτα να συμβάλουν ακόμα πιο αποτελεσματικά στην ανάπτυξή του αγροτικού τομέα, είναι το θέμα που αφορά την αξιολόγηση των ερευνητικών κέντρων και ινστιτούτων. Νομίζω ότι θα πρέπει ή να συμπεριλάβουμε μία παράγραφο στο ίδιο άρθρο με το οποίο να ισχύουν αυτά που ισχύουν στο τελευταίο νόμο που αναφέρεται στην αξιολόγηση ερευνητικών κέντρων και ινστιτούτων ή να διατυπώσουμε ένα άρθρο παρεμφερές. Θεωρώ ότι η αξιολόγηση σε τακτά χρονικά διαστήματα είναι εκείνη που πραγματικά θα δώσει τη δυνατότητα αναβάθμισης των ερευνητικών κέντρων και θα συμβάλει ουσιαστικά σε έργο πολύ σημαντικό. 
Πρέπει επίσης να προστεθεί άρθρο στο νομοσχέδιο αυτό που να αναφέρεται στη κωδικοποίηση της νομοθεσίας που αφορά το ΕΘΙΑΓΕ, την έρευνα και την τεχνολογία δηλαδή, αλλά και όλους τους άλλους οργανισμούς και φορείς. 
Θεωρώ ότι είναι πάρα πολύ σημαντικό να μπορούν να αξιοποιηθούν όλα αυτά τα στοιχεία που υπάρχουν και με εξουσιοδότηση στον αρμόδιο Υπουργό να μπορεί να γίνει αυτή η κωδικοποίηση της νομοθεσίας. 
Νομίζω ότι οι δύο αυτές προσθήκες -αναφέρομαι στις προσθήκες στο συγκεκριμένο άρθρο του νομοσχεδίου, επειδή η κύρια προσθήκη αφορά στα ερευνητικά ιδρύματα, αφορά στο ΕΘΙΑΓΕ με την αξιολόγησή τους- είναι πολύ σημαντικές και πρέπει να μπουν στο σχετικό νομοσχέδιο. 
Στο άρθρο 27 προβλέπεται ειδική εισφορά επί της τιμής του γάλακτος . Όταν λέμε "γάλακτος", εδώ εννοούμε και το προσδιορίζουμε στη συνέχεια το αιγοπρόβειο γάλα, το οποίο είναι και το κυρίως παραγόμενο γάλα στην πατρίδα μας. Αναφέρει στο ίδιο άρθρο ότι τα ποσά που έχουν παρακρατηθεί από την εισφορά αυτή, θα επιστραφούν στους δικαιούχους. 
Στο επόμενο άρθρο που αναφέρεται στην πρόωρη συνταξιοδότηση προσδιορίζονται οι εννοιολογικοί όροι του μέτρου "πρόωρη συνταξιοδότηση", πώς τηρούνται στα πρόσωπα οι όροι αυτοί και η διαδικασία ένταξης στο μέτρο. 
Βέβαια εδώ υπάρχει μια ένσταση από πλευράς οικονομικής και κοινωνικής επιτροπής εάν θα μπορεί ο νομάρχης ή κάποια επιτροπή να αποφασίζει για την ένταξη στο μέτρο αυτό των παραγωγών ή των δικαιούχων. Νομίζω ότι είναι ένα ζήτημα που θα μπορούσε ενδεχόμενα να απαλλάξει τους νομάρχες από αυτήν τη διαδικασία και να είναι αυτή πιο αξιόπιστη, παρ΄ ότι βέβαια υπάρχει η δυνατότητα προσφυγής στο γενικό γραμματέα της περιφέρειας στα πλαίσια του άρθρου 18 του ν. 2218.
Με το άρθρο 29 γίνονται ορισμένες τροποποιήσεις, που αναφέρονται στο Γεωτεχνικό Επιμελητήριο και ρυθμίζονται θέματα σχετικά με την εξαίρεση των μελών των πειθαρχικών συμβουλίων, του άρθρου 17 του συγκεκριμένου νόμου στο οποίο αναφέρεται το άρθρο αυτό: την κλήση σε απολογία, την έγγραφη απολογία κ.ο.κ. 
Με το άρθρο 30 γίνονται ορισμένες τροποποιήσεις στο ν.2040/1992 και στο νομοθετικό διάταγμα 131/1974. Καταργούνται διατάξεις και αναφέρονται λεπτομέρειες για το πώς μπορεί να εντάξει ο Υπουργός Γεωργίας γεωργικές εκμεταλλεύσεις στους αναπτυξιακούς νόμους, που αναφέρονται στη μεταποίηση και εμπορία για δραστηριότητες και δράσεις δασικών και γεωργικών προϊόντων, στην προώθηση της πολυδραστηριότητας, της διαφοροποίησης της οικονομικής βάσης των αγροτικών περιοχών της χώρας και την υπαγωγή τους στο καθεστώς των ενισχύσεων αυτής της μορφής. 
Με το επόμενο άρθρο δημιουργείται η υπηρεσία εκείνη ή ο φορέας εκείνος με απόφαση του Υπουργού Γεωργίας, ώστε να γίνει πράξη αυτό που και στο Σύνταγμα ψηφίσαμε, πώς δηλαδή θα υπάρξει το δασικό κτηματολόγιο στη πατρίδα μας. Στο άρθρο αυτό αναφέρονται όλες εκείνες οι λεπτομέρειες για τη συγκρότηση τη σύνθεση και το πώς θα οργανωθεί αυτή η υπηρεσία, που θα κάνει αυτήν την πολύ σημαντική δουλειά για την πατρίδα μας.
Με το άρθρο 32 ρυθμίζονται θέματα προσωπικού διαφόρων κατηγοριών. Εδώ το κυρίαρχο είναι ότι οι υπάλληλοι με σχέση εξαρτημένης εργασίας αορίστου χρόνου των θυγατρικών εταιρειών της Αγροτικής Τράπεζας, στις οποίες συμμετέχει η "Α.Τ.Ε. Α.Ε." κατά πλειοψηφία, μεταφέρονται και εντάσσονται ύστερα από αίτησή τους σε μια από τις εταιρείες του ομίλου της Αγροτικής Τράπεζας ή σε άλλη εταιρεία. 
Εδώ υπάρχει μια διατύπωση, που νομίζω ότι θα πρέπει να την αλλάξουμε, με την έννοια ότι αναφέρεται στις εταιρείες στις οποίες συμμετέχει η "Α.Τ.Ε. Α.Ε." κατά πλειοψηφία. Θα πρέπει να προσδιορίσουμε εάν θα είναι με σχετική ή απόλυτη πλειοψηφία, επειδή το "κατά πλειοψηφία" μπορεί στο μέλλον ενδεχόμενα να ερμηνευθεί από κάποιον ότι αναφέρεται στην απόλυτη πλειοψηφία. Βέβαια δεν είναι όλες αυτές οι εταιρείες της Αγροτικής Τράπεζας, εταιρείες στις οποίες η Αγροτική Τράπεζα έχει την απόλυτη πλειοψηφία των μετοχών. Νομίζω ότι αυτή η διόρθωση πρέπει να γίνει, διότι συμβάλλει στο να υλοποιηθεί το πνεύμα του άρθρου αυτού στην πράξη, χωρίς να αντιμετωπίσει δυσκολίες.
Το ίδιο άρθρο αναφέρεται στις αποσπάσεις από τους φορείς που εποπτεύονται από το Υπουργείο Γεωργίας είτε νομικά πρόσωπα δημοσίου δικαίου είτε ιδιωτικού δικαίου, στον ΟΠΕΚΕΠΕ και σε άλλους οργανισμούς. Εγώ νομίζω ότι εδώ θα έπρεπε να υπάρξει δυνατότητα πρόβλεψης για μετάταξη των υπαλλήλων στους φορείς αυτούς στο μέλλον, εφόσον πραγματικά θα μπορούν να συμβάλουν κατά το καλύτερο τρόπο στη σωστότερη και αποτελεσματικότερη λειτουργία τους.
Με το επόμενο άρθρο προβλέπεται η ίδρυση και συμμετοχή του Υπουργείου Γεωργίας σε νομικά πρόσωπα υπάρχοντα ή νεοϊδρυθέντα κλπ.
Με το άρθρο 34 συνιστάται η επιτροπή σύνταξης του Αλιευτικού Κώδικα. Εδώ πρέπει να τονίσω ότι λείπουν οι αλιείς. Αυτό το ζήτημα πρέπει να το αντιμετωπίσουμε, γιατί θα μπορούσαν να συμβάλουν πιο αποτελεσματικά στη σύνταξη του αλιευτικού κώδικα που πρέπει να έχουμε στην πατρίδα μας.
Με το άρθρο 35 γίνονται τροποποιήσεις του ν.1965 /65 και προσδιορίζεται με πιοιον ακριβώς τρόπο.
Με το άρθρο 36 γίνονται τροποποιήσεις στον ν.δ. 185/73. Γίνεται αντικατάσταση της παραγράφου που αναφέρεται στην παρασκευή ζωοτροφών. Η διατύπωση συμβάλει στο να μην υπάρχουν προβλήματα από την κατανάλωση επιβλαβών ζωοτροφών. 
Το άρθρο 37 αναφέρει ότι με προεδρικό διάταγμα μετά από πρόταση των Υπουργών Περιβάλλοντος Χωροταξίας και Δημοσίων 'Εργων και Γεωργίας καθορίζονται τα κριτήρια κατάταξης της γεωργικής γης σε κατηγορίες. Εδώ αναφέρεται με σαφήνεια ότι για γη που χαρακτηρίζεται ως γη άλφα κατηγορίας, προκειμένου να αλλάξει η χρήση της απαιτείται η γνώμη του Υπουργού Γεωργίας. 
Έρχομαι στο άρθρο 38 που αναφέρεται στους συλλόγους παραγωγών, πωλητών λαϊκών αγορών. Μέσα από τις διατάξεις του άρθρου αυτού επιδιώκεται να υπάρξει μια καλύτερη οργάνωση των παραγωγών πωλητών. Απαιτείται όμως μια τροποποίηση για τη σύσταση ομοσπονδίας. Αναφέρονται πέντε τουλάχιστον σύλλογοι για να υπάρξει ομοσπονδία. Προβλέπεται όμως μια ομοσπονδία ανά περιφέρεια και ορισμένες περιφέρειες δεν έχουν πέντε νομούς. Για να μην θεωρηθεί ότι εμείς πάμε να τους διασπάσουμε να μειώσουμε τον αριθμό αυτό στους τέσσερις, νομίζω ότι αυτή η πρότασή μου πρέπει να γίνει αποδεκτή. Επίσης ο αριθμός 8 που αναφέρεται για τη δημιουργία ομοσπονδίας θα έπρεπε να πάει στο 6, όπως ζητάνε οι εκπρόσωποι των φορέων. Η πλειοψηφία αυτών των περιπτώσεων είναι στον αριθμό 7 σε σχέση με το σύνολο των περιφερειών.
Τέλος θέλω να προσθέσω ότι θα πρέπει να δούμε πώς θα μπορέσουμε να συμπεριλάβουμε στο νομοσχέδιο μια πρόβλεψη για ένα χρονικό διάστημα έκδοσης των προεδρικών διαταγμάτων, ώστε να μπορεί να λειτουργήσει ο νόμος πιο αποτελεσματικά.
ΠΡΟΕΔΡΟΣ (Απόστολος Κακλαμάνης): O Boυλευτής κ. Πέτρος Μολυβιάτης και η Βουλευτής κα Μαριέττα Γιαννάκου-Κουτσίκου ζητούν την άδεια του Τμήματος για ολιγοήμερη απουσία στο εξωτερικό.
Εγκρίνει το Τμήμα;
ΟΛΟΙ ΟΙ ΒΟΥΛΕΥΤΕΣ : Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Τμήμα ενέκρινε τις ζητηθείσες άδειες.
Οι Υπουργοί Δικαιοσύνης και Οικονομικών κατέθεσαν σχέδιο νόμου "Τροποποίηση της νομοθεσίας του Συμβουλίου της Επικρατείας και των διοικητικών δικαστηρίων". 
Παραπέμπεται στην αρμόδια Διαρκή Επιτροπή.
Ο Εισηγητής της Μειοψηφίας κ. Φωτιάδης έχει το λόγο.
ΗΛΙΑΣ ΦΩΤΙΑΔΗΣ: Κύριε Πρόεδρε, πριν ξεκινήσω θα ήθελα να εκφράσω και εγώ τη λύπη μου για τα χθεσινά τραγικά γεγονότα που συνέβησαν στις Η.Π.Α.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, με συγχωρείτε. Επειδή ολόκληρο το Τμήμα εξέφρασε...
ΗΛΙΑΣ ΦΩΤΙΑΔΗΣ: Κύριε Πρόεδρε, θα ήθελα να συμπληρώσω ότι πρέπει να ενώσουμε τις προσευχές μας για να αναπαυθούν οι ψυχές των θυμάτων.
ΠΡΟΕΔΡΟΣ (Απόστολος Κακλαμάνης): Η παράκλησή μου είναι, για να μην θεωρηθεί ότι όποιοι συνάδελφοι λαμβάνουν το λόγο από εδώ και πέρα και έχουν διαφορετική άποψη από αυτήν που εξέφρασε όλο το Τμήμα χθες, μπορούν να την αναφέρουν. Γι'αυτό σας διέκοψα. 
ΗΛΙΑΣ ΦΩΤΙΑΔΗΣ: Δεν είχα πρόθεση να δημιουργήσω πρόβλημα, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Σας ευχαριστώ πολύ και ελάτε στο νομοσχέδιο.
ΗΛΙΑΣ ΦΩΤΙΑΔΗΣ: Όσον αφορά το άρθρο 25, δεν έχουμε καμία αντίρρηση. Πρέπει να παραχωρηθούν. 
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
'Ερχομαι στο άρθρο 26. Πρόκειται για ένα πολύ σοβαρό άρθρο. Αναφέρομαι το ΕΘΙΑΓΕ. Οι ραγδαίες εξελίξεις που σημειώνονται στη σύγχρονη τεχνολογία και στις τεχνικές επιβάλλουν τη διαμόρφωση μιας εθνικής πολιτικής για τη γεωτεχνική έρευνα και την εξεύρεση μηχανισμών εφαρμογής της. Η συνεργασία όλων των γεωτεχνικών ερευνητών για την επίλυση των κρίσιμων προβλημάτων της ελληνικής αγροτικής παραγωγής, της προστασίας του περιβάλλοντος και της δημόσιας υγείας είναι επιβεβλημένη για τη διάκριση των στρατηγικών στόχων που πρέπει και μπορεί να εξυπηρετήσει η έρευνα στην Ελλάδα. 
Η γεωτεχνική έρευνα αποτελεί το βασικότερο μοχλό για τη γεωργική ανάπτυξη, για την εξασφάλιση ποιότητας ζωής στον Έλληνα καταναλωτή. Η γεωργική έρευνα στη χώρα μας είναι ουραγός στην Ευρώπη αλλά και σε πολλά άλλα αναπτυσσόμενα κράτη. Το τοπίο χαρακτηρίζεται από παντελή απουσία πολιτικής για την έρευνα στη χώρα μας, με συνέπεια την άναρχη ανάπτυξη και χρησιμοποίησή της κατά τρόπο άσχετο με τη διεθνή πραγματικότητα και με βασική παρενέργεια την κατασπατάληση των έστω ολίγων οικονομικών και ανθρωπίνων πόρων. 
Εδώ θα ήθελα να ρωτήσω πώς γίνεται, κύριε Υπουργέ, ο σχεδιασμός και προγραμματισμός ερευνητικών προγραμμάτων; Και απ΄ ό,τι ξέρουμε, δεν υπάρχει δυστυχώς η πολιτική του Υπουργείου στην αγροτική έρευνα ούτε σχεδιασμός ούτε προγραμματισμός μετά την ίδρυση και λειτουργία του ΕΘΙΑΓΕ.
Παράλληλα θα ήθελα να ρωτήσω, πόσα χρήματα έχουν δοθεί για ερευνητικά προγράμματα του Υπουργείου μετά την ίδρυση και λειτουργία του ΕΘΙΑΓΕ; 'Εχω την αίσθηση ότι ούτε ένα πρόγραμμα ούτε μια δραχμή δεν έχει δοθεί δυστυχώς και χωρίς ευθύνη των ερευνητών. Το Υπουργείο έχει εγκαταλείψει την αγροτική έρευνα. Ο προσανατολισμός της έρευνας προς την κατεύθυνση των εθνικά συμφερουσών εφαρμογών όχι μόνο είναι εθνικός στόχος αλλά και απόλυτα απαραίτητος.
Η εφαρμοσμένη έρευνα, με στόχο την επίλυση του πλήθους των προβλημάτων που αντιμετωπίζει η χώρα μας, είναι επόμενο ότι μπορεί να συμβάλει ουσιαστικά σε μια προγραμματισμένη και ορθολογικότερη ανάπτυξη της παραγωγής, ενώ θα μειώσει σημαντικά το κόστος της εισαγόμενης τεχνογνωσίας. Και μάλιστα θα αποτελέσει εξαγώγιμο προϊόν στο γεωπολιτικό χώρο για τον οποίο ενδιαφέρεται πολιτικά η Ελλάδα. 
Η Κυβέρνησή σας όμως, κύριε Υπουργέ, προσπαθεί να λύσει τα προβλήματα της γεωργικής έρευνας με προχειρότητα -ας μου επιτραπεί η έκφραση- χωρίς προετοιμασία και από διαφαινόμενη όχι αγαθή πρόθεση, δηλαδή ιδιότητες που δυστυχώς διακρίνουν όλες τις κυβερνήσεις του ΠΑΣΟΚ. 
Οι τροποποιήσεις του άρθρου που συζητάμε αποτελούν προσωπικές πολιτικές δύο ατόμων που έχει επιλέξει προσωπικά ο κύριος Υπουργός Γεωργίας. Οι προτάσεις τους δημιουργούν ένα σύστημα το οποίο στερείται ορθού προσανατολισμού. Είναι φανταστικό, εικονική πραγματικότητα. Στερείται δε οικονομοτεχνικής μελέτης και είναι ιδιαίτερα ευεπίφορο σε καταχρήσεις, αφού μεταξύ πολλών άλλων δίνεται το δικαίωμα να πωλούν οι διοικούντες και την ακίνητη δημόσια περιουσία. 
Ευαγγελίζεστε, λοιπόν, την αποκέντρωση των διοικητικών λειτουργιών, ενώ συμβαίνει τελείως το αντίθετο, αφού συγκεντρώνετε τη διοίκηση σε τρεις και μόνο διευθυντές, τρία περιφερειακά ιδρύματα, οι οποίοι τηλεματικά ή τηλεπαθητικά διοικούν τα είκοσι άυλα εθνικά ινστιτούτα και συγχρόνως για καμουφλάζ δημιουργείτε πάνω από ογδόντα προϊσταμένους των μη καταργουμένων περιφερειακών μονάδων του ΕΘΙΑΓΕ, χωρίς βεβαίως αρμοδιότητες διοικητικές, οικονομικές, που τους καθιστά πειθήνιους, άβουλους, υποτακτικούς του διευθυντού του περιφερειακού εθνικού ιδρύματος.
Εδώ θα ήθελα να κάνω μία παρένθεση, επειδή κατάγομαι από ένα νομό της Ημαθίας και έχουμε ένα Ινστιτούτο Φυλλοβόλων Δέντρων. Θα καταθέσω με λύπη μου ότι τα τελευταία δέκα χρόνια ήλθε καιρός που έκαναν επαιτεία οι συνάδελφοι για να μαζέψουν λιπάσματα και φυτοφάρμακα στο Νομό Ημαθίας για να προστατέψουν την παραγωγή. 
Ερωτώ, πώς θα γίνει ο διευθυντής εκεί να έρχεται σε επαφή με την περιφέρεια, με τον περιφερειακό διευθυντή για να προσλάβει έναν εργάτη να μαζεύει τα κεράσια ή τα μήλα ή τα ροδάκινα; 
Νιώθετε υπερήφανος για τη μείωση των ινστιτούτων σε λιγότερο από το μισό των υπαρχόντων σήμερα, ενώ τα ινστιτούτα παραμένουν ως έχουν σήμερα, δηλαδή βάζετε έναν προϊστάμενο σε κάθε άυλο εθνικό ινστιτούτο, αλλά διατηρείτε στα άλλα δύο, τρία ή τέσσερα τους προϊσταμένους; Δίνετε το δικαίωμα στην κεντρική διοίκηση να δημιουργεί και άλλες μονάδες κατά βούληση. Έτσι ο κάθε ερευνητής μπορεί να οριστεί προϊστάμενος και στο τέλος όλοι οι ερευνητές θα ονομαστούν προϊστάμενοι. Ας ευχηθούμε να γίνουν και περιφερειάρχες. Με άλλα λόγια δημιουργείτε ένα διοικητικό, οικονομικό, διαχειριστικό Πύργο Βαβέλ, με βέβαιο αποτέλεσμα την οπισθοδρόμηση ή αδρανοποίηση της αγροτικής έρευνας με ό,τι αυτό συνεπάγεται. 
Δημιουργώντας ακόμα περισσότερες μονάδες, κατακερματίζετε το ερευνητικό δυναμικό και τις υποδομές, χωρίς να μπορείτε να δημιουργήσετε σύγχρονες δυναμικές μονάδες ικανές να ανταποκριθούν στις ραγδαίες εξελίξεις των γεωτεχνικών επιστημών, χωρίς να μπορείτε σφαιρικά να αντιμετωπίσετε τα εξαιρετικά σπουδαία προβλήματα της γεωργίας -που δυστυχώς είναι πάρα πολλά- του περιβάλλοντος, που έχουν παντού πιέσεις, της δημόσιας υγείας που καθημερινά διαβάζουμε στις εφημερίδες. Δημιουργείτε συμβούλια, επιτροπές, εκλεκτορικά σώματα με ένα σύνολο ατόμων που ξεπερνούν τα πεντακόσια, χωρίς να μας έχετε ενημερώσει για το κόστος της λειτουργίας αυτών των οργάνων για να εξυπηρετηθούν διακόσιοι εβδομήντα ερευνητές. 
Όποια προτεινόμενη τροποποίηση και να εξετάσει κανείς, καταλήγει στο συμπέρασμα ότι πρόκειται περί ανεδαφικότητας, φαντασίωσης, δήθεν εκσυγχρονισμός χωρίς όμως προοπτική. 
Η σημερινή διοίκηση του ΕΘΙΑΓΕ, οι συντάκτες των τροποποιήσεων, δια της συμφωνούσης πολιτικής ηγεσίας της, προτείνει τροποποιήσεις που εξυπηρετούν μόνο τον εαυτόν τους, δηλαδή αλληλοδιορισμοί, αυξήσεις της θητείας τους, αυξήσεις μισθών, αυξήσεις πάσης άλλης φύσεως αποδοχών, μείωση προσφερομένου έργου -και αυτό είναι πολύ σημαντικό- δημιουργία νομιμοφανών μηχανισμών, ευεπίφορων σε διαπλοκές.
Δεν έχουμε αυταπάτες και για τις προθέσεις των συντακτών των τροποποιήσεων του ν. 1845 και για εκείνους που πολιτικά τους καλύπτουν. Αντίθετα αποδεικνύουν ότι βρίσκονται πολύ μακριά και σε αντίθετη κατεύθυνση με τη θέληση της Επιστημονικής, Γεωτεχνικής Κοινότητας. Αποκλειστικά και μόνο τα προγράμματα έρευνας του Υπουργείου Γεωργίας ανατίθενται στο ΕΘΙΑΓΕ που επιδιώκει συνεργασία με τους ερευνητές, ούτε με την πολύχρονη εμπειρία των ερευνητών του ΕΘΙΑΓΕ και των τόσο εποικοδομητικών προτάσεών τους, που αποτελούν προϊόν γενικών συνελεύσεων και προτάσεων ατομικών ενός εκάστου ερευνητή, προτάσεις που δυστυχώς έχουν πέσει στον κάλαθο των αχρήστων.
Κύριε Πρόεδρε, κύριοι Υπουργοί, εμείς θα καταψηφίσουμε στο σύνολο τις τροποποιήσεις του άρθρου 26. Ζητάμε να το αποσύρετε. Προτείνουμε τη συγκρότηση εθνικής επιτροπής για τη βήμα προς βήμα μελέτη από μηδενική βάση της οργάνωσης της αγροτικής έρευνας και τον τρόπο διάδοσης της γνώσης και εφαρμογής των αποτελεσμάτων της. 
Μπορώ να καυχηθώ -γιατί και η ιδιότητά μου ως γεωπόνου μου επιτρέπει να κάνω ένα σχόλιο- ότι έχουμε άριστους επιστήμονες στο γεωπονικό κόσμο, στο γεωτεχνικό ειδικότερα και γενικότερα. Αυτοί πρέπει να αξιοποιηθούν με τον καλύτερο δυνατόν τρόπο. Σήμερα νιώθω ευτυχής, γιατί τρεις συνάδελφοι γεωπόνοι είναι εισηγητές στο περίφημο αυτό σχέδιο νόμου που αφορά την αγροτική γη, την αγροτική οικονομία, τον 'Ελληνα αγρότη και το Υπουργείο Γεωργίας.
Η χώρα έχει εξαιρετική ανάγκη από διαρθρωτικές ουσιαστικές αλλαγές για τον εκσυγχρονισμό της γεωργικής έρευνας, για την αντιμετώπιση των συνεχώς νεοεμφανιζόμενων προβλημάτων στη γεωργική ανάπτυξη, στο φυσικό περιβάλλον, στη δημόσια υγεία.
Ορισμένες από τις προτάσεις των ερευνητών βρίσκονται σε ορθή κατεύθυνση. Εμείς θα τις συμπεριλάβουμε σε σχέδιο νόμου που θα καταθέσουμε και αντίθετα με τη σημερινή Κυβέρνηση θα προχωρήσουμε σε γενναία χρηματοδότηση, για τη δημιουργία σύγχρονων εργαστηρίων, σύγχρονων ινστιτούτων για τη γεωργική ανάπτυξη, την προστασία του φυσικού περιβάλλοντος και τη δημόσια υγεία, για την εξασφάλιση ποιότητας ζωής στον 'Ελληνα αγρότη, στον Έλληνα πολίτη, στον Έλληνα καταναλωτή.
Οι τροποποιήσεις, καταργήσεις και συμπληρώσεις που γίνονται στο ν. 1845/89 δεν λαμβάνουν καθόλου υπόψη την υφιστάμενη κατάσταση και την ανάπτυξη που έχει παρουσιάσει τα τελευταία δώδεκα χρόνια η αγροτική έρευνα στην Ελλάδα. Οι επικρατούσες γεωοικονομικές συνθήκες στην ελληνική επικράτεια διαμόρφωσαν σε ορισμένα ερευνητικά ιδρύματα ειδική πολυδύναμη φυσιογνωμία και διοικητικοεπιστημονική αυτοτέλεια, που για κανένα λόγο δεν πρέπει να αλλοιωθούν.
Παρ΄ όλο που η διεθνής τάση για την έρευνα είναι η συγκέντρωση των ερευνητικών προσπαθειών, ομοειδών αντικειμένων σε μεγάλες ερευνητικές μονάδες, με τις παρεμβάσεις που εισάγονται κινδυνεύει να υποβαθμιστεί η διεξαγωγή υψηλής στάθμης αγροτικής έρευνας και να παγιωθεί ένα πολυδαιδαλώδες, δυσλειτουργικό, χρονοβόρο και αντιοικονομικό σύστημα οργάνωσης του ΕΘΙΑΓΕ. 
Στα "άϋλα" και χωρίς έδρα Εθνικά Ινστιτούτα Αγροτικής Έρευνας γίνεται πραγματική σύγχυση αρμοδιοτήτων. Θα ήθελα να με παρακολουθήσετε με λεπτομέρεια, κύριε Υπουργέ.
Για παράδειγμα στο Ινστιτούτο Βιομηχανικών Φυτών συμπεριλαμβάνονται τα αρωματικά φυτά. Στα Ινστιτούτα Δενδροκομίας και Εσπεριδοειδών Φυτών τα υποτροπικά φυτά. Οι γεωργικές μηχανές τοποθετούνται με την εδαφολογία και λείπει παντελώς ο σύγχρονος κλάδος της γεωργοοικονομίας και κοινωνιολογίας για τον οποίο έχουν γίνει και πρόσφατες προσλήψεις. 
Διαφαίνεται η δυνατότητα διεξάρτησης, όταν ο πρόεδρος του επιστημονικού Συμβουλίου συμμετέχει στο διοικητικό συμβούλιο με ψήφο και ο πρόεδρος του διοικητικού συμβουλίου και ο γενικός διευθυντής χωρίς ψήφο στο επιστημονικό συμβούλιο. Ενώ αυξάνεται ο αριθμός των μελών του διοικητικού συμβουλίου δεν ενισχύεται ο θεσμός των αιρετών αντιπροσώπων των ερευνητών. Επιπρόσθετα δεν προβλέπεται ώστε τα μέλη των διαφόρων φορέων που συμμετέχουν να είναι επιστήμονες σχετικοί με την αγροτική έρευνα ή το γεωργικό τομέα. 
Το επιστημονικό συμβούλιο στερείται των αιρετών μελών των ερευνητών, αποκλειομένων έτσι από τη χάραξη της ερευνητικής πολιτικής και τη σύνταξη κανόνων αποτίμησης ειδικών ερευνητικών και αναπτυξιακών εργασιών των βασικών συντελεστών της προώθησης της αγροτικής έρευνας.
Το θεσμικό αυτό όργανο όχι μόνο χάνει την αυτοτέλειά του, αφού διορίζεται από το διοικητικό συμβούλιο με εισήγηση του προέδρου του Δ.Σ. και του γενικού διευθυντή, αλλά κινδυνεύει να αλλοτριωθεί η σύνθεσή του από καθηγητές ΑΕΙ και να απολέσει την αντιπροσωπευτικότητα των κλάδων των ερευνητών. 
Δημιουργούνται είκοσι εντεκαμελή εκλεκτορικά σώματα από τους προϊσταμένους των περιφερειακών ερευνητικών τμημάτων, δηλαδή από άτομα άμεσης εξάρτησης από τη διεύθυνση. Για τη στελέχωση δηλαδή των σωμάτων αυτών θα χρειαστούν διακόσια είκοσι άτομα προϊστάμενοι, ερευνητές ΕΘΙΑΓΕ και άλλων ιδρυμάτων και μέλη ΔΕΠ. Βέβαια στα εκλεκτορικά σώματα φαίνεται πως δεν χρειάζονται αιρετά μέλη. Για κάθε εκλεκτορικό σώμα συγκροτούνται τριμελείς εισηγητικές επιτροπές -άγνωστο πόσες- από ερευνητές του ΕΘΙΑΓΕ ή άλλων ιδρυμάτων ή από μέλη ΔΕΠ. Αυτό σημαίνει πως κατ' ελάχιστο θα χρειαστούν άλλα εξήντα άτομα. Και για να μην ελαχιστοποιηθεί και στις τριμελείς επιτροπές η διεξάρτηση, πρόεδρος τριμελούς επιτροπής πρέπει να είναι ένας προϊστάμενος περιφερειακού ερευνητικού τμήματος. 
Είναι πέρα για πέρα σίγουρο πως η δημιουργία ενός τόσο μεγάλου αριθμού εκλεκτορικών σωμάτων θα δημιουργήσει πολλά προβλήματα ανομοιογενούς κρίσης. Παρ' όλα αυτά δεν προβλέπεται καμία δυνατότητα εξομάλυνσης αυτής της ανομοιογένειας από το επιστημονικό συμβούλιο. 
Συγκροτούνται είκοσι επιστημονικά συμβούλια Εθνικών Ινστιτούτων Αγροτικής Έρευνας με απόφαση πάλι του Δ.Σ. από τους προϊσταμένους πάλι των περιφερειακών ερευνητικών τμημάτων και από ίσο αριθμό καθηγητών ΑΕΙ με πρόεδρο έναν προϊστάμενο περιφερειακού ερευνητικού τμήματος. Εδώ βέβαια προβλέπεται παρουσία αιρετού μέλους. Ο αριθμός των μελών του κάθε επιστημονικού συμβουλίου του Εθνικού Ινστιτούτου αν σε κάθε ένα αναλογούν ενδεικτικά πέντε περιφερειακά ερευνητικά τμήματα, θα φθάνει στο έντεκα. Δηλαδή άλλα διακόσια είκοσι άτομα. Με απλά λόγια θα συμμετέχουν πεντακόσια και πλέον άτομα σε εκλεκτορικά σώματα, τριμελείς επιτροπές και επιστημονικά συμβούλια εθνικών ινστιτούτων για την κρίση, για προαγωγή ή πρόσληψη στην καλύτερη περίπτωση τριακοσίων επιστημόνων. 
Συμπερασματικά θα μπορούσε να πει κανείς πως οι τροποποιήσεις που επιχειρούνται στον ιδρυτικό νόμο του ΕΘΙΑΓΕ όχι μόνο δεν θα απεγκλωβίσουν το ΕΘΙΑΓΕ από τα προβλήματα που παρουσιάζει, αλλά αντίθετα θα το παγιδεύσουν και θα το καθηλώσουν. 
Χαρακτηρίζονται από μία προχειρότητα που αποδεικνύει την απειρία και την άγνοια της ελληνικής πραγματικότητας των ανθρώπων που ασχολήθηκαν με τη διατύπωσή τους. 
Οι τροποποιήσεις αυτές εγκυμονούν κινδύνους και εξάρτησης και ενδεχόμενα διαπλοκής. Δεν υπάρχει σχετική τεχνικοοικονομική μελέτη που να αποδεικνύει το κόστος που θα επιφέρει η αποδοχή τους. 
Οι τροποποιήσεις αυτές γίνονται ερήμην των ερευνητών και του λοιπού προσωπικού του ΕΘΙΑΓΕ, καθώς και χωρίς τη γνώμη των θεσμικών οργάνων του, δηλαδή από δυο-τρεις ανθρώπους της κεντρικής διοίκησης. Ενδεικτικό -θα μου επιτρέψετε και πάλι την έκφραση- της προχειρότητα και της πολιτικής σκοπιμότητας, κύριε Υπουργέ, με την οποία αντιμετωπίζετε ένα τόσο σοβαρό θέμα, είναι η παράγραφος του απαντητικού εγγράφου του κυρίου Υπουργού Γεωργίας προς τους διαμαρτυρόμενους φορείς της Κρήτης, τους καθ' όλα αγαπητούς. Και έχω μία επιστολή στην οποία αναφέρετε: "Τέλος, για τη διοικητική έδρα του ΕΘΙΑΓΕ, είχα από την αρχή προτείνει να δημιουργηθεί διεύθυνση στην Κρήτη. Αυτό δεν κατέστη δυνατό λόγω των γνωστών τριβών μεταξύ Ηρακλείου και Χανίων. Εάν ομόφωνα μου προταθεί μια πόλη για την έδρα του ΕΘΙΑΓΕ στην Κρήτη, τότε αμέσως θα το τροποποιήσω στο σχέδιο νόμου κατά την ψήφισή του...". 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δυο λεπτά, κύριε Πρόεδρε και τελειώνω. 
Ο ίδιος Υπουργός Γεωργίας υπέγραψε την υπ' αριθμ. 54632/11-1999 διυπουργική απόφαση για την ίδρυση δεκατριών περιφερειακών Ιδρυμάτων Αγροτικής Έρευνας και είκοσι ένα Εθνικών Ινστιτούτων Αγροτικής Έρευνας. Η κεντρική διοίκηση του ΕΘΙΑΓΕ έσπευσε να δημοσιεύσει στον ημερήσιο Τύπο την υπ' αριθμ. 16936/14-12-1999 προκήρυξη για τις δεκατρείς θέσεις διευθυντών των περιφερειακών ιδρυμάτων και συγχρόνως κυκλοφόρησε έγχρωμη διαφημιστική γιγαντοαφίσα για το νέο οργανόγραμμα και την αναδιάρθρωση του ΕΘΙΑΓΕ. 
Η διυπουργική απόφαση καταγγέλθηκε ως μη σύννομη και η προκήρυξη των διευθυντικών θέσεων ακυρώθηκε σιωπηρά. Με νεότερες αποφάσεις και εν όψει της ψήφισης του άρθρου 26 στο συζητούμενο σχέδιο νόμου το ΕΘΙΑΓΕ προκήρυξε και πάλι τις θέσεις των διευθυντών των ινστιτούτων και των κέντρων γεωργικής έρευνας. 
Θα βρείτε δυστυχώς, κύριε Υπουργέ, όλη την Ελλάδα αντιμέτωπη. Παράλληλα ενώ μιλάμε για αποκέντρωση, εσείς κύριε Υπουργέ, κάνετε συγκέντρωση των εξουσιών σε τρεις διευθύνσεις, από πενήντα τρεις σε τρεις, οικονομικές-διοικητικές. 
Με τέτοιες ενέργειες αντί να εκσυγχρονίζεται, καταλύεται η δομή και η λειτουργικότητα της αγροτικής έρευνας και υποβαθμίζονται οι θεσμοί. Οι θέσεις της συντριπτικής πλειοψηφίας των ερευνητών και των σχετικών με την αγροτική ανάπτυξη φορέων έχουν κατά καιρούς εκφραστεί με σωρεία υπομνημάτων και άλλων παρεμβάσεων σε εθνικό και τοπικό επίπεδο, πετάχτηκαν όμως στον κάλαθο των αχρήστων.
Συμπερασματικά -και τελειώνω, κύριε Πρόεδρε, και ευχαριστώ για την ανοχή που δείξατε- ζητάμε την απόσυρση του άρθρου 26 γιατί: Πρώτον, δεν συζητήθηκε με τους ενδιαφερόμενους παρά τα περί του αντιθέτου υποστηριζόμενα. Διαμαρτύρονται όλοι, όχι μόνο η Κρήτη. Δεύτερον, δεν κατανέμονται χωροταξικά τα Περιφερειακά Ιδρύματα Αγροτικής Έρευνας. Αντί των τριών χρειάζονται τουλάχιστον πέντε. Τρίτον δεν ορίζονται οι έδρες των είκοσι ενός Εθνικών Ινστιτούτων Αγροτικής Έρευνας. Τέταρτον δεν υπάρχει πρόβλεψη προϋπολογισμού, ούτε καν οικονομοτεχνική μελέτη. Πέμπτον δεν εναρμονίζεται σε όσα ψηφίστηκαν πρόσφατα για την έρευνα και τους ερευνητές της Γενικής Γραμματείας Έρευνας και Τεχνολογίας και έτσι υποβαθμίζετε τους ερευνητές του ΕΘΙΑΓΕ σε ερευνητές δευτέρας κατηγορίας με αποτέλεσμα την αδρανοποίησή τους και την οπισθοδρόμηση της γεωργικής έρευνας στη χώρα μας.
Και ως παράταξη η Νέα Δημοκρατία και εγώ προσωπικά, λόγω της ιδιότητός μου, κύριε Πρόεδρε, θα θέλαμε να αποσυρθεί το νομοσχέδιο, για να το ξανασυζητήσουμε.
Ευχαριστώ πολύ για τον ανοχή που δείξατε, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Θα ήθελα να υπενθυμίσω στους κυρίους συναδέλφους ότι οι τροπολογίες 613/15 και 639/23 συζητούνται μαζί με το άρθρο 30, γιατί θα είναι προσθήκη στο άρθρο αυτό. Το είπε ο κύριος Πρόεδρος στην αρχή της συνεδρίασης, απλώς σας το υπενθυμίζω, γιατί δεν άκουσα αναφορές. Επίσης, η υπ' αριθμόν 667/41 τροπολογία είναι προσθήκη στο άρθρο 26.
Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Στριφτάρης.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, συζητάμε για το άρθρο 25. Εμείς δεν θα ήμασταν αντίθετοι, κύριε Υπουργέ, αλλά, επειδή γνωρίζουμε την τακτική της Κυβέρνησης να δίνει κάποιες αρμοδιότητες στην Τοπική Αυτοδιοίκηση, αλλά να της στερεί και τους αντίστοιχους πόρους για να αντεπεξέλθει σε αυτές τις υποχρεώσεις, έχουμε επιφύλαξη να ψηφίσουμε αυτό το άρθρο, γιατί θα αναγκαστούν οι δήμοι πάλι να φορτώνουν στις πλάτες των δημοτών έξοδα συντήρησης, τα οποία τουλάχιστον μέχρι τώρα δεν πλήρωναν οι δημότες τους.
Θέλω για το άρθρο 26 κατ' αρχήν να πω ότι πριν από δύο μήνες ψηφίσαμε στο Τμήμα το νομοσχέδιο για την έρευνα και την τεχνολογία. Και φυσικά εκεί είχαμε καταψηφίσει και το σύνολο και τα άρθρα. Γίνεται μία προσπάθεια προσαρμογής όσον αφορά το ΕΘΙΑΓΕ σε αυτόν το νόμο και αντί να διορθώσει όσα κακά είχε ο ν.1845, που ήταν νομίζω σε σωστή κατεύθυνση, ακριβώς όπως και το προηγούμενο νομοσχέδιο για την έρευνα και την τεχνολογία, έτσι και αυτό προσαρμόζεται στην κατεύθυνση ότι αυτός που θα πάρει τα προϊόντα της έρευνας πρέπει και να πληρώνει.
Για μας η έρευνα πρέπει να είναι κοινωνική ιδιοκτησία και αυτοί που έχουν ανάγκη τα προϊόντα της έρευνας δεν μπορεί να τα πληρώνουν. Το λέω αυτό γιατί γίνεται μία προσπάθεια να πειστεί ο ελληνικός λαός ότι δεν μπορούμε εμείς να μην βάλουμε τους ιδιώτες στην έρευνα και ότι, αφού θα διαθέσει τα λεφτά του ένας στο ΕΘΙΑΓΕ παραδείγματος χάρη, το προϊόν της έρευνας πρέπει να είναι δικό του.
Εμείς δεν είμαστε αντίθετοι στο να κάνουν οι ιδιώτες έρευνα, αλλά με δική τους υποδομή και δικά τους λεφτά. Όχι να χρησιμοποιούν την υποδομή και τους ερευνητές που πληρώνει το ελληνικό δημόσιο, για να κάνουν αυτοί την έρευνά τους και φυσικά τα προϊόντα της έρευνας να είναι δικά τους.
Ένα ζήτημα είναι αυτό. 
Εμείς καταψηφίζουμε αυτό το άρθρο.
Θα ήθελα να κάνω ορισμένες άλλες παρατηρήσεις. 
Φαίνεται η νοοτροπία και από την έκθεση του Γενικού Λογιστηρίου του Κράτους. Η όλη τροποποίηση είναι για την αύξηση των μισθών, όχι των ερευνητών, του διευθυντή, του προέδρου, όλων δηλαδή αυτών που θα είναι επιφορτισμένοι να εκπροσωπούν και να εφαρμοζουν την κυβερνητική πολιτική στο συγκεκριμένο ερευνητικό ίδρυμα. Είδα -και μπορεί να είναι ψέματα- στις εφημερίδες ότι ο γενικός διευθυντής παίρνει υπερωρίες τριάντα τρία εκατομμύρια δραχμές το χρόνο. Δεν ξέρω αν είναι αλήθεια, αλλά δεν είδα και τον ίδιο να κάνει μια διάψευση ότι αυτά δεν τα πήρε. Τριάντα τρία εκατομμύρια υπερωρίες! 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να μας πει ο κύριος Υπουργός. 
ΣΠΥΡΙΔΩΝ ΣΤΡΙΦΤΑΡΗΣ: Δεν ξέρω αν είναι αλήθεια. Το είδα στις εφημερίδες.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εσείς δεν ξέρετε, αλλά ξέρει ο Υπουργός. Γι' αυτό υπάρχει η Βουλή.
ΣΠΥΡΙΔΩΝ ΣΤΡΙΦΤΑΡΗΣ: Και εδώ ερχόμαστε και δίνουμε υπερεξουσίες πάλι στο διευθυντή, τον κάνουμε μέλος του διοικητικού συμβουλίου, αναπληρώνει τον πρόεδρο και τώρα θα διευθύνει ή θα διοικεί; Και το λέω αυτό γιατί για τους ερευνητές και το άλλο προσωπικό δεν κάνει καμια μνεία για βελτίωση των μισθών, ούτε για βελτίωση των συνθηκών δουλειάς τους, ούτε για τίποτε άλλο. Και ξέρουμε από το προηγούμενο ότι ένας που θα μπορεί να υπογράψει συμβόλαια με έναν ιδιώτη θα έχει αύξηση των αποδοχών του, δεν θυμάμαι ακριβώς, μάλλον 120%, Δηλαδή, ένας που μπορεί να διαπραγματεύεται με έναν ιδιώτη, διότι είναι καλός να προσελκύει κονδύλια στο Εθνικό Ίδρυμα Ερευνών, θα μπορεί να παίρνει περισσότερα. Και θα είναι και κριτήριο προαγωγής το πόσα χρήματα προσελκύει στο ίδρυμα. 'Ενας ερευνητής που δεν είναι καλός στο να πείθει τον ιδιώτη να πάρει πρόγραμμα, θα είναι κακός ερευνητής. 
Γι' αυτό είπα και στην αρχή ότι δεν μπορούμε να ψηφίσουμε αυτό το νομοσχέδιο.
Πέρα από τα άλλα και τον ασφυκτικό κλοιό που κάνει η Κυβέρνηση σ' ένα ίδρυμα το οποίο πρέπει όσο το δυνατόν περισσότερο να αυτοδιοικείται, εν τούτοις τα δεκατρία μέλη τα διορίζει ο Υπουργός.
Τώρα έρχομαι στα άλλα άρθρα. 
Ειδική εισφορά για το γάλα. Δεν καταλαβαίνω γιατί πρέπει να μπει ειδική εισφορά στο γάλα. Ειλικρινά θέλω μια εξήγηση από τον κύριο Υπουργό γιατί μπαίνει ειδική εισφορά στο γάλα.
Τώρα έχουμε ένα άλλο ζήτημα με το άρθρο 30. Με απόφαση του Υπουργού Γεωργίας ύστερα από εισήγηση της Διεύθυνσης Τοπογραφικής μπορεί να ανατίθενται, με την επιφύλαξη των διατάξεων της κοινοτικής νομοθεσίας, πάσης φύσεως εργασίες και μελέτες, σε ιδιωτικά γραφεία.
'Ερχομαι στο άρθρο 31, που πολύ σωστά, κατά την άποψή μας, γίνεται για το Εθνικό Κτηματολόγιο. 
Θα ήθελα να κάνω μια αναφορά στο Εθνικό Κτηματολόγιο. Πριν από έξι χρόνια, το 1995 νομίζω, συζητούσαμε σ' αυτήν την Αίθουσα και ο Υπουργός τότε ΠΕΧΩΔΕ και νυν ΥΠΕΧΩΔΕ υπερηφανευόταν ότι είναι έργο μεγάλης πνοής, το οποίο θα τελειώσει σε δεκαπέντε χρόνια. Πέρασαν έξι χρόνια και όχι μόνο δεν είμαστε εκεί που ξεκινήσαμε, αλλά έχουμε πάει και πίσω, γιατί η Ευρωπαϊκή 'Ενωση βγάζει από τις χρηματοδοτήσεις του Κτηματολογίου για διάφορες αιτίες, που δεν είναι της ώρας να αναφερθούμε.
Τώρα ερχόμαστε να φτιάξουμε το Δασικό Κτηματολόγιο. Σωστά κατά την άποψή μας παίρνουμε υπαλλήλους να κάνουμε αυτήν τη δουλειά. Γιατί αναθέτουμε σε ιδιώτες το άλλο αντικείμενο που μέχρι τώρα εκτελούσε το Υπουργείο Γεωργίας; Μήπως θα στοιχίσει λιγότερα, κύριε Υπουργέ; Και από τότε που άρχισαν τομείς του δημόσιου τομέα να ιδιωτικοποιούνται, ήδη και στα νοσοκομεία, που είναι χαρακτηριστικό παράδειγμα, που ιδιωτικοποιήθηκαν ορισμένες υπηρεσίες, όπως της καθαριότητας, ενώ στοίχιζαν στο δημόσιο, σε ένα νοσοκομείο, εκατόν είκοσι εκατομμύρια δραχμές το χρόνο, σήμερα στους ιδιώτες δίνουμε διακόσια εκατομμύρια, διακόσια είκοσι εκατομμύρια δραχμές.
Φυσικά αν κάναμε τιμαριθμική αναπροσαρμογή των εκατόν είκοσι εκατομμύρια, θα είχαμε φτάσει στα εκατόν τριάντα πέντε ή εκατόν σαράντα το πολύ. Και όμως σήμερα πληρώνουμε πολύ περισσότερα από ό,τι μας στοίχιζαν πραγματικά οι μόνιμοι υπάλληλοι, άσχετο τώρα αν έκαναν καλά ή κακά τη δουλειά τους. Γιατί τώρα οι ιδιώτες δεν κάνουν καλά τη δουλειά τους και είναι αποδεδειγμένο. Γι' αυτό πιστεύουμε ότι και το άρθρο 30 δεν μπορούμε να το ψηφίσουμε. 
Για το άρθρο 32, ρύθμιση θεμάτων προσωπικού και άλλες διατάξεις, γιατί κύριε Υπουργέ, μπορεί μία θυγατρική εταιρεία της Αγροτικής Τράπεζας να πάρει από μία άλλη θυγατρική εταιρεία έναν υπάλληλο; Βέβαια, λέτε εδώ "με τη θέλησή του". Ξέρουμε όμως πώς γίνονται αυτά τα πράγματα. Και θα πιεστεί ένας υπάλληλος και θα πει "εντάξει, θα κάνω αίτηση να πάω", γιατί θα τον απειλήσουν ότι "θα κάνεις, θα ράνεις" και για το ότι θα πάει στην άλλη και μάλιστα σε προσωποπαγείς θέσεις. Δηλαδή κάποτε θα τελειώσει και δεν θα υπάρχει αυτή η θέση. Γιατί να δημιουργούνται προσωποπαγείς θέσεις; 
Και είναι καθαρό γιατί το κάνετε. Να αλληλοβολευτούν μερικοί υμέτεροι, να πηγαίνουν από τη μία εταιρεία στην άλλη και φυσικά να μπορείτε εσείς αλλά και το Υπουργείο Γεωργίας μέσω της Αγροτικής Τράπεζας να ελέγχει και να τοποθετεί τους δικούς του ανάλογα με το αν του κάνουν ή δεν του κάνουν οι υπάλληλοι που είναι στη μία εταιρεία. Και φυσικά να είναι ανεξέλεγκτοι οι όροι απασχόλησης των ανθρώπων που δουλεύουν εκεί. 
Για την Επιτροπή Σύνταξης του Αλιευτικού Κώδικα, κανένας δεν θα έχει αντίρρηση, αλλά θα αναφέρω και εγώ την παρατήρηση που έκανε ο εισηγητής του ΠΑΣΟΚ: Γιατί να μην υπάρχει εκπρόσωπος των αλιέων;
Τώρα για τα άλλα άρθρα, θα πω ότι με το άρθρο 37 συμφωνούμε.
Για το άρθρο 38, εδώ και αν είναι πραγματικά ζητήματα που έχουν να κάνουν και με την προστασία του περιβάλλοντος και με τις τροπολογίες που φέρατε. Φέρατε μία τροπολογία που αναφέρει ότι μπορούν να χτιστούν μέσα στα δάση αυτά, εκείνα, τα άλλα. Λέω ότι αν εφαρμοστεί πραγματικά η Κοινή Αγροτική Πολιτική και καλλιεργήσουμε τόσα στρέμματα όσα επιδοτούνται, θα μας περισσέψουν τουλάχιστον οκτώ εκατομμύρια καλλιεργήσιμης γης. Είναι ανάγκη μέσα στο δάσος να πάμε εμείς να χτίζουμε; 
Γιατί τη φέρνετε αυτήν την τροπολογία; Γιατί να φτιάξουμε μέσα στο δάσος αυτά τα χτίσματα που λέει; Οκτώ εκατομμύρια περισσεύουν, αν καλλιεργήσουμε έξι εκατομμύρια στρέμματα σιτάρι που επιδοτούνται, αν καλλιεργήσουμε και παράγουμε επτακόσιους ογδόντα χιλιάδες τόνους βαμβάκι, δυόμισι εκατομμύρια στρέμματα. Μόνο απ' αυτές τις δύο καλλιέργειες μπορεί να περισσέψει γεωργική γη τεράστια. Και εμείς μπαίνουμε στο δάσος να χτίσουμε. Και όταν σας λέγαμε για το άρθρο 24, μας λέγατε άλλα λόγια να αγαπιόμαστε!
Θέλω να πω για τις τροπολογίες συνολικά ότι, κύριε Υπουργέ, είχατε πει ότι θα φέρετε τέσσερις τροπολογίες. Φέρατε επτά, τις τρεις τουλάχιστον τις φέρατε, αφού είχε αρχίσει η συζήτηση του νομοσχεδίου και δεν νομίζω ότι είναι σωστό αυτό το πράγμα.
Θα ήθελα να πω και για τις άλλες τροπολογίες των συναδέλφων, γιατί δεν θέλω να υπεισέλθω σε λεπτομέρειες, ότι πραγματικά υποβιβάζει το Κοινοβούλιο να προτείνονται, για να κάνουμε δήθεν ότι κοπτόμαστε για τα λιπάσματα, για το ένα και για το άλλο, τροπολογίες οι οποίες αντιβαίνουν στο Σύνταγμα που ψηφίσατε πριν από τέσσερις μήνες. Είναι απαράδεκτο αυτό το πράγμα για μας. Ήθελα να κάνω αυτήν τη δήλωση, γιατί πραγματικά έρχονται οι άνθρωποι και λένε "θα ψηφίσετε αυτήν την τροπολογία;" Μα, του λες "είναι αντισυνταγματική". 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα και του Υπουργού είναι αντισυνταγματική. Μην το ξεχνάτε αυτό. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Κουβέλης.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, θα ήθελα το λόγο.
ΠΡΟΕΔΡΕΥΩΝ (Κωνσταντίνος Γείτονας): Έχω δώσει το λόγο στον κ. Κουβέλη.
ΦΩΤΗΣ ΚΟΥΒΕΛΗΣ: Κύριε Πρόεδρε, δεν έχω αντίρρηση. 
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, δεν θα μιλήσω επί της ουσίας τώρα, θα μιλήσω μετά. Επειδή όμως είναι θέμα ηθικής τάξης, θέλω να πω ότι δεν είναι αληθές αυτό που διαβάσατε, ότι ο γενικός διευθυντής του ΕΘΙΑΓΕ παίρνει τριάντα τρία εκατομμύρια (33.000.000) δραχμές υπερωρίες, διότι από τα στοιχεία που ζήτησα, πήρε πέρυσι μόνο διακόσιες είκοσι χιλιάδες (220.000) δραχμές μεικτά, εκατόν εξήντα χιλιάδες (160.000) δραχμές καθαρά. Τέτοια πράγματα δεν μπορούν να τα ισχυρίζονται όποιοι τα ισχυρίζονται. Εκτιμώ φυσικά όχι εσείς, αλλά εκτός Αιθούσης.
ΣΠΥΡΙΔΩΝ ΣΤΡΙΦΤΑΡΗΣ: Η "ΑΠΟΓΕΥΜΑΤΙΝΗ" τα δημοσίευσε. Εγώ στην εφημερίδα τα διάβασα.
ΠΡΟΕΔΡΕΥΩΝ (Κωνσταντίνος Γείτονας): Καλώς, τελείωσε. Δόθηκε η απάντηση.
Το λόγο έχει ο κ. Κουβέλης.
ΦΩΤΗΣ ΚΟΥΒΕΛΗΣ: Κύριε Πρόεδρε, αναφέρομαι στο άρθρο 25 για να επισημάνω την αοριστία των όρων, στην παράγραφο 4, κύριε Υπουργέ, όπου αναφέρεται ότι: "Απαγορεύεται η δημιουργία οποιασδήποτε εγκατάστασης μέσα στα άλση, εκτός από εκείνες που η αρμόδια Γενική Διεύθυνση Δασών και Φυσικού Περιβάλλοντος του Υπουργείου Γεωργίας κρίνει ως απολύτως αναγκαίες για τη δημόσια υγεία ή την εξυπηρέτηση του κοινού". Φοβάμαι ότι αυτή η γενικότητα της διατύπωσης, αυτή η αοριστία της έκφρασης θα οδηγήσει πράγματι, στο όνομα της εξυπηρέτησης του κοινού ή της δημόσιας υγείας, στο να έχουμε μία άρδην μεταβολή του χαρακτήρα των αλσών, των πάρκων και των δενδροστοιχιών. Είναι χαρακτηριστική η περίπτωση -και την επισημαίνω- του Κτήματος Συγγρού, που απειλείται με τέτοια αλλαγή χρήσης. 
Σε ό,τι αφορά το άρθρο 26, νομίζω ότι πρέπει να γίνει ένας προσδιορισμός των πόρων του ΕΘΙΑΓΕ. Και το δεύτερο που θέλω να επισημάνω είναι το εξής: Φαίνεται να εντάσσεται, κύριε Υπουργέ, στο ΕΘΙΑΓΕ και το σχετικό νομικό πρόσωπο που ασχολείται με την ανάλυση των λιπασμάτων και του εδάφους. Και το ερώτημά μου είναι: αυτό το νομικό πρόσωπο από την ώρα που εξυπηρετεί άμεσα τους αγρότες, γιατί να μην παραμείνει στο Υπουργείο Γεωργίας και να ενταχθεί στο ΕΘΙΑΓΕ; Νομίζω ότι είναι ένα νομικό πρόσωπο που μπορεί να προσφέρει την άμεση εξυπηρέτηση του αγρότη και δεν έχει λόγο να ενταχθεί στο ΕΘΙΑΓΕ, το οποίο με τέτοιες προσθήκες αρμοδιοτήτων κινδυνεύει να γίνει και αυτό υδροκέφαλο.
Τώρα, σε ό,τι αφορά τη σύνθεση του διοικητικού συμβουλίου: Κύριε Υπουργέ, θέλετε δύο υπαλλήλους του Υπουργείου Γεωργίας με βαθμό γενικού διευθυντή ή διευθυντή, που ορίζονται με τους αναπληρωτές από τον Υπουργό Γεωργίας και παραλείπετε να εξασφαλίσετε τη συμμετοχή των κοινωνικών φορέων, για παράδειγμα έναν εκπρόσωπο της ΓΕΣΑΣΕ ή της ΣΥΔΑΣΕ, οι οποίοι θα μπορούσαν να καταλάβουν θέσεις από εκείνες που ορίζετε εσείς από το Υπουργείο. Νομίζω ότι η συμμετοχή εκπροσώπων των αγροτών κρίνεται αναγκαία και θα είναι χρήσιμη η συμμετοχή τους στη σύνθεση του διοικητικού συμβουλίου.
Όπως επίσης σας είπαμε και στην επιτροπή, σας το είπε η ειδική αγορήτρια του Συνασπισμού, η κ. Ξηροτύρη, ότι εμείς επιμένουμε πως στις ανάγκες της περιφερειακής συγκρότησης γενικότερα της χώρας, αλλά και των αρμοδιοτήτων του κράτους, πρέπει να ιδρύσετε περισσότερα περιφερειακά κέντρα. Προβλέπετε, αν δεν κάνω λάθος, τρία. Η πρότασή μας είναι να ιδρυθούν τόσα περιφερειακά κέντρα όσα και τα μεγάλα διαμερίσματα της χώρας. Είναι μία χρήσιμη αποκέντρωση, η οποία θεωρώ ότι θα υπηρετήσει το σκοπό για τον οποίο τάσσεται το ΕΘΙΑΓΕ. 
Περαιτέρω, το ερώτημά μας -ερώτημα αντίρρηση ουσιαστικά, κύριε Υπουργέ- αφορά τον Εθνικό Οργανισμό Βάμβακος. Γνωρίζετε τη θέση του Συνασπισμού. Εμείς διαφωνούμε με τη διάλυση του Εθνικού Οργανισμού Βάμβακος και δεν έχουμε πεισθεί γιατί προωθείτε τη διάλυσή του. Και νομίζω ότι είναι χρήσιμο να ακούσουμε την άποψή σας και στο θέμα αυτό. 
Επίσης, κύριε Υπουργέ, ήθελα να επισημάνω στο άρθρο 28 όπου ορίζεται στην παράγραφο 2 ότι φορέας εφαρμογής και υλοποίησης του μέτρου της πρόωρης συνταξιοδότησης, κύριε Πρόεδρε, των αγροτών, είναι η Αγροτική Τράπεζα της Ελλάδος, η οποία ενεργεί ως εντολοδόχος του ελληνικού δημοσίου. Γιατί να μην περιορίζεται η ΑΤΕ στις πληρωμές και την ανάληψη αυτού του μέτρου να την κάνει μία άλλη υπηρεσία, ενδεχομένως η Υπηρεσία Γεωργικών Εφαρμογών ή και η ίδια η Τοπική Αυτοδιοίκηση;
Όπως επίσης έχουμε αντίρρηση, κύριε Υπουργέ, σε ό,τι αφορά την παράγραφο 3 για τις αρμοδιότητες του νομάρχη να αποφασίζει την ένταξη ή τη διαγραφή του δικαιούχου. Εμείς σας προτείνουμε να συσταθεί η επιτροπή με τη συμμετοχή φορέων των αγροτών, έτσι ώστε να υπάρχει και η αναγκαία διαφάνεια αλλά και ο χρήσιμος έλεγχος.
Σε ό,τι αφορά τους ενδιάμεσους φορείς -και αναφέρομαι, κύριε Υπουργέ, στο άρθρο 30 παράγραφος 4- με προεδρικά διατάγματα που εκδίδονται με πρόταση των Υπουργών Οικονομικών και Γεωργίας ρυθμίζονται θέματα σχετικά με την ανάθεση σε ενδιάμεσους φορείς κατά την έννοια του άρθρου 27 του Κανονισμού. 
Στους ενδιάμεσους φορείς γιατί να μη συμπεριλαμβάνονται και οργανώσεις του αγροτικού τομέα γιατί έτσι, εάν συμμετέχουν, θα έχουμε πιο καλή ενημέρωση του τελικού αποδέκτη, ο οποίος βέβαια είναι ο ίδιος ο εργαζόμενος στους αγρούς, ο αγρότης. 
Επίσης ήθελα να επισημάνω ότι με το άρθρο 33 έχετε τη δυνατότητα με κοινές αποφάσεις των Υπουργών Εσωτερικών και Γεωργίας να ιδρύετε νομικά πρόσωπα οποιασδήποτε νομικής μορφής. Το ερώτημα είναι: Ποιες ανάγκες θα καλύπτουν αυτά τα νέα νομικά πρόσωπα που δεν καλύπτονται από τα υπάρχοντα; 
Φοβάμαι, κύριε Υπουργέ, ότι αυτή η νομοθετική εξουσιοδότηση που ζητάτε είναι ενδεχόμενο να οδηγήσει στη δημιουργία και πάλι νομικών προσώπων και πάλι προσλήψεων, χωρίς να έχει ακούσει η Βουλή αυτήν την εξουσιοδότηση στο όνομα ποιων αναγκών τη θέλετε από το νόμο.
Σε ό,τι αφορά το άρθρο 34 θα συμφωνήσω με τους προλαλήσαντες συναδέλφους ότι είναι αναγκαία η συμμετοχή εκπροσώπων των αλιευτικών οργανώσεων στην υπό σύσταση επιτροπή για τη σύνταξη του αλιευτικού κώδικα. 
Με αυτές τις παρατηρήσεις έχουμε ολοκληρώσει, κύριε Πρόεδρε, και εμείς δεν θα ψηφίσουμε τα σχετικά άρθρα. 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, υπάρχουν τρεις συνάδελφοι που έχουν εγγραφεί για να μιλήσουν. Νομίζω, να μιλήσουν οι κύριοι συνάδελφοι και να απαντήσετε μετά εσείς. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Καλώς, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Βαλυράκης έχει το λόγο. 
ΣΗΦΗΣ ΒΑΛΥΡΑΚΗΣ: Κύριε Πρόεδρε, κύριοι συνάδελφοι, εγώ κατανοώ, κύριε Υπουργέ, την αναγκαιότητα του νομοσχεδίου με την έννοια -και το έχουμε ζήσει πολλές φορές- ότι με ένα νομοσχέδιο καλύπτετε μία σειρά από ατέλειες, δυσκολίες και εκκρεμότητες. Αλλά σε ένα τέτοιο νομοσχέδιο "σκούπα" -με όλη τη συμπάθεια στο πρόσωπό σας- θα σας πω ότι λείπει ένα πνεύμα, κατά την άποψή μου απαραίτητο, για την εποχή, δηλαδή, ένα πνεύμα δυναμισμού ανάπτυξης στον κρίσιμο τομέα της γεωργίας σε μια συγκυρία όχι καλή. Το διεθνές σε κλίμα ύφεσης είναι απειλητικό και ευρύτερα στην περιφέρεια, αλλά και στη μητρόπολη, στις Ηνωμένες Πολιτείες. 
Εγώ συνάσσομαι με το ομόφωνο κλίμα του Τμήματος, θα ήθελα όμως να σας επιστήσω την προσοχή ότι στη χθεσινή τραγωδία στις Ηνωμένες Πολιτείες με τις χιλιάδες των θυμάτων, δεν έχει εκτιμηθεί μια παράμετρος που αφορά την επίπτωσή της στην παγκόσμια οικονομία... 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε, ελάτε στα άρθρα του νομοσχεδίου. 
ΣΗΦΗΣ ΒΑΛΥΡΑΚΗΣ: Μη με διακόπτετε, κύριε Πρόεδρε. Παρακολουθήστε...
ΠΡΟΕΔΡΕΥΩΝ (Κωνσταντίνος Γείτονας): Δεν σας διακόπτω, απλώς προσπαθώ να σας διευκολύνω να μας διευκολύνετε στη συζήτηση. 
ΣΗΦΗΣ ΒΑΛΥΡΑΚΗΣ: Υπάρχει, λοιπόν, ένα απειλητικό διεθνές κλίμα ύφεσης. Η Ευρώπη έχει πρόβλημα στην οικονομική της ανάπτυξη. Η Ελλάδα δεν μπορεί να είναι μία απομονωμένη οικονομία και δεν είναι. Μέχρι τώρα μονοδρομικά προσαρμοστήκαμε λόγω των διεθνών επιρροών στην οικονομική πολιτική μας. 
Χρειάζεται, λοιπόν, ένας αναπτυξιακός δυναμισμός στη γεωργία και θα θέλαμε να το δούμε σε αυτό το νομοθέτημα. Θα σας πω ότι η πρόβλεψη δεν είναι καλή και σε ό,τι αφορά το 40% του ακαθάριστου εισοδήματος στον τομέα της γεωργίας που αφορά τις κοινοτικές επιδοτήσεις, αλλά και σε ό,τι αφορά τους όρους εμπορικού ανταγωνισμού έχουμε μεγάλα περιθώρια σε ανταγωνιστικότητα και ποιότητα. Κυριολεκτικά θα έλεγα ότι, αντί να ανοίγουμε νέες αγορές διεξόδους για τη διάθεση των προϊόντων μας, απειλούμεθα να χάσουμε και τις εγχώριες και μάλιστα και τις τοπικές ακόμα αγορές. Άρα πρέπει να δούμε τι κάνουμε και σε ό,τι αφορά τη δυναμική διάθεση των προϊόντων, τα δίκτυα διανομής, την οργάνωσή τους, την ποιότητά τους, τα βιολογικά προϊόντα, δηλαδή ένα κλίμα επιθετικότερο σε ό,τι αφορά την ποιότητα παραγωγής και τη διάθεση των προϊόντων. 
Και επειδή μιλάμε για την έρευνα εγώ θα σταθώ στο εξής: ότι χρειάζεται έμφαση στην εφαρμοσμένη γεωργική έρευνα κύριε Υπουργέ, θα έλεγα ότι θα μπορούσαν να μείνουν είκοσι ένα αυτοτελή ινστιτούτα έρευνας στη χώρα με τα προβλήματα που υπήρχαν. Έχω μια απορία, γιατί τέτοια αυτοτελή διοικητικά και οικονομικά ινστιτούτα προβλέπει ο νόμος του Υπουργείου Ανάπτυξης, για τη γενική γραμματεία έρευνας και Τεχνολογίας. 
Με το νομοσχέδιο που ψηφίζουμε, στη θέση των υπαρχόντων ινστιτούτων θα υπάρξουν μόνο τμήματα τα οποία θα υπάγονται διοικητικά στα περιφερειακά ιδρύματα αγροτικής έρευνας. Για μας, μιλάω για τα Χανιά, θα εξαρτηθούμε από την Αθήνα, αλλά έχεις ένα ινστιτούτο έρευνας, με δυνατότητες, με έργο, με προσωπικό, με δραστηριότητα πολύ σημαντική και τομείς όπου διοικητικά όμως θα εξαρτώνται από ένα κέντρο που θα είναι πολύ μακριά. Δεν είμαι ενάντια σε ένα επιστημονικό συντονισμό αλλά η αυτοτέλεια είναι απαραίτητη. Το να αποδυναμώσουμε ένα κέντρο, που πραγματικά ερευνητικά λειτουργεί και μάλιστα έχει μια ιστορική παράδοση και έχει επιτυχίες καταγεγραμμένες. Εδώ τα εθνικά ινστιτούτα αγροτικής έρευνας στην πραγματικότητα είναι μόνο συμβούλια, δεν έχουν εργαστήρια, δεν έχουν δικό τους εξοπλισμό δεν έχουν έδρα και νομίζω ότι θα πρέπει να προσέξουμε ώστε να μη μειωθούν οι δραστηριότητες των υπαρχόντων ινστιτούτων. Αυτό συμβαίνει με το Ινστιτούτο Χανίων. Να υπάρχει πρόβλεψη ώστε να ενταχθούν και να στεγαστούν τμήματα στο Ινστιτούτο Χανίων, να υπάρξουν τμήματα ελιάς, λαδιού, δενδροκομίας, εσπεριδοειδών, ανθοκομίας, βιομηχανικών και αρωματικών φυτών, υδατικών πόρων, εδαφολογίας. Υπάρχουν, δηλαδή, ζητήματα πολύ σημαντικά για την παραγωγή μας και για την τοπική ανάπτυξη.
Άρα θεωρούμε κρίσιμο και μείζον ζήτημα τη γεωργική έρευνα στο νομό και έχουμε ένα ινστιτούτο που κατά την άποψή μας λειτουργεί με την ανάγκη να βελτιωθούν αυτές οι λειτουργίες, αλλά φοβόμαστε ότι η βίαιη μεταφορά της διοικητικής εποπτείας σε μεγάλη απόσταση, δηλαδή στο κέντρο της Αθήνας θα το αποδυναμώσει τελείως. Και βεβαίως υπάρχει μία τροπολογία που έχουμε καταθέσει στην οποία ζητάμε την αυτοδυναμία, την αυτοτέλεια αυτού του κέντρου και το χαρακτηρισμό του ως ένα πρόσθετο τέταρτο ερευνητικό περιφερειακό κέντρο Κρήτης και Νήσων από αυτά που διατηρείτε πέραν της Κεντρικής Υπηρεσίας του ΕΘΙΑΓΕ. Άρα, δηλαδή, να ενισχύσουμε, όχι να αποδυναμώσουμε την έρευνα στον πολύ σημαντικό πρωτογενή τομέα δραστηριότητας στο Νομό των Χανίων. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκουλάκης έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, αγαπητοί συνάδελφοι, θέλω και εγώ να προσθέσω τη δική μου άποψη για την προσπάθεια που μέσα από το νομοσχέδιο κάνει το Υπουργείο για να συμμαζέψει, επιτρέψτε μου τη φράση τις πάρα πολλές διάσπαρτες υπηρεσίες που υπάρχουν στον ελλαδικό χώρο συχνά επικαλυπτόμενες -διαβάζω εδώ ότι υπάρχουν ογδόντα δύο συνολικά- μονάδες ερευνητικές σε όλο τον ελλαδικό χώρο και αντιλαμβάνομαι ότι γίνεται μία προσπάθεια να συμμαζευτούν, να συντονιστούν, να μην υπάρχουν επικαλύψεις και έτσι σαν πρώτη προσπάθεια βλέπω ότι το Υπουργείο δημιουργεί πέρα από την κεντρική υπηρεσία του ΕΘΙΑΓΕ και τρία περιφερειακά ιδρύματα αγροτικής έρευνας. Ένα στο κέντρο στην Αθήνα, που είναι το κέντρο αγροτικής έρευνας Αττικής, Στερεάς Ελλάδος, Κρήτης και Νήσων Αιγαίου με έδρα την Αθήνα.
Το δεύτερο με έδρα τη Θεσσαλονίκη που περιλαμβάνει τη Θράκη την ανατολική, δυτική και κεντρική Μακεδονία και τη Θεσσαλία και το τρίτο το Ίδρυμα Αγροτικής Έρευνας Πελοποννήσου, Ηπείρου και Ιονίων Νήσων με έδρα την Πάτρα. Δημιουργούνται είκοσι εθνικά ινστιτούτα βάμβακος, σιτηρών, ελαίας, ελαιολάδου, ανθοκομίας κλπ. Οι διάφορες μονάδες είτε καταργούνται είτε συγχωνεύονται και τα ινστιτούτα υπάγονται διοικητικά στα τρία κέντρα που ανέφερα και επιστημονικά εποπτεύονται από τα επιστημονικά συμβούλια. 
Δεν πολυκαταλαβαίνω, κύριε Υπουργέ, ποιο είναι το σχήμα, άκουσα όμως τις διαμαρτυρίες των ερευνητών, των επιστημόνων και τις διάβασα. Η μεν άποψη του Υπουργείου είναι, ότι πολλά από τα αιτήματά τους έγιναν δεκτά, εκείνοι δε επιμένουν ότι δεν είναι έτσι τα πράγματα. Εν πάση περιπτώσει εγώ έρχομαι στο διά ταύτα. 
Η Κρήτη μπορεί να είναι μεγάλη, αλλά είναι νησί και είναι αποκομμένη. Αυτήν τη στιγμή στην Κρήτη λειτουργούν με επιτυχία επτά ερευνητικές μονάδες. Η κυριότερη από τις οποίες είναι το Ινστιτούτο Υποτροπικών και Ελαίας, το δεύτερο κατά σειρά αξιολόγησης πανελλαδικά που απασχολεί το 80% του ερευνητικού και διοικητικού δυναμικού της Κρήτης, διαθέτει τέσσερις χιλιάδες τετραγωνικά μέτρα ιδιόκτητες κτιριακές υποδομές, θερμοκήπια, εντομοτροφείο, ελαιουργεία κλπ. καθώς και χίλια ιδιόκτητα στρέμματα γης στα οποία υπάρχουν μοναδικές για τη Μεσόγειο συλλογές ποικιλιών ελαιάς, εσπεριδοειδών υποτροπικών, αμπέλου κλπ. 
Και ερωτώ, κύριε Υπουργέ. Είναι δυνατόν αυτές οι υποδομές, είναι δυνατόν αυτό το προσωπικό να αποδυναμωθεί διοικητικά; Διότι αν υπαχθούν όλες οι ερευνητικές μονάδες της Κρήτης στο Κέντρο Έρευνας της Αθήνας, αντιλαμβάνεσθε ότι πολλά πράγματα θα υπολειτουργήσουν θα αποδυναμωθεί το Ινστιτούτο. 
Εν πάση περιπτώσει εμείς καταθέσαμε όπως είπε ο κ. Βαλυράκης, εγώ προσωπικά ο κ. Δαμιανάκης, ο κ. Βαλυράκης και ο κ. Λουκάκης μια τροπολογία και ζητούμε τη δημιουργία ενός τέταρτου κέντρου αυτοτελούς περιφερειακού ιδρύματος αγροτικής έρευνας Κρήτης. Πιστεύουμε ότι δεν είναι τοπικιστική προσέγγιση. Η Κρήτη επαναλαμβάνω ότι είναι νησί και είμαστε αποκομμένοι έτσι και αλλιώς. Πρέπει να δημιουργηθεί, λοιπόν, ένα τέταρτο περιφερειακό ίδρυμα αγροτικής έρευνας Κρήτης. Και εν πάση περιπτώσει αν αυτό δεν είναι εφικτό το Εθνικό Ινστιτούτο Ελιάς, Ελαίας και Ελαιολάδου να έχει τη δική του διοικητική αυτοτέλεια. Δεν είναι δυνατόν μια εμπειρία τόσων χρόνων, μια διεθνής και εθνική καταξίωση τόσων χρόνων την οποία αναγνωρίζετε πιστεύω και εσείς, να παραγραφεί και να αποδυναμωθεί διοικητικά, επιστημονικά, οικονομικά αυτό το ινστιτούτο.
Μ' αυτήν την προσέγγιση, κύριε Υπουργέ, σας παρακαλώ να ξαναδείτε το θέμα. Μην ξεχνάτε ότι το μέλλον όπως λέτε και εσείς κάθε ημέρα , της αγροτικής οικονομίας μας θα εξαρτηθεί από την ποιότητα. Και αυτά τα ινστιτούτα και αυτά τα ερευνητικά κέντρα θα βοηθήσουν τα μέγιστα στη βελτίωση της ποιότητας των προϊόντων μας διότι από εδώ και πέρα σιγά-σιγά δεν θα έχουμε μόνο να αντιμετωπίσουμε τη φθήνια των αγροτικών προϊόντων των χωρών που θα μπαίνουν στην Ευρωπαϊκή Ένωση συνεχώς αλλά και την ποιότητα της Δύσης. Εκεί είναι η μεγάλη μας πρόκληση και αυτά για τα οποία σήμερα συζητάμε θα είναι τα εργαλεία που θα πρέπει να αξιοποιήσουμε σωστά προς όφελος των αγροτών μας και της εθνικής μας οικονομίας γενικότερα. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι Υπουργοί, κύριοι συνάδελφοι, εγώ θα ήθελα δύο σημεία να επισημάνω. Το ένα αφορά τον αλιευτικό κώδικα. Νομίζω, κύριε Υπουργέ, ότι για ορισμένα πράγματα θα πρέπει να υπάρχουν συγκεκριμένες και σαφείς κατευθύνσεις έξω και πέρα από το τι αποφασίζεται στην Ευρωπαϊκή Ένωση.
Υπάρχει χρόνιο πρόβλημα με τα συρόμενα εργαλεία τα οποία δημιουργούν τεράστια προβλήματα ιδιαίτερα στις κλειστές θάλασσες. Ο Βόρειος Ευβοϊκός είναι μια θάλασσα που υπεραλιεύεται με συρόμενα εργαλεία δημιουργώντας καταστροφές. Σε τελευταία ανάλυση καταστρέφεται ένας μοναδικός βιότοπος.
Πιστεύω ότι με την ευκαιρία σύνταξης του αλιευτικού κώδικα θα πρέπει να υπάρχει μέριμνα ώστε σε κλειστές θάλασσες να απαγορευθούν πλήρως τα συρόμενα εργαλεία γιατί αυτό θα τονώσει την παράκτια αλιεία, κάτι που είναι εξαιρετικά σημαντικό, προσοδοφόρο, αλλά και πηγή πλούτου για πολλούς ανθρώπους. Αντίθετα, τα συρόμενα εργαλεία, τα οποία είναι πολύ λίγα, δημιουργούν τεράστιες καταστροφές σε σχέση με τα οφέλη που μπορεί να προκύπτουν για τους ιδιοκτήτες τους. 
Ένα δεύτερο σημείο που θα ήθελα να επισημάνω είναι στο άρθρο 32, που όπως είπε και ο εισηγητής της Πλειοψηφίας, θα πρέπει να υπάρχει μια διευκρίνιση για τις θυγατρικές εταιρείες της ΑΤΕ. Εκεί που η ΑΤΕ συμμετέχει κατά πλειοψηφία να διευκρινιστεί ότι αφορά τις εταιρείες με απόλυτη πλειοψηφία της ΑΤΕ, αλλά και τις εταιρείες στις οποίες η ΑΤΕ έχει το μεγαλύτερο πακέτο των μετοχών, δηλαδή τη σχετική πλειοψηφία.
Νομίζω ότι αυτό θα διευκρινίσει τα πράγματα και θα διασκεδάσει φόβους από εργαζόμενους που δουλεύουν σε επιχειρήσεις που τέθηκαν υπό εκκαθάριση και στις οποίες η ΑΤΕ είχε τη σχετική πλειοψηφία των μετοχών και μαζί με άλλες τράπεζες κρατικές είχε την απόλυτη πλειοψηφία των μετοχών. Σας φέρνω σαν παράδειγμα την εταιρεία "ΠΙΝΔΟΣ ΑΕ" η οποία βρίσκεται σε μια τέτοια εκκρεμότητα. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Γεωργίας κ. Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, με την ενότητα των άρθρων 25 έως 39 και τις τροπολογίες 613, 639 και 667, συζητάμε μια σειρά από πραγματικά σοβαρότατα θέματα, όπως είναι και στα άλλα θέματα του νομοσχεδίου τα οποία επιφέρουν μαζί με τομές και σημαντικές αλλαγές στη συνολική λειτουργία της αγροτικής οικονομίας.
Όσον αφορά το άρθρο 25 έχουμε μια αντίληψη. Δεν μπορούν τα περιαστικά δάση, οι κήποι, οι δενδροστοιχίες, τα πάρκα να ανήκουν στις κεντρικές υπηρεσίες ενός Υπουργείου. Δεν μπορούν τα παρτέρια και τα κυπαρίσσια εδώ του Άγνωστου Στρατιώτη να τα διαχειρίζονται οι κεντρικές υπηρεσίες ενός Υπουργείου. Έχουμε μια αντίληψη που λέγει ότι οι κεντρικές υπηρεσίες ενός Υπουργείου χαράσσουν τη στρατηγική και επεξεργάζονται τις πολιτικές της χώρας για την αγροτική οικονομία και τίποτε άλλο. Και όλες τις άλλες λειτουργίες σε εφαρμοστικό επίπεδο πρέπει να τις αναλάβουν, να τις εκτελούν, όπως γίνεται σε όλες τις χώρες του κόσμου, οι συνεταιριστικές οργανώσεις, οι ΟΤΑ, οι εξειδικευμένοι φορείς. Αυτό μας κάνει, μαζί με τα περιαστικά δάση και όλα αυτά κήποι, πάρκα, δεντροστοιχίες κλπ. που βρίσκονται στην αρμοδιότητα και τα διαχειρίζεται το Υπουργείο Γεωργίας, να τα παραχωρούμε στους ΟΤΑ και σε νομικά πρόσωπα, ώστε εκείνοι, σε συνεργασία με τις τοπικές κοινωνίες, τα σχολεία, τους οικολόγους κλπ., να μπορούν να τα προστατέψουν και να τα αναπτύξουν.
Δεν είναι τυχαίο ότι όταν μιλάμε -και έχουμε μιλήσει και άλλες φορές σ' αυτήν την Αίθουσα- για τα περίφημα δασικά θέματα, θα πρέπει να καταλάβουμε ότι αυτά που έχουν καταστραφεί τα τελευταία χρόνια είναι τα περιαστικά δάση, γιατί αυτά είναι κυρίως αντικείμενο οικοδομικής εκμετάλλευσης. Τα άλλα δασικά συστήματα δεν καταστρέφονται τόσο εύκολα ή καταστρέφονται από τυχαία γεγονότα όπως γινόταν επί εκατοντάδες εκατομμύρια χρόνια σ' αυτόν τον πλανήτη. Και μάλιστα όπως πολύ σωστά λέει και κάποιος δασολόγος, θα πρέπει να σβήσουμε και τη λέξη "καταστρέφονται", γιατί τα δάση επί εκατομμύρια χρόνια ανανεώνονται.
Επομένως με το να δώσουμε αυτές τις αρμοδιότητες στους δήμους κάνουμε ένα καλύτερο βήμα για την ανάπτυξη και προστασία των αστικών και ειδικά των περιαστικών συστημάτων. Θα πρέπει να σας αναφέρω ότι ήδη με προγραμματικές συμφωνίες έχουμε παραχωρήσει τριακόσια περιαστικά δάση σε ισάριθμους δήμους -αυτό δείχνει και την ανταπόκριση της αυτοδιοίκησης- και προς αυτήν την κατεύθυνση θα ενισχύσουμε αυτήν την πολιτική μας με μελέτες και πόρους.
Όσον αφορά στο δεύτερο μεγάλο θέμα που έχει σχέση με το Εθνικό Ίδρυμα Αγροτικών Ερευνών: Το Εθνικό Ίδρυμα Αγροτικών Ερευνών έχει ογδόντα δύο μονάδες εκ των οποίων οι πενήντα δύο λειτουργούν πλήρως και οι άλλες υπολειτουργούν. Αυτές είναι διάσπαρτες στο χώρο. Εμείς τι ερχόμαστε να κάνουμε; Δημιουργούμε εθνικά ινστιτούτα κατά προϊόν, Εθνικό Ινστιτούτο Ελαιολάδου παραδείγματος χάρη, και ανεξάρτητα από το πού είναι η επιμέρους μονάδα, αν είναι στα Χανιά, στην Καλαμάτα, στη Λέσβο ή οπουδήποτε αλλού, θα έχουμε έναν επιστημονικό συντονισμό για να μπορέσουμε να ξέρουμε υπηρετώντας το προϊόν τι κάνει και ποιος το κάνει και πού το κάνει. Γιατί σήμερα υπάρχει μία ανεξαρτησία σ΄ αυτές τις μονάδες.
Από την άλλη πλευρά σ' αυτές τις ογδόντα δύο μονάδες που είναι κατά κανόνα ερευνητικές έχουμε φορτώσει και τα διοικητικά και τα οικονομικά θέματα. Η έρευνα και ο ερευνητής δεν είναι ούτε καταστιχογράφος ούτε οικονομικός διαχειριστής και αυτό πρέπει να το ξεχωρίσουμε. Και γι' αυτό κάνουμε τρία κέντρα. Και δηλώνω εδώ ότι θα εξετάσουμε ξανά αυτό το θέμα -δεν μπορούμε να το κάνουμε τώρα- για να δούμε εάν οργανωτικά και λειτουργικά μπορούμε να βρούμε και άλλες δυνατότητες πάντα όμως στην έδρα των περιφερειών, εκτός εάν κάπου υπάρχουν -γιατί έτσι κάνουμε, έτσι είναι η διοικητική διαίρεση της χώρας, τι να κάνω εγώ;- κάποια ειδικά προβλήματα, τα οποία θα μπορούσαμε να δούμε.
Ταυτόχρονα όμως προβλέπουμε και τη δημιουργία κέντρων εφαρμογής αγροτικής έρευνας. Η έρευνα δεν γίνεται για την έρευνα. Η έρευνα γίνεται για τους αγρότες, για την παραγωγή, για την αγροτική οικονομία και τελικά αυτό που λέμε στη διεθνή ορολογία "μάρκετινγκ" πρέπει να μπει και στο χώρο της έρευνας. Δεν κάνουμε έρευνα για την έρευνα ούτε έρευνα για να κάνουν κάποιοι τις μελέτες τους ή τα διδακτορικά τους.
Θα ήθελα όμως εγώ να στηρίξω το ΕΘΙΑΓΕ και την πορεία του μέχρι σήμερα και να πω ότι το ΕΘΙΑΓΕ έχει προσφέρει πολλά μέσα από πολλές δυσκολίες που θα ξεπεραστούν μ' αυτό το νέο μοντέλο, το οποίο επί δύο χρόνια συζητώ με όλους κι έχω τα σχετικά έγγραφα όλων των ευχαριστιών, για όποιον αμφισβητεί, γι' αυτήν τη συζήτηση. Το ότι δεν αποδέχτηκα το 100% ή το 80% αυτό είναι ένα θέμα το οποίο αφορά στην Κυβέρνηση, στον κάθε Υπουργό, στον κάθε υπεύθυνο που ασκεί διοίκηση. Αλλά μην πει κανείς ότι δεν συζητήσαμε. Ίσως παρασυζητήσαμε.
Θα ήθελα όμως να πω και να δώσω κάποια στοιχεία για το ΕΘΙΑΓΕ γιατί δεν είναι έτσι όπως τα είπατε, αγαπητοί συνάδελφοι: 
Πρώτον, το ΕΘΙΑΓΕ έχει διακόσιους ογδόντα περίπου ερευνητές. Το ερευνητικό του έργο είναι διακόσια πενήντα ερευνητικά έργα το χρόνο. Εγώ διάβασα μόνο τον τελευταίο απολογισμό για την αλιεία και εντυπωσιάστηκα από τη δουλειά που έχει γίνει στον τομέα της αλιείας από το αρμόδιο ινστιτούτο του ΕΘΙΑΓΕ: Ο αριθμός των μελετών είναι περίπου σαράντα και των δημοσιεύσεων εξακόσιες ετησίως.
Πιστεύω, λοιπόν, ότι το ΕΘΙΑΓΕ έχει καθαρά αποτελέσματα χρήσης μαζί με το ότι η αύξηση εισροών -για να μη λέμε ότι παραμελήσαμε το ΕΘΙΑΓΕ- των ερευνητικών προγραμμάτων ήταν συν 62% το 1999 και συν 210% το 2000. Εγώ δεν είμαι απ' αυτούς που θα πω ότι σπαταλώνται αυτά τα χρήματα γιατί εάν δει κανείς και τα επιμέρους στοιχεία θα δει και αύξηση της παραγωγικότητας των ερευνητών του και μεγάλο ποσοστό ιδίων εσόδων του ΕΘΙΑΓΕ, 46% στον ετήσιο προϋπολογισμό του.
Επομένως το ΕΘΙΑΓΕ που στήσαμε εδώ και τόσα χρόνια λειτουργεί και έπρεπε να πάρει αυτήν τη μορφή για να λειτουργήσει ακόμη πιο αποδοτικά και να φανεί το έργο του. Δεν πιστεύω ότι το ΕΘΙΑΓΕ ήταν ένα ινστιτούτο που απλώς δεν έκανε τίποτα. Εξάλλου δεν θίγουμε τις επιμέρους μονάδες του. Αντίθετα η φιλοδοξία μας είναι σε κάθε νομό να κάνουμε και κέντρο εφαρμογής και να αυξήσουμε ακόμη περισσότερο τις μονάδες έρευνας εκεί όπου είναι τα κύρια προϊόντα μας, όπως είναι το λάδι, αλλά και σε άλλες περιοχές που θα μας ζητηθεί.
Όσον αφορά τον αλιευτικό κώδικα, πράγματι με σχέδιο νόμου που θα φέρουμε τώρα στη Βουλή, θα κοιτάξουμε να ολοκληρώσουμε τα θέματα της νομοθεσίας που έχουν σχέση με τις υδατοκαλλιέργειες και τις ιχθυοκαλλιέργειες. Μαζί, λοιπόν, με αυτό προνοούμε από τώρα να κωδικοποιήσουμε την αλιευτική νομοθεσία. Φυσικά στην κωδικοποίηση ξέρετε ότι δεν νομοθετούμε εκ νέου, απλώς την ισχύουσα νομοθεσία την κωδικοποιούμε, δεν κάνουμε κάτι καινούριο για να έχουμε μέσα και συνεταιριστές και συνδικαλιστές κλπ. Αλλά και να το σκεφτόμασταν να βάλουμε κάποιον, δεν έχουμε τη δυνατότητα, γιατί ο κλάδος δεν είναι οργανωμένος και δεν υπάρχουν επίσημοι εκπρόσωποί του. Υπάρχει όμως μία άλλη ομάδα άρθρων για τα οποία θα ήθελα να αναφέρω και να πω ότι και εδώ γίνεται μία πολύ σημαντική δουλειά. Πρόκειται για τα θέματα των επιχειρήσεων ζωοτροφών. Νομίζω ότι με τα άρθρα που φέρνουμε, αγγίζουμε την καρδιά ενός προβλήματος που έχει δημιουργήσει τις διατροφικές κρίσεις στην Ελλάδα. Γιατί όλες οι διατροφικές κρίσεις και οι διοξίνες και η σπογγώδης εγκεφαλοπάθεια ξεκίνησαν από τις ζωοτροφές. Ξεκίνησαν από αυτήν την ύλη και εδώ πραγματικά φέρνουμε αυτά τα θέματα οργανωμένα πια έτσι ώστε να ελέγξουμε το χώρο των ζωοτροφών και αυτό είναι κάτι που δεν επισημάνθηκε και είμαι υποχρεωμένος να το επισημάνω. 
Ένα άλλο άρθρο είναι η γεωργική γη πρώτης κατηγορίας. Δεν είναι δυνατόν να μιλάμε για γεωργική γη πρώτης κατηγορίας, χωρίς να έχει γνώμη το Υπουργείο Γεωργίας. 
Εδώ, λοιπόν, κάνουμε αυτήν την παρέμβαση, γιατί όπως πολλές φορές έχω πει σ' αυτήν την Αίθουσα, το ζητούμενο στην αγροτική παραγωγή είναι πώς θα προστατεύσουμε τη γη υψηλής παραγωγικότητας, τη γη πρώτης κατηγορίας. Διότι όπως δημιουργήσαμε το νομοθετικό πλαίσιο και η τροπολογία που έχουμε καταθέσει δεν αφορά τα δάση, αφορά τις δασικές εκτάσεις και θα το εξηγήσω όταν έρθει η ώρα της τροπολογίας. Διότι όπως πολλές φορές έχουμε πει πολλοί εδώ στην Αίθουσα καταλήξαμε να προστατεύουμε τις λεγόμενες δασικές εκτάσεις που πολλές φορές είναι βράχια και φρύγανα και έχουμε κτίσει τις πόλεις μας, τις βιομηχανίες μας σε εδάφη γης υψηλής παραγωγικότητας.
ΕΥΑΓΓΕΛΟΣ ΜΠΑΣΙΑΚΟΣ: Κύριε Υπουργέ, μου επιτρέπετε; 
ΠΡΟΕΔΡΕΥΩΝ (Κωνσταντίνος Γείτονας): Θα ομιλήσετε μετά ως Κοινοβουλευτικός Εκπρόσωπος. 
ΕΥΑΓΓΕΛΟΣ ΜΠΑΣΙΑΚΟΣ: Έκανε λάθος ο κύριος Υπουργός. Δεν αφορά δασικές εκτάσεις, αφορά δάση. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Βλέπω ότι τα θετικά δεν τα σχολίασε κανένας. Υπάρχουν οι εφτακόσιες και πλέον προσλήψεις για να λειτουργήσει επιτέλους Δασικό Κτηματολόγιο στη χώρα μας. Περάσαμε τις σχετικές διατάξεις, πρόσφατα το αναφέραμε στο Σύνταγμα, έρχεται η ώρα της υλοποίησης. Νομίζω ότι είναι ένα μεγάλο βήμα, είναι το βήμα της υλοποίησης του Δασικού Κτηματολογίου στη χώρα μας ώστε πολλά από αυτά τα θέματα τα οποία μας ταλανίζουν, πραγματικά να τα λύσουμε. 
Κυρίες και κύριοι συνάδελφοι, είναι γνωστά τα μεγέθη της αγροτικής οικονομίας. Είναι γνωστό ότι έχουμε μία συγκεκριμένη στρατηγική την οποία υποβάλλαμε στην Ευρωπαϊκή Επιτροπή, έχουμε την πλήρη έγκρισή της και την ενσωματώσαμε μέσα από τις πολιτικές της "Αντζέντα 2000" σ' αυτό που ονομάζουμε σχέδιο αγροτικής ανάπτυξης και ανάπτυξης υπαίθρου, Γ' Κοινοτικό Πλαίσιο Στήριξης, επεξεργασμένο και σε άμεση εφαρμογή από τώρα. Οι δύο από τις τρεις τροπολογίες αφορούν πράγματι αυτό, δηλαδή συμπληρώνουν κάποιες διατάξεις για τη λειτουργία του επιχειρησιακού προγράμματος, αγροτική ανάπτυξη, ανασυγκρότηση της υπαίθρου και δημιουργούν και την αρχή πληρωμής του προγράμματος ανάπτυξης υπαίθρου. 
ΠΡΟΕΔΡΕΥΩΝ (Κωνσταντίνος Γείτονας): Αναφέρεσθε, κύριε Υπουργέ, στις προσθήκες των άρθρων 30 και 26 με τις τροπολογίες που έχουν αναφερθεί.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ναι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Για να μη σας ξαναδιακόψω, επειδή μιλήσατε για το άρθρο 25, θα σας παρακαλέσω, για τα Πρακτικά, να αναφέρετε τη διόρθωση που υπάρχει στην παράγραφο 3. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ναι, κύριε Πρόεδρε,
Στην παράγραφο 3 του άρθρου 25 υπάρχει η εξής διόρθωση: Η φράση "....τα παραχωρούμενα άλση και πάρκα..." αντικαθίσταται με τη φράση "...με οποιονδήποτε τρόπο τις παραχωρούμενες εκτάσεις οι οποίες διατηρούν...".
Θα ήθελα να κλείσω -ακούγοντας τους συναδέλφους- με κάποιες αναδιατυπώσεις των άρθρων.
Στο άρθρο 26 αναδιατυπώνεται-συμπληρώνεται η περίπτωση θ' της παραγράφου 1 του άρθρου 7 του ν. 1845/1989, όπως αντικαθίσταται με την παράγραφο 3 του άρθρου 26 του νομοσχεδίου, ως ακολούθως: 
"θ. Έναν εκπρόσωπο του μη ερευνητικού προσωπικού του ΕΘ.Ι.ΑΓ.Ε. και των αποσπασμένων στο Ίδρυμα αυτό υπαλλήλων του Υπουργείου Γεωργίας, με τον αναπληρωτή του, που εκλέγονται με μυστική ψηφοφορία από το σύνολο του παραπάνω προσωπικού."
Στο άρθρο 32 η παράγραφος 1 περίπτωση α΄, στον 4ο στίχο, αμέσως μετά τις λέξεις "...Α.Τ.Ε. Α.Ε. συμμετέχει κατά...", να προστεθούν και οι λέξεις "απόλυτη ή σχετική", για να λυθεί και αυτό το θέμα του ομίλου της Α.Τ.Ε.
Και να δώσω, με αφορμή αυτό, μία εξήγηση. Αυτό το ζήτησαν οι υπάλληλοι της Α.Τ.Ε. διότι οι υπάλληλοι που είναι μέσα στον ίδιο όμιλο εταιρειών πολλές φορές ζητούν να πάνε από τη μία εταιρεία στην άλλη ή από την τράπεζα, γιατί πιθανόν τους βολεύει για χίλιους δυο λόγους. Επομένως, οι ίδιοι οι υπάλληλοι. Γι' αυτό και λέω, μόνο με αίτησή τους. Δεν μπορεί να το κάνει η τράπεζα.
Στο άρθρο 30, που αφορά την οργάνωση των λαϊκών αγορών, είναι σωστό αυτό που έχει επισημανθεί. 
Στην παράγραφο 3 του προστιθέμενου νέου άρθρου 10α΄ του ν. 1361/1983 και ειδικότερα στο τέλος του 5ου στίχου της παραγράφου αυτής, αντικαθίσταται ο αριθμός "πέντε" με τον αριθμό "τέσσερα".
Δεύτερον, στην παράγραφο 4 του ιδίου νέου άρθρου 10α΄ και ειδικότερα στον 6ο στίχο της παραγράφου αυτής, αντικαθίσταται ο αριθμός "οκτώ" με τον αριθμό "επτά".
Είναι μία διόρθωση για την καλύτερη οργάνωση των λαϊκών αγορών με το νέο σχήμα που έχει προταθεί.
Τέλος, στο άρθρο 26 προστίθενται δύο παράγραφοι με το εξής περιεχόμενο: 
"1. Τα Εθνικά Ινστιτούτα Αγροτικής Έρευνας αξιολογούνται κάθε τέσσερα (4) έτη από επιτροπές εμπειρογνωμόνων διεθνούς κύρους που συνιστώνται και συγκροτούνται με απόφαση του Υπουργού Γεωργίας. Με όμοια απόφαση καθορίζονται τα κριτήρια αξιολόγησης όσον αφορά την πορεία των δραστηριοτήτων τους σε σχέση με τις διεθνείς επιστημονικές και τεχνολογικές εξελίξεις, τα επιτεύγματα και τις επιπτώσεις τους στην επιστημονική γνώση και την τεχνολογική ανάπτυξη, τη δημιουργία νέων δραστηριοτήτων εκμετάλλευσης της γνώσης, το κόστος λειτουργίας, την ικανότητα προσέλκυσης προσωπικού υψηλού επιπέδου και εξωτερικών χρηματοδοτήσεων για παροχή επιστημονικών και τεχνολογικών υπηρεσιών και τις προοπτικές ανάπτυξης για τα επόμενα έτη. Οι επιτροπές οφείλουν να ολοκληρώνουν την αξιολόγηση και να υποβάλουν την έκθεσή τους με τις προτάσεις τους μέσα σε τρεις (3) μήνες από την ανάθεση. Τα αποτελέσματα της αξιολόγησης κοινοποιούνται σε κάθε ενδιαφερόμενο και λαμβάνονται υπόψη για τη χρηματοδότηση των Εθνικών Ινστιτούτων για τα αμέσως επόμενα έτη. 
2. Με προεδρικό διάταγμα, που εκδίδεται με πρόταση του Υπουργού Γεωργίας, μπορεί να κωδικοποιείται η ισχύουσα νομοθεσία για την αγροτική έρευνα και τεχνολογία σε ενιαίο κείμενο". Όπως το προτείνατε.
"Κατά την κωδικοποίηση επιτρέπεται η αλλαγή της σειράς των άρθρων, ο ορισμός υποτίτλων σε κάθε άρθρο, η διαίρεση της ύλης σε τμήματα και κεφάλαια, καθώς και η συντακτική βελτίωση χωρίς μεταβολή ή αλλοίωση της έννοιας του κειμένου".
(Στο σημείο αυτό ο Υπουργός Γεωργίας κ. Γεώργιος Ανωμερίτης καταθέτει για τα Πρακτικά τις προαναφερθείσες πρόσθετες νομοτεχνικές βελτιώσεις, οι οποίες έχουν ως εξής:
"ΠΡΟΣΘΕΤΕΣ ΝΟΜΟΤΕΧΝΙΚΕΣ ΒΕΛΤΙΩΣΕΙΣ ΣΤΟ ΑΡΘΡΟ 26
ΕΘ.Ι.ΑΓ.Ε.
Στο άρθρο 26 προστίθενται δύο παράγραφοι με το εξής περιεχόμενο: 
"1. Τα Εθνικά Ινστιτούτα Αγροτικής Έρευνας αξιολογούνται κάθε τέσσερα (4) έτη από επιτροπές εμπειρογνωμόνων διεθνούς κύρους που συνιστώνται και συγκροτούνται με απόφαση του Υπουργού Γεωργίας. Με όμοια απόφαση καθορίζονται τα κριτήρια αξιολόγησης όσον αφορά την πορεία των δραστηριοτήτων τους σε σχέση με τις διεθνείς επιστημονικές και τεχνολογικές εξελίξεις, τα επιτεύγματα και τις επιπτώσεις τους στην επιστημονική γνώση και την τεχνολογική ανάπτυξη, τη δημιουργία νέων δραστηριοτήτων εκμετάλλευσης της γνώσης, το κόστος λειτουργίας, την ικανότητα προσέλκυσης προσωπικού υψηλού επιπέδου και εξωτερικών χρηματοδοτήσεων για παροχή επιστημονικών και τεχνολογικών υπηρεσιών και τις προοπτικές ανάπτυξης για τα επόμενα έτη. Οι επιτροπές οφείλουν να ολοκληρώνουν την αξιολόγηση και να υποβάλουν την έκθεσή τους με τις προτάσεις τους μέσα σε τρεις (3) μήνες από την ανάθεση. Τα αποτελέσματα της αξιολόγησης κοινοποιούνται σε κάθε ενδιαφερόμενο και λαμβάνονται υπόψη για τη χρηματοδότηση των Εθνικών Ινστιτούτων για τα αμέσως επόμενα έτη." 
"2. Με προεδρικό διάταγμα, που εκδίδεται με πρόταση του Υπουργού Γεωργίας, μπορεί να κωδικοποιείται η ισχύουσα νομοθεσία για την αγροτική έρευνα και τεχνολογία σε ενιαίο κείμενο". 
Κατά την κωδικοποίηση επιτρέπεται η αλλαγή της σειράς των άρθρων, ο ορισμός υποτίτλων σε κάθε άρθρο, η διαίρεση της ύλης σε τμήματα και κεφάλαια, καθώς και η συντακτική βελτίωση χωρίς μεταβολή ή αλλοίωση της έννοιας του κειμένου."
ΠΡΟΣΘΕΤΕΣ ΝΟΜΟΤΕΧΝΙΚΕΣ ΒΕΛΤΙΩΣΕΙΣ
(Κατά τη συζήτηση στη Βουλή -12/9/01- των άρθρων 25-39)
ΣΤΟ ΑΡΘΡΟ 26
Αναδιατυπώνεται-συμπληρώνεται η περίπτωση θ΄ της παραγράφου 1 του άρθρου 7 του ν. 1845/1989, όπως αντικαθίσταται με την παράγραφο 3 του άρθρου 26 του νομοσχεδίου, ως ακολούθως: 
"θ. Έναν εκπρόσωπο του μη ερευνητικού προσωπικού του ΕΘ.Ι.ΑΓ.Ε. και των αποσπασμένων στο Ίδρυμα αυτό υπαλλήλων του Υπουργείου Γεωργίας, με τον αναπληρωτή του, που εκλέγονται με μυστική ψηφοφορία από το σύνολο του παραπάνω προσωπικού".
ΠΡΟΣΘΕΤΕΣ ΝΟΜΟΤΕΧΝΙΚΕΣ ΒΕΛΤΙΩΣΕΙΣ
(Κατά τη συζήτηση στη Βουλή των άρθρων 25-39)
ΣΤΟ ΑΡΘΡΟ 32 (θυγατρ.)
Στην παράγραφο 1 περίπτωση α΄, στον 4ο στίχο, αμέσως μετά τις λέξεις "...Α.Τ.Ε. Α.Ε. συμμετέχει κατά...", να προστεθούν οι λέξεις "απόλυτη ή σχετική".
ΣΤΟ ΑΡΘΡΟ 38 (Λαϊκή)
α) Στην παράγραφο 3 του προστιθέμενου νέου άρθρου 10α του νόμου. 1361/1983 και ειδικότερα στο τέλος του 5ου στίχου της παραγράφου αυτής, αντικαθίσταται ο αριθμός "πέντε" με τον αριθμό "τέσσερα".
β) Στην παράγραφο 4 του ίδιου νέου αριθμού 10α και ειδικότερα στον 6ο στίχο της παραγράφου αυτής, αντικαθίσταται ο αριθμός "οκτώ" με τον αριθμό "επτά".
ΠΡΟΣΘΕΤΗ ΦΡΑΣΤΙΚΗ ΒΕΛΤΙΩΣΗ ΣΤΟ
Άρθρο 25
Παραχώρηση αλσών, κήπων, πάρκων και
δενδροστοιχιών σε Ο.Τ.Α.
1. Με απόφαση του Γενικού Γραμματέα της οικείας Περιφέρειας, που εκδίδεται ύστερα από γνώμη της Γενικής Διεύθυνσης Δασών και Φυσικού Περιβάλλοντος του Υπουργείου Γεωργίας, άλση, κήποι, πάρκα και δενδροστοιχίες που διαχειρίζεται το Υπουργείο Γεωργίας ή η οικεία περιφέρεια και βρίσκονται μέσα σε εγκεκριμένα ρυμοτομικά σχέδια και μέσα στα όρια οικισμών που προϋπήρχαν του έτους 1923 ή καθορίστηκαν κατ' εφαρμογή του από 24.4.1985 προεδρικού διατάγματος (Φ.Ε.Κ. 181 Δ΄), μπορεί να παραχωρούνται κατά χρήση σε Οργανισμούς Τοπικής Αυτοδιοίκησης (Ο.Τ.Α.) της περιοχής στην οποία βρίσκονται, ή σε Νομικά Πρόσωπα Δημοσίου Δικαίου (Ν.Π.Δ.Δ.) ή άλλους φορείς του Δημοσίου Τομέα, ύστερα από αίτησή τους.
Η αίτηση για παραχώρηση σε Ο.Τ.Α. συνοδεύεται με απόφαση του δημοτικού ή κοινοτικού συμβουλίου. Η απόφαση της παραχώρησης κοινοποιείται και στην παραπάνω Γενική Διεύθυνση.
Με όμοια απόφαση καθορίζονται τα όργανα παράδοσης και παραλαβής των παραπάνω εκτάσεων που παραχωρούνται, ο τύπος και το περιεχόμενο του σχετικού πρωτοκόλλου, οι ειδικότεροι όροι και οι προϋποθέσεις της παραχώρησης και κάθε αναγκαία λεπτομέρεια και διαδικασία.
2. Οι διατάξεις της προηγούμενης παραγράφου εφαρμόζονται και στις προβλεπόμενες από εγκεκριμένα Γενικά Πολεοδομικά και λοιπά σχέδια περιοχές για πολεοδόμηση.
3. Εκείνοι προς τους οποίους γίνεται η παραχώρηση υποχρεούνται με ευθύνη και δαπάνες τους, να συντηρούν και να βελτιώνουν τη βλάστηση, να διοικούν, να διαχειρίζονται, να εκμεταλλεύονται, να φυλάσσουν και γενικά να προστατεύουν με οποιονδήποτε τρόπο τις παραχωρούμενες εκτάσεις οι οποίες διατηρούν στο ακέραιο και για πάντα το δασικό τους χαρακτήρα και εξακολουθούν να διέπονται από τις διατάξεις της δασικής νομοθεσίας.
4. Απαγορεύεται η δημιουργία οποιασδήποτε εγκατάστασης μέσα στην έκταση που παραχωρήθηκε, εκτός από εκείνες που η αρμόδια Γενική Διεύθυνση Δασών και Φυσικού Περιβάλλοντος του Υπουργείου Γεωργίας κρίνει, ως απολύτως αναγκαίες για τη δημόσια υγεία ή την εξυπηρέτηση του κοινού.
5. Οι παραχωρήσεις της παραγράφου 1 ανακαλούνται με τον τρόπο που έγιναν οποτεδήποτε, εφόσον ήθελε επιχειρηθεί αλλαγή του προορισμού ή της χρήσης ή του χαρακτήρα των εκτάσεων που παραχωρούνται σύμφωνα με τα παραπάνω.").
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, γνωρίζουμε τα ελλείμματα και τα προβλήματα της ελληνικής αγροτικής οικονομίας, αλλά γνωρίζουμε και τα μεγάλα της βήματα. Δεν πρέπει να ξεχνάμε ότι φέτος μόνο στις εξαγωγές φρούτων είχαμε αύξηση 34% γιατί ανοίξαμε και νέες αγορές. Δεν πρέπει να ξεχνάμε ότι η Εθνική Στατιστική Υπηρεσία, δημοσιεύοντας τα αποτελέσματα της έρευνας 1999-2000, έδωσε πέντε διαφορετικά θετικά αποτελέσματα στη δεκαετία του 1990. Δεν είναι η αγροτική οικονομία που ξέραμε. Σίγουρα αυτά τα στοιχεία θα πρέπει να τα δούμε. Παραδείγματος χάριν παύει να υπάρχει ο μύθος ότι δεν υπάρχει απασχόληση στη γεωργία, γιατί αυξήθηκε η απασχόληση στη γεωργία. Αυτό που μειώθηκε είναι ο αριθμός των ιδιοκτητών, γιατί αυξήθηκε κατά 86% ο αριθμός των ξένων εργατών και των ετεροαπασχολούμενων εργατών γης. 
Υπάρχουν πολλά θέματα τα οποία θα ήθελα κάποια στιγμή και στην Επιτροπή Παραγωγής και Εμπορίου, κύριε Πρόεδρε, να τα παρουσιάσουμε συγκροτημένα, μαζί με τα αποτελέσματα του Β΄ Κοινοτικού Πλαισίου Στήριξης, διότι στο Β΄ Κοινοτικό Πλαίσιο Στήριξης ο αγροτικός τομέας απορρόφησε το 104% των πόρων που είχε στη διάθεσή του -παραπάνω από αυτά που είχε στη διάθεσή του- και επομένως υπάρχουν μέσα από τις αξιολογήσεις περιπτώσεις. 
Θα ήθελα να κλείσω λέγοντας ξανά σε αυτήν την Αίθουσα, να μην εμπλέκουμε τα θέματα της αγροτικής ανάπτυξης και της αγροτικής οικονομίας της ελληνικής υπαίθρου. Γι' αυτό και στα πλαίσια της "Ατζέντα 2000" και προχθές με τον Επίτροπο Φίσλερ που ήταν στην Ελλάδα ξανασυζητήσαμε πως θα ενισχύσουμε πολιτικές που κοινωνικά και οικονομικά αναπτύσσουν την ύπαιθρο. Αλλά η ανάπτυξη της υπαίθρου δεν είναι όμοια με την ανάπτυξη της γεωργίας. Για την ανάπτυξη της γεωργίας έχουμε πάρει μέτρα, πολιτικές και έχουμε μία συγκεκριμένη στρατηγική. Για την ανάπτυξη της υπαίθρου όπως επί δεκαετίες δημιουργήσαμε προβλήματα -γιατί τα προβλήματα δεν είναι των κάποιων τελευταίων χρόνων, είναι της μεταπολεμικής θα έλεγα ιστορίας της Νεότερης Ελλάδος- θα πρέπει να τα αντιμετωπίσουμε και εκεί να ρίξουμε το κύριο βάρος μας. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο επίτιμος Πρόεδρος της Νέας Δημοκρατίας κ. Μητσοτάκης.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, θα ήθελα να μου επιτρέψετε να αρχίσω με μία γενική παρατήρηση για τον τρόπο με τον οποίο ψηφίζουμε νόμους.
Αυτό το πολυνομοσχέδιο, το νομοσχέδιο μαμούθ, το νομοσχέδιο σκούπα, για το οποίο περηφανεύεται ο κύριος Υπουργός είναι δύσκολο να συζητηθεί στην ουσία του με τη διαδικασία που τηρείται. 
Σήμερα πρέπει να συζητήσουμε δεκαπέντε άρθρα, κύριε Υπουργέ, και επτά τροπολογίες. Ουσιαστικά θα συζητήσουμε περισσότερα του ενός, πολλά νομοσχέδια μαζεμένα. Είναι βέβαιο, εγώ τουλάχιστον δηλώνω προσωπική αδυναμία να παρακολουθήσω λεπτομερώς και ουσιαστικά τη συζήτηση. Είναι μία αδυναμία την οποία νομίζω ότι πρέπει και η Βουλή και η Κυβέρνηση να εκτιμήσει. Αλλά παράλληλα μου είναι αδύνατον, κύριε Υπουργέ, να μην υπενθυμίσω άλλη μια φορά ότι το καινούριο Σύνταγμα το οποίο ψηφίσαμε, απαγορεύει τις προσθήκες της τελευταίας ώρας και στους Υπουργούς. Και ναι μεν δεν ισχύει τυπικά ακόμα, διότι δεν ψηφίστηκε η αλλαγή του Κανονισμού, δεν είναι όμως προς τιμήν του πολιτικού κόσμου και δεν αυξάνει την αξιοπιστία του απέναντι του ελληνικού λαού να ψηφίζουμε πανηγυρικά μία διάταξη και να σπεύδουμε να την παραβιάζουμε την άλλη μέρα, να τρέχουμε μάλιστα να προλάβουμε όσο καιρό δεν ισχύει αυτή η διάταξη για να κάνουμε κάτι το οποίο δεχθήκαμε όλοι ότι είναι άτοπο.
Εγώ σαν παλαιός κοινοβουλευτικός δεν θα πάψω να το θυμίζω, φωνή βοώντος εν τη ερήμω, αλλά η πραγματικότητα είναι αυτή. 
Τώρα, επί της ουσίας. Είναι αδύνατον να μπει κανείς σε όλα τα άρθρα και σε όλα τα θέματα. Θα ήθελα επιγραμματικά να κάνω μερικές επισημάνσεις. 
Εμένα το άρθρο 25, κύριε Υπουργέ, με βρίσκει απολύτως σύμφωνο. Δεν έχουμε καμία απολύτως αντίρρηση. Μπορώ να σας πληροφορήσω μάλιστα, ότι ήταν και δική μας πρόθεση που δεν προλάβαμε να την υλοποιήσουμε. Είχα φωνάξει το Δήμαρχο Αθηναίων και του είχα πει "πάρε τον Εθνικό Κήπο για να τον φέρεις σε λογαριασμό". Από κει και πέρα, τα χάλια του Εθνικού Κήπου τα πρόβαλαν οι εφημερίδες ανάγλυφα. Και ναι μεν βελτιώνεται η κατάσταση, πρόσφατα, όπως πληροφορούμαι πάντοτε από τον Τύπο, αλλά δεν είναι προς τιμήν του Υπουργείου Γεωργίας που έχει μια μεγάλη υπηρεσία προς το σκοπό αυτό, ότι άφησε τους κήπους και τις δενδροστοιχίες και προπαντός τον Εθνικό Κήπο εδώ στην Αθήνα σ' αυτά τα χάλια. Και αυτό θα έπρεπε να σας προβληματίσει, κύριε Υπουργέ, διότι έχετε γενικότερα ένα πρόβλημα λειτουργίας του Υπουργείου σας.
Το άλλο μεγάλο θέμα είναι η γεωργική έρευνα. Εγώ, κύριε Υπουργέ, παρακολούθησα καλόπιστα όλη τη μακρά πορεία της προσπάθειάς σας και θα σας πω ευθέως, ειλικρινώς και εντίμως την άποψή μου. Έχετε και εσείς το κουσούρι που σέρνει δυστυχώς η Κυβέρνηση του ΠΑΣΟΚ, να θέλετε να διορθώσετε εκ θεμελίων τα πάντα σε έναν τόπο ο οποίος βαδίζει από το κακό στο χειρότερο. Οι Υπουργοί του ΠΑΣΟΚ έχουν την αίσθηση ότι η ιστορία της Ελλάδος αρχίζει από την ώρα που αυτοί παίρνουν το Υπουργείο τους. Έχετε μεγάλο πρόβλημα γεωργικής έρευνας. Εγώ το δέχομαι. Τι θα έπρεπε ένας σώφρων Υπουργός να κάνει; 
Nα κοιτάξει να διατηρήσει τα καλώς κείμενα και να τα βελτιώσει. Η έρευνα στην Ελλάδα είναι πολυδιασπασμένη, χωρίς καμιά αμφιβολία και χρειάζεται αναντιρρήτως ένα συντονισμό, αλλά είναι βέβαιο, κύριε Πρόεδρε και κύριε Υπουργέ, ότι γνωρίζουν οι παροικούντες την Ιερουσαλήμ ποιες ερευνητικές μονάδες κάνουν καλή δουλειά. Αυτές τις μονάδες μην τις σκοτώνετε, όπως κάνατε παλαιότερα, που καταργήσατε οργανισμούς πολύ χρήσιμους εν ονόματι μιας θεωρίας, που μπορεί να είναι σωστή, αλλά στην πράξη δεν εφαρμόζεται. 
Το ινστιτούτο Έρευνας που έχουμε στη δυτική Κρήτη είναι πετυχημένο αδιαμφισβήτητα. Έχει μια ιστορία έργου. Το Ινστιτούτο Ελαίας και Υποτροπικών Φυτών Χανίων πρέπει να διατηρήσει την αυτοτέλειά του. Λέτε ότι τη διατηρείτε. Πώς; Πολυδιάσπαση κάνετε, δημιουργείτε ένα μεγαθήριο, έναν οργανισμό που δεν θα λειτουργήσει, εγώ είμαι απολύτως βέβαιος, με τα χάλια μάλιστα, τα οργανωτικά που έχετε ένα Υπουργείο τελείως διαλελυμένο αυτήν την ώρα και αυτή είναι η πραγματικότητα. Δεν ισχύει αυτό μόνο στο δικό σας Υπουργείο, αλλά σε ολόκληρη τη Δημόσια Διοίκηση. Το ομολογείτε και εσείς οι ίδιοι οι Υπουργοί. Θα έπρεπε να αποφεύγετε τέτοια πειράματα να τα μαζέψετε όλα συγκεντρωτικά. 
Όπως γνωρίζετε, δεν έχει διοικητική αυτοτέλεια, όταν υπάγεται διοικητικά στην Αθήνα. Η κατάτμηση κατά προϊόν δεν χρειάζεται να γίνει διοικητικά. Θα χρειαζόταν επιστημονικός συντονισμός και εκεί θα εβάδιζε μια φρόνιμη κυβέρνηση και ένας φρόνιμος Υπουργός, να προχωρήσει σταδιακά σε βελτίωση και όχι να ξεθεμελιώσει τα πάντα, για να φτιάξει κάτι για το οποίο οι ίδιοι θα μετανοείτε μετά από ένα ή δύο χρόνια. 
Εγώ πιστεύω ότι ο κύριος Υπουργός πρέπει να βρει τρόπο να διατηρήσει την αυτοτέλεια του δικού μας Ινστιτούτου στη δυτική Κρήτη. Είναι μια απαίτηση που μπορούμε να προβάλλουμε με δύναμη, διότι ζητούμε απλούστατα να μην καταργήσετε κάτι, το οποίο λειτουργεί σωστά.
Από εκεί και πέρα, κύριε Πρόεδρε, είναι ανάγκη να κάνω μερικές παρατηρήσεις για το Δασικό Κτηματολόγιο. Το γεγονός ότι θα αναθέσετε και σε ιδιώτες να βοηθήσουν για το Δασικό Κτηματολόγιο εμένα φυσικά με βρίσκει απόλυτα σύμφωνο. Δεν ξέρω πόσο χρειάζεστε το προσωπικό που προσλαμβάνετε. Οι παρατηρήσεις που θα κάνω είναι πολύ γενικότερες. Αναφέρονται σε όλο το περίφημο θέμα κτηματολογίου, του οποίου τμήμα είναι και το Δασικό Κτηματολόγιο. Εάν υπήρχε φρόνηση σε αυτήν την Κυβέρνηση -το έχω πει επανειλημμένα, αλλά δεν υπάρχει- θα έπρεπε να έχετε αρχίσει από το Δασικό Κτηματολόγιο. Αυτό που κάνετε σήμερα έπρεπε να το συνεχίσετε το 1993. εμείς είχαμε προχωρήσει το Δασικό Κτηματολόγιο και το σταματήσατε, κακώς, κάκιστα. Το θυμάστε μετά επτά χρόνια. Έπρεπε να το συνεχίσετε, γιατί είναι ανάγκη στην Ελλάδα, προκειμένου να πάμε σε Κτηματολόγιο, να ξεκαθαρίσουμε πρώτα τι είναι δάσος. Και όταν λέω δάσος εννοώ το αληθινό δάσος και όχι τη δασική έκταση. Πρώτα να βρούμε τι είναι δάσος, ιδίως στις ευαίσθητες περιφέρειες της Αττικής. Το Δασικό Κτηματολόγιο της Αττικής εμείς -ο κ. Τζαννετάκης που παρίσταται είχε την ευθύνη- το είχαμε προχωρήσει. Εάν στην Αττική -είχαμε ξεκαθαρίσει- αυτό το συγκεκριμένο ποσοστό γης είναι δάσος, από εκεί και πέρα η προσπάθεια του Κτηματολογίου θα ήταν πολύ ευκολότερη. 
Δεύτερον, πρέπει να ξεκαθαρίσουμε την έννοια της δασικής έκτασης και το θέμα του τεκμηρίου ιδιοκτησίας στη δασική έκταση. Δεν μιλώ για το δάσος. 
Κύριε Υπουργέ, πώς θα γίνει Κτηματολόγιο όταν το 49% της ελληνικής γης θεωρούνται δασική έκταση και κατά τεκμήριο ανήκουν στο δημόσιο; Ο δασάρχης τι κάνει την ώρα που συντάσσεται το δασολόγιο; Πηγαίνει και δηλώνει για όλες τις δασικές εκτάσεις ότι είναι δασικές και κατά συνέπεια ανήκουν στο δημόσιο; 
Βεβαίως όχι. Και από εκεί και πέρα πάμε στον τραγέλαφο του Kτηματολογίου, το οποίο πηγαίνει από το κακό στο χειρότερο, κύριε Υπουργέ.
Κύριοι συνάδελφοι, είπε ο συνάδελφος του Κομμουνιστικού Κόμματος ότι θα σταματήσει η χρηματοδότηση. Δεν σταματά απλώς η χρηματοδότηση. Η τελευταία επιστολή του αρμοδίου Επιτρόπου του Μπαρνιέ λέει ότι θα πάρουν πίσω ή το σύνολο ή τουλάχιστον μέρος των χρημάτων τα οποία έδωσαν. 
Και το χειρότερο απ' όλα, κύριε Υπουργέ, είναι και θέλω να το ακούσει και η Βουλή και οι κύριοι συνάδελφοι, ότι στο Γ΄ Κοινοτικό Πλαίσιο Στήριξης που προτάθηκε, στο πρόγραμμα δεν περιλαμβάνεται καν το Κτηματολόγιο. Το Κτηματολόγιο το ξεχάσατε να το προτείνετε στο Γ΄ Κοινοτικό Πλαίσιο Στήριξης σύμφωνα με την επιστολή την οποία έστειλε ο Μπαρνιέ. Και πρέπει να πιστέψουμε τον επίτροπο της Ευρώπης.
Κατά συνέπεια το Κτηματολόγιο έτσι όπως πηγαίνει, κύριε Πρόεδρε, θα οδηγηθεί σε τραγική αποτυχία και αντί να προχωρούμε όπως ελπίζαμε έξι χρόνια αργότερα, έχουμε κάνει βήματα προς τα πίσω. 
Είναι ανάγκη στο Κτηματολόγιο να υπάρξει και αρμόδιος και υπεύθυνος Υπουργός. Δεν είναι δυνατόν να είναι ακέφαλο το Κτηματολόγιο. Διότι τότε θα βαδίσει από το κακό στο χειρότερο. Και το λέω εν όψει και του ανασχηματισμού τον οποίο θα κάνει ο κ. Σημίτης, όπως λέει, μετά το συνέδριο. Ας ορίσει επιτέλους έναν Υφυπουργό αρμόδιο για το Κτηματολόγιο για να αποκτήσει πολιτικό προϊστάμενο και να μπορεί να προχωρήσει. Διότι και αυτό -και είναι η τελευταία παρατήρηση που κάνω- μπορεί και με τη βοήθεια των Μέσων Μαζικής Ενημέρωσης και των διαπλεκομένων τα οποία στηρίζουν μετά πάθος την Κυβέρνηση τη δική σας σήμερα, να γελούν τους Έλληνες πολίτες αλλά δεν ξεγελιούνται οι Βρυξέλλες σε ό,τι αφορά το Κτηματολόγιο όπου μας έρχεται η μία κεραμίδα μετά την άλλη.
Το επόμενο θέμα το οποίο θα ήθελα να θέσω, κύριε Πρόεδρε, αναφέρεται στην προστασία της γεωργικής γης υψηλής παραγωγικότητας. Να εκφράσω μια ειλικρινή απορία: 
Κύριε Υπουργέ, πράγματι δεν ερωτάται το Υπουργείο Γεωργίας προκειμένου να αλλάξει η χρήση της γεωργικής γης; Είσθε βέβαιος ότι δεν υπάρχει νόμος ο οποίος προβλέπει συνυπογραφή και του Υπουργού της Γεωργίας για να χρειάζεστε να φέρετε αυτήν τη διάταξη σήμερα; 
Και για να είμαι πιο συγκεκριμένος, γεωργική γη υψηλής παραγωγικότητας στην Ελλάδα και παγκοσμίως είναι ο αμπελώνας Καμπά, παραδείγματος χάρη, ο οποίος απετέλεσε και θέμα επίμαχο στο οποίο ενεπλάκησαν και μεγάλα οικονομικά συμφέροντα. Το Υπουργείο Χωροταξίας ρυμοτόμησε την περιοχή του κτήματος Καμπά, δηλαδή, μετέβαλε τη χρήση του και επέτρεψε να χρησιμοποιηθεί για οικιστικούς και άλλους λόγους κάτι το οποίο βρήκε αντίθετο το Συμβούλιο της Επικρατείας, το οποίο ακύρωσε. Η ερώτηση που σας κάνω είναι ευθεία: Εσείς δεν ερωτηθήκατε γι΄ αυτό; Έτσι λειτουργεί η Κυβέρνησή σας; Δηλαδή υψηλής παραγωγικότητας γεωργική γη μπορεί χάρη οικονομικών συμφερόντων από το ΥΠΕΧΩΔΕ να μετατρέπεται σε οικοδομικά τετράγωνα χωρίς να ερωτάται ο Υπουργός Γεωργίας; Αν πράγματι είναι έτσι, λυπούμαι γιατί βρισκόμαστε σε αυτό το σημείο. Πάντως ασφαλώς η διάταξη αυτή είναι χρήσιμη και εγώ τουλάχιστον τη θεωρώ αυτονόητη.
Κύριε Πρόεδρε, για τη γεωργία θα μπορούσαμε να πούμε πολλά πράγματα. Δεν είναι δυστυχώς η ώρα και ούτε μπορούμε επ΄ ευκαιρία ενός νομοσχεδίου να εξαντλήσουμε όλα τα θέματα στα οποία αναφέρθηκε πρωτύτερα ο κύριος Υπουργός. 
Εγώ θα ευχόμουν να είναι καλά τα πράγματα στην ελληνική γεωργία. Συμβαίνει, κύριε Υπουργέ, να ζω την ελληνική γεωργία από πολύ κοντά. Ήμουν μια ζωή Βουλευτής επαρχίας και εξακολουθώ να έχω επαφή με την ελληνική ύπαιθρο και δυστυχώς τα πράγματα στη γεωργία δεν είναι καθόλου ευχάριστα, προπαντός διότι το μεγάλο πρόβλημα της παραγωγικότητας και της ανταγωνιστικότητας -που είναι το μεγάλο πρόβλημα της Ελλάδας όπως γνωρίζετε και εσείς καλύτερα από κάθε άλλον- κατεξοχήν το έχει η ελληνική γεωργία.
Είναι ανάγκη και στην ελληνική γεωργία να γίνουν τομές διαρθρωτικές και είναι ανάγκη να αποφασίσετε ότι θα δώσετε πόρους από το Γ΄ Κοινοτικό Πλαίσιο Στήριξης για την ελληνική γεωργία. 
Εγώ, κύριε Πρόεδρε, την άλλη φορά που μίλησα για το ίδιο νομοσχέδιο, επικαλέσθηκα το γεγονός ότι στη Θεσσαλονίκη στις εξαγγελίες που έκανε ο κ. Σημίτης για όλες τις κατηγορίες Ελλήνων που είχαν ανάγκη προστασίας, δεν είπε ότι για τον αγρότη και για την προστασία της γεωργικής παραγωγής θα διαθέσει έστω και μία δραχμή. Εξακολουθεί με έλλειμμα κρυφό να χρηματοδοτείται το έλλειμμα το οποίο αφήνει ο ΕΛΔΑ.
Χειρότερη ακόμα είναι η κατάσταση όσον αφορά στις επενδύσεις στη γεωργία, στις επενδύσεις για την αξιοποίηση της γεωργικής γης, στις επενδύσεις για τη χρησιμοποίηση των υδάτων και ιδιαίτερα για τα φράγματα. 
Κύριε Υπουργέ της Γεωργίας, δεν έχετε κονδύλια στο Γ΄ Κοινοτικό Πλαίσιο Στήριξης για τα φράγματα, δεν έχετε για τις λιμνοδεξαμενές. Υπ' αυτούς τους όρους, πιστεύετε ειλικρινά ότι θα βοηθήσετε την ελληνική γεωργία; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, η φωνή της ελληνικής υπαίθρου ταυτίζεται θεωρητικά -έχετε δίκιο. Ταυτίζεται η ύπαιθρος με τη γεωργία στη συνείδηση των Ελλήνων. Καλό είναι να ακούγεται και στη Βουλή αυτό. Το κόμμα σας και το συνέδριό σας ασφαλώς κυριαρχείται από τα μεγάλα συνδικάτα.
ΠΡΟΕΔΡΕΥΩΝ (Κωνσταντίνος Γείτονας): Κύριε Πρόεδρε, μην πάτε τώρα στο συνέδριό του ΠΑ.ΣΟ.Κ.. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πολιτικά μιλώ. Τελειώνω. Για μισό λεπτό σας πήρε ο πόνος; 
ΠΡΟΕΔΡΕΥΩΝ (Κωνσταντίνος Γείτονας): Εντάξει, στο συνέδριό ΠΑ.ΣΟ.Κ., μην πάτε... 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τα μεγάλα συνδικάτα προστατεύουν τα συμφέροντα της μειοψηφίας των εργαζομένων, των προνομιούχων. Καλό είναι να θυμόμαστε καμιά φορά -αυτό επιχειρώ να κάνω, κύριοι συνάδελφοι του ΠΑΣΟΚ- και τους ατυχείς αγρότες μας, διότι στο τέλος τέλος αυτοί αποτελούν όχι μόνο τη σπονδυλική στήλη του έθνους, αλλά αυτοί είναι που δίνουν και την εκλογική νίκη σε κάθε εκλογή.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο για πέντε λεπτά.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, άκουσα με προσοχή τις επισημάνσεις του κ. Μητσοτάκη και θα μείνω σε ένα γενικό και σε ένα ειδικό θέμα. 
Το γενικό θέμα είναι ότι πραγματικά δεν θα βρείτε έγγραφό μας προς την Ευρωπαϊκή Ένωση ή στις στρατηγικές μας που να μην ξεκινάμε από το θέμα της ανταγωνιστικότητας των ελληνικών προϊόντων. Το κλειδί στην ανταγωνιστικότητα είναι η ποιότητα των συνολικών προϊόντων. Έχουμε χτίσει θεσμούς, οργανισμούς, πολιτικές συγκεκριμένες και διαθέτουμε τεράστιους πόρους για την ποιότητα των ελληνικών προϊόντων.
Εμείς είμαστε μία μικρή χώρα. Δεν μπορούμε να μπούμε στον ανταγωνισμό ούτε με εκτάσεις γενετικά τροποποιημένων ποικιλιών ούτε να στηριχτούμε απλά στη σύγχρονη βιοτεχνολογία την οποία οφείλουμε φυσικά κι εμείς κάποτε να προωθήσουμε και να στηρίξουμε. Η ανταγωνιστικότητα θα έλθει μέσα από την ποιότητα, την ποιότητα συνολικά, όχι μόνο ειδικά, όχι μόνο τα βιολογικά προϊόντα που πολλοί επικαλούνται. Τα βιολογικά προϊόντα ήταν και θα είναι ένα σημαντικό αλλά μικρό κομμάτι της ελληνικής παραγωγής. 
Πρέπει όμως να σας πω ότι έχουμε προωθήσει τα τελευταία χρόνια και έχουν αναγνωρισθεί από τα αρμόδια ευρωπαϊκά όργανα εβδομήντα επτά ελληνικά προϊόντα ως προϊόντα ονομασίας προέλευσης και γεωγραφικής ένδειξης. Έχουμε πολύ σπουδαία παραδοσιακά προϊόντα σε όλες τις περιοχές της χώρας. Προς αυτήν την κατεύθυνση κινούμαστε και με σεβασμό στο περιβάλλον, γιατί όλα αυτά τα μέτρα πρέπει να συνδεθούν με το περιβάλλον. Εκτιμώ δε ότι από την ενδιάμεση αναθεώρηση της Κοινής Αγροτικής Πολιτικής και μετά, όλα τα θέματα, ακόμα και των ενισχύσεων, θα συνδεθούν με τη διαχείριση των υδάτινων πόρων και το περιβάλλον. 
Έχουμε εκδώσει σειρά υπουργικών αποφάσεων και υπηρετούμε με επάρκεια πόρων, όχι μόνο μέσα από το Γ΄ Κοινοτικό Πλαίσιο Στήριξης γιατί πολλές φορές και ο Έλληνας πολίτης, όταν ακούει Γ΄ Κοινοτικό Πλαίσιο Στήριξης ξεχνάει ότι μέσα σε αυτά τα ποσά είναι και η εθνική συμμετοχή και η συμμετοχή των ιδιωτών. Άρα όλοι μαζί, ιδιώτες, κράτος και κοινωνικές ενισχύσεις υπηρετούμε με αυτούς τους πόρους, οι οποίοι όσοι κι αν είναι ποτέ δεν θα είναι επαρκείς, γι' αυτό έχει μεγάλη σημασία η ορθή αξιοποίησή τους. 
Πιστεύουμε ότι μέσα από το Γ΄ Κοινοτικό Πλαίσιο Στήριξης και τους εθνικούς πόρους με τις επεξεργασμένες πλέον πολιτικές που έχουμε για κάθε άξονα προτεραιότητας που έχουμε θέσει στο Γ΄ Κοινοτικό Πλαίσιο Στήριξης θα μπορέσουμε πραγματικά να στηρίξουμε μια ανταγωνιστική γεωργία, η οποία στις διεθνείς ανοιχτές αγορές δεν μπορεί να είναι ανταγωνιστική, εάν δεν στηριχθεί στα κριτήρια, στη συνολική ποιότητα αυτού που παράγουμε. 
Είπα προηγουμένως ότι είδα με χαρά τα στοιχεία με ημερομηνία 31 Αυγούστου, από τα οποία φαίνεται ότι οι εξαγωγές μας αυξήθηκαν φέτος κατά 34% σε σχέση με τον περασμένο χρόνο. Αυτό γιατί εκτός από την Ενωμένη Ευρώπη ξανανοίγουν οι αγορές που έκλεισαν λόγω της κατάρρευσης των κομμουνιστικών καθεστώτων. Σε αυτήν την αγορά εμείς έχουμε ένα ισχυρό συγκριτικό πλεονέκτημα. Γι' αυτό κάνουμε μεγάλη προσπάθεια προς αυτήν την αγορά. Το επόμενο Σαββατοκύριακο θα έχουμε συνάντηση στην Κωνσταντινούπολη οι Υπουργοί Γεωργίας των βαλκανικών χωρών για να υπογράψουμε σύμφωνο συνεργασίας και να προωθήσουμε σημαντικές πολιτικές. Η πρώτη δε συνάντηση έγινε στην Ελλάδα με δική μας πρωτοβουλία. 
Είπα προχθές -έχω καταθέσει και σχετικό έγγραφο στη Βουλή- ότι επί ακαθάριστης αξίας παραγωγής αγροτικών προϊόντων 2,9 τρισεκατομμυρίων δραχμών οι εισροές στον αγροτικό τομέα είναι 2,3 τρισεκατομμύρια δραχμές. Επομένως διαθέτουμε πόρους. Το θέμα είναι να τους αξιοποιήσουμε σωστά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν είπαμε για επενδύσεις. Για ανάπτυξη είπαμε. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εμείς ξεκινήσαμε τις πολιτικές μας και τις ενέκρινε η ευρωπαϊκή επιτροπή και τις εντάξαμε στα πλαίσια της "ΑΤΖΕΝΤΑ" 2000 για την ανάπτυξη και την ανασυγκρότηση της υπαίθρου, διότι εκεί είναι το κλειδί για μια ισχυρή περιφέρεια. Εμείς έχουμε αλλάξει την ελληνική περιφέρεια. Οι πόλεις που έγιναν με τις χιλιάδες πολυκατοικίες και επιχειρήσεις δεν έγιναν από τους εφοπλιστές ή τους βιομήχανους. Δώσαμε πόρους. Και το ένα τρισεκατομμύριο δραχμές που δίνουμε ως ενισχύσεις ετησίως είναι ένα μεγάλο ποσό έστω και εάν γι΄ αυτό υπάρχουν πολλά ερωτηματικά όσον αφορά τη σχέση του με την ανταγωνιστικότητα. 
Τέλος, δεν καταργούμε την αυτοτέλεια των ιδρυμάτων. Θα συνεχίσουν να λειτουργούν όπως λειτουργούσαν. Ειδικά όσον αφορά τα Χανιά, επειδή το καλύτερο Ινστιτούτο που έχουμε για το λάδι είναι στα Χανιά, θα γίνουν έδρα του Εθνικού Ινστιτούτου Ελαιολάδου. Δεν πρέπει όμως αυτό να το μπερδεύουμε με τη διοικητική οικονομική ευθύνη που μπορεί να έχει ένας οργανισμός για τα προγράμματα τα οποία εφαρμόζονται. Αυτό δεν έχει σχέση με το ερευνητικό έργο. Τίποτα λοιπόν δεν αλλάζει στα ιδρύματα. Αντίθετα θα τα ενισχύσουμε. 
ΠΡΟΕΔΡΕΥΩΝ (Κωνσταντίνος Γείτονας): Κύριε Μπασιάκο, έχετε ζητήσει το λόγο. Όμως μου ζήτησε για δύο λεπτά το λόγο ο κ. Κουβέλης. Θέλετε για λόγους εναλλαγής των ομιλητών των κομμάτων να προηγηθεί και μετά να δώσω το λόγο σε σας; 
ΕΥΑΓΓΕΛΟΣ ΜΠΑΣΙΑΚΟΣ: Ναι, κύριε Πρόεδρε.
ΙΩΑΝΝΗΣ ΚΕΦΑΛΟΓΙΑΝΝΗΣ: Θέλω και εγώ το λόγο για δύο λεπτά, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Κεφαλογιάννη. Εσείς δεν μπορείτε να πάρετε τώρα το λόγο, δεν έχετε εγγραφεί.
Ορίστε, κύριε Κουβέλη, έχετε το λόγο. 
ΦΩΤΗΣ ΚΟΥΒΕΛΗΣ: Κύριε Πρόεδρε, στην ομιλία μου επί των συγκεκριμένων άρθρων αναφέρθηκα στη σιωπή σε σχέση με τους πόρους οι οποίοι χρειάζονται για την έρευνα η οποία θα διενεργείται από το ΕΘΙΑΓΕ. Γενικά η έρευνα στην Ελλάδα έχει ποσοστό 0,5% του ΑΕΠ. Γνωρίζω, κύριε Υπουργέ, ότι δεν σας διατίθενται οι αναγκαίοι πόροι για το ΕΘΙΑΓΕ. Θα συμφωνήσω μαζί σας ότι η έρευνα συνδέεται με την ανταγωνιστικότητα της γεωργίας, με την έρευνα της αγοράς και με την επιτυχή παρουσία των αγροτικών μας προϊόντων. Όμως αυτήν την έρευνα, ανεξάρτητα από τις καλές προθέσεις, πώς θα την κάνετε, όταν ζητάτε μερικά εκατομμύρια από τον αρμόδιο Υφυπουργό και δεν σας τα δίδει;
Γνωρίζετε, κύριε Υπουργέ, ότι εμείς από το Μάϊο του τρέχοντος έτους με επίκαιρη ερώτησή μας αναδείξαμε αυτό το ζήτημα. Είχαμε μάλιστα και τα στοιχεία της οικονομικής και κοινωνικής επιτροπής, η οποία αφού συζήτησε με συγκεκριμένο δικό σας κείμενο για το πλαίσιο των στόχων της αγροτικής έρευνας επεσήμανε το εξαιρετικά χαμηλό ποσοστό των πόρων που διατίθενται για την έρευνα. 
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Επομένως πέρα από τα οργανογράμματα, πέρα από τις καλές προθέσεις, πέρα από την πολιτική μας συμφωνία ότι η έρευνα συνδέεται με την ανταγωνιστικότητα και την παρουσία των αγροτικών μας προϊόντων στις διεθνείς αγορές, το μεγάλο ζήτημα είναι εάν θα έχετε χρήματα για να αναπτύξετε τις δραστηριότητες της έρευνας μέσα από το ΕΘΙΑΓΕ.
Λίγο πριν, που μίλησα, έθεσα το θέμα και στη δευτερολογία σας δεν κάνατε καμία αναφορά. Νομίζω ότι είναι αναγκαίο, κύριε Υπουργέ, συγκεκριμένα να μας πείτε από πού οι πόροι, ποια η πρόβλεψη για την έρευνα του ΕΘΙΑΓΕ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ο μόλις κατελθών Προεδρεύων μου είπε ότι ζήτησε το λόγο ο κ. Μπασιάκος και για προτασσόμενη δευτερολογία ο κ. Κεφαλογιάννης.
Ορίστε, κύριε Μπασιάκο, έχετε το λόγο.
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, θα ήθελα να ξεκινήσω με μερικές παρατηρήσεις σε σχέση με όσα ελέχθησαν από τον κύριο Υπουργό πριν από λίγο.
Ο κύριος Υπουργός επαίρεται ότι εφαρμόζει μια πολιτική η οποία βοηθά τον αγρότη, αυξάνει την απασχόληση της ελληνικής γεωργίας και ότι τελικώς θα έχουμε και βελτίωση του βιοτικού επιπέδου στην ύπαιθρο. Τα στοιχεία τον διαψεύδουν. 
Κύριε Υπουργέ, μας είπατε για τις εξαγωγές των φρούτων, δεν μας είπατε όμως για την τραγική θέση στην οποία βρίσκεται το ισοζύγιο πληρωμών αγροτικών προϊόντων. Το εμπορικό ισοζύγιο είναι ελλειμματικό και είναι χειρότερο από πέρυσι. Γιατί δεν μας το λέτε αυτό; Αυτό είναι κρίσιμο στοιχείο και όχι ότι αυξήθηκαν συγκυριακά κάποιες εξαγωγές φρούτων. ΄Οπως και δεν μας είπατε και δεν σχολιάσατε τα πρόσφατα στοιχεία για τη ραγδαία μείωση των τιμών των αγροτικών προϊόντων τους τελευταίους μήνες, που είναι κρίσιμο μέγεθος για τη διαμόρφωση του εισοδήματος των αγροτών. 
Επαίρεστε ότι έχουμε μεγάλη απορρόφηση στο Β΄ Κοινοτικό Πλαίσιο Στήριξης. ΄Οπως έχουμε επισημάνει και άλλοτε με ανακοινώσεις, έχουν χαθεί πολύτιμοι πόροι για συγκεκριμένους τομείς του Β΄ Κοινοτικού Πλαισίου Στήριξης λόγω ανικανότητας των υπηρεσιών σας. Κι εδώ έχουμε απορροφήσεις πολύ πίσω του 100%. Εγώ σας έχω επισημάνει την υποδομή στην εκπαίδευση 22%, μεταποίηση γεωργικών προϊόντων 88%, αμπελουργικές διαρθρώσεις 80%, θέματα αλιείας 85%, το ΠΕΣΚΑ ειδικά 47%, νέα αρδευτικά έργα 83%. Αυτά είναι καταλυτικά στοιχεία απώλειας κοινοτικών πόρων. Μην επαίρεστε και βάζετε και τις εγγυήσεις. Διότι οι διαρθρώσεις πάνε πάρα πολύ πίσω. Και βέβαια η Νέα Δημοκρατία έχει καταγγείλει την Κυβέρνηση ότι στο Γ΄ Κοινοτικό Πλαίσιο Στήριξης διατίθενται ως δημόσια δαπάνη ποσά λιγότερα κατά 14% σε σχέση με τα όσα διατέθηκαν στο Β΄ Κοινοτικό Πλαίσιο Στήριξης. Δεν είναι δυνατόν λοιπόν να μας μιλάτε για παροχές και για αύξηση των επιδοτήσεων ή των πόρων μέσω του Γ΄ Κοινοτικού Πλαισίου Στήριξης όταν και το κονδύλι στο οποίο αναφέρεστε των 7 ή 7,5 ή 8 τρισεκατομμυρίων, αφορά τις εγγυήσεις που είναι τελείως αβέβαιο μέγεθος, ένα μέγεθος το οποίο εξαρτάται από την ψήφιση συγκεκριμένων κανονισμών για αγροτικά προϊόντα ή από τη διαδικασία αναθεώρησης της Κοινής Αγροτικής Πολιτικής ή από την κατανομή πόρων λόγω της διεύρυνσης της Ευρωπαϊκής Ένωσης με νέες χώρες. Δεν μπορείτε λοιπόν να παραπληροφορείτε την κοινή γνώμη με στοιχεία τα οποία δεν είναι αληθή. 
Όσον αφορά τη συζήτηση που κάνουμε, πολύ σωστά ελέχθη προηγουμένως ότι υπάρχει ένα πολυνομοσχέδιο, ένα νομοσχέδιο "σκούπα", το οποίο ρυθμίζει ετερόκλητα και τελείως διαφορετικά θέματα μεταξύ τους, τα βάζει σε ένα νομοσχέδιο, αναγκάζει τους Βουλευτές να μιλάνε σε πολύ σύντομο χρονικό διάστημα και αυτό δεν είναι προς όφελος του κοινοβουλευτικού διαλόγου. Αυτό ισχύει και για τις τροπολογίες.
Μας είπατε ότι δεν θα καταθέσετε άλλες τροπολογίες. Οι τροπολογίες έχουν κατατεθεί μέχρι την τελευταία στιγμή. Υπάρχουν υπουργικές τροπολογίες. Κάποιες ακούω ότι τις αποσύρετε. Δεν μας είπατε αν αποσύρατε κάποια, για να έχει το Τμήμα περιθώριο να δει, τέλος πάντων, τι θα περάσει και τι δεν θα περάσει. Και το γεγονός ότι σε ένα άρθρο φέρνετε δύο τροπολογίες και τις ενσωματώνετε δείχνει την προχειρότητα με την οποία νομοθετείτε. 
Μια ακόμα παρατήρηση για να έχουν την ευκαιρία οι συνεργάτες σας να το επιβεβαιώσουν. 
Η τροπολογία για την παραχώρηση που αφορά -όπως λέει η προσθήκη- σχολικά κτίρια, βοτανικούς κήπους και υγειονομικούς σταθμούς, αφορά δάση και όχι δασικές εκτάσεις. Μην το ξαναπείτε, κύριε Υπουργέ, γιατί κάνετε λάθος. Συνεργαστείτε με τους συνεργάτες σας -εγώ έχω το άρθρο εδώ- και πείτε στο Τμήμα ότι θέλετε να κάνετε βοτανικούς κήπους μέσα στα δάση. Διότι η δυνατότητα παραχώρησης υπάρχει και σήμερα για δασικές εκτάσεις και όχι για δάση. Δείτε το λοιπόν, για να μη δημιουργούνται άλλες εντυπώσεις. 
Όσων αφορά τώρα για τα άρθρα που συζητούμε, από το άρθρο 25 και μετά, πράγματι είναι πολύ θετικό ότι δίνετε σε άλλους φορείς της Τοπικής Αυτοδιοίκησης και σε νομικά πρόσωπα δημοσίου δικαίου τα άλση, τα πάρκα, τους κήπους κλπ. 
Γιατί πραγματικά δεν νομίζω ότι πρέπει να είμαστε όλοι περήφανοι για τον τρόπο, με τον οποίο το Υπουργείο της Γεωργίας διαχειριζόταν αυτά τα πάρκα. Πιστεύω ότι η Τοπική Αυτοδιοίκηση, αλλά και άλλοι φορείς, στους οποίους μπορείτε να παραχωρείτε τη χρήση, θα μπορέσουν καλύτερα να ανταποκριθούν στην αποστολή τους να αναβαθμίζουν και να οδηγούν στη βελτίωση της εικόνας, που σήμερα είναι πολύ άσχημη.
Αλλά θα σταθώ και στην παρατήρηση του κ. Κουβέλη. Πράγματι εδώ υπάρχει μία ρύθμιση, η οποία είναι τελείως αόριστη. Λέει εδώ ότι απαγορεύεται η δημιουργία οποιασδήποτε εγκατάστασης μέσα στα άλση, εκτός, λέει, από αυτές που κρίνονται απολύτως αναγκαίες για την εξυπηρέτηση της δημόσιας υγείας ή την εξυπηρέτηση του κοινού. Είναι πολύ αόριστη αυτή η δέσμευση, αν θέλετε. Η εξυπηρέτηση του κοινού μπορεί να προβλέπει οποιαδήποτε δραστηριότητα και παρέμβαση μέσα στα άλση και στα πάρκα. Νομίζω, λοιπόν, ότι πρέπει να κλείσετε αυτήν την πόρτα, αυτό το παράθυρο, για οποιαδήποτε καταστρατήγηση των διατάξεων προστασίας των πάρκων και των κήπων. 
Εμείς πάντως θεωρούμε θετική τη ρύθμιση και την ψηφίζουμε.
Όσον αφορά το ΕΘΙΑΓΕ, έγινε πολλή κουβέντα στην Αίθουσα. Εγώ θα σταθώ σε μερικές βασικές παρατηρήσεις. Πρώτα απ΄ όλα δεν πρέπει να είσθε καθόλου ευχαριστημένοι, ως Κυβέρνηση, από το έργο του ΕΘΙΑΓΕ. Διότι, αν το ΕΘΙΑΓΕ δούλευε σωστά, προφανώς θα υπήρχε καλύτερη ενημέρωση στον αγρότη, προφανώς θα υπήρχε καλύτερη ενσωμάτωση της νέας τεχνολογίας και των νέων μεθόδων παραγωγής στην αγροτική δραστηριότητα στη χώρα μας. Και προφανώς η ανταγωνιστικότητα θα ήταν καλύτερη. Αλλά τα αποτελέσματα νομίζω ότι διαψεύδουν τους ισχυρισμούς σας και την αισιοδοξία σας. Δεν λειτουργεί σωστά το ΕΘΙΑΓΕ και πρέπει να λειτουργεί σωστά. Είναι σημαντική η αποστολή, την οποία πρέπει να εκπληρώνει, ειδικά τώρα που οι εξελίξεις διεθνώς οι επιστημονικές, αλλά και οι γενικότερες εξελίξεις, είναι ραγδαίες. Πιστεύω ότι το ΕΘΙΑΓΕ πρέπει να αρθεί στο ύψος των περιστάσεων και να λειτουργεί πολύ πιο σωστά. Αλλά φοβάμαι ότι με τις ρυθμίσεις το οδηγείτε σε πολύ χειρότερη μοίρα και σε πολύ άσχημη εξέλιξη. 
Θέλω να πω ότι οι μεταβολές των τελευταίων χρόνων διεθνώς και σε σχέση με την αγροτική οικονομία επιβάλλουν την προσαρμογή μας με ανταγωνιστικό τρόπο μέσω της γεωργικής έρευνας, αξιοποιώντας τη σύγχρονη τεχνολογία και τις νέες μεθόδους. Πρέπει να συνδέσουμε τις εξελίξεις αυτές με την παραγωγή μας, τη μεταποίηση, μέχρι και τη διάθεση. Χρειάζονται οικονομικοί πόροι -και ελέχθη προηγουμένως και τονίστηκε αυτό ότι πρέπει να δώσουμε οικονομικούς πόρους- και επιλογή στρατηγικών στόχων και παρεμβάσεων. Άρα χρειάζονται πολλές οργανωτικές μεταβολές στα πρότυπα που πέτυχαν διεθνώς προς τις εθνικά συμφέρουσες εφαρμογές, αυτές που συμφέρουν τη χώρα μας. Τέτοιου είδους μελέτες δεν υπάρχουν όμως για την καλύτερη λειτουργία του ΕΘΙΑΓΕ με τις απαραίτητες οργανωτικές μεταβολές. Εάν γίνουν αυτές οι μεταβολές, το ΕΘΙΑΓΕ θα λειτουργεί σύμφωνα με τις σύγχρονες ανάγκες της αγροτικής μας οικονομίας του διατροφικού τομέα, που είναι ο κρίσιμος τομέας τον τελευταίο ειδικά καιρό και της ανάπτυξης της υπαίθρου, για την οποία πιστεύω ότι όλοι ενδιαφερόμαστε. Έτσι θα βελτιωθεί και η ανταγωνιστικότητα του τομέα.
Θέματα για εφαρμοσμένη έρευνα μπορεί να είναι οι εισροές και το κόστος τους -πρέπει να κάνει σημαντικά βήματα προς την κατεύθυνση αυτή η δραστηριότητα του ΕΘΙΑΓΕ- οι νέες μέθοδοι καλλιέργειας, η ποιότητα των προϊόντων, οι καταναλωτικές τάσεις διεθνώς αλλά και στο εσωτερικό, ώστε να μπορούμε να διαθέτουμε τα προϊόντα με τους καλύτερους δυνατούς όρους, οι προοπτικές της διεθνοποιημένης αγοράς, που πλέον μεταβάλλεται, οι μέθοδοι βιομηχανικής επεξεργασίας, η τυποποίηση, συσκευασία, η διάθεση και το μάρκετινγκ στο οποίο αναφερθήκατε γενικότερα. 
Η τεχνογνωσία μπορεί να αποτελέσει και εξαγώγιμο προϊόν, αυτά δηλαδή που θα παράγει το ΕΘΙΑΓΕ. Όμως εδώ στο νομοσχέδιο τι βλέπουμε; Ότι υπάρχουν ρυθμίσεις που προκαλούν αδράνεια, οπισθοδρόμηση και αναποτελεσματικότητα με σπατάλη οικονομικών πόρων. Δεν υπάρχει τεχνικοοικονομική μελέτη, για να εκτιμηθεί το κόστος των αλλαγών. Τα τρία νέα περιφερειακά ιδρύματα αγροτικής έρευνας και τα είκοσι εθνικά ινστιτούτα αγροτικής έρευνας χωρίς αυτοτελή διοικητική και οικονομική στήριξη δυναμώνουν τελικά την κεντρική διοικητική μηχανή και περιορίζουν την ερευνητική δραστηριότητα. Έτσι μπορεί να υπάρχει διαπλοκή και εξάρτηση μεταξύ των ερευνητών.
Το επιστημονικό συμβούλιο διορίζεται από το διοικητικό συμβούλιο. Δεν υπάρχει εδώ παρέμβαση της επιστημονικής κοινότητας και της πολιτείας γενικότερα, ώστε να μετέχουν τα αιρετά μέλη από τους ερευνητές. Έτσι δημιουργείται εξάρτηση. Δηλαδή ουσιαστικά το διοικητικό συμβούλιο διορίζει την επιστημονική επιτροπή, μπαίνει δηλαδή σε επιστημονικά θέματα.
Προβλέπονται είκοσι ξεχωριστά εκλεκτορικά σώματα με τις νέες ρυθμίσεις. Έτσι οι κρίσεις τους θα είναι ανομοιογενείς ως προς τις προαγωγές και τις προσλήψεις. Θα έχουμε μέχρι είκοσι διαφορετικά κριτήρια επιλογής. Καθορίζονται επιμίσθια για τους εκατό και πλέον προϊσταμένους, όσους ορίζετε, που είναι διαφορετικά από εκείνα της Γενικής Γραμματείας Έρευνας και Τεχνολογίας, ώστε να δημιουργούνται ερευνητές β΄ κατηγορίας. Υποβαθμίζετε πλέον τους ερευνητές. Ακόμη και δυνατότητα εκποίησης από τη διοίκηση ακινήτων του ΕΘΙΑΓΕ προβλέπεται και αυτό είναι πολύ άσχημο και ύποπτο.
Γενικότερα η δημιουργία περισσοτέρων μονάδων οδηγεί σε κατακερματισμό του ερευνητικού προσωπικού και των υποδομών χωρίς δυνατότητα παραγωγής αποτελεσματικού έργου. Επιδιώκετε διαβλητούς νέους διορισμούς ή προαγωγές, αυξήσεις θητείας, μισθών και αποδοχών και τελικά θα εισπράξετε μείωση προσφερόμενου έργου. Ίσως έχουμε και κρούσματα διαπλοκών και καταχρήσεων.
Θα μπορούσε λοιπόν -και αυτό προτείνει η Νέα Δημοκρατία- να συγκροτηθεί μία εθνική επιτροπή για τη μελέτη από την αρχή της οργάνωσης της αγροτικής έρευνας και των τρόπων διάδοσης της γνώσης και εφαρμογής των αποτελεσμάτων της κατά τα διεθνή επιτυχημένα πρότυπα, όπως σας είπα. Χρειάζεται επαρκής και γενναία χρηματοδότηση. Κανείς δεν θα έχει αντίρρηση για τη χρηματοδότηση του ΕΘΙΑΓΕ, αν πράγματι υπάρχουν προοπτικές παραγωγής ενός σημαντικού έργου. Έτσι θα βελτιωθεί και η λειτουργία των ινστιτούτων, για τα οποία παλαιότερα ο κύριος Υπουργός είπε ότι είναι σε νηπιακή ηλικία. Και δυστυχώς σε αυτό συμφωνούμε.
Όσον αφορά τις άλλες διατάξεις, θέλω να πω δύο λέξεις για την πρόωρη σύνταξη. Δυστυχώς βαρύνεστε με τη μεγάλη καθυστέρηση στην έγκριση και στην καταβολή των πρόωρων συντάξεων. Έχουμε χάσει πολύτιμους κοινοτικούς πόρους και ήδη η καθυστέρηση εφαρμογής του αντίστοιχου μέτρου του Γ΄ Κοινοτικού Πλαισίου Στήριξης οδηγεί σε απαισιόδοξες προβλέψεις ως προς την υλοποίηση αυτού του διαρθρωτικού μέτρου που αφορά μεγάλες περιοχές της υπαίθρου, πολύ κόσμο ο οποίος θα ήθελε να ενταχθεί σε αυτό το πρόγραμμα και να διευκολύνει με το σχηματισμό βιώσιμων εκμεταλλεύσεων. Εδώ βάζετε και το νομάρχη να επιλέγει τα κριτήρια, ενώ δεν νομίζω ότι είναι η δουλειά του να μπαίνει σε αυτήν τη διαδικασία.
Στο άρθρο 30 προβλέπετε τα ιδιωτικά μελετητικά γραφεία. Τα ιδιωτικά μελετητικά γραφεία ίσως είναι θετική πρόβλεψη και ρύθμιση. Στην παράγραφο 4 όμως προβλέπετε τους ενδιάμεσους φορείς για την εφαρμογή κοινοτικών προγραμμάτων αρμοδιότητος Υπουργείου Γεωργίας, μελετών έργων κλπ.
Ενσωματώνετε και τις δύο τροπολογίες με ειδικούς αριθμούς 15 και 23. Εμείς δεν θα ήμασταν αντίθετοι στη λειτουργία φορέων -και ελέχθη και μία πρόταση να είναι αγροτικοί φορείς κατά κύριο λόγο- αλλά δεν μπορούμε να αποδεχθούμε το να ανακατεύονται ιδιώτες με τον έλεγχο κοινοτικών επιδοτήσεων. Γιατί λέτε "ακόμη και ιδιώτες ή ιδιωτικές ελεγκτικές εταιρείες".
Εγώ δεν μπορώ να πιστέψω ότι το σύστημα θα εφαρμοστεί καλύτερα. Έχω και εμπειρίες και από την εκλογική μου περιφέρεια και από αλλού. Όπου είχαμε εμπλοκή ιδιωτικών ελεγκτικών γραφείων και εταιρειών είχαμε μάλλον άσχημα αποτελέσματα. Δεν υπήρχε κάποιος υπεύθυνος, δεν υπήρχε τελικώς υπεύθυνο πόρισμα για τους ελέγχους, κανείς δεν υπόκειτο σε έλεγχο και τελικώς κανείς δεν μπορούσε να προσφύγει στην τελική κρίση του ιδιωτικού αυτού γραφείου, που είχε και καθυστερήσεις και οτιδήποτε άλλο, για να διεκδικήσει το δίκιο του.
Θέλω να το ξαναδείτε το θέμα αυτό των ιδιωτικών μελετητικών γραφείων. Δεν είμαστε αντίθετοι στην ιδιωτική πρωτοβουλία και προφανώς το να κάνει ο ιδιώτης ένα γραφείο για να προχωρήσει τους αναδασμούς ή οποιοδήποτε άλλο έργο, τη στιγμή που, όπως και εσείς ομολογείτε, το Υπουργείο σας είναι διαλυμένο και δεν μπορεί να ανταποκριθεί στις σύγχρονες προκλήσεις και στις απαιτήσεις των αγροτών, προφανώς είναι η λύση στην οποία θα προσφύγετε. Αλλά μην οδηγείτε τον ιδιωτικό τομέα τόσο πολύ στον έλεγχο. Δεν ξέρω και αν είναι συνταγματική τελικά αυτή η εμπλοκή των ιδιωτών σε διαδικασίες και αρμοδιότητες του δημόσιου τομέα.
Όσον αφορά το θέμα των δασικών χαρτογραφήσεων, πράγματι υπάρχει μεγάλη καθυστέρηση στην κατάρτιση του δασικού κτηματολογίου και του δασολογίου. Αν πράγματι -και πολύ σωστά ο Πρόεδρος κ. Μητσοτάκης έχει επισημάνει- είχε ακολουθηθεί η δική μας μεγάλη ευαισθησία για το πολύ σημαντικό αυτό ζήτημα, θα είχαν αποτραπεί και καταπατήσεις και θα υπήρχε και μία σαφέστερη εικόνα για το τι είναι δάσος, τι είναι δασική έκταση και τι είναι άλλες εκτάσεις, αφού, όπως ξέρετε, υπάρχει και πρόβλημα με διεκδικήσεις και καταπατήσεις.
Είναι ενδεικτικό ότι δεν προχωρούν αυτές οι διαδικασίες, είναι ενδεικτικό ότι προσφεύγετε σε έγκριση επτακοσίων τόσων νέων θέσεων, χωρίς όμως και αυτή η εξέλιξη να εγγυάται ότι κάτι θα προχωρήσει, αφού συνδέεται και με τη λειτουργία του κτηματολογίου, για το οποίο βαρύνεστε με καθυστερήσεις, υποκείμεθα ενδεχομένως σε επιστροφή σημαντικών πόρων και προφανώς δεν προβλέπεται τίποτα στο Γ΄ Κοινοτικό Πλαίσιο Στήριξης. Το κτηματολόγιο δηλαδή βρίσκεται στον αέρα. Αν δεν δείτε συνολικά το μείζον αυτό θέμα, φοβάμαι ότι και αυτή σας η προσπάθεια θα αποτύχει.
Για το θέμα του ΟΕΒ υπάρχει μια πρόταση από τους ενδιαφερόμενους. Όχι να καταργήσετε την Αγροτική Τράπεζα ως φορέα είσπραξης των εισφορών, αλλά να προβλέψετε και άλλες δυνατότητες. Γιατί αυτοί του ΟΕΒ δεν έχουν υπηρεσίες και δεν έχουν δυνατότητα είσπραξης των εισφορών. Φοβάμαι ότι περιορίζετε με τη ρύθμιση αυτήν τη δυνατότητα είσπραξης εισφορών των μελών των ΟΕΒ που είναι απολύτως αναγκαίες οι εισφορές αυτές για τη λειτουργία τους. Δεν ξέρω αν το ζήτησαν έτσι. Υπάρχουν άλλες προτάσεις για ανάθεση και σε άλλους φορείς της είσπραξης, γιατί αυτοί ομολογούν ότι έχουν αδυναμία εισπρακτικού μηχανισμού.
Τώρα για τη σύνταξη του αλιευτικού κώδικα, πράγματι υπάρχει το αίτημα για τη συμμετοχή των εκπροσώπων των αλιευτικών οργανώσεων και αυτό είναι ένα γενικότερο αίτημα που εκφράζεται στην Αίθουσα για τη συμμετοχή αγροτών και εκπροσώπων τους σε κάθε όργανο που αποφασίζει γι'αυτούς. Δεν μπορεί να γίνει αλιευτικός κώδικας χωρίς τη συμμετοχή κάποιου από την αλιευτική οργάνωση. Είναι αστείο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Μόνο από την ΠΑΣΕΓΕΣ.
ΕΥΑΓΓΕΛΟΣ ΜΠΑΣΙΑΚΟΣ: Είναι πολυμελής η ομάδα. Βάλτε ένα-δύο. Αυξήστε τα μέλη που προέρχονται από τους κατ'εξοχήν ενδιαφερόμενους και που γνωρίζουν και το αντικείμενο και το θέμα. Είναι πολύ θετικό σε μια δεκαμελή επιτροπή να μετέχουν περισσότεροι από ...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Προτείνετέ μας εσείς. 
ΕΥΑΓΓΕΛΟΣ ΜΠΑΣΙΑΚΟΣ: Δεν μπορώ να προτείνω όνομα, θα προτείνετε τους φορείς τους. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αναφέρετε ένα φορέα. Αυτό εννοώ. 
ΕΥΑΓΓΕΛΟΣ ΜΠΑΣΙΑΚΟΣ: Συζητήστε με τους φορείς τους και ας ορίσετε εκπρόσωπο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αναφέρτε έναν φορέα.
ΕΥΑΓΓΕΛΟΣ ΜΠΑΣΙΑΚΟΣ: Υπάρχουν αλιευτικοί σύλλογοι. Καλέστε τους και ας ορίσουν αυτοί. Πείτε τους να προτείνουν. Πάντως είναι απαράδεκτο να μη μετέχει κάποιος. Δεν ξέρω δε και από την ΠΑΣΕΓΕΣ να υπάρχει κάποιος από το ΔΣ που να είναι αλιέας. Ας προτείνουν κάποιον που να έχει σχέση με το αντικείμενο.
Αυτά είχα να πω. Στη δευτερολογία μου θα προσθέσω κάποια άλλα. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο για προτασσόμενη δευτερολογία.
ΙΩΑΝΝΗΣ ΚΕΦΑΛΟΓΙΑΝΝΗΣ: Ακριβώς, κύριε Πρόεδρε, και με βάση αυτή τη διάταξη του Κανονισμού ζήτησα το λόγο. Λυπούμαι όμως γιατί ο Προεδρεύων προηγουμένως δεν αναγνώριζε ότι είχα το δικαίωμα να μιλήσω. Και καλό θα είναι πριν ανεβαίνει ο Προεδρεύων στην Έδρα για να διευθύνει τη λειτουργία της Βουλής να γνωρίζει τον Κανονισμό!
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, μην μπαίνουμε σ'αυτά. 
ΙΩΑΝΝΗΣ ΚΕΦΑΛΟΓΙΑΝΝΗΣ: Είναι η δεύτερη φορά.
ΠΡΟΕΔΡΕΥΩΝ (Παναγιώτης Σγουρίδης): Τον Κανονισμό εφήρμοσε και πήρε απόφαση...
ΙΩΑΝΝΗΣ ΚΕΦΑΛΟΓΙΑΝΝΗΣ: Μα, δεν είχε το δικαίωμα να πει ότι δεν δικαιούμαι να μιλήσω.
ΠΡΟΕΔΡΕΥΩΝ (Παναγιώτης Σγουρίδης): Τέλος πάντων, ας μην μπούμε σ΄ αυτήν την υπόθεση.
Ορίστε, έχετε το λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Σε όσα υπερβολικά είπε ο κύριος Υπουργός για την προστασία και την προβολή των αγροτικών προϊόντων θα του απαντήσω με μια παροιμία ότι "όσα ξέρει ο νοικοκύρης, δεν τα ξέρει ο κόσμος όλος". Και θα αναφερθώ συγκεκριμένα στα προϊόντα που γνωρίζω καλά και τα οποία παράγει η ιδιαίτερή μου πατρίδα, η Κρήτη, όπως το λάδι, τη σταφίδα και τα εσπεριδοειδή. Ποια είναι η κατάσταση αυτών των προϊόντων, κύριε Υπουργέ; Ποια προστασία προσφέρεται σ΄ αυτά;
Και στην πρωτολογία μου και σήμερα σας επαναλαμβάνω, στερείστε αγροτικής πολιτικής, αλλά στερείστε και ευαισθησίας απέναντι στον αγροτικό πληθυσμό της χώρας και είναι γνωστό, τι μπορεί να προσφέρει αυτός ο λαός γενικότερα στο έθνος και την εθνική οικονομία. Προσπάθησα να σας διακόψω για να σας πω, κύριε Υπουργέ, ότι η χρυσή εποχή της εικοσαετίας χάθηκε για την αγροτική παραγωγή, χάθηκε για τον αγροτικό κόσμο, διότι οι επιδοτήσεις που ήρθαν από την Ευρώπη και οι χρηματοδοτήσεις που διατέθηκαν για τη γεωργία ήταν πρωτόγνωρες και πρωτοφανείς. Και το ερώτημα είναι πώς αξιοποιήθηκαν αυτοί οι πόροι; Τι κάνατε ως Κυβέρνηση για να κατευθύνετε σωστά τον αγροτικό κόσμο της χώρας για βελτίωση της αγροτικής του παραγωγής; Κύριε Υπουργέ, ποτέ δεν πάτησε στην επαρχία γεωπόνος. Οι αγρότες δεν γνωρίζουν από κτηνιάτρους, δεν γνωρίζουν τι μπορεί να προσφέρουν οι γεωτεχνικοί. Πήγε κάποιος να κατευθύνει αυτούς τους ανθρώπους, είτε τους κτηνοτρόφους είτε τους γεωργούς, με ποιον τρόπο θα χρησιμοποιήσουν αυτές τις επιδοτήσεις, αυτά τα χρήματα από την Ευρώπη για να εκσυγχρονίσουν τη γεωργική ή την κτηνοτροφική τους παραγωγή;
Αυτό είναι εκείνο για το οποίο σας κατηγορούμε. Διότι ακριβώς αφήσατε εντελώς ανυπεράσπιστους αυτούς τους ανθρώπους αυτούς, χωρίς κατεύθυνση, χωρίς συμβουλή, χωρίς να τους δώσετε τις σωστές οδηγίες με ποιον τρόπο θα μπορούσαν να αξιοποιηθούν οι Ευρωπαϊκοί Πόροι, είτε τροποποιώντας την παραγωγή τους είτε κατευθύνοντάς τους προς άλλους τομείς.
Σε ό,τι αφορά τα έργα υποδομής, κύριε Υπουργέ: 
Τι έργα υποδομής έχετε κάνει για τη γεωργία; Σας είπα στην προηγούμενη ομιλία μου ότι υπήρξε ουσιαστικό ενδιαφέρον από πλευράς των κυβερνήσεων των δικών μας για τους αγρότες και στον τομέα του αναδασμού και στον τομέα των μεγάλων εγγειοβελτιωτικών έργων. Πού είναι τα έργα που έχετε κάνει; Στη δική μου περιφέρεια δεν έχει γίνει τίποτε απολύτως.
Εκείνο που θέλω να σας πω είναι ότι, επειδή επαίρεστε ότι προβάλλετε και προστατεύετε τα γεωργικά μας προϊόντα, το λάδι μας, κύριε Υπουργέ, ποιος το εκμεταλλεύεται; Πού πηγαίνει; Ασφαλώς θα γνωρίζετε ότι το σύνολο της ελαιοπαραγωγής αγοράζεται από τους Ιταλούς, οι οποίοι, αφού το συσκευάζουν και το πωλούν στη διεθνή αγορά ως ιταλικό λάδι ενώ είναι ελληνικό. Και είναι το ελληνικό λάδι το καλύτερο λάδι στον κόσμο. Από τις τετρακόσιες χιλιάδες περίπου τόνους παραγωγής ελαιολάδου στην Ελλάδα ούτε το 2% δεν τυποποιείται και όμως έρχεσθε στη Βουλή και υποστηρίζετε την άποψη ότι ακολουθείτε πολιτική προστασίας των γεωργικών προϊόντων! 
Θα αναφερθώ, κύριε Υπουργέ, και για ένα άλλο σημαντικό προϊόν της Κρήτης, που είναι η σταφίδα. Δεν υπήρχε και δεν υπάρχει κράτος στην Ευρωπαϊκή Ένωση που να παράγει σταφίδα και υπήρξατε ανίκανοι επί μία εικοσαετία να φτιάξετε έναν κανονισμό προστασίας της σταφίδας. Και ποια είναι η τιμή της σταφίδας σήμερα; Θα σας πω ότι σε μία επαρχία του νομού μου που παρήγαγε σταφίδα πάνω από χίλιους τόνους, δεν ασχολούνται πλέον με την παραγωγή της σταφίδας, γιατί η τιμή ήταν τέτοια που δεν συνέφερε να συνεχίσουν να την παράγουν. Αυτή είναι η γεωργική σας πολιτική και αυτή είναι η πολιτική προστασίας των γεωργικών προϊόντων; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
Θα αναφερθώ και σε άλλο θέμα. Κατέβαλε μία προσπάθεια η Αγροτική Τράπεζα για να διευθετήσει ορισμένα χρέη, ορισμένες οφειλές που υπάρχουν στις Γεωργικές Ενώσεις Ρεθύμνης. Εδώ υπήρξε μία επιλεκτική πολιτική που ακολουθήθηκε από τη δική σας την πλευρά και ευνοήσατε όμορους νομούς, αφήνοντας εκτός ρυθμίσεως την Ένωση Γεωργικών Συνεταιρισμών Ρεθύμνης, αν και είναι η πιο καλοδιοικούμενη Ένωση στην Κρήτη. Έχει να επιδείξει ένα σημαντικό έργο και τα οικονομικά στοιχεία που υπάρχουν πραγματικά της δίνουν τη δυνατότητα να είναι βιώσιμη και να προσφέρει ένα ουσιαστικό έργο στους παραγωγούς. Η Ένωση ασχολείται με τη συγκέντρωση και εξαγωγή του λαδιού και με την παραγωγή κτηνοτροφικών και άλλων γεωργικών προϊόντων, τα οποία διαθέτει στη διεθνή αγορά. Αντί να έλθετε να βοηθήσετε και να ενισχύσετε αυτήν την Ένωση, αντιθέτως ακολουθείτε μία πολιτική που την οδηγεί σε χρεοκοπία και δεν έχετε αυτό το δικαίωμα. Εμείς σαν Ρεθυμνιώτες ζητάμε ίση μεταχείριση.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεφαλογιάννη.
ΙΩΑΝΝΗΣ ΚΕΦΑΛΟΓΙΑΝΝΗΣ: Ένα λεπτό ακόμη, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Είπατε ότι τελειώνετε. 
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν απασχόλησα σήμερα τη Βουλή, δεν χάλασε ο κόσμος, για σοβαρά πράγματα μιλάμε.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεφαλογιάννη.
ΙΩΑΝΝΗΣ ΚΕΦΑΛΟΓΙΑΝΝΗΣ: Θα ήθελα, κύριε Υπουργέ, με δική σας εντολή προς την τράπεζα να δει το πρόβλημα της Ενώσεως Γεωργικών Συνεταιρισμών Ρεθύμνης. Είναι οργισμένοι οι αγρότες της περιοχής μου, γιατί δεν δέχονται διαφορετική μεταχείριση εκ μέρους σας. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Σταματώ, κύριε Πρόεδρε, γιατί είναι ενοχλητικό το κουδούνι.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεφαλογιάννη.
Ο κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
Κατ' αρχήν θέλω να εκφράσω τη χαρά μου και την ικανοποίησή μου, -και πιστεύω ότι είναι και ικανοποίηση ολόκληρου του αγροτικού κόσμου- για τις αλλαγές που δέχτηκε ο κύριος Υπουργός, που αφορούν την αξιολόγηση των ερευνητικών ιδρυμάτων, διότι πιστεύω ότι είναι η βάση και η αρχή για να πάμε πραγματικά σε μία έρευνα με αποτέλεσμα, να καλύψει εκείνες τις ανάγκες που έχει σήμερα ο αγροτικός τομέας. 
Παρακαλώ να τοποθετηθεί ο κύριος Υπουργός για το Εθνικό Ινστιτούτο της Αγροτικής Οικονομίας και Μάρκετινγκ, νομίζω ότι είναι το σπουδαιότερο και πρέπει να το συστήσουμε το συντομότερο δυνατό, γιατί όντως τα θέματα της ποιότητας και της εμπορίας είναι εκείνα πάνω στα οποία θα κριθεί το μέλλον της ελληνικής γεωργίας και του αγροτικού τομέα. Αν λοιπόν δημιουργήσουμε εκείνο το ινστιτούτο και συμπεριληφθεί στα είκοσι και γίνει το εικοστό πρώτο Εθνικό Ινστιτούτο Αγροτικής Οικονομίας και Μάρκετινγκ, νομίζω ότι θα έχουμε κάνει μια σημαντική συμβολή σ' αυτόν τον τομέα που έχει μια ραγδαία εξέλιξη, που είναι όμως και η βάση, για να πούμε ότι προχωρούμε από δω και πέρα σε μία σωστή ανάπτυξη του αγροτικού τομέα. 
Επίσης θα ήθελα να πω ότι ίσως η άποψη του κυρίου Υπουργού στην απαίτησή μας να πολλαπλασιαστούν ή να αυξηθούν τα περιφερειακά ιδρύματα, α, είναι σωστότερη, να πάμε δηλαδή σύμφωνα με τη διοικητική διαίρεση της χώρας. Εγώ θα έλεγα ότι, αν αποδέχεται -θα συμφωνήσουμε σ' αυτήν την οργανωτική δομή- καλό θα ήταν να υπάρξει η αφαίρεση των τριών και να πούμε ότι με προεδρικό διάταγμα ο Υπουργός Γεωργίας το αμέσως προσεχές χρονικό διάστημα -και εδώ μπαίνει το θέμα της δέσμευσης που είπα σε σχέση με τα προεδρικά διατάγματα- θα δημιουργήσει τα περιφερειακά ινστιτούτα που θα έχουν την ευθύνη της διοικητικής και της οικονομικής λειτουργίας όλων των ινστιτούτων, σταθμών και περιφερειακών ιδρυμάτων. Εάν αυτό το προσθέσουμε νομίζω ότι θα έχουμε μία σημαντική συμβολή, διαφορετικά θα πρέπει, εφόσον θα πάμε σε περισσότερα του να τα ονοματίσουμε ή, εν πάση περιπτώσει, να πούμε ποια θα είναι εκείνα. Διότι πιστεύω ότι, για παράδειγμα, περιφέρειες, όπως της Κρήτης, που έχουν ένα πολύ σημαντικό αριθμό προγραμμάτων, ερευνητών, βοηθητικού και άλλου προσωπικού, που ασχολείται σε αυτά, δεν είναι δυνατόν να υπαχθούν σε αυτό της Αττικής και της υπόλοιπης χώρας, νησιών κλπ., όταν μάλιστα άλλα που δημιουργούνται έχουν υποδεέστερο αριθμό από εκείνο τον αριθμό σε όλα αυτά που προανέφερα και σαν πρόσωπα και σε ερευνητές και σε προγράμματα απ' αυτά που έχει η Κρήτη.
Κάτι θα ήθελα να πω σε σχέση με αυτά που ακούστηκαν -και θα κλείσω μ' αυτό- σε σχέση με την εγκατάλειψη της υπαίθρου, τη μη παρέμβαση των γεωτεχνικών και όλα αυτά που πολλές φορές συνηθίζουμε να λέμε.
Οι γεωπόνοι πράγματι δεν πηγαίνουν στο βαθμό που θα έπρεπε να πηγαίνουν και να καθοδηγούν τους αγρότες της υπαίθρου σε σχέση με την πορεία. Είναι βέβαια ένας λόγος ότι στην ουσία οι λειτουργίες που έχουν το τελευταίο διάστημα είναι γραφειοκρατικές λειτουργίες, λειτουργίες που έχουν σχέση με τις επιδοτήσεις και όλα αυτά που γνωρίζουμε όλοι μας. 
Εκείνο που πρέπει να πούμε και να το ακούσει η Νέα Δημοκρατία είναι ότι, αν όντως θέλει να πάμε σε μία τέτοια εξέλιξη πρέπει να ψηφίσει το νομοσχέδιο. Διότι η δημιουργία των επί μέρους φορέων που θα αναλάβουν αυτές τις διαδικασίες και ενδεχόμενα θα απαλλάξουν τα γραφεία γεωργικής ανάπτυξης των περιφερειών, των νομαρχιών κλπ. , απ' αυτές τις αρμοδιότητες, αυτή λοιπόν η απαλλαγή θα τους δώσει τη δυνατότητα να κάνουν παρεμβατικό έργο στην κατεύθυνση της καθοδήγησης των αγροτών της παρουσίασης των νέων τεχνολογιών και τις όποιες προσπάθειες καλύτερης οργάνωσης πρέπει να γίνουν που είναι ένα αίτημα πράγματι των αγροτών της χώρας μας. Αν όντως δέχεται αυτή την ανάγκη θα πρέπει άμεσα να ψηφίσει το νομοσχέδιο γιατί συμβάλλει ουσιαστικά προς αυτήν την κατεύθυνση.
Θα ήθελα να πω και κάτι άλλο, επειδή ακούγονται μέσα στην Αίθουσα ζητήματα που έχουν σχέση με επί μέρους προϊόντα. Θα αναφερθώ ιδιαίτερα σε αυτό που λέγεται για τη μη στήριξη των συγκεκριμένων προϊόντων. Βέβαια δεν μπορεί κανείς ποτέ να είναι ευχαριστημένος. Και αλίμονο αν ήμασταν ευχαριστημένοι. Πάντα πρέπει να επιδιώκουμε το καλύτερο και το περισσότερο σε σχέση με όλα αυτά τα ζητήματα που είναι πράγματι προς τη σωστή κατεύθυνση. Όμως θεωρώ ότι είναι υπερβολή οι αίτιοι, αυτοί που δημιούργησαν το πρόβλημα με το συγκεκριμένο προϊόν που είναι η σταφίδα, με τον κανονισμό του 1992, που ισχύει ακόμα και σήμερα να επαίρονται ότι δεν κάναμε τίποτα για τη σταφίδα, όταν μάλιστα γίνεται μία προσπάθεια και ήταν το πρώτο προϊόν που χρησιμοποιήθηκε ως πιλοτικό προϊόν για να αλλάξουν οι κανονισμοί και να πάνε στις κατά στρέμμα ενισχύσεις και σήμερα να έρχονται ως επικριτές μιας πορείας και μιας διαδικασίας που οι ίδιοι δημιούργησαν, αντί να λένε ότι "ναι, θα πρέπει από την πλευρά μας, αφού τότε δεν το κάναμε, να συμβάλουμε προς την κατεύθυνση που πρέπει να κάνει η Κυβέρνηση, να αλλάξει τον κανονισμό της σταφίδας και να πάει σε διαδικασίες επιδότησης ανά κιλό", γιατί στο τέλος δεν θα έχουμε παραγωγή σταφίδας, ενώ πράγματι είμαστε η μόνη χώρα που παράγουμε αυτό το προϊόν.
Θέλω να πω και κάτι άλλο που αναφέρθηκε από την πλευρά του εισηγητή της Αξιωματικής Αντιπολίτευσης. Δεν υπάρχουν τριβές μεταξύ Ηρακλείου και Χανίων. Είναι επίπλαστες αυτές οι διαφορές. Εμείς την περιφέρεια της Κρήτης την εννοούμε ως ενιαία περιφέρεια. Είναι πολύ περιορισμένος ο αριθμός εκείνων των ανθρώπων και των πολιτών που φωνάζουν και διαμορφώνουν κλίμα σ' αυτές τις περιπτώσεις. 
Εμείς θέλουμε την ενιαία ανάπτυξη της Κρήτης. Εμείς δεν αντιδρούμε αν για παράδειγμα η έδρα του Ινστιτούτου Ελαίας πάει στα Χανιά, όπως πιστεύω ότι και οι Χανιώτες δεν θα αντιδράσουν αν η έδρα του Ινστιτούτου Λαχανοκομίας είναι στο Ηράκλειο ή στην Ιεράπετρα ή οπουδήποτε αλλού. 
Αλλά όμως το ζήτημα είναι να μην αξιοποιούμε τέτοιες καταστάσεις και ταλαιπωρούμε τον κρητικό λαό, όπως τον ταλαιπωρούμε και για άλλα ζητήματα που είναι γνωστά στην Αίθουσα αυτή, του εφετείου κλπ. Νομίζω ότι κάποια στιγμή αυτά τα θέματα πρέπει να ξεπεραστούν, γιατί δεν αρμόζουν σε μία σύγχρονη πολιτεία και προπαντός δεν αρμόζουν σε μία περιφέρεια, που θέλει να έχει ουσιαστική ανάπτυξη και να μη βασίζεται σε ζητήματα πολύ δευτερεύοντα που μόνο καταστάσεις ανταγωνισμού δημιουργούν, αλλά όχι όμως στη σωστή κατεύθυνση. 
Κλείνω με το εξής, κύριε Πρόεδρε, και ευχαριστώ πολύ. Πρέπει να επαναλάβω ότι τουλάχιστον -και αν δεν προβλέπεται στο νομοσχέδιο- θα πρέπει να υπάρξει η δέσμευση του Υπουργού Γεωργίας σε σχέση με τα προεδρικά διατάγματα, τα οποία θα πρέπει να εκδοθούν σε τακτό χρονικό διάστημα, ακριβώς για να μπορέσει να λειτουργήσει πιο σωστά το όλο σύστημα που δημιουργούμε. 
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Φωτιάδης έχει το λόγο.
ΗΛΙΑΣ ΦΩΤΙΑΔΗΣ: Ευχαριστώ, κύριε Πρόεδρε. Θα ξεκινήσω με αυτό που είπε τελευταία ο κύριος συνάδελφος.
Αγαπητέ, κύριε συνάδελφε, δεν είπα ότι υπάρχουν τριβές. Απλώς αναφέρθηκα σε μία επιστολή του κυρίου Υπουργού. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ποιος επιχειρεί να δημιουργήσει τριβές...
ΗΛΙΑΣ ΦΩΤΙΑΔΗΣ: Και έχω την αίσθηση ...
ΠΡΟΕΔΡΕΥΩΝ (Παναγιώτης Σγουρίδης): Άδραξε της ευκαιρίας, κύριε Φωτιάδη, για να παίξει το ρόλο του Κρητικάρχη. 
ΗΛΙΑΣ ΦΩΤΙΑΔΗΣ: Με συγχωρείτε, αλλά έχω κάποιον ιδιαίτερο λόγο, γιατί έχω γαμπρό από αδελφή Κρητικό και δεν θα ήθελα επ' ουδενί λόγω να δημιουργήσω τέτοιου είδους προβλήματα. 
Αλλά θα ήθελα να μου δώσετε ένα λεπτό ακόμη, κύριε Πρόεδρε.
Κύριε Πρόεδρε και κύριε Υπουργέ, κλείνοντας το νομοσχέδιο θα ήθελα να εκμυστηριευτώ και να εξομολογηθώ κάτι. Ποτέ, μα ποτέ, ούτε από τη θέση του γεωπόνου, αλλά ίσως και τώρα του Βουλευτού, δεν θα ήθελα να κάνω αντιπαραθέσεις χωρίς λόγο και δεν θα ήθελα να κάνω αντιπολιτευτική δράση, επειδή πρέπει να γίνει. Νομίζω ότι έχουμε τις απόψεις μας, έχουμε ένα επίπεδο μόρφωσης και ιδιαίτερα στον τομέα αυτό της αγροτικής γης, της γεωργίας, την οποία ζούμε τουλάχιστον τριάντα χρόνια στους αγρούς.
Επειδή ξεκινήσατε αρνητικά την κρίση, θα ήθελα να πω το εξής: Θα ήθελα να σας ευχαριστήσω προσωπικά, διότι σε ένα θέμα που αφορά την ανασυγκρότηση, στο άρθρο 22, των περιφερειακών αγορών Κουλούρας Ημαθίας, Βόλου και Χανίων, έχετε δεσμευθεί και υποσχεθεί ότι θα το δείτε προσωπικά και θα το λύσετε το θέμα προς το καλό των νομών, προς το καλό της Νομαρχιακής Αυτοδιοίκησης και των κατοίκων κάθε νομού. Νομίζω ότι αυτό είναι ένα σημαντικό θέμα. 
Θα ήθελα, όμως, να σταθώ και σε κάτι άλλο. Στην περιοχή μας, στο Νομό Ημαθίας, μια που αναφερόμαστε στα ΠΣΕΑ, όπως σας είχα πει, αυτήν τη στιγμή για τις οικονομικές ενισχύσεις από το πρόγραμμα των ΠΣΕΑ του Υπουργείου Γεωργίας για τις ζημιές από τις καιρικές συνθήκες του έτους 2000, που αφορούν σπαράγγια, μήλα, αχλάδια, κεράσια, δαμάσκηνα, η διαδικασία πληρωμής δεν είναι δυνατόν να προχωρήσει, διότι δεν έχουν εκδοθεί ακόμη οι σχετικές υπουργικές αποφάσεις που απαιτούν τις απαιτούμενες πιστώσεις. Αντιλαμβάνεστε δηλαδή το μέγεθος της ζημιάς που έχουν υποστεί οι παραγωγοί, οι οποίοι δεν μπορούν όχι μόνο να ανταποκριθούν στα έξοδα της οικογενείας τους αλλά και των καλλιεργειών. 
Πριν αναφερθώ στα άρθρα, θα σταθώ σε ένα άλλο σημείο το οποίο είναι λυπηρό, γιατί στις χιλιάδες των ανέργων στην Ελλάδα προστίθενται και νέοι άνεργοι, γεωπόνοι, υπάλληλοι, όπως ήταν της ΣΥΝΕΛ, της κτηνοτροφικής, της γενετικής βελτίωσης των ζώων και άλλων. Νομίζω ότι έχετε δεσμευθεί για την τακτοποίηση αυτών των ανθρώπων, των συναδέλφων, των φίλων. Και είναι επιθυμία όλων των συναδέλφων, νομίζω, του Κοινοβουλίου που υπέγραψαν τις τροπολογίες όταν έγινε η τελευταία συζήτηση.
Θα σταθώ λίγο στα υπόλοιπα άρθρα, γιατί αναφέρθηκα μόνο στο 26.
Όσον αφορά το άρθρο 27, θα πρέπει να αποσαφηνίσετε ποια ποσά επιστρέφονται στους δικαιούχους, όπως επίσης χρήσιμο είναι να αποσαφηνίσετε ποια από τα αποθέματα του ΕΛΟΤ και ποιες ανταποδοτικές ενέργειες έγιναν έως τώρα. 
Για την πρόωρη συνταξιοδότηση νομίζω ότι έχουμε αναφερθεί σ' αυτήν. Θα ήθελα να τονίσω εδώ, κύριε Υπουργέ, ότι θα πρέπει να δούμε αν μπορεί να απλοποιηθεί η διαδικασία της ένταξης των δικαιούχων, που είναι πολύπλοκη και χρονοβόρα. Δηλαδή είναι τα εκκαθαριστικά που ζητούν των δέκα ετών. Μήπως μπορεί να απλοποιηθεί; Η συμμετοχή των ενδιαφερομένων σε μακροχρόνια προγράμματα, να βεβαιώνεται με πιο απλό τρόπο. 
Είναι ορισμένα πράγματα τα οποία θα παρακαλούσα να τα δείτε. Οι διάδοχοι γεωργοί θα πρέπει να προσελκυθούν με κίνητρα, τα οποία σήμερα δεν υπάρχουν. Πρέπει να υπάρχει μία προτεραιότητα σε προγράμματα του Υπουργείου Γεωργίας.
Για τα δε σχέδια βελτίωσης, νομίζω ότι έχουν αργήσει πάρα πολύ και έχουν εκτεθεί οι παραγωγοί. Έχετε υποσχεθεί ότι κάποια στιγμή θα επανέλθετε. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ένα λεπτό ακόμη, κύριε Πρόεδρε. 
Θα ήθελα να αναφερθώ, μια που αναφερόμαστε στην έρευνα, στο Αριστοτέλειο Πανεπιστήμιο Θεσσαλονίκης, το οποίο παίζει ένα σημαντικό και καθοριστικό ρόλο όχι μόνο στα Βαλκάνια αλλά και στη Νοτιοανατολική Ευρώπη. Θα ήθελα να το δείτε με μεγάλη συμπάθεια, κύριε Υπουργέ, διότι αυτήν τη στιγμή νομίζω ότι έχει υποβαθμιστεί από πλευράς κτιριακών εγκαταστάσεων και επιστημονικού προσωπικού.
Όσον δε αφορά τα κτηνιατρικά, θα ήθελα να μας πείτε πώς διατίθενται και σε ποιες κατευθύνσεις από τα ποσά που εισπράττονται. 
Όσον αφορά το άρθρο 34, για την αλιεία, συμφωνούμε με τη σύσταση -είδατε λοιπόν ότι συμφωνούμε σε ορισμένα πράγματα- της επιτροπής για τη σύνταξη Αλιευτικού Κώδικα. Επισημαίνουμε την ανάγκη προσαρμογής στις οδηγίες και στους κανονισμούς της Ευρωπαϊκής Ένωσης, η οποία απαράδεκτα καθυστέρησε σε μία εποχή που τόσο λόγος γίνεται για τα αλιευτικά αποθέματα. Πρέπει επιτέλους να προστατεύσουμε με συγκεκριμένο σχεδιασμό τα θαλάσσια αποθέματα, την οικολογική ισορροπία των ειδών και να υπάρξει χωροταξικός θαλάσσιος σχεδιασμός, όσον αφορά τις ιχθυοκαλλιέργειες. 
Επίσης συμφωνούμε με την εκπροσώπηση όλων των αλιευτικών οργανώσεων. Μόλις προχθές διαβάσαμε, κύριε Υπουργέ, στον Τύπο-δεν ξέρω αν το έχετε διαβάσει- τις αλλοιώσεις από τις εισαγόμενες γαρίδες και τις επιπτώσεις στη δημόσια υγεία. Δεν ξέρω αν το διαβάσατε, αλλά νομίζω ότι είναι ένα θέμα, το οποίο πρέπει να το δείτε. 
Και αναφερόμενος στο τελευταίο άρθρο, στον αναδασμό του άρθρου 37, συμφωνούμε να υπάρχει δυνατότητα πραγματοποίησής του με ιδιωτικά συνεργεία, όμως είναι απαραίτητο να εξασφαλισθούν οι απαιτούμενοι για το έργο πόροι. 
Όσον αφορά το ΓΕΩΤΕΕ νομίζω ότι έχω αναφερθεί. Πρέπει να δώσετε μεγάλη προσοχή στον κλάδο αυτό, ο οποίος μαζί με τον αγροτικό κόσμο προσφέρει πραγματικά το μεγαλύτερο δυνατόν για την αγροτική οικονομία. 
Κύριε Πρόεδρε, κύριε Υπουργέ, κλείνοντας -και με συγχωρείτε για την κατάχρηση που έχω κάνει της ανοχής σας, γιατί είναι ίσως το τελευταίο άρθρο, το οποίο θέλω να συζητήσω, του νομοσχεδίου, γιατί καταλαβαίνετε ότι διακατέχομαι από μια ιδιαίτερη ευαισθησία- θα ήθελα, ανακεφαλαιώνοντας σήμερα για το υπό ψήφιση σχέδιο νόμου, να παρατηρήσω τα εξής: Η παράταξή μας και εγώ προσωπικά καταθέσαμε τις απόψεις μας και μεταφέραμε εμπειρίες και γνώσεις για το συγκεκριμένο σχέδιο νόμου. Ασχοληθήκαμε με τη δέουσα προσοχή, σεβασμό και συνέπεια, αντλώντας στοιχεία από ολόκληρη την Ελλάδα και ολόκληρο τον κόσμο. Σας υπενθυμίζουμε για πολλοστή φορά ότι δυστυχώς αγνοεί η Κυβέρνηση τον αγροτικό κόσμο της χώρας μας, τους ανθρώπους που ποτίζουν τη γη με τον ιδρώτα τους και προσφέρουν τα πάντα στην οικονομία της πατρίδας μας, τη σπονδυλική στήλη της οικονομίας και ανάπτυξής της. 
Δείξτε επιτέλους περισσότερη αγάπη, ενδιαφέρον και στοργή στους ανθρώπους που μοχθούν και υποφέρουν! 
Κλείνοντας θα ήθελα να σας θυμίσω τα λόγια ενός μεγάλου σοφού: "Τα μικρά λάθη των αντιπάλων κάνουν μερικές φορές τους μέτριους σπουδαίους". Εσείς δυστυχώς έχετε να αντιμετωπίσετε και τις δύο παραμέτρους. Προσέξτε το αυτό! Τα μεν λάθη σας είναι περισσότερα και σοβαρότερα, οι δε αντίπαλοί σας είναι σπουδαίοι και πολύ ισχυροί.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Στριφτάρη, έχετε το λόγο. 
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε. 
Κατ' αρχήν θέλω να πω ότι άκουσα τον κύριο Υπουργό να λέει ότι πάμε καλά ως προς την ανάπτυξη του γεωργικού τομέα. Χθες, προχθές, κυκλοφόρησαν τα στατιστικά στοιχεία της EUROSTAT. Δεν ξέρω τώρα ποια πρέπει να πιστεύουμε, αυτά που λέει ο κύριος Υπουργός ή αυτά που λέει η στατιστική της Ευρωπαϊκής Ένωσης, ότι δηλαδή το αγροτικό εισόδημα στην Ελλάδα μειώθηκε 2,3% το 2000; Ένα ζήτημα είναι αυτό και νομίζω ότι δεν μπορεί κάθε φορά να χρησιμοποιούμε τους αριθμούς, όπως μας βολεύουν. 
Τώρα, για τα συζητούμενα άρθρα, είπα και στην πρωτολογία μου. Κύριε Υπουργέ, έρευνα χωρίς λεφτά δεν γίνεται. Έρευνα με ζητιανιά, που θα βγουν οι ερευνητές "δώσε κάτι, να σου κάνω ένα πρόγραμμα", δεν γίνεται. 
Δεύτερον, θα ήθελα να πω για τις ζωοτροφές. Δεν νομίζω ότι λύνεται κανένα πρόβλημα, κύριε Υπουργέ, με αυτό το άρθρο που φέρνετε εδώ πέρα. Κανένα πρόβλημα! Από τη στιγμή που έτσι και αλλιώς είτε εξάμηνη παράταση θα πάρουμε είτε δίμηνη είτε δίχρονη, να χρησιμοποιούμε ζωοτροφές για να θρέψουμε τα ζώα, να κάνουμε δηλαδή τα χορτοφάγα ζώα, τα βόδια, τα πρόβατα, τις κατσίκες σαρκοβόρα, είναι ζήτημα αν θα έχουμε κανένα αποτέλεσμα.
Οι "τρελές" αγελάδες θα ζουν και θα βασιλεύουν γι' αυτό πιστεύω ότι αλλού πρέπει να αναζητήσουμε την κατεύθυνση και όχι σε διαδικαστικά θέματα του πώς θα ορίζεται, τι τέλη θα πληρώνει, τι τιμωρία θα πάρει κλπ., τη ζημιά θα την έχει κάνει όμως. 
Αυτό είναι το ζητούμενο και νομίζω ότι εάν δεν επαναφέρουμε στη φυσιολογική τους διατροφή τα ζώα, θα έχουμε προβλήματα όπως το θέμα των διοξινών, το θέμα των σαλμονέλων ή τώρα με τα ψάρια και κάθε φορά η κοινή γνώμη και ο λαός θα είναι αιχμάλωτος του ποιος έχει το πάνω χέρι να δυσφημίσει το ένα υπέρ του άλλου. Παραδείγματος χάρη οι κρεατοπαραγωγοί χοιρινών να θέλουν να δυσφημιστούν τα βοοειδή και τανάπαλιν για να αυξηθεί το κοτόπουλο και οι καταναλωτές να είναι έρμαια κάθε φορά του ποιος πληρώνει τα Μέσα Μαζικής Ενημέρωσης να ανακαλύψουν σκάνδαλα, να δημιουργήσουν σκάνδαλα, που είναι δυστυχώς υπαρκτά. 
Θα ήθελα να πω ένα πράγμα μόνο για τον αλιευτικό κώδικα. Είπα ότι κανένας δεν μπορεί να είναι αντίθετος, αλλά αυτό που έχει σημασία είναι να εφαρμοστεί η ήδη νομοθεσία που υπάρχει τουλάχιστον ως προς την προστασία ορισμένων κλειστών θαλασσών. 
Δεν μπορεί πραγματικά -έχω και συγκεκριμένα παραδείγματα και από την περιοχή μου- η λίμνη Τριχωνίδα να είναι σήμερα ένα πεδίο βομβαρδισμένο. Μέχρι και δυναμίτες βάζουν, μέχρι και ό,τι θέλετε κάνουν χωρίς να τιμωρείται επιτέλους κανένας. Κάποιος πρέπει να πάρει την ευθύνη γι' αυτήν την κατάσταση που υπάρχει τουλάχιστον στις κλειστές θάλασσες. 
Δεν θέλω να πω για την προστασία της γης υψηλής παραγωγικότητας γιατί τα έχουμε πει πολλές φορές. 
Θέλω να επισημάνω όμως κάτι και στις τρεις τροπολογίες που ενσωματώνονται στα άρθρα. Και εγώ δεν είμαι σίγουρος, δεν είμαι νομικός και γι' αυτό δεν θα επιμείνω αν είναι συνταγματικό ή όχι να αναθέτουμε σε ιδιώτες ελεγκτικές υπηρεσίες, αλλά τουλάχιστον όπου έγινε αυτό η πείρα έχει δείξει ότι τα αποτελέσματα και τα πορίσματα γίνονταν αποδεκτά απ' όλες τις πλευρές. Νομίζω ότι σωστό είναι να μη γίνονται δεκτά και με δυσπιστία να αντιμετωπίζονται αυτά τα προβλήματα. Επίσης νομίζω ότι δεν είναι σωστό να βάλουμε τους ιδιώτες να ελέγχουν την είσπραξη δημοσίων εσόδων ή να ελέγχουν άλλα πράγματα, όπως και να αναθέτουν οι τοπικοί φορείς σε ιδιώτες την υλοποίηση διαφόρων προγραμμάτων. 
Κύριε Υπουργέ, περισσότερα προβλήματα θα δημιουργηθούν γι' αυτό εγώ τουλάχιστον από την πλευρά του Κομμουνιστικού Κόμματος Ελλάδας κάνω έκκληση να αποσύρετε και τις τρεις τροπολογίες. Για τις άλλες θα συζητήσουμε μετά.
ΠΡΟΕΔΡΕΥΩΝ (Παναγιώτης Σγουρίδης): Κύριε Κουβέλη, θέλετε το λόγο;
ΦΩΤΗΣ ΚΟΥΒΕΛΗΣ: Έχω μιλήσει, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Θα ήθελα να κάνω τέσσερα σχόλια όσον αφορά τα όσα είπε ο Κοινοβουλευτικός Εκπρόσωπος της Νέας Δημοκρατίας κ. Μπασιάκος αλλά και οι άλλοι συνάδελφοι. Νομίζω ότι πρέπει να σχολιαστούν από την πλευρά της Κυβέρνησης.
Πρώτον: Ελλειμματικό ισοζύγιο. Το αγροτικό μας ισοζύγιο είναι ελλειμματικό, αλλά δεν είναι ελλειμματικό γιατί μειώνονται οι εξαγωγές ελληνικών προϊόντων. Είναι γιατί αυξάνονται ταχύτερα λόγω της αύξησης του βιοτικού επιπέδου οι εισαγωγές. Και ναι μεν φέτος μπορεί να είχαμε αύξηση στα φρούτα των εξαγωγών μας κατά 34%, αλλά είχαμε και πέρσι αύξηση κατά 30% και πρόπερσι αύξηση κατά 30%. Αυτό δείχνει ότι οι εξαγωγές των ελληνικών προϊόντων ακολουθούν μια ανοδική πορεία. Φτιάξαμε μάλιστα την εταιρεία "ΕΛΛΗΝΙΚΕΣ ΑΓΡΟΕΞΑΓΩΓΕΣ Α.Ε." ως μια ενδιάμεση εμπορική εταιρεία που θα ενισχύσει την προβολή και θα προωθήσει τα ελληνικά προϊόντα αλλά η ελλειμματικότητα του ισοζυγίου, οφείλεται σε μεγάλο βαθμό, όπως ξέρετε, στο βόειο κρέας και στο γάλα, τα οποία είναι πολύ μεγάλα ποσά.
Αλλά μια χώρα, της οποίας το βιοτικό επίπεδο έχει ανέβει τόσο πολύ και που δέχεται δεκατρία εκατομμύρια τουρίστες που διατρέφονται με το δικό τους τρόπο, αφού είναι συνήθως κεντροευρωπαίοι και βόρειοευρωπαίοι, δεν μπορεί παρά πραγματικά να είναι ελλειμματική σε αυτά τα κομμάτια που είναι ελλειμματική.
Εγώ πάντα μιλάω με συγκεκριμένα στοιχεία και θα το κάνω πάντα στη Βουλή, γι' αυτό είπα και στην Επιτροπή Παραγωγής και Εμπορίου να βρεθούμε να συζητήσουμε πολύ πιο αναλυτικά, όποτε θέλετε. Εγώ θα το ζητήσω, όπως το ζήτησα και άλλες φορές στο παρελθόν.
Αλλά ειδικά για το Β΄ Κοινοτικό Πλαίσιο Στήριξης, η τελευταία επίσημη έκθεση που έχω στα χέρια μου, δηλαδή πριν λήξει το φυσικό αντικείμενο που λήγει στις 31.12.2001, λέει ότι είμαστε στο 97%. Επομένως η απορρόφηση των πόρων είναι στο 97% ένα εξάμηνο πριν λήξει και φυσικά, όταν λήξει, οι εκτιμήσεις των υπηρεσιών λένε ότι θα έχουμε υπερβεί το 100%, θα είμαστε περίπου στο 104%. Και οι υπηρεσίες δεν μου το λένε για άλλο λόγο. Μου το λένε για να δούμε πώς θα καλύψουμε το υπόλοιπο 4%, το οποίο φυσικά το έχουμε καλύψει.
Όσον αφορά τους πόρους για την έρευνα, ήθελα να πω ότι οι πόροι για την έρευνα γενικά και όχι μόνο στον αγροτικό τομέα, υπολείπονται εκείνων των μέσων ποσοστών της Ευρωπαϊκής Ένωσης. Εμείς όμως, παρ' όλα αυτά προσπαθούμε να κάνουμε κάποια αλλαγή με τη δημιουργία των εθνικών ινστιτούτων κατά προϊόν. Δηλαδή θα έχουμε Εθνικό Ινστιτούτο Ελαιολάδου, όλες οι μονάδες έρευνας ελαιολάδου θα ανήκουν στο Εθνικό Ινστιτούτο Ελαιολάδου που θα ασχολείται μόνο με το ελαιόλαδο και με την ελιά. Το ίδιο λοιπόν κάνουμε και για όλα τα προϊόντα. Αυτό κατ' αρχήν είναι θέση των προγραμμάτων του ΠΑΣΟΚ από το 1993 και χαίρομαι που τώρα το τελειώνουμε με αυτήν τη λογική, γιατί έτσι, δημιουργώντας Εθνική Διεπαγγελματική Οργάνωση Ελαιολάδου, Εθνικό Κέντρο Έρευνας Ελαιολάδου, ειδικούς τομείς για το ελαιόλαδο στους άλλους φορείς και σε άλλες δραστηριότητές μας, δημιουργούμε πολιτικές για κάθε προϊόν, τις οποίες μέχρι σήμερα, όπως περνάνε μέσα από τις Εθνικές Διεπαγγελματικές Οργανώσεις, δεν είχαμε. 
Στο θέμα των ζωοτροφών, η Ελλάδα από το 1996 απαγόρευσε τα κρεατάλευρα και τα οστεάλευρα για τη διατροφή των μηρυκαστικών και από την 1η Ιανουαρίου 2001 συντασσόμαστε με τις χώρες που θέλουν καθολική απαγόρευση αυτών των αλεύρων για το σύνολο της κτηνοτροφίας. Επομένως στο θέμα των ζωοτροφών έχουμε πάρει τα μέτρα μας, αλλά με αυτήν την οργάνωση που κάνουμε τώρα δεν μπορούμε πραγματικά παρά να οργανώσουμε και αυτό το χώρο, ώστε να υπάρχουν γνωστές επιχειρήσεις, επώνυμες επιχειρήσεις, σωστές επιχειρήσεις που να σέβονται αυτά τα οποία συμφωνούμε. 
Θα ήθελα να πω ότι δεν μπορούμε να λέμε ότι δεν έχουμε κάνει φράγματα, λιμνοδεξαμενές και εγγειοβελτιωτικά έργα. Τότε πώς από τα επτά εκατομμύρια αρδευόμενα στρέμματα φτάσαμε στα 14,6 εκατομμύρια; Έχουμε 14,6 εκατομμύρια αρδευόμενα στρέμματα. Ούτε πρέπει να μπερδεύουμε τις εμπορικές τιμές, τις επιδοτήσεις στα προϊόντα, αφού το συνολικό εισόδημα σίγουρα έρχεται από το άθροισμα αυτών, τις επιδοτήσεις, την εμπορική τιμή και φυσικά τη μείωση του κόστους εισροών. Ανοικτές αγορές είμαστε. Υποτιμήθηκε η τουρκική λίρα με τον τραγικό τρόπο που υποτιμήθηκε πριν από μερικούς μήνες, επόμενο λοιπόν, είναι στις διεθνείς αγορές να υπάρχουν επιπτώσεις για τη σταφίδα. Αλλά μη μιλάμε για τις εμπορικές τιμές. Να μιλάμε και για τις επιδοτήσεις και να μην ξεχνάμε ότι ενώ η στρεμματική ενίσχυση στα στάρια είναι έντεκα χιλιάδες (11.000) δραχμές, στο καλαμπόκι είναι δεκαέξι χιλιάδες (16.000) δραχμές, σε ορισμένα άλλα προϊόντα είναι το μάξιμουμ είκοσι χιλιάδες (20.000) δραχμές, η στρεμματική ενίσχυση στη σταφίδα είναι εκατόν έξι χιλιάδες (106.000) δραχμές. Επομένως μη λέμε ότι δεν έχουμε καταφέρει σαν χώρα να έχουμε τις ενισχύσεις εκείνες για να στηρίξουμε τον τομέα μας. 
Τέλος όσον αφορά τα προϊόντα της Κρήτης, εγώ θα ήθελα να κάνω μόνο ένα σχόλιο. Συνενώστε τις δυνάμεις σας εκεί που είναι διαιρεμένες και θα δείτε πώς θα κατακτήσετε τις αγορές. Δεν μπορεί τα Χανιά να έχουν επτά ενώσεις γεωργικών συνεταιρισμών και από τους σαράντα χιλιάδες τόνους ελαιολάδου που παράγεται, αγνού, παρθένου, καταπληκτικού, οι τριάντα επτά να πηγαίνουν όπως ειπώθηκε, στην Ιταλία. Αυτό είναι θέμα του κράτους; Το κράτος δημιουργεί τις υποδομές, δίνει τις ενισχύσεις, δίνει κίνητρα, έχει πολιτικές. Από εκεί και πέρα όμως, είναι θέμα των τοπικών παραγωγικών δυνάμεων και πιστεύω ότι και το συνεταιριστικό κίνημα και οι ιδιωτικές επιχειρήσεις θα καταφέρουν προς αυτήν την κατεύθυνση, μέσα στα νέα πλαίσια της πολιτικής μας, πραγματικά να επιλύσουν τα συνολικά θέματα και να προωθήσουν τα συνολικά ζητήματα της αγροτικής οικονομίας. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριε Μπασιάκο, θέλετε το λόγο;
ΕΥΑΓΓΕΛΟΣ ΜΠΑΣΙΑΚΟΣ: Όχι, κύριε Πρόεδρε, διότι δεν κάνει καμία από τις προτάσεις μας δεκτή ο κύριος Υπουργός.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 25-38 και εισερχόμαστε στην ψήφισή τους.
Ερωτάται το Τμήμα: Γίνεται δεκτό το άρθρο 25 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 25 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
Ερωτάται το Τμήμα: Γίνεται δεκτό το άρθρο 26 όπως τροποποιήθηκε από τον κύριο Υπουργό μαζί με την τροπολογία με γενικό αριθμό 667 και ειδικό 41;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 26 έγινε δεκτό, όπως τροποποιήθηκε από τον κύριο Υπουργό μαζί με την τροπολογία με γενικό αριθμό 667 και ειδικό 41, κατά πλειοψηφία.
Ερωτάται το Τμήμα: Γίνεται δεκτό το άρθρο 27 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 27 έγινε δεκτό, όπως τροποποιήθηκε από το κύριο Υπουργό, κατά πλειοψηφία.
Ερωτάται το Τμήμα: Γίνεται δεκτό το άρθρο 28 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 28 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 29 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 29 έγινε δεκτό ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 30 μαζί με την τροπολογία με γενικό αριθμό 613 και ειδικό 15 και με την τροπολογία με γενικό αριθμό 639 και ειδικό 23 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 30 μαζί με την τροπολογία με γενικό αριθμό 613 και ειδικό 15 και με την τροπολογία με γενικό αριθμό 639 και ειδικό 23 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 31, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 31 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 32, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 32 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Τμήμα: Γίνεται δεκτό το άρθρο 33, όπως τροποποιήθηκε από τον κύριο Υπουργό;;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 33 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Τμήμα: Γίνεται δεκτό το άρθρο 34, ως έχει;
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, να βάλει κάποιον εκπρόσωπο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εγώ επειδή δεν υπεδείχθη κάτι διαφορετικό, να κάνω μία πρόταση. Είναι κοινό μυστικό, οι αλιείς μας είναι διαιρεμένοι σε εκατό χιλιάδες σωματεία. 'Εχω κάνει χιλιάδες προσπάθειες να τους πείσω να κάνουν και διεπαγγελματική ένωση. Δεν μπορούμε. Εκπροσωπούνται όμως θεωρητικά μέσα από την ΠΑΣΕΓΕΣ. Μπορώ να δεχθώ έναν εκπρόσωπο της ΠΑΣΕΓΕΣ. Τι να πω; Από τη Σαλαμίνα από τον Πειραιά, από την Καβάλα, από τη Μηχανιώνα, τι να πω; 
ΕΥΑΓΓΕΛΟΣ ΜΠΑΣΙΑΚΟΣ: Να βάλετε και έναν εκπρόσωπο αλιευτικού συλλόγου.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας):Προστίθεται σημείο θ' που να λέει και έναν εκπρόσωπο της ΠΑΣΕΓΕΣ.
ΠΡΟΕΔΡΕΥΩΝ (Παναγιώτης Σγουρίδης): Ερωτάται το Τμήμα: Γίνεται δεκτό το άρθρο 34 με την προσθήκη που έκανε ο κύριος Υπουργός;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης):Συνεπώς το άρθρο 34 έγινε δεκτό με την προσθήκη του κυρίου Υπουργού, ομοφώνως.
Ερωτάται το Τμήμα: Γίνεται δεκτό το άρθρο 35, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 35 έγινε δεκτό, ως έχει, ομοφώνως.
Ερωτάται το Τμήμα: Γίνεται δεκτό το άρθρο 36, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 36 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Τμήμα: Γίνεται δεκτό το άρθρο 37 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 37 έγινε δεκτό, ως έχει, ομοφώνως.
Ερωτάται το Τμήμα: Γίνεται δεκτό το άρθρο 38;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 38 έγινε δεκτό, ως έχει, ομοφώνως.
Κύριε Υπουργέ, εισερχόμαστε στη συζήτηση των τροπολογιών. 
ΕΥΑΓΓΕΛΟΣ ΜΠΑΣΙΑΚΟΣ: Υπάρχει και το 39 άρθρο, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Όπως με πληροφορεί η Γραμματεία το άρθρο 39 είναι το ακροτελεύτιο.
Eισερχόμαστε λοιπόν, στη συζήτηση των τροπολογιών. 
Θα συζητηθεί η τροπολογία με γενικό αριθμό 650 και ειδικό 30, που αφορά τη διατήρηση του δημόσιου χαρακτήρα των Τεχνικών Επαγγελματικών Εκπαιδευτηρίων και λειτουργιών του Οργανισμού "ΔΗΜΗΤΡΑ".
Ο κύριος Υπουργός έχει το λόγο. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, η τροπολογία αυτή αφορά τον Οργανισμό "ΔΗΜΗΤΡΑ" και η προτεινόμενη διάταξη αναγνωρίζει τα ΤΕΕ "ΔΗΜΗΤΡΑ", τις γνωστές επαγγελματικές σχολές, που υπήρχαν στο Υπουργείο και είναι τώρα στο "ΔΗΜΗΤΡΑ" ότι διατηρούν το δημόσιο χαρακτήρα τους, δηλαδή ότι δεν είναι ιδιωτικές σχολές. Είναι ένα θέμα που έπρεπε να υπάρξει για να μπορούν και τα αγροτόπαιδα να παίρνουν δωρεάν βιβλία, για να μπορούν να έχουν τη σίτισή τους κλπ. Μόνο γι' αυτό το λόγο έρχεται η τροπολογία αυτή.
ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτή η τροπολογία με γενικό αριθμό 650 και ειδικό 30; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 650 και ειδικό 30 έγινε δεκτή κατά πλειοψηφία και εντάσσεται ως ίδιον άρθρο.
Προχωρούμε στη συζήτηση της τροπολογίας με γενικό αριθμό 651 και ειδικό 31 της κας Βάσως Παπανδρέου, και των κυρίων Γιάννου Παπαντωνίου και Γεωργίου Ανωμερίτη, που αφορά την τροποποίηση και συμπλήρωση των διατάξεων του ν. 2810 περί Αγροτικών Συνεταιριστικών Οργανώσεων.
Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, αυτήν την τροπολογία εμείς την καταθέσαμε μετά από συγκεκριμένα έγγραφα και αιτήματα της ΠΑΣΕΓΕΣ. Η ΠΑΣΕΓΕΣ χθες ξαφνικά με έγγραφά της -αλλά ξέρω ότι έχουν αντίθεση και όλα τα κόμματα που μετείχαν- εξέφρασε την αντίθεσή της για να ξαναδούμε την τροπολογία αυτή στο μέλλον. Αυτό, εκτός από το μεγάλο θέμα του κέντρου της συνεταιριστικής ανάπτυξης, που είναι ένα πολύ μεγάλο βήμα και θεσμός που εισάγουμε, αφορούσε και τρεις διορθώσεις στον ισχύοντα νόμο 2810/2000 τις οποίες η ίδια η ΠΑΣΕΓΕΣ μας είχε υποδείξει.
Εμείς δεν το προτάξαμε αυτό σαν Υπουργείο. Εμείς μπορούμε επειδή θα έλθουμε σύντομα με νόμο για την αγροτική ανάπτυξη, αλλά και με τις συγχωνεύσεις να το επαναφέρουμε αργότερα. Εμείς δεν επιδιώκουμε ρήξεις και ούτε θέλουμε άλλου είδους ισορροπίες. Γι' αυτό και αποσύρω την τροπολογία αυτή. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 651 και ειδικό 31 της κας Βάσως Παπανδρέου και των κυρίων Γιάννου Παπαντωνίου και Γεωργίου Ανωμερίτη αποσύρεται.
Εισερχόμαστε στη συζήτηση της τροπολογίας με γενικό αριθμό 666 και ειδικό 40 -αυτή είναι σατανική τροπολογία- που αφορά στην παραχώρηση εκτάσεων για τη δημιουργία εγκατάστασης ορεισίβιου χειμερινού αθλητισμού, σχολικών κτιρίων κλπ. Παρ' όλα αυτά έχει αγαθό σκοπό η τροπολογία αυτή.
Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, η τροπολογία αυτή εισάγεται για να λύσει ένα μεγάλο θέμα, το οποίο όλη η Ελλάδα, όλοι οι δήμοι θέτουν στο Υπουργείο σχεδόν σε ημερήσια βάση. Θα ήθελα όμως να κάνω μία διευκρίνιση.
Η φράση όπως τη διαβάζω "εξαιρούνται παραχωρήσεις για τη δημιουργία εγκαταστάσεων ορειβασίας και χειμερινού αθλητισμού καθώς και των περιπτέρων ή ξενώνων για την εξυπηρέτηση των εγκαταστάσεων αυτών" ισχύει από το 1987. Δεν την εισάγουμε τώρα. Εμείς προσθέτουμε σε αυτήν τη διάταξη τις λέξεις "σχολικών κτιρίων, βοτανικών κήπων και υγειονομικών σταθμών". Δηλαδή, θέματα δημοσίου συμφέροντος συμβατά και με το παλαιό, αλλά και με το νέο άρθρο 24. Για να απαντήσουμε και στους πολίτες, αλλά και στους φορείς που μας πιέζουν οι οποίοι λένε κάτι πολύ απλό. Έχουμε μια δασική έκταση κι εσείς λέτε ότι μπορείτε να κάνετε ορειβασία, χειμερινό αθλητισμό, περίπτερα, ξενώνες κλπ. και δεν μπορείτε να μας δώσετε ένα βοτανικό κήπο ή να κάνουμε την επέκταση των σχολικών κτιρίων; Απέναντι, λοιπόν, σ' αυτό ερχόμαστε και κάνουμε αυτήν την προσθήκη και ξεκαθαρίζω ότι εκτός απ' αυτές τις λέξεις υπάρχει η διάταξη αυτή και ισχύει. Προσθήκη κάνουμε μόνο με αυτές τις τρεις λέξεις. 
ΚΙΡΚΟΣ ΓΕΩΡΓΙΟΣ: Ποιός θα το κάνει αυτό; 
ΠΡΟΕΔΡΕΥΩΝ (Παναγιώτης Σγουρίδης): Ο κ. Μπασιάκος έχει το λόγο. 
ΕΥΑΓΓΕΛΟΣ ΜΠΑΣΙΑΚΟΣ: Κύριε Υπουργέ, εξακολουθείτε να παραπληροφορείτε το Σώμα. Λυπάμαι για την τακτική σας. Μας είπατε επανειλημμένως ότι αφορά παραχώρηση δασικών εκτάσεων. Δεν αφορά παραχώρηση δασικών εκτάσεων. Επιτέλους ας διαβάσει κάποιος το νόμο. Σας διαβάζω, λοιπόν, εγώ το νόμο, αφού δεν τον διαβάζετε εσείς. 
Στο δεύτερο εδάφιο της παραγράφου 1 αναφέρονται οι εξαιρέσεις παραχώρησης δημοσίων δασών. Στις δασικές εκτάσεις στις οποίες αναφέρεστε μνημονεύεται ήδη η παραχώρηση για σχολικά κτίρια και υγειονομικούς σταθμούς. 
Είναι απαράδεκτο να γίνεται τώρα λόγος για βοτανικούς κήπους. Τι βοτανικό κήπο να κάνετε σε δάσος; Είναι τρελό δηλαδή. Στη δασική έκταση έχει μια λογική. 
Μετά έχουμε μία βασική επιφύλαξη σχετικά με τον όρο "σχολικά κτίρια". Ακόμα και ιδιωτικά; Ιδιωτικό σχολείο σε δάσος για ποιο λόγο; 
Δέστε όμως τη διάταξη του νόμου. Είναι δικό σας νόμος του 1987. Ας διαβάσει κάποιος τη διάταξη. Δεν αφορά δασικές εκτάσεις. Αφορά δημόσια δάση. Το λέω για πολλοστή φορά. Η πρώτη παράγραφος αναφέρεται στα δημόσια δάση. Η παράγραφος 2 αναφέρεται στις δασικές εκτάσεις. 
Κύριε Πρόεδρε, ας κρατήσει ο κύριος Υπουργός τη σχετική διάταξη μέχρις ότου οι συνεργάτες του δουν το νόμο. Δεν είναι έτσι όπως μας τα λέει ο κύριος Υπουργός. Παραπληροφορούν ενδεχομένως τον κύριο Υπουργό ότι αφορά δασικές εκτάσεις, ενώ αφορά δάση. 
Δεσμεύεστε, κύριε Υπουργέ, ότι εάν αφορά δάση θα την αποσύρετε; Ή κόψτε τους βοτανικούς κήπους. Αφήστε μέσα τα σχολικά κτίρια -να είναι κοινωφελής ο σκοπός, όχι ιδιωτικά- αφήστε ενδεχομένως τους υγειονομικούς σταθμούς που έχουν κοινωφελή σκοπό και βγάλτε τους βοτανικούς κήπους, που είναι απαράδεκτοι για ένα δάσος. Γιατί να υπάρξει παρέμβαση με βοτανικό κήπο, αφού πρόκειται για δάσος; Δεν χρειάζεται. Ενδεχομένως βάλτε τον σε δασική έκταση, αν νομίζετε ότι η δασική έκταση έχει πρόβλημα και θέλει να βελτιωθεί. Αλλά μη μένετε με την εντύπωση ότι αφορά η παραχώρηση δασική έκταση. Αφορά δάσος. Ξαναδέστε το. 
Κύριε Πρόεδρε, εκφράζω το αίτημα να κρατηθεί η τροπολογία μέχρι να διευκρινιστεί αυτή η ιστορία. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε να πείτε τίποτε επ' αυτού; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν έχω να πω τίποτα, κύριε Πρόεδρε, διότι ξαναλέγω ότι προσθέτουμε μόνο τις τρεις λέξεις. Οι άλλες δραστηριότητες υπάρχουν και τις θεωρούμε ότι είναι δημοσίου συμφέροντος και μπορούμε να τις κάνουμε δεκτές. 
ΕΥΑΓΓΕΛΟΣ ΜΠΑΣΙΑΚΟΣ: Σε δάση; 
Αν μου επιτρέπετε, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Μπασιάκο. 
ΕΥΑΓΓΕΛΟΣ ΜΠΑΣΙΑΚΟΣ: Για να διευκολύνω τη συζήτηση θα σας διαβάσω τη διάταξη, κύριε Υπουργέ. Η διάταξη του άρθρου 13 του νόμου 1734/87 λέγει τα εξής: " Πρώτον, παραχωρήσεις δημοσίων δασών απαγορεύονται. Εξαιρούνται και παραχωρούνται για τη δημιουργία εγκαταστάσεων ορειβασίας και χειμερινού αθλητισμού καθώς και περαιτέρω ... για την εξυπηρέτηση των εγκαταστάσεων αυτών". Αυτό μνημονεύει ο κύριος Υπουργός και αφορά τα δάση. 
Η παραχώρηση δημοσίων δασικών εκτάσεων αναφέρεται στην παράγραφο 2. Είναι δυνατή εφόσον δεν έχουν κηρυχθεί αναδασωτέες κλπ. 
Είναι σαφές ότι αναφέρεται ο κύριος Υπουργός σε παραχώρηση δασών και όχι δασικών εκτάσεων. Ας το πει τουλάχιστον στο Σώμα για να ξέρουμε τι ψηφίζουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Στριφτάρης έχει το λόγο. 
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε,νομίζω ότι άλλα λέμε στην εισηγητική έκθεση και άλλα λέμε εδώ. Λέει ο κύριος Υπουργός ότι υπήρχαν οι τρεις λέξεις. Τότε γιατί να επαναληφθούν; Εμείς δεν έχουμε πρόβλημα να πούμε σε δασικές εκτάσεις, και όχι σε δάσος, γιατί έχει δίκιο ο κ. Μπασιάκος που λέγει ότι αναφέρεται στο δάσος. 
Σας είπα και προηγούμενα. Γιατί όλα μέσα στο δάσος; Και ο χειμερινός αθλητισμός γιατί μέσα στο δάσος;
Κύριε Υπουργέ, εγώ τουλάχιστον δεν μπορώ να συμφωνήσω, αλλά κάνω ειλικρινά έκκληση να ξαναδείτε το θέμα και αν διαπιστωθεί ότι εμείς κάνουμε λάθος να το επαναφέρετε σύντομα. Διαφορετικά θα ανοίξουμε τους ασκούς του Αιόλου και θα ψάχνουμε και δεν θα βρίσκουμε μετά πού να σταματήσουμε. 
ΠΡΟΕΔΡΕΥΩΝ (Παναγιώτης Σγουρίδης): Προχωρούμε στην ψήφιση της τροπολογίας με γενικό αριθμό 666 και ειδικό αριθμό 40. 
ΕΥΑΓΓΕΛΟΣ ΜΠΑΣΙΑΚΟΣ: Τι αφορά τελικά, κύριε Πρόεδρε; Δεν θα μας απαντήσει ο κύριος Υπουργός. 
ΠΡΟΕΔΡΕΥΩΝ (Παναγιώτης Σγουρίδης): Τι να διευκρινίσει ο κύριος Υπουργός; Αφού μίλησε. 
Κύριε Υπουργέ, ζητήσατε το λόγο;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Όχι, αλλά θέλω να κάνω μόνο μία διευκρίνιση για να μην ξεχνάμε: Αυτήν την τροπολογία την ξαναέφερα το 1999 και συμφωνούσαμε όλοι και διαφώνησε μόνο ο κ. Τσοβόλας. Διαβάστε τα Πρακτικά. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ψήφιση της τροπολογίας με γενικό αριθμό 666 και ειδικό 40.
Ερωτάται το Τμήμα: Γίνεται δεκτή η τροπολογία με γενικό αριθμό 666 και ειδικό 40; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 666 και ειδικό 40 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
Κύριε Μπασιάκο, ξέρετε πόσα χρόνια θητεύουμε στην Αίθουσα αυτή μαζί:
ΕΥΑΓΓΕΛΟΣ ΜΠΑΣΙΑΚΟΣ: Μα, ο κύριος Υπουργός ...
ΠΡΟΕΔΡΕΥΩΝ (Παναγιώτης Σγουρίδης): Μαζί έχουμε εκλεγεί Βουλευτές από το 1989. Μπαίνετε σε μια διαδικασία! Αφού ξέρετε ποια είναι. Να πω ότι είστε χθεσινός Βουλευτής; 
ΕΥΑΓΓΕΛΟΣ ΜΠΑΣΙΑΚΟΣ: Δεν τελείωσε η συζήτηση.
ΠΡΟΕΔΡΕΥΩΝ (Παναγιώτης Σγουρίδης): Από τη στιγμή που δεν θέλει το λόγο ο Υπουργός, τι να κάνω;
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, δευτερολογήσαμε; Δεν δευτερολογήσαμε, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Εσείς μιλήσατε τουλάχιστον δύο φορές. Ο Υπουργός δεν ήθελε να μιλήσει. Μου έκανε νόημα με το χέρι του ότι δεν θέλει να μιλήσει. Τι να κάνω δηλαδή; Απλώς να συζητάμε; 
Κύριοι συνάδελφοι, εισερχόμαστε στη συζήτηση της τροπολογίας με γενικό αριθμό 669 και ειδικό 42 των κυρίων Παπαντωνίου και Ανωμερίτη: "Τροποποίηση των διατάξεων του νόμου 2538/1997 (ΦΕΚ 242 Α') περί ρυθμίσεως χρεών αγροτικών συνεταιριστικών οργανώσεων". Είναι για την Πρέβεζα και την Κέρκυρα.
Κύριε Υπουργέ, επί της τροπολογίας αυτής θέλετε να πείτε κάτι;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Όπως είναι γνωστό με το ν. 2538/1997 συμφωνήσαμε και το Συμβούλιο Υπουργών Γεωργίας ενέκρινε κάποιες ρυθμίσεις για συνεταιριστικές οργανώσεις. Δεν γίνεται επέκταση αυτών των ρυθμίσεων. Δίνεται η δυνατότητα να γίνεται ανακατανομή κάποιων παρεμβάσεων εντός του ποσού που έχει εγκριθεί επειδή προέκυψαν κάποια θέματα. Και συμφωνούν σ' αυτό και η ΠΑΣΕΓΕΣ και η ΑΤΕ και όλοι οι φορείς γι' αυτό και την κατέθεσα.
ΠΡΟΕΔΡΕΥΩΝ (Παναγιώτης Σγουρίδης): Επί της τροπολογίας με γενικό αριθμό 669 και ειδικό 42 θέλει κάποιος να πάρει το λόγο;
ΣΠΥΡΙΔΩΝ ΣΤΡΙΦΤΑΡΗΣ: Εγώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Στριφτάρη, έχετε το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κατ' αρχάς δεν έχουμε αντίρρηση να γίνει, γιατί είναι τυπικό το θέμα. Θέλω όμως να πω γι' αυτό που λέει για την Ένωση Αγροτικών Συνεταιρισμών της Κέρκυρας ότι προέρχονται μόνο από το ελαιόλαδο. Απ' ό,τι θυμάμαι τα μεγάλα χρέη έγιναν όταν ήταν πρόεδρος ο Υφυπουργός Οικονομικών. Αν διαχειρίζεται έτσι και τα οικονομικά, νομίζω ότι δεν είναι επιτρεπτό να διορθώνουμε πράγματα, τα οποία τουλάχιστον δεν έχουν καμία έννοια. 
Λυπάμαι που τα λέω αυτά για την Ένωση της Κέρκυρας, αλλά όταν προγραμματίζονται επενδύσεις που θα εξυπηρετήσουν όλη την Ελλάδα για την τυποποίηση του λαδιού μόνο για το νησί της Κέρκυρας, ήταν επόμενο να είναι τόσα πολλά τα χρέη των Ενώσεων. 
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος να μιλήσει επί της τροπολογίας με γενικό αριθμό 669 και ειδικό 42 και εισερχόμαστε στην ψήφισή της.
Ερωτάται το Τμήμα: Γίνεται δεκτή η τροπολογία με γενικό αριθμό 669 και ειδικό 42; 
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 669 και ειδικό 42 έγινε δεκτή ομοφώνως και εντάσσεται στο νομοσχέδιο ως ίδιον άρθρο.
Κύριε Υπουργέ, θέλω να κάνουμε την εξής διευκρίνιση: Έχουμε αυτήν τη στιγμή κάποιες εκπρόθεσμες τροπολογίες Βουλευτών, από την 660 και μετά. Θα κάνετε καμία από τις εκπρόθεσμες τροπολογίες δεκτή; 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Όχι, κύριε Πρόεδρε, γιατί μόνο μία που υπάρχει, του κ. Ακριβάκη, για τα λαογραφικά κλπ. του εξήγησα -και το λέω εδώ ως ερμηνεία- ότι στην τροπολογία που ψηφίσαμε εκεί που λέμε "ξενώνες" σαφώς εννοούμε και οτιδήποτε έχει σχέση. Επομένως αυτή είναι η μόνη που έχει καλυφθεί.
ΠΡΟΕΔΡΕΥΩΝ (Παναγιώτης Σγουρίδης): Αυτή είναι ερμηνευτική δήλωση. 
Από τις εμπρόθεσμες τροπολογίες των Βουλευτών θα κάνετε καμία δεκτή, κύριε Υπουργέ;
ΑΝΑΣΤΑΣΙΟΣ ΝΕΡΑΝΤΖΗΣ: Τι θα γίνει με την τροπολογία για τα λιπάσματα, κύριε Υπουργέ;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, οι περισσότερες τροπολογίες, αν όχι όλες, αφορούν σε μονιμοποιήσεις προσωπικού που έχει απολυθεί είτε γιατί έπαψαν να υπάρχουν οι επιχειρήσεις είτε για άλλους λόγους είτε γιατί έκλεισαν.΄
ΠΡΟΕΔΡΕΥΩΝ (Παναγιώτης Σγουρίδης): Αυτό σημαίνει ότι δεν θα κάνετε καμία από τις εμπρόθεσμες τροπολογίες δεκτή. 
Υπάρχει κάποια απ' αυτές που δεν έχει δαπάνη; Αν υπάρχει κάποια απ' αυτές που δεν έχει δαπάνη, μπορεί να συζητηθεί. Όσες έχουν δαπάνη σύμφωνα με το Σύνταγμα δεν συζητούνται. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Οι τροπολογίες αφορούν, πρώτον, άλλα Υπουργεία και άλλους Υπουργούς. Δεύτερον, δεν έχουν έκθεση όπως λέτε και εσείς. Και φυσικά αυτές που έχουν σχέση με προσωπικό αντίκεινται πλέον στο άρθρο 103 του Συντάγματος. 
ΠΡΟΕΔΡΕΥΩΝ (Παναγιώτης Σγουρίδης): Διότι δεν μπορούν να συζητηθούν σε Τμήμα καν. 
Ορίστε, κύριε Μπασιάκο. Είπατε ότι έχετε τροπολογία που δεν προϋποθέτει δαπάνη, εμπρόθεσμη. Ποια είναι η τροπολογία;
ΕΥΑΓΓΕΛΟΣ ΜΠΑΣΙΑΚΟΣ: Είναι η τροπολογία με γενικό αριθμό 653 και ειδικό 33. Την έχουμε υπογράψει εγώ ο κ. Φωτιάδης, ο κ. Αγγελής και ο κ. Κοντός. 
Φοβάμαι ότι είναι ανώφελο, με την τακτική που ακολουθεί ο Υπουργός να συζητάμε κάτι για το οποίο έχει αποφασίσει ότι δεν θα περάσει. 
Αυτή η τροπολογία είναι εμπρόθεσμη και αναφέρεται στην ανάγκη επαναλειτουργίας του Οργανισμού Βάμβακος. Δεν προβλέπει καμία πρόσθετη δαπάνη, γιατί ο Οργανισμός λειτουργεί ακόμη και τώρα και δεν μιλάμε για σύσταση ενός Οργανισμού, αλλά για συνέχιση της λειτουργίας του.
Λοιπόν, η Νέα Δημοκρατία και οι Βουλευτές που υπογράφουμε, αλλά και πολλοί από τους συναδέλφους εμμένουμε στην ανάγκη να ξανασκεφθείτε το θέμα της λειτουργίας του Οργανισμού Βάμβακος, τουλάχιστον να εξακολουθήσει να παρέχει τις γεωτεχνικές υποστηρίξεις τις συμβουλές τη στήριξη γενικότερα, όπως είναι αίτημα του συνόλου σχεδόν του αγροτικού κόσμου της χώρας. Κάνουμε ακόμα μία έκκληση να το ξανασκεφθείτε. Ούτε δαπάνη προϋποθέτει ούτε υπάρχει κάποιος λόγος να το καταργήσετε. Έχουμε κάνει εκτενή αναφορά, κύριε Πρόεδρε, είναι αλήθεια, στο κεφάλαιο που αφορούσε τον ΟΠΕΚΕΠΕ, επί μια ολόκληρη ημέρα. Εμείς είχαμε την ευκαιρία να καταθέσουμε αυτήν την τροπολογία να σας δώσουμε την ευκαιρία να το ξαναδείτε μέχρι τη συζήτηση των τροπολογιών. Εμμένουμε και ας πάρουν και οι συνάδελφοι αν θέλουν το λόγο, στην ανάγκη λειτουργίας του Οργανισμού Βάμβακος, Καπνού, Ελαιολάδου κ.ο.κ.
ΠΡΟΕΔΡΕΥΩΝ (Παναγιώτης Σγουρίδης): Επί της τροπολογίας με γενικό αριθμό 653 και ειδικό 33, ο κ. Φωτιάδης έχει το λόγο.
ΗΛΙΑΣ ΦΩΤΙΑΔΗΣ: Κύριε Πρόεδρε, νομίζω ότι το θέμα το έχουμε επαναλάβει και στην επιτροπή και στην πρωτολογία ότι ο Οργανισμός Βάμβακος είναι ένας οργανισμός, ο οποίος δεν πρέπει να εκλείψει από τον αγροτικό κόσμο, διότι η συμπεριφορά και η προσφορά των ανθρώπων που είναι μέσα στον Οργανισμό Βάμβακος είναι πάρα πολύ θετική. Θα αντιμετωπίσουμε πάρα πολλά προβλήματα, οι άνθρωποι αυτοί θα φύγουν, δεν ξέρω που θα πάνε και οι αγρότες, οι οποίοι ασχολούνται με το βαμβάκι, κύριε Πρόεδρε, δυστυχώς δεν θα βρίσκουν ανθρώπους, που να τους κατευθύνουν.
Έχω την αίσθηση ότι πρέπει ο Οργανισμός Βαμβακος να παραμείνει ως έχει για να μπορούμε να έχουμε τουλάχιστον τους βαμβακοπαραγωγούς και βελτιωμένους και προσεγμένους στην καλλιέργεια την οποία έχουν.
Έχω την αίσθηση ότι είναι επιθυμία όλων των συναδέλφων, αλλά κυρίως όλου του αγροτικού κόσμου και ιδιαίτερα των βαμβακοπαραγωγών. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γαρουφαλιάς έχει το λόγο.
ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε. Είχαμε δώσει με αυτήν την τροπολογία μας, κύριε Υπουργέ, την ευκαιρία σε εσάς και στους συνεργάτες σας, να ασχοληθούν λίγο με ιδιαιτερότητα για το εθνικό προϊόν, που λέγεται ελληνικό βαμβάκι. 
Σας δώσαμε την ευκαιρία να το ξανασκεφθείτε. Έγινε μεγάλη κουβέντα γύρω από το νομοσχέδιο ειδικά για τον καινούριο οργανισμό που δημιουργείτε. Πρέπει όμως να καταλάβετε πάρα πολύ καλά ότι τόσα χρόνια αυτό το εθνικό προϊόν, αν έφτασε στο επίπεδο και της ποιότητας παραγωγής και των ποιοτικών χαρακτηριστικών του, αλλά και στο να αξιολογηθεί για τους αγρότες, είναι μια λύση προοπτικής για το μέλλον του αγροτικού κόσμου και για την παραμονή των αγροτικών νοικοκυριών στην επαρχία και όχι για την μετανάστευσή τους στην Αθήνα. Ξεχάστε ότι η Ελλάδα είναι μόνο η Αθήνα και κοιτάξτε να αφήσετε τα γεωτεχνικά στελέχη κοντά στον αγρότη. Μην τα διασπείρετε μέσα σε διάφορες υπηρεσίες, γιατί λειτουργώντας με αυτόν τον τρόπο το μόνο που θα πετύχετε τελικά είναι να αφανίσετε τον 'Ελληνα βαμβακοκαλλιεργητή.
Καταλάβετε πάρα πολύ καλά ότι η Ελλάδα έχει ανάγκη από αυτό το εθνικό προϊόν. Δώστε τη μάχη πιο ποιοτικά στην Ευρώπη και δώστε την ευκαιρία στον αγρότη, με καλή στήριξη να κερδίσει πραγματικά την προοπτική και την πρόκληση του αιώνα, που είναι ποιοτικό καλό βαμβάκι και που το κατέκτησε μετά από δέκα χρόνια λειτουργίας αυτού του οργανισμού στο επίπεδο που μέχρι σήμερα λειτουργούσε. Αυτές οι καινοτομίες κάνουν κακό στον αγροτικό τομέα, αφανίζουν τον αγρότη και αφανίζουν και την ποιοτική παρουσία και παρέμβασή τους στα ελληνικά εθνικά προϊόντα.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, αυτό το οποίο λέτε πρώτον το έχουμε ψηφίσει το 1998. Το διορθώσαμε το 1999 -το συμπληρώσαμε σύμφωνα και με τις υποδείξεις των εργαζομένων- και το ολοκληρώσαμε σήμερα. Καμία λειτουργία του Οργανισμού Βάμβακος δεν χάνεται. Η ερευνητική, η επιστημονική πηγαίνει στο ΕΘ.Ι.ΑΓ.Ε., η ελεγκτική φυσικά και όλα αυτά τα θέματα της διαχείρισης των επιδοτήσεων πηγαίνουν στο νέο Οργανισμό που κάναμε, τον Οργανισμό Πληρωμών και κάποιες άλλες δραστηριότητες πηγαίνουν στον Ο.Π.Ε.ΓΕ.Π. Κανένας δεν χάνει τη δουλειά του, κανένας δεν υφίσταται ειδικό πρόβλημα από τα στελέχη του, καμία λειτουργία δεν χάνεται και ακόμη περισσότερο, το βαμβάκι θα υπηρετηθεί ακόμη καλύτερα μέσα από την Εθνική Διεπαγγελματική Οργάνωση Βάμβακος, από το Εθνικό Ινστιτούτο Βάμβακος.
Φυσικά τώρα δεν θέλω να μπω σε συζήτηση επί της ουσίας, αλλά λειτουργούντος του Οργανισμού Βάμβακος οι πέντε σπόροι, αφού μιλάμε για την ποιότητα του βαμβακιού, έγιναν εβδομήντα δύο. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, είχα ζητήσει στην πρωτολογία μου ακριβώς τη διατήρηση του Οργανισμού Βάμβακος. Μετά την τοποθέτηση του κυρίου Υπουργού, βεβαίως διατηρώ τις απόψεις μου, αλλά βλέπω ότι δεν υπάρχει περιθώριο να αποδεχθεί την πρόταση που του κάναμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Φωτιάδης έχει το λόγο.
ΗΛΙΑΣ ΦΩΤΙΑΔΗΣ: Κύριε Υπουργέ, πρέπει να έχετε σαφή εικόνα γιατί υπάρχουν οι κατά τόπους οργανισμοί βάμβακος στους οποίους απευθύνονται οι βαμβακοπαραγωγοί. Αυτήν τη στιγμή φεύγοντας από τα γραφεία τους, που θα τοποθετηθούν οι συνάδελφοι αυτοί; Πώς θα αντιμετωπίσουν τον κόσμο αυτό, ο οποίος θα πηγαίνει να τους ρωτά για τα θέματα της καλλιέργειάς τους, για τη φυτοπροστασία τους και πώς θα γίνονται οι έλεγχοι; 
Έχω άποψη από όλους τους οργανισμούς βάμβακος και νομίζω ότι είναι -να μην εκφραστώ με προχειρότητα- κάτι πολύ κακό για τον γεωπονικό, τον αγροτικό κόσμο αυτό που γίνεται. 
Έχω την αίσθηση πως -επειδή είναι και επιθυμία όλων- μπορείτε να το δείτε αυτό με συμπάθεια και να προσφέρετε στον τομέα αυτό. Είναι πάρα πολύ δύσκολο τουλάχιστον το τρίμηνο αυτό. Και μου δόθηκε προχθές μια ευκαιρία, επειδή συζητούσαμε για τον ΕΛ.Γ.Α. αν θυμάστε και πήγα και έβγαλα φωτογραφίες στο Νομό Ημαθίας για τα βαμβακοχώραφα, που σας τα έδωσα. Και θυμάστε ότι ξαναπήγα. Και δεν υπάρχει άνθρωπος, ο οποίος θα τα δει. Αυτά τα βαμβακοχώραφα θα βγάλουν του χρόνου βαμβάκι. Ποιος θα ενδιαφερθεί εάν δεν υπάρχουν οι αρμόδιοι γεωπόνοι του Οργανισμού Βάμβακος στα γραφεία τους, να έχουν το επιτελείο τους, να έχουν την έρευνά τους; 
Έχω την αίσθηση ότι πρέπει να αναθεωρήσετε. Σας παρακαλώ πάρα πολύ εκ μέρος όλων των συναδέλφων.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γαρουφαλιάς έχει το λόγο.
ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε.
Είπατε, κύριε Υπουργέ, για εβδομήντα δύο ποικιλίες. Υπεύθυνοι είναι οι γεωτεχνικοί του Οργανισμού Βάμβακος που έφτασαν οι ποικιλίες εβδομήντα δύο; Μην το λέτε μέσα στην Αίθουσα του ελληνικού Κοινοβουλίου αυτό. Θα σας ακολουθεί για μία ζωή.
Πρέπει να καταλάβουμε κάτι. Εμείς θέλουμε εργαλείο για τον αγρότη. Εργαλείο, λοιπόν, για την αγροτική οικογένεια, για την υποστήριξή της, αλλά και για τη διαβίωσή της στον τόπο της και όχι μετανάστης στην Αθήνα ή σε άλλες μεγαλουπόλεις, είναι να έχει τον επιστημονικό συνεργάτη δίπλα, να παλεύει κοντά, να έχει τις πληροφορίες που είναι απαραίτητες και να προχωρεί πραγματικά σε μία δυναμική καλλιέργεια, που πραγματικά είναι δυναμική καλλιέργεια και με μεγάλη προοπτική το ελληνικό βαμβάκι. 
Αυτά τα πράγματα δεν σας τιμούν να τα λέτε, κύριε Υπουργέ. Αν θέλατε πραγματικά να κάνετε έρευνα γύρω από το βαμβάκι και τις ποικιλίες να τις πάτε σε τρεις και να είναι κοντότερης ίνας, με λιγότερες ανάγκες σε φάρμακα, σε νερό και να είναι ακόμα καλύτερης ποιότητας, ώστε να βοηθούν και τα εκκοκκιστήρια, θα μπορούσατε να είχατε επιβάλει τόσα χρόνια στο ΕΘ.Ι.ΑΓ.Ε., που λειτουργεί, να κάνει έρευνα και να μην τα αναμορφώνετε και τα κάνετε όλα -ας μην εκφραστώ με έναν άσχημο τρόπο- τελικά ανευθυνοϋπεύθυνα για να βοηθήσουν τον αγρότη. Επιτέλους είστε Υπουργός Γεωργίας, ασχοληθείτε με τον αγροτικό κόσμο. Ναι, εξασφαλίζετε και διασφαλίζετε τους γεωτεχνικούς. Εμείς δεν θέλουμε μόνο αυτούς να διασφαλίσετε. Για τον αγρότη μπορείτε να το κάνετε; Τότε θα είναι επιτυχία σας. Τότε δεν θα αφήσετε μελανή σφραγίδα στη θέση σας στο Υπουργείο.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Κύριε Νεράντζη, για ποια τροπολογία θα μιλήσετε; 
ΑΝΑΣΤΑΣΙΟΣ ΝΕΡΑΝΤΖΗΣ: Κύριε Πρόεδρε, θα μιλήσω για την τροπολογία με γενικό αριθμό 649 και ειδικό 29.
ΠΡΟΕΔΡΕΥΩΝ (Παναγιώτης Σγουρίδης): Μισό λεπτό να τη δούμε. 
ΑΝΑΣΤΑΣΙΟΣ ΝΕΡΑΝΤΖΗΣ: Είναι απ'αυτές που αρνήθηκε ο κύριος Υπουργός να δεχθεί, αλλά εν πάση περιπτώσει ας κατατεθούν και μερικά πράγματα.
ΠΡΟΕΔΡΕΥΩΝ (Παναγιώτης Σγουρίδης): Αυτή προϋποθέτει κόστος, έχει δαπάνη. 
ΑΝΑΣΤΑΣΙΟΣ ΝΕΡΑΝΤΖΗΣ: Για ένα λεπτό μόνο.
ΠΡΟΕΔΡΕΥΩΝ (Παναγιώτης Σγουρίδης): Αν σπάσω τον κανόνα, θα πρέπει να δώσω το λόγο σε όλους τους υπόλοιπους συναδέλφους. 
ΑΝΑΣΤΑΣΙΟΣ ΝΕΡΑΝΤΖΗΣ: Θα είχα ήδη τελειώσει. 'Εχει υποσχεθεί ο Υπουργός κ. Λαλιώτης να το λύσει το θέμα. Η Κυβέρνηση επανειλημμένως δεσμεύτηκε...
ΠΡΟΕΔΡΕΥΩΝ (Παναγιώτης Σγουρίδης): Κύριε Νεράντζη, έχει κόστος η τροπολογία αυτή. 'Εχετε δίκιο, αλλά δεν μπορεί να συζητηθεί.
ΑΝΑΣΤΑΙΟΣ ΝΕΡΑΝΤΖΗΣ: 'Εχω δίκιο, αλλά πού να το βρω το δίκιο; Αν δεν το βρω εδώ, πού θα το βρω;
ΠΡΟΕΔΡΕΥΩΝ (Παναγιώτης Σγουρίδης): O κ. Στρατηλάτης έχει το λόγο
Κύριε Στρατηλάτη, ποια τροπολογία θέλετε να αναπτύξετε;
ΝΙΚΟΛΑΟΣ ΣΤΡΑΤΗΛΑΤΗΣ: Θα ήθελα να αναπτύξω την τροπολογία με γενικό αριθμό 631.
ΠΡΟΕΔΡΕΥΩΝ (Παναγιώτης Σγουρίδης): Και αυτή η τροπολογία έχει κόστος, γιατί μιλάτε για διαγραφή χρεών.
ΝΙΚΟΛΑΟΣ ΣΤΡΑΤΗΛΑΤΗΣ: 'Εχει μείωση εσόδων τα οποία δεν υπάρχουν, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε σκοπό να κάνετε δεκτή την τροπολογία αυτή;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Όχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): 'Εχει κόστος, κύριε Στρατηλάτη, και δεν μπορώ να σας δώσω το λόγο επί της τροπολογίας αυτής. Πραγματικά κωλύομαι. 
Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, και αυτή η τροπολογία στην οποία θα αναφερθώ εγώ, έχει κόστος ποικιλόμορφο. 'Εχω όμως το δικαίωμα να μιλήσω ανεξαρτήτως της ύπαρξης κόστους. 
ΠΡΟΕΔΡΕΥΩΝ (Παναγιώτης Σγουρίδης): Ναι, αλλά όμως ...
ΦΩΤΗΣ ΚΟΥΒΕΛΗΣ: Σας παρακαλώ πολύ! 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ και εγώ όμως, κύριε Κουβέλη. Τότε θα έπρεπε να δώσω το λόγο και στον κ.Στρατηλάτη.
ΦΩΤΗΣ ΚΟΥΒΕΛΗΣ: Αναφέρομαι στην τροπολογία 654. Θα πρέπει να ακούσετε, κύριε Πρόεδρε. Καλόπιστο διάλογο κάνουμε και με τον κύριο Υπουργό, πολλώ δε μάλλον.
ΠΡΟΕΔΡΕΥΩΝ (Παναγιώτης Σγουρίδης): Είμαι υποχρεωμένος να εφαρμόσω τον Κανονισμό.
ΦΩΤΗΣ ΚΟΥΒΕΛΗΣ: Είναι η τροπολογία με γενικό αριθμό 654 και ειδικό 34. 'Ακουσα την άποψή σας.
ΠΡΟΕΔΡΕΥΩΝ (Παναγιώτης Σγουρίδης): Κύριε Κουβέλη...
ΦΩΤΗΣ ΚΟΥΒΕΛΗΣ: Μισό λεπτό, κύριε Πρόεδρε. Δεν είμαι από εκείνους που σας απασχολούν χωρίς λόγο. Είναι η ρύθμιση θεμάτων επαναπρόσληψης των απολυθέντων από τα Συνεταιριστικά Ελληνικά Λιπάσματα ΑΕ , ΣΥΕΛ, ΑΕ. 
Κύριε Υπουργέ, άκουσα την άποψή σας ότι δεν θα δεχθείτε καμία τροπολογία. Πρόκειται όμως για μια δραματική κατάσταση. Διάφορα κυβερνητικά στελέχη και όχι μόνο, υιοθετώντας το δίκαιο αίτημα αυτών των ανθρώπων που απολύθηκαν έχουν υποσχεθεί διάφορα.
Θα σας παρακαλέσω με βάση την προηγούμενη δήλωσή σας να το εξετάσετε το θέμα. Αξίζει τον κόπο. 'Εχουν δημιουργηθεί δραματικές καταστάσεις σ'αυτούς τους ανθρώπους. Δικά σας κυβερνητικά στελέχη, Βουλευτές του κυβερνώντος κόμματος υπόσχονται συστηματικά και επανειλημμένως. Δεν σας λέω να μου πείτε οτιδήποτε σήμερα. Σας παρακαλώ όμως να το δείτε το θέμα να το εξετάσετε και με πρώτη ευκαιρία να το αντιμετωπίσετε θετικά.
ΠΡΟΕΔΡΕΥΩΝ (Παναγιώτης Σγουρίδης): Κύριε Κοντομάρη, ποια τροπολογία θέλετε να αναπτύξετε;
ΕΥΤΥΧΗΣ ΚΟΝΤΟΜΑΡΗΣ: Είναι δύο τροπολογίες. Είναι η 607 και η 612. Δεν έχουν κόστος αυτές, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Αφορούν τη μεταφορά αρμοδιοτήτων του Υπουργείου Γεωργίας στη Νομαρχιακή και Τοπική Αυτοδιοίκηση.
Ορίστε, κύριε Κοντομάρη, έχετε το λόγο.
ΕΥΤΥΧΗΣ ΚΟΝΤΟΜΑΡΗΣ: Είναι το περιβόητο θέμα της δακοκτονίας για το οποίο είχε δεσμευτεί κατ'αρχήν και στην επιτροπή, που συζητούσαμε στο προηγούμενο Τμήμα, ο κύριος Υπουργός ότι θα έβλεπε και θα εισήγαγε ο ίδιος μια τροπολογία, που θα δίνει τη δυνατότητα στην Νομαρχιακή Αυτοδιοίκηση και για τον τρόπο και για τα φάρμακα να είναι η αρμοδιότητά της σε σχέση με τις ελιές και τη δακοκτονία, που μας απασχολεί χρόνια τώρα, διότι παρατηρείται το φαινόμενο συνεχώς να ενοχλούμε το Υπουργείο για θέματα τα οποία είναι νομαρχιακού ή τοπικού ενδιαφέροντος.
Η δεύτερη τροπολογία αναφέρεται στη δημιουργία τμήματος γεωτεχνικού επιμελητηρίου στα Ιόνια Νησιά σύμφωνα με τη συνθήκη του 'Αμστερνταμ και την ολοκλήρωση σε επίπεδο περιφέρειας, ώστε να υπάρχει και ο πρωτογενής χώρος των επιστημόνων συνδικαλιστικά εκεί.
Τέλος, κύριε Πρόεδρε, θέλω να ευχαριστήσω για την κατανόηση του Υπουργείου σε σχέση με την τροπολογία που ψηφίσαμε για τα χρέη της 'Ενωσης Γεωργικών Συνεταιρισμών Κέρκυρας.


ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, επί της τροπολογίας για τη μεταφορά αρμοδιότητας στην Τοπική Αυτοδιοίκηση έχετε το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Όσον αφορά την τροπολογία με γενικό αριθμό 607 δεν χρειάζεται διάταξη νόμου, γιατί ούτως ή άλλως τις περισσότερες δραστηριότητες τις έχουμε δώσει από τη Νομαρχιακή Αυτοδιοίκηση. Εάν είναι κάτι για υπουργική απόφαση θα το συζητήσουμε και θα το δούμε στο Υπουργείο.
ΠΡΟΕΔΡΕΥΩΝ (Παναγιώτης Σγουρίδης): Δεσμεύεται με υπουργική απόφαση να μεταβιβάσει αρμοδιότητες του Υπουργείου Γεωργίας για τη δακοκτονία στη Νομαρχιακή Αυτοδιοίκηση.
Ο κ. Στρατάκης έχει το λόγο.
ΕΥΤΥΧHΣ ΚΟΝΤΟΜΑΡΗΣ: Είναι πολύ θετικό κατ΄αρχήν. Ικανοποιούμαστε. 
ΕΜΜΑΝΟΥΗΛ ΣΤΡΑΤΑΚΗΣ: Θέλω να πω δυο κουβέντες για τέσσερις τροπολογίες με γενικό αριθμό 594, 596, 601 και 602.
ΠΡΟΕΔΡΕΥΩΝ (Παναγιώτης Σγουρίδης): Θα πρέπει να δούμε αν έχουν κόστος οι τροπολογίες ή όχι.
ΕΜΜΑΝΟΥΗΛ ΣΤΡΑΤΑΚΗΣ: Δε νομίζω ότι έχουν κόστος. 
ΠΡΟΕΔΡΕΥΩΝ (Παναγιώτης Σγουρίδης): Πείτε μου αρχικά ποια τροπολογία θέλετε να αναπτύξετε.
ΕΜΜΑΝΟΥΗΛ ΣΤΡΑΤΑΚΗΣ: Αρχικά θέλω να αναφερθώ στην τροπολογία με γενικό αριθμό 594.
ΠΡΟΕΔΡΕΥΩΝ (Παναγιώτης Σγουρίδης): Κατ' αρχήν αυτή αφορά θέμα εργασιακών σχέσεων. Έχει κόστος. 
ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, θα είχα τελειώσει. Να πω μία κουβέντα.
ΠΡΟΕΔΡΕΥΩΝ (Παναγιώτης Σγουρίδης): Δεν είναι αυτό. Αν ξεκινήσουμε αυτήn τη διαδικασία θα έπρεπε να δώσω το λόγο και στον κ. Στρατηλάτη, στον κ. Μπασιάκο, στον κ. Στριφτάρη, στον κ. Κουβέλη.
ΕΜΜΑΝΟΥΗΛ ΣΤΡΑΤΑΚΗΣ: Η πρόταση που θέλω να κάνω δεν έχει κανένα κόστος γιατί εντάσσεται στη διαδικασία των διατάξεων, που έχουμε ψηφίσει, οι οποίες δίνουν τη δυνατότητα απόσπασης από Ν.Π.Ι.Δ., που εποπτεύονται από το Υπουργείο Γεωργίας, σε άλλες υπηρεσίες ή οργανισμούς ακόμα και στο Υπουργείο Γεωργίας. Αξιοποιώντας, λοιπόν, αυτήν τη διάταξη, που δεν δημιουργεί κόστος, γιατί υπάρχουν οι θέσεις, υπάρχουν οι ανάγκες, στα πλαίσια των υφιστάμενων οργανικών θέσεων να δώσουμε τη δυνατότητα στον Υπουργό Γεωργίας να μπορεί να κάνει αυτές τις αποσπάσεις από τους συνεταιρισμούς, που υπάρχουν ή τις συνεταιριστικές οργανώσεις εν ενεργεία ή εν μη λειτουργία. Έτσι λύνουμε ένα πρόβλημα εργασίας στην πράξη και θα ήθελα να το δούμε αυτό.
Εγώ δεν ζητάω να ψηφισθούν τώρα οι τροπολογίες, όπως ακριβώς διατυπώνονται, αφού υπάρχει η δέσμευση του Υπουργού, αλλά να υπάρξει η πολιτική δέσμευση της Κυβέρνησης, διά μέσου του Υπουργού, ότι αυτό το μείζον ζήτημα θα το λύσει.
ΠΡΟΕΔΡΕΥΩΝ (Παναγιώτης Σγουρίδης): Οι πόροι των συνεταιριστικών οργανώσεων θα μεταφερθούν στο Υπουργείο στις θέσεις αυτές; Πώς δεν υπάρχει κόστος;
ΕΜΜΑΝΟΥΗΛ ΣΤΡΑΤΑΚΗΣ: Προβλέπεται από τις διατάξεις.
ΠΡΟΕΔΡΕΥΩΝ (Παναγιώτης Σγουρίδης): Η επόμενη τροπολογία, ποια είναι; 
ΕΜΜΑΝΟΥΗΛ ΣΤΡΑΤΑΚΗΣ: Είναι η τροπολογία με γενικό αριθμό 602. Τη συζητήσαμε και υπάρχει μία δέσμευση του Υπουργού. Θα ήθελα να το ξαναδούμε αυτό το θέμα, διότι στην ουσία ζητάμε να γίνει εφαρμογή των διατάξεων νόμων όπως του 2190 που έχουμε ψηφίσει. Νομίζω ότι η δέσμευση του Υπουργού είναι προς τη σωστή κατεύθυνση, ότι εκείνος συμφωνεί να υπάρξει η διαδικασία της αναγνώρισης της προϋπηρεσίας, αλλά θα ήθελα να υπάρξει μία δέσμευση ότι το θέμα αυτό θα λυθεί σε τακτό χρονικό διάστημα, διότι ταλανίζει τόσο καιρό τους εργαζόμενους από διάφορους φορείς, που έχουν πάει στο Υπουργείο. Το θέμα αυτό νομίζω ότι όταν φθάνει τουλάχιστον η ώρα της συνταξιοδότησης, θα πρέπει να έχει λυθεί. 
Θέλω, λοιπόν, να υπάρχει δέσμευση ότι με την παρέμβαση του Υπουργού προς την Κυβέρνηση θα λυθεί αυτό το ζήτημα γιατί νομίζω ότι αξίζει τον κόπο, αφού ταλανίζει για πολλά χρόνια τις συνδικαλιστικές οργανώσεις.
ΠΡΟΕΔΡΕΥΩΝ (Παναγιώτης Σγουρίδης): Ποια είναι η επόμενη τροπολογία που θέλετε να αναπτύξετε;
ΕΜΜΑΝΟΥΗΛ ΣΤΡΑΤΑΚΗΣ: Είναι η τροπολογία με γενικό αριθμό 601 και αφορά τη ρύθμιση θεμάτων του Γεωτεχνικού Επιμελητηρίου. Είναι οκτώ άνθρωποι που εργάζονται εδώ και πολλά χρόνια στο Γεωτεχνικό Επιμελητήριο.
ΠΡΟΕΔΡΕΥΩΝ (Παναγιώτης Σγουρίδης): Έχει κόστος.
ΕΜΜΑΝΟΥΗΛ ΣΤΡΑΤΑΚΗΣ: Είναι ήδη εργαζόμενοι, ανεξάρτητα εάν καλύπτεται το κόστος μέσα από τακτικό προϋπολογισμό ή άλλες διαδικασίες.
ΠΡΟΕΔΡΕΥΩΝ (Παναγιώτης Σγουρίδης): Πρέπει να έχει την έκθεση του Γενικού Λογιστηρίου.
ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, αυτοί οι άνθρωποι εργάζονται πάρα πολλά χρόνια και κάθε φορά βρίσκονται ...
ΠΡΟΕΔΡΕΥΩΝ (Παναγιώτης Σγουρίδης): Δεν τίθεται συζήτηση.
Ο κ. Κατσιγιάννης έχει λόγο.
ΑΘΑΝΑΣΙΟΣ ΚΑΤΣΙΓΙΑΝΝΗΣ: Κύριε Πρόεδρε, θέλω να αναφερθώ στην τροπολογία με γενικό αριθμό 635 και ειδικό 22. 
ΠΡΟΕΔΡΕΥΩΝ (Παναγιώτης Σγουρίδης): Αυτή και αν έχει κόστος!
ΑΘΑΝΑΣΙΟΣ ΚΑΤΣΙΓΙΑΝΝΗΣ: Δημιουργεί έσοδα, κύριε Πρόεδρε, και όχι έξοδα.
ΠΡΟΕΔΡΕΥΩΝ (Παναγιώτης Σγουρίδης): Μιλάμε για πολεοδόμηση, έχει και όφελος και κόστος! 
ΑΘΑΝΑΣΙΟΣ ΚΑΤΣΙΓΙΑΝΝΗΣ: Είναι το γνωστό θέμα της Kοινότητας Ανθούσας που τόσες φορές έχει συζητηθεί σ' αυτήν την Αίθουσα. 
ΠΡΟΕΔΡΕΥΩΝ (Παναγιώτης Σγουρίδης): Του δημάρχου κ. Μπακαλάκου, είναι αυτή; 
ΑΘΑΝΑΣΙΟΣ ΚΑΤΣΙΓΙΑΝΝΗΣ: Του δημάρχου.
Επιπλέον, απ' όσο γνωρίζω, αυτό το υπαρκτό πρόβλημα το δέχεται και το αναγνωρίζει και ο κύριος Υπουργός. Νομίζω ότι και ο ίδιος αναζητάει λύση. Απορώ, λοιπόν, γιατί δεν το συζητάμε.
ΠΡΟΕΔΡΕΥΩΝ (Παναγιώτης Σγουρίδης): Είναι ένα θέμα το οποίο θα πρέπει ο κύριος Υπουργός να το βάλει σε ένα νομοσχέδιο, αφού πρώτα γίνει η όλη σχετική προεργασία για τα οικονομικά. 
Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Πράγματι, κύριε Πρόεδρε, είναι ένα μεγάλο θέμα. Εγώ έχω πει εδώ και πολύ καιρό ότι και στο λεγόμενο δασικό νομοσχέδιο ως διάταξη, εφόσον συμφωνεί και το αρμόδιο Υπουργείο, το ΥΠΕΧΩΔΕ, θα συμφωνούσαμε για να λύσουμε ένα πραγματικό θέμα. Η τροπολογία όπως κατατέθηκε, προϋποθέτει τη σύμφωνη γνώμη του ΥΠΕΧΩΔΕ, αλλά το ΥΠΕΧΩΔΕ με το καινούριο προεδρικό διάταγμα που ετοιμάζει, με πληροφόρησε ότι ήδη δίνει τη λύση στο μεγάλο αυτό πρόβλημα για το οποίο εμείς θα συνυπογράψουμε μη έχοντας αντίρρηση, όταν προχωρήσει το ΥΠΕΧΩΔΕ, το οποίο είναι προτασσόμενο Υπουργείο από τα πράγματα, γιατί πρόκειται για πολεοδόμηση. 
Είναι όμως ένα θέμα το οποίο και εγώ θέλω να πω στη Βουλή ότι πρέπει να λυθεί. Είναι ένα πραγματικό πρόβλημα. Δεν μπορούμε να κλείνουμε τα μάτια μπροστά σε πραγματικά προβλήματα. Περιμένω την πρωτοβουλία του ΥΠΕΧΩΔΕ και από την πλευρά του Υπουργείου Γεωργίας, εμείς θα συνταχθούμε.
ΠΡΟΕΔΡΕΥΩΝ (Παναγιώτης Σγουρίδης): Κύριε Φωτιάδη, ποια τροπολογία θέλετε να αναπτύξετε;
ΗΛΙΑΣ ΦΩΤΙΑΔΗΣ: Θα μου επιτρέψετε να κάνω και πάλι κατάχρηση της καλοσύνης σας. 
ΠΡΟΕΔΡΕΥΩΝ (Παναγιώτης Σγουρίδης): 'Οχι, σας παρακαλώ! Είμαι κακός, δεν είμαι καλός. Εφαρμόζω τον Κανονισμό.
ΗΛΙΑΣ ΦΩΤΙΑΔΗΣ: Με συγχωρείτε, κύριε Πρόεδρε.
Αναφέρομαι στις τροπολογίες με αριθμό 592, 594, 595, που αφορούν στους ανθρώπους στην κτηνοτροφική, στη ΣΥΝΕΛ, που ήταν στη γενετική, όπως είπα στη δευτερολογία μου.
Θέλω να ρωτήσω, κύριε Υπουργέ, με αυτούς τους ανθρώπους τι μέλλει γενέσθαι; Αυτό ήθελα να ρωτήσω. Θα τακτοποιηθούν κάποτε; Είναι ενενήντα άτομα που εργάζονται και έχουν μείνει στο δρόμο. Να δεσμευθούμε τουλάχιστον να τακτοποιηθούν κάποια στιγμή. Είναι αμαρτία από το Θεό.
ΠΡΟΕΔΡΕΥΩΝ (Παναγιώτης Σγουρίδης): Και εγώ μαζί σας είμαι, αλλά δεν μπορώ να το συζητήσω.
Κύριε Υπουργέ, δεν έχουμε άλλες τροπολογίες. Θα παρακαλούσα πολύ να τηρήσετε αυτήν τη δέσμευση, δηλαδή ότι είπατε ότι θα μελετήσετε τις εμπρόθεσμες τροπολογίες των συναδέλφων Βουλευτών και θα δείτε τι μπορεί να γίνει σε κάποιο άλλο νομοσχέδιο. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, για ό,τι έχει σχέση με ειδικές περιπτώσεις απολυμένων από εταιρείες που έκλεισαν ή που μπήκαν σε εκκαθάριση, γνωρίζετε ότι το πρώτο και αρμόδιο Υπουργείο είναι το Υπουργείο Δημόσιας Διοίκησης και Αποκέντρωσης. Είναι γεγονός ότι αυτές οι απολύσεις ή οι πιέσεις από εταιρείες συνεταιριστικές ή άλλες, είναι πολλών ετών. Πιστεύω ότι δεν μπορώ εγώ όσο και να θέλω και όσο και αν συμμετέχω στον όλο προβληματισμό να τις κάνω δεκτές για τους λόγους που είπα προηγουμένως. 'Οχι μόνο δηλαδή για το λόγο ότι δεν υπάρχει έκθεση του Γενικού Λογιστηρίου του Κράτους, αλλά επιπλέον φοβάμαι -και αυτό πρέπει να το συζητήσουμε με το αρμόδιο Υπουργείο- ότι εκ του νέου άρθρου 103 του Συντάγματος προκύπτουν θέματα, τα οποία πρέπει να δούμε κατά περίπτωση 
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ψήφιση του ακροτελεύτιου άρθρου, όπως αυτό θα αναριθμηθεί. 
Ερωτάται το Τμήμα: Γίνεται δεκτό το ακροτελεύτιο άρθρο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο έγινε δεκτό κατά πλειοψηφία. 
Το νομοσχέδιο του Υπουργείου Γεωργίας: "Εθνικό σύστημα προστασίας της αγροτικής δραστηριότητας και άλλες ρυθμίσεις θεμάτων αρμοδιότητας του Υπουργείου Γεωργίας" έγινε δεκτό επί της αρχής και επί των άρθρων.
Η ψήφισή του στο σύνολο αναβάλλεται για άλλη συνεδρίαση. 
Έχουν διανεμηθεί τα Πρακτικά της Τρίτης 28 Αυγούστου 2001, Τετάρτης 29 Αυγούστου 2001, Πέμπτης 30 Αυγούστου 2001 και ερωτάται το Τμήμα εάν τα επικυρώνει.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 28 Αυγούστου 2001, της Τετάρτης 29 Αυγούστου 2001, Πέμπτης 30 Αυγούστου 2001 επικυρώθηκαν.
Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Tμήματος και ώρα 14.25΄, λύεται η συνεδρίαση για σήμερα ημέρα Τετάρτη 12 Σεπτεμβρίου 2001 και ώρα 18.30΄ με αντικείμενο εργασιών του Τμήματος: νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις". 

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



