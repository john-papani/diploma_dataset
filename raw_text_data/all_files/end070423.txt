ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΙΕ΄

Δευτέρα 23 Απριλίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας της Βουλευτού κ. Σ. Ράπτη, σελ.
3. Ανακοινώνεται ότι τη συνεδρίαση παρακολουθούν μαθητές από το 6ο Γυμνάσιο Κοζάνης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 24 Απριλίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης και Τροφίμων, σχετικά με την προοπτική παραγωγής τοπικών προϊόντων παραδοσιακής γεωργίας, σελ.
β) Προς τον Υπουργό Δημόσιας Τάξης σχετικά με τη λήψη μέτρων προστασίας της ιδιωτικοποίησης και των προσωπικών δεδομένων, σελ.
γ) Προς τον Υπουργό Υγείας και Κοινωνικής Αλληλεγγύης:
i. σχετικά με τις ελλείψεις προσωπικού στο Τζάνειο Νοσοκομείο κ.λπ., σελ.
ii. σχετικά με τις τροποποιήσεις στην υποβολή αίτησης για την έναρξη ιατρικής ειδικότητας κ.λπ., σελ.
iii. σχετικά με την επίλυση του προβλήματος των εφημεριών στα Νοσοκομεία κ.λπ., σελ.
δ) Προς τον Υπουργό Απασχόλησης και Κοινωνικής Προστασίας, σχετικά με την εφαρμογή από την εταιρεία LAFARGE της ελληνικής νομοθεσίας στο εργοστάσιο της ΑΓΕΤ-ΗΡΑΚΛΗΣ ΙΙ στη Χαλκίδα, σελ.
5. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Ανάπτυξης σχετικά με το ενεργειακό σχεδιασμό, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΓΟΡΑΣΤΟΣ Κ., σελ.
ΓΙΑΚΟΥΜΑΤΟΣ Γ., σελ.
ΓΙΑΝΝΟΠΟΥΛΟΣ Α., σελ.
ΚΟΝΤΟΣ Α., σελ.
ΚΟΣΙΩΝΗΣ Π., σελ.
ΛΕΒΕΝΤΗΣ Α., σελ.
ΝΙΚΟΛΑΙΔΟΥ Β., σελ.
ΠΙΠΕΡΓΙΑΣ Δ., σελ.
ΠΟΛΥΔΩΡΑΣ Β., σελ.

Β. Επί της επερώτησης:
ΒΑΡΒΙΤΣΙΩΤΗΣ Μ., σελ.
ΒΕΡΕΛΗΣ Χ., σελ.
ΓΕΩΡΓΑΚΟΠΟΥΛΟΣ Δ., σελ.
ΓΚΑΤΖΗΣ Ν., σελ.
ΜΑΝΙΑΤΗΣ Ι., σελ.
ΝΕΡΑΝΤΖΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΙΠΕΡΓΙΑΣ Δ., σελ.
ΡΗΓΑΣ Π., σελ.
ΣΓΟΥΡΙΔΗΣ Π., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ ΡΙΕ΄
     Δευτέρα 23 Απριλίου 2007
     Αθήνα, σήμερα στις 23 Απριλίου 2007, ημέρα Δευτέρα  και ώρα 18.19΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Κωνσταντίνο Αγοραστό, Βουλευτή Λάρισας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε δημοσίευμα εφημερίδας στο οποίο οι γιατροί του Γενικού Νομαρχιακού Νοσοκομείου Ζακύνθου ζητούν την πληρωμή των εφημεριών τους.
      2) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Υπαλλήλων Τράπεζας Αττικής προτείνει η Τράπεζα Αττικής να γίνει Τράπεζα Ασφαλιστικών Ταμείων.
      3) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ο επίκουρος καθηγητής Α.Π.Θ. Θεοφάνης Παυλίδης αναφέρεται στο προτεινόμενο έργο κατασκευής του φράγματος στον ποταμό Αξιό.
      4) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας στο οποίο ζητείται η επίσπευση της συντήρησης του αυτοκινητοδρόμου Πατρών – Κορίνθου.
      5) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Σύλλογος Εργαζομένων στις Δ.Ο.Υ. Νομού Σερρών  υποβάλλει προτάσεις του εν όψει της τροποποίησης του π.δ.344/1995  για την καθιέρωση του συστήματος μεταθέσεων υπαλλήλων του Υπουργείου Οικονομίας και Οικονομικών, με αντικειμενικά κριτήρια.
      6) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Δήμος Στρυμονικού Σερρών ζητεί την αποζημίωση των παραγωγών της περιοχής του , που οι καλλιέργειές τους επλήγησαν από ακαρπία.
      7) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί τη χρηματοδότηση της αποπεράτωσης κατασκευής του Διοικητηρίου Σάμου.
      8) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Δήμος Καρλοβάσου Σάμου ζητεί τη στελέχωση με πρόσθετο προσωπικό του ταχυδρομικού γραφείου Καρλοβάσου.
      9) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία οι Νομάρχες Γρεβενών, Κοζάνης, Καστοριάς και Φλώρινας διαμαρτύρονται για τη μείωση των οργανικών θέσεων ειρηνοδικών στα περιφερειακά ειρηνοδικεία των νομών τους.
      10) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Επαγγελματιών Γεωπόνων Δυτικής Μακεδονίας ζητεί το Υπουργείο Αγροτικής Ανάπτυξης να προχωρήσει σε διαγωνισμό για την ανάθεση του έργου του ΟΣΔΕ.
      11) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Εμπορικός Σύλλογος Πτολεμαϊδας ζητεί να μην επιτραπεί η λειτουργία υπαίθριων αγορών κατά τις Κυριακές.
      12) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Σύλλογος Εργαζομένων στις Δ.O.Y. Νομού Σερρών ζητεί την ένταξη του Νομού Σερρών στην Α΄ Ζώνη των επαρχιακών Δ.O.Y..
      13) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Δήμος Πετριτσίου Σερρών ζητεί τη χρηματοδότηση της επισκευής των σχολικών κτηρίων της περιοχής του.
      14) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία το Σωματείο Εργαζομένων Ε.Κ.Α.Β. – 2 Θεσσαλονίκης ζητεί την πρόσληψη γιατρών για την κάλυψη των αναγκών του Ε.Κ.Α.Β. Θεσσαλονίκης.
      15) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Κ.Α.Π.Η. του Δήμου Νέας Ιωνίας Μαγνησίας ζητεί οικονομική ενίσχυση.
      16) Ο Βουλευτής Καβάλας κ. ΣΑΒΒΑΣ ΕΜΙΝΙΔΗΣ κατέθεσε αναφορά με την οποία ελαιουργικοί συνεταιρισμοί της Θάσου ζητούν την επιδότηση των δικαιούχων ελαιοπαραγωγών της Θάσου.
      17) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία ο Δήμος Στρυμονικού Σερρών ζητεί την αποζημίωση των αμυγδαλοπαραγωγών της περιοχής του που οι καλλιέργειές τους επλήγησαν από ακαρπία.
      18) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας το οποίο αναφέρεται στις κακοτεχνίες που εμφανίζονται στις εργατικές κατοικίες της περιοχής Σερβίων Κοζάνης.
      19) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία ο κ. Ματθαίος Παπαδόπουλος ζητεί την ένταξη σε νομοθετική ρύθμιση των απολυμένων της «Κλωστήρια Ναούσης εργ. Πέλλα».
      20) Ο Βουλευτής Ν. Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Νομάρχης Δυτικής Αττικής ζητεί την εμπρόθεσμη κατάθεση της προβλεπόμενης αποζημίωσης για την ολοκλήρωση του έργου της ανακατασκευής της οδού Ασπροπύργου – ΝΑΤΟ.
      21) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Σύλλογος Φίλων του Σιδηροδρόμου Μεσσηνίας διαμαρτύρεται για τη διακοπή των δρομολογίων των αμαξοστοιχιών 1353 Καλαμάτας – Πατρών και 1352 Πύργου – Καλαμάτας.
      22) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Αττικής ζητεί ο χώρος του κτήματος «ΦΙΞ» να γίνει κτήμα του δημοσίου και να περιέλθει σε δημόσια χρήση.
      23) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Γυθείου Λακωνίας ζητεί την αποζημίωση των εσπεριδοπαραγωγών της περιοχής του, που οι καλλιέργειές τους επλήγησαν από ακαρπία.
      24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε  δημοσίευμα εφημερίδας στο οποίο ζητείται η λήψη μέτρων για την αναβάθμιση του προσφερόμενου τουρισμού στον Άγιο Νικόλαο Κρήτης.
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στον τρόπο λειτουργίας του Δημοτικού Λιμενικού Ταμείου Σητείας Λασιθίου.
      26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η αύξηση της χρηματοδότησης της Δ/νσης Δασών Λασιθίου.
      27) Οι Βουλευτές Λασιθίου, Λακωνίας, Μεσσηνίας, Β΄ Πειραιώς, Β΄ Αθηνών και Φθιώτιδος κύριοι ΜΙΧΑΛΗΣ ΚΑΡΧΙΜΑΚΗΣ, ΛΕΩΝΙΔΑΣ ΓΡΗΓΟΡΑΚΟΣ, ΠΕΤΡΟΣ ΚΑΤΣΙΛΙΕΡΗΣ, ΔΗΜΗΤΡΙΟΣ ΚΟΥΣΕΛΑΣ, ΓΡΗΓΟΡΙΟΣ ΝΙΩΤΗΣ, ΓΕΩΡΓΙΟΣ ΑΝΩΜΕΡΙΤΗΣ και ΛΑΜΠΡΟΣ ΠΑΠΑΔΗΜΑΣ αντίστοιχα, με αναφορά τους ζητούν την υπαγωγή της Μάνης στο άρθρο 62 του ν. 998/1979.
      28) Οι Βουλευτές Λακωνίας, Μεσσηνίας, Λασιθίου, Β΄ Πειραιώς και Β΄ Αθηνών κύριοι ΛΕΩΝΙΔΑΣ ΓΡΗΓΟΡΑΚΟΣ, ΔΗΜΗΤΡΙΟΣ ΚΟΥΣΕΛΑΣ, ΠΕΤΡΟΣ ΚΑΤΣΙΛΙΕΡΗΣ, ΜΙΧΑΛΗΣ ΚΑΡΧΙΜΑΚΗΣ, ΓΡΗΓΟΡΙΟΣ ΝΙΩΤΗΣ και ΓΕΩΡΓΙΟΣ ΑΝΩΜΕΡΙΤΗΣ αντίστοιχα, κατέθεσαν αναφορά με την οποία ο κ. Νικόλαος Μαντάγαρης ζητεί την επίλυση ιδιοκτησιακού του προβλήματος σε περιοχή της Μάνης.
      29) Οι Βουλευτές Α΄ και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία η Πανελλήνια Ομοσπονδία Ενώσεων Προσωπικού Λιμενικού Σώματος ζητεί την άμεση πρόσληψη προσωπικού στο Λιμενικό Σώμα.
      30) Οι Βουλευτές Α΄ και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία η Πανελλήνια Ομοσπονδία Ενώσεων Προσωπικού Λιμενικού Σώματος ζητεί να εφαρμοσθεί ο ν. 3144/2003 που αφορά στους κανόνες υγιεινής και ασφάλειας στους χώρους εργασίας του νέου κτηρίου Υ.Ε.Ν..
      31) Οι Βουλευτές Α΄ Θεσ/νίκης και Β΄ Πειραιώς κ. ΓΕΩΡΓΙΟΣ ΧΟΥΡΜΟΥΖΙΑΔΗΣ και κ. ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία ο Σύλλογος Γονέων και Κηδεμόνων του 3/θέσιου Δημοτικού Σχολείου Νυμφών Δήμου Θιναλίων Κέρκυρας ζητεί την άμεση αναβάθμιση του Σχολείου σε 6/θέσιο.
      32) Οι Βουλευτές Α΄ Θεσ/νίκης και Β΄ Πειραιώς κ. ΓΕΩΡΓΙΟΣ  ΧΟΥΡΜΟΥΖΙΑΔΗΣ και κ. ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία η ΄Ενωση Συλλόγων Γονέων και Κηδεμόνων Δήμου Κερκυραίων ζητεί τον αντισεισμικό έλεγχο και την επισκευή των σχολικών κτηρίων της Κέρκυρας.
      33) Ο Βουλευτής Β΄ Θεσσαλονίκης κ. ΔΗΜΗΤΡΙΟΣ ΓΑΛΑΜΑΤΗΣ κατέθεσε αναφορά με την οποία η κ. Βαρβάρα Βλάσση διαμαρτύρεται για την απώλεια δικαιωμάτων της από την επιδότηση ελαιολάδου.
      34) Η Βουλευτής Κερκύρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία κρατούμενοι των Φυλακών Κερκύρας διαμαρτύρονται για τις κτηριακές εγκαταστάσεις και τις συνθήκες υγιεινής στις φυλακές Κερκύρας.
      35) Ο Βουλευτής Ηρακλείου κ. ΕΜΜΑΝΟΥΗΛ ΦΡΙΑΓΚΙΑΔΟΥΛΑΚΗΣ κατέθεσε αναφορά με την οποία το Περιφερειακό Τμήμα Κρήτης της ΄Ενωσης Χημικών ζητεί τη δημιουργία Μητρώου Υγειονομικών Ειδών.
      36) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το δεκαπενταμελές μαθητικό συμβούλιο του 3ου ΕΠΑ.Λ. Πτολεμαϊδος ζητεί τη διατήρηση της λειτουργίας του σχολείου ως ΕΠΑ.Λ..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό  4814/27-2-07 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 7017/4/6896/22-3-07 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Σ. ΜΑΤΖΑΠΕΤΑΚΗΣ,  σας διαβιβάζουμε σε φωτοτυπία την υπ' αριθ. 9476/1068 από 13-2-2007 υπουργική απόφαση των Υπουργών Μεταφορών και Επικοινωνιών, ΠΕ.ΧΩ.Δ.Ε. και Δημόσιας Τάξης (ΦΕΚ 208/2007 τ.Β΄), στην οποία περιλαμβάνονται τα μέτρα περιορισμού της κυκλοφορίας φορτηγών αυτοκινήτων σε τμήματα των εθνικών οδών.
     Πέραν αυτών σας πληροφορούμε ότι οι Υπηρεσίες Τροχαίας, σύμφωνα και με τις εντολές που τους έχουν δοθεί, εφαρμόζουν με αυστηρότητα την ανωτέρω διάταξη σε βάρος των παραβατών. Ενδεικτικά δε σημειώνεται ότι, κατά το πρώτο δίμηνο του τρέχοντος έτους, από τις Υπηρεσίες Τροχαίας βεβαιώθηκαν εκατό (100) παραβάσεις των περιοριστικών μέτρων κυκλοφορίας των φορτηγών αυτοκινήτων.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό  4879/28-2-07 ερώτηση του Βουλευτή κ. Χρίστου Βερελή δόθηκε με το υπ’ αριθμ. 893/23-3-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 30095/22-03-2007 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Χ. Βερελή.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 475/26-2-07 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1476/16-3-07 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης, παρακαλώ να ενημερώσετε τον κ. Βουλευτή ότι η Νομοπαρασκευαστική Επιτροπή για την εκπόνηση Πανελλαδικού Σχεδίου Χωροταξικής Κατανομής των Δικαστηρίων παντός βαθμού και δικαιοδοσίας και Σχεδίου Ανακατανομής των οργανικών θέσεων των δικαστικών λειτουργών, οι οποίοι θα υπηρετούν στα παραπάνω Δικαστήρια, έχει παραδώσει το πόρισμά της προ τετραμήνου. Το πόρισμα αυτό, το οποίο συνίσταται σε διάφορες προτάσεις, αξιολογείται και αποτιμάται ως προς το κόστος εφαρμογής των προτάσεών του και σε εύθετο και εύλογο χρόνο θα ληφθούν οι οριστικές σχετικές πολιτικές αποφάσεις με γνώμονα την αποτελεσματικότερη εξυπηρέτηση των πολιτών.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
  	4. Στην με αριθμό 3761/31-1-07 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 12707/ΙΗ/16-2-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3761/31-1-07 την οποία κατέθεσε ο Βουλευτής κ. Γ. Δραγασάκης και αναφέρεται στο ΣΕΠ Ηρακλείου Κρήτης και στα θέματα της αρμοδιότητάς μας σας γνωρίζουμε τα ακόλουθα:
      Μετά το πέρας της διαδικασίας επιλογής των μαθητών για το σχολικό έτος 2005-2006 δεν υπήρξε καμία καταγγελία περί παράτυπων ενεργειών από τους γονείς των παιδιών τα οποία δεν επελέγησαν.
      Όπως προκύπτει από τις ισχύουσες νομικές διατάξεις ο Σύλλογος Γονέων και Κηδεμόνων δεν έχει καμία αρμοδιότητα ελέγχου αιτήσεων εγγραφών. Η αρμοδιότητα αυτή ανήκει αποκλειστικά και μόνο στο Διευθυντή και τον Υποδιευθυντή του ΣΕΠ. Η διαφάνεια στη διαδικασία κατοχυρώνεται τόσο με την ανακοίνωση των πινάκων που καταρτίζονται με βάση τις αιτήσεις που υποβλήθηκαν, όσο και με τη δημόσια κλήρωση.
		Κατά την εξέταση του θέματος ενώπιον του Αντιεισαγγελέα Πλημμελειοδικών δε ζητήθηκε η παράσταση του ΥΠΕΠΘ.
		Για το λόγο αυτό το ΥΠΕΠΘ ζήτησε την επανεξέταση του θέματος από τον Εισαγγελέα Πλημμελειοδικών καταθέτοντας πλήρη φάκελο.
      Επί του αιτήματος αυτού, με την υπ' αριθμ. 5379/21-12-2006 Απόφαση της Εισαγγελίας Πρωτοδικών Ηρακλείου ανακλήθηκε η υπ' αριθμ. 4516/5-10-2006 Εισαγγελική εντολή προς το ΣΕΠ Ηρακλείου για χορήγηση στοιχείων, «διότι δεν συντρέχει λόγος».
		Για το ζήτημα αυτό έχει σχηματισθεί ποινική δικογραφία και διενεργείται προκαταρκτική εξέταση από την Εισαγγελία Ηρακλείου.
		Επομένως η παρέμβαση του ΥΠΕΠΘ ως μόνο στόχο είχε την αποκατάσταση της αλήθειας.
  Τέλος, σας γνωρίζουμε ότι τα υφιστάμενα σήμερα Ευρωπαϊκά σχολεία είναι 13 και όχι 10, ενώ το ΣΕΠ Ηρακλείου δεν ανήκει σ' αυτά. Στην πραγματικότητα πρόκειται για το τρίτο και νεώτερο από τα σχολεία που παρέχουν εκπαίδευση σύμφωνα με το αναλυτικό πρόγραμμα των Ευρωπαϊκών σχολείων. Το εν λόγω σχολείο είναι ένα δημόσιο σχολείο που χρηματοδοτείται εξ ολοκλήρου από τον εθνικό προϋπολογισμό και όχι από κοινοτικά κονδύλια και το οποίο έχει καινοτόμο πρόγραμμα.
Ο Υφυπουργός
Γ. ΚΑΛΟΣ»
      5. Στην με αριθμό 3387/23-1-07 ερώτηση του Βουλευτή κ. Αντωνίου Καρπούζα δόθηκε με το υπ’  αριθμ. 1016917/641/112/Β0014/15-2-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στη σχετική με το θέμα ερώτηση, που κατατέθηκε στη Βουλή από τον Βουλευτή κ. Αντώνιο Καρπούζα, σας γνωρίζουμε τα ακόλουθα:
      1. Σύμφωνα με τις διατάξεις του άρθρου 41 του Κώδικα Φ.Π.Α. (ν 2859/2000), οι αγρότες του ειδικού καθεστώτος δικαιούνται επιστροφής του Φ.Π.Α. που επιβάρυνε τις αγορές αγαθών ή λήψεις υπηρεσιών, τις οποίες πραγματοποίησαν για την άσκηση της εκμετάλλευσής τους. Η επιστροφή ενεργείται από το Δημόσιο με την εφαρμογή κατ' αποκοπή συντελεστών στην αξία των παραδιδομένων αγροτικών προϊόντων παραγωγής τους και των παρεχομένων υπηρεσιών σε άλλους υποκείμενους στο φόρο εκτός των αγροτών του ειδικού καθεστώτος.
      Οι διατάξεις αυτές έχουν τεθεί κατ' εφαρμογή των διατάξεων της παραγράφου 5 του άρθρου 25 της 6ης Οδηγίας Φ.Π.Α. (77/388/ΕΟΚ), οι οποίες ισχύουν όπως αντικαταστάθηκαν με την Οδηγία 2006/112/ΕΚ του Συμβουλίου (άρθρο 300).
      2. Σύμφωνα με τις διατάξεις των άρθρων 297, 298 και 299 της Οδηγίας 2006/112/ΕΚ που αντικατέστησαν τις διατάξεις της παραγράφου 3 του άρθρου 25 της 6ης Οδηγίας (77/388/ΕΟΚ), τα ποσοστά επιστροφής του Φ.Π.Α. στους αγρότες καθορίζονται με βάση μακροοικονομικά δεδομένα των τριών τελευταίων ετών, τα οποία αφορούν μόνο τους αγρότες του ειδικού καθεστώτος και δεν επιτρέπεται η εφαρμογή των συντελεστών να οδηγεί σε επιστροφή ποσών που υπερβαίνουν την επιβάρυνση με Φ.Π.Α. που έχει προηγουμένως καταβληθεί. Τα ποσοστά κοινοποιούνται στην Ευρωπαϊκή Επιτροπή πριν αυτά τεθούν σε εφαρμογή.
      3. Λαμβάνοντας υπόψη την αναδιάρθρωση της Κοινής Αγροτικής Πολιτικής το Υπουργείο μας αποφάσισε την αναπροσαρμογή των συντελεστών επιστροφής στους αγρότες του ειδικού καθεστώτος, με βάση τα μακροοικονομικά δεδομένα των τριών τελευταίων ετών.
      Ειδικότερα, το Υπουργείο μας αποφάσισε την αύξηση των συντελεστών επιστροφής Φ.Π.Α. σε 7% για τη φυτική και ζωϊκή παραγωγή (από 5% και 6% που ίσχυε μέχρι σήμερα) ενώ για τη δασοκομία - αλιεία ο συντελεστής Φ.Π.Α. παραμένει 4%.
Ο Υφυπουργός
ΑΝΤ. ΜΠΕΖΑΣ»
      6. Στις με αριθμό 3484/24-1-2007 και 3505/24-1-07 ερωτήσεις του Βουλευτή κ. Βασιλείου Χρύση δόθηκε με το υπ’ αριθμ. 1417, 1419/7-2-07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση των παραπάνω, προφανώς εκ παραδρομής, πανομοιότυπων ερωτήσεων, παρακαλώ να ενημερώσετε τον κ. Βουλευτή για τα εξής:
      Η διαδικασία πρόσληψης των επιτυχόντων στο διαγωνισμό του Α.Σ.Ε.Π. του 2004 για την πλήρωση 20 θέσεων στα Υποθηκοφυλακεία της χώρας και τα Κτηματολογικά Γραφεία Ρόδου, Κω και Λέρου έχει προ διμήνου ολοκληρωθεί. Στο Κτηματολογικό Γραφείο Ρόδου, ο επιτυχών στον παραπάνω διαγωνισμό έχει αναλάβει καθήκοντα από τις 22-12-2006. Επισημαίνεται ότι από τον Απρίλιο του 2006 το Υπουργείο Δικαιοσύνης έχει ήδη καλύψει μία ακόμη κενή οργανική θέση στο Κτηματολογικό Γραφείο Ρόδου με τη μετάταξη ενός υπαλλήλου από το Δήμο Σητείας.
      Για την αντιμετώπιση των προβλημάτων που ανακύπτουν από τις κενές οργανικές θέσεις δικαστικών υπαλλήλων σε ορισμένα Υποθηκοφυλακεία της χώρας και στα Κτηματολογικά Γραφεία Ρόδου, Κω και Λέρου, το Υπουργείο Δικαιοσύνης έχει ήδη δρομολογήσει την κατ' εξαίρεση πρόσληψη με διαγωνισμό 107 δικαστικών υπαλλήλων εντός του 2007. Από τις θέσεις αυτές, έχει δοθεί προτεραιότητα στο Κτηματολογικό Γραφείο Ρόδου με την πρόβλεψη 13 θέσεων προς κάλυψη. Έτσι, περιορίζονται στο ελάχιστο τα υφιστάμενα κενά στο Κτηματολογικό Γραφείο Ρόδου, καθώς θα καλυφθούν οι 31 από τις 33 οργανικές θέσεις. Η οικεία Διεύθυνση του Υπουργείου Δικαιοσύνης έχει ήδη αποστείλει τη συνολική κατανομή των παραπάνω θέσεων στο Α.Σ.Ε.Π., προκειμένου να προκηρυχθεί ο σχετικός διαγωνισμός το συντομότερο δυνατό.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      7. Στην με αριθμό 3867/5-2-07 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Γ.Π. 16545/7-3-07 έγγραφο από τον Υφυπουργό Υγείας και Κοινωνικιής Αλληλεγγύης η ακόλουθη απάντηση:
      «Απαντώντας στην με αρ. 3867/5-2-2007 ερώτηση που κατατέθηκε στη Βουλή από το Βουλευτή κ. Ν. Νικολόπουλο με θέμα «Πρόγραμμα "Ψυχαργώ"'», σας πληροφορούμε τα εξής:
      Το πρόβλημα στη χρηματοδότηση των ΝΠΙΔ μη κερδοσκοπικού χαρακτήρα που υλοποιούν μονάδες και δράσεις ψυχικής υγείας παρουσιάστηκε από το έτος 2005, χρονιά που για ένα μεγάλο μέρος δράσεων που αναπτύχθηκαν στο πλαίσιο του Γ΄ ΚΠΣ έληξε η περίοδος συγχρηματοδότησης και επομένως οι δαπάνες καλύπτονται από τον τακτικό Προϋπολογισμό του Υπουργείου Υγείας και Κοινωνικής Αλληλεγγύης.
      Το έτος 2006 η αρχική εγγεγραμμένη πίστωση έφτανε τα 22.000.000 €, ήτοι ποσοστό 38,9% του προϋπολογισμού των μονάδων, ο οποίος ανέρχεται συνολικά στο ποσό των 56.434.011 €.
      Μετά από ενέργειες του Υπουργείου εξασφαλίστηκε:
      - Το ποσό των 3.000.000 € που κάλυψε κατά το μεγαλύτερο μέρος το έλλειμμα που δημιουργήθηκε το 2005.
      - Το επιπλέον ποσό των 15.000.000 € το οποίο διατέθηκε στους φορείς. 
      - Ποσό 360.000 €.
            - Το επιπλέον ποσό των 5.939.000 € .
      Με τα παραπάνω ποσά, εξαιρουμένου του ποσού των 3.000.000 € που αφορά τις δαπάνες λειτουργίας του 2005, διατέθηκε συνολικό ποσό 43.299.000 € και καλύφθηκε το 76% του προϋπολογισμού του 2006.
      Για το 2007 -η εγγεγραμμένη πίστωση ανέρχεται στο ποσό των 23.000.000 €, με συνολικό προϋπολογισμό δαπανών των επιχορηγούμενων μονάδων 67.000.000 € περίπου.
      Το Υπουργείο Υγείας και Κοινωνικής Αλληλεγγύης καταβάλλει κάθε δυνατή προσπάθεια ώστε να εξασφαλιστεί η απρόσκοπτη χρηματοδότηση των ΝΠΙΔ μη κερδοσκοπικού χαρακτήρα προκειμένου να συνεχιστεί η λειτουργία των μονάδων ψυχικής υγείας.
      Συμπληρωματικά σας γνωρίζουμε ότι με την αριθμ. πρωτ. 2/11788/20-22007 απόφαση του Γενικού Λογιστηρίου του Κράτους το ποσοστό διάθεσης της εγγεγραμμένης πίστωσης του κωδικού 2544 (Φ 210), από το οποίο επιχορηγούνται τα ΝΠΙΔ μη κερδοσκοπικού χαρακτήρα που υλοποιούν δράσεις ψυχικής υγείας, ορίστηκε στο 50% έναντι 25% που είχε οριστεί με προηγούμενη απόφαση.
      Ήδη έχει αρχίσει η κατάθεση των απαραίτητων δικαιολογητικών από τους Φορείς προκειμένου να επιχορηγηθούν για δεύτερη φορά μέσα στο πρώτο τρίμηνο του τρέχοντος έτους.
      Ο Υφυπουργός
      Α. ΓΙΑΝΝΟΠΟΥΛΟΣ»
      8. Στην με αριθμό 4431/15-2-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β13-92/9-3-07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Στρατάκης με θέμα «Ανησυχίες βιοκαλλιεργητών για το Προεδρικό Διάταγμα για τις λαϊκές αγορές βιολογικών προϊόντων», σας γνωστοποιούμε ότι:
      Πρόθεση του Υπουργείου Ανάπτυξης, στα πλαίσια των αρμοδιοτήτων του, είναι η δημιουργία του κατάλληλου νομοθετικού πλαισίου για την στήριξη και ανάπτυξη των αγορών βιολογικών προϊόντων.
      Με το προτεινόμενο σχέδιο Προεδρικού Διατάγματος «Όροι και Προϋποθέσεις λειτουργίας Λαϊκών Αγορών Βιολογικών Προϊόντων», οι αγορές βιολογικών προϊόντων που ήδη λειτουργούν, καθώς και όσες πλέον θα ιδρυθούν, θα λειτουργούν σε ξεχωριστούς χώρους και ώρες και θα συμμετέχουν αποκλειστικά παραγωγοί βιολογικών προϊόντων.
      Το Υπουργείο Ανάπτυξης αξιολογεί τις προτάσεις όλων των βιοκαλλιεργητών που μας έχουν σταλεί. Εκτός από τους Συλλόγους Βιοκαλλιεργητών Λαϊκών Αγορών Κρήτης, Αττικής, ΔΗΜΗΤΡΑ καθώς και την Ένωση Αγροτών Βιοκαλλιεργητών Βορείου Ελλάδος, προτάσεις έχουν γίνει και από τους κατωτέρω επαγγελματικούς φορείς:
      1. Ομοσπονδία Ενώσεων Βιοκαλλιεργητών Ελλάδος, που εκπροσωπεί περισσότερους από 8.000 βιοκαλλιεργητές της χώρας μας.
      2. Σύνδεσμο Βιοκαλλιεργητών Θεσσαλίας.
      Ένωση Αγροτών - Βιοκαλλιεργητών Βιολογικών Αγορών Αττικής καθώς και από μεμονωμένους παραγωγούς.
      Το σχέδιο του Π.Δ. έχει σταλεί και στο Υπουργείο Αγροτικής Ανάπτυξης και Τροφίμων, προκειμένου να διατυπώσει τυχόν προτάσεις ή παρατηρήσεις.
      Όσον αφορά τα σημεία προβληματισμού των βιοκαλλιεργητών που αναφέρονται στην επιστολή του κ. Βουλευτή, σας γνωρίζουμε τα ακόλουθα:
      Α. Σχετικά με τη νομική οντότητα και ονομασία των βιολογικών λαϊκών αγορών σας πληροφορούμε ότι σύμφωνα με το άρθρο 1 του προτεινόμενου Π.Δ. «Ίδρυση Λαϊκών Αγορών Βιολογικών Προϊόντων» θεσμοθετείται η ίδρυσή τους με την ονομασία «λαϊκές αγορές βιολογικών προϊόντων». Το ωράριο λειτουργίας τους προτείνεται στο άρθρο 13, να καθορίζεται με αποφάσεις των Διοικητικών Συμβουλίων των Οργανισμών Λαϊκών Αγορών Αθηνών - Πειραιώς ή Θεσσαλονίκης αντίστοιχα, κατόπιν γνώμης του Δημοτικού Συμβουλίου στην οποία προσδιορίζονται ακριβώς ο χώρος, οι ημέρες και οι ώρες λειτουργίας, ενώ για τις βιολογικές αγορές των λοιπών Νομαρχιακών Αυτοδιοικήσεων της Χώρας, με απόφαση των Νομαρχιακών Συμβουλίων των οικείων Νομαρχιακών Αυτοδιοικήσεων. Ήδη το Υπουργείο Ανάπτυξης ενημέρωσε τους Δήμους που λειτουργούν βιολογικές αγορές για το ότι θα λειτουργούν σε ξεχωριστούς χώρους και ώρες και ότι θα συμμετέχουν αποκλειστικά παραγωγοί βιολογικών προϊόντων. Η αποκλειστική συμμετοχή παραγωγών ως πωλητών στις εν λόγω λαϊκές αγορές άλλωστε αναφέρεται στο άρθρο 2 «Δικαιούχοι απόκτησης παραγωγικής άδειας πωλητή λαϊκών αγορών βιολογικών προϊόντων», ενώ στο άρθρο 22 αναφέρεται ρητά ότι στις βιολογικές λαϊκές αγορές δεν θα μπορούν να συμμετέχουν επαγγελματίες πωλητές.
      Β. Ως φορέας χορήγησης των παραγωγικών αδειών, σύμφωνα με το Άρθρο 3 του Π.Δ., μόνο για Αγορές που λειτουργούν στις Περιφέρειες των Ν. Α. Αθηνών – Πειραιώς και Θεσσαλονίκης, αντίστοιχα ορίζονται οι Οργανισμοί Λαϊκών Αγορών Αθηνών -Πειραιώς και Θεσσαλονίκης κατά περίπτωση. Οι εν λόγω Οργανισμοί έχουν την απαιτούμενη εμπειρία σε θέματα οργάνωσης και λειτουργίας των αγορών, από τις λοιπές αγορές που επί χρόνια έχουν στην αρμοδιότητα τους, για τέτοια θέματα.
      Γ. Θέματα που έχουν σχέση με τις άδειες (δικαιούχοι - χορήγησης κ.λπ.) περιγράφονται με σαφήνεια στο ισχύον θεσμικό πλαίσιο του Ν. 2323/1995, όπως ισχύει τροποποιηθείς και το προτεινόμενο σχέδιο Π.Δ. Οι έλεγχοι, θα διενεργούνται, βάσει των αρμοδιοτήτων των ελεγκτικών υπηρεσιών.
      Δ. Η διαδικασία που προτείνεται για την αδειοδότηση κρίνεται αναγκαία για να διασφαλιστεί ότι ελέγχθηκαν τα απαραίτητα δικαιολογητικά που αφορούν την βιολογικότητα των προϊόντων.
      	'. .~
      Βάσει των ανωτέρω, το προτεινόμενο Π.Δ. με τις τυχόν αναγκαίες βελτιώσεις που . μπορεί να επέλθουν, διασφαλίζει:
      1. την τήρηση ενιαίων κανόνων, όρων και προϋποθέσεων λειτουργίας τους σε ολόκληρη την επικράτεια
      2. την πώληση βιολογικών προϊόντων που πληρούν τις διατάξεις της κείμενης νομοθεσίας,
      3. την ομαλή λειτουργία και αποτελεσματική εποπτεία τους.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
     9.Στην με αριθμό 5802/19.3.07 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 2839/30.3.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 5802/19-03-2007 ερώτηση, που κατατέθηκε στη Βουλή από το Βουλευτή κ. Αθανάσιο Λεβέντη, σχετικά με τα προβλήματα των δανειοληπτών του Οργανισμού Εργατικής Κατοικίας, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Ο Ο.ΕΚ. ως φορέας κοινωνικής πολιτικής έχει διττό χαρακτήρα: Δανειοδοτικό και κατασκευαστικό. Συνεπώς δεν υφίσταται μόνο το πρόγραμμα επιδότησης επιτοκίου στεγαστικών δανείων, τα οποία χορηγούνται από κεφάλαια των συμβεβλημένων με τον Ο.Ε.Κ. Τραπεζών, αλλά και άλλα προγράμματα από δικά του κεφάλαια: Δανειοδοτικά (ειδικό πρόγραμμα πολυτέκνων, αναπήρων και ειδικών κατηγοριών π.χ. άγαμες μητέρες, δάνεια αποπεράτωσης, επισκευής, επέκτασης υπάρχουσας κατοικίας κλπ), το κατασκευαστικό πρόγραμμα ανά την Ελλάδα καθώς και το πρόγραμμα επιδότησης ενοικίου.
Ως προς το πρόγραμμα επιδότησης επιτοκίου επισημαίνουμε τα εξής:
	Με την υπογραφή νέων συμβάσεων με περισσότερες Τράπεζες από το έτος 2005 και εντεύθεν , με την δυνατότητα επιλογής του δανειολήπτη της Τράπεζας από την οποία λαμβάνει το δάνειο, ο Ο.Ε.Κ. κατόρθωσε να μειώσει ακόμα περισσότερο τα επιτόκια των Τραπεζών, προς όφελος του δανειολήπτη, αυξάνοντας παράλληλα και τα ποσοστά επιδότησης επιτοκίου με την Υπουργική Απόφαση του 2005.
      Ακόμα και τώρα που η Ευρωπαϊκή Κεντρική Τράπεζα αύξησε τα επιτόκιά της, με τον ανταγωνισμό που υπάρχει ανά Τράπεζα και την παρέμβαση του Ο.Ε.Κ., οι Τράπεζες, η μία μετά την άλλη, μειώνουν τα περιθώρια κέρδους τους από 2,18% (αρχικές συμβάσεις) μέχρι 1,28% (τελευταία μείωση ΤΑΧ. ΤΑΜΙΕΥΤΗΡΙΟΥ), έτσι ώστε το τελικό επιτόκιο να είναι πιο ελκυστικό για τον δανειολήπτη, παρ' όλες τις αυξήσεις της ΕΚ.Τ. από τον Δεκέμβριο του 2005 μέχρι σήμερα.
      Όσον αφορά στην πιστοληπτική ικανότητα και φερεγγυότητα του δανειολήπτη, εφόσov το δάνειο χορηγείται από κεφάλαια της Τράπεζας, αυτή ελέγχεται από την τράπεζα η οποία χρησιμοποιεί και το πρόγραμμα «Τειρεσίας».
      Όσον αφορά στην ασφάλεια του ακινήτου που αγοράζουν οι δικαιούχοι του Ο.Ε.Κ. με το δάνειο αυτό, γίνεται (όπως προκύπτει από τις υπογραφείσες μεταξύ Ο.Ε.Κ. και Τραπεζών συμβάσεις) μόνο για πυρασφάλιση και ασφάλιση κατά σεισμών με δυνατότητα επιλογής του δανειολήπτη ασφαλιστικής εταιρείας και για το ποσό του χορηγούμενου δανείου.
      Άλλωστε η ασφάλιση του ενυπόθηκου ακινήτου προβλέπεται από τον Νόμο (Α.Κ.1285- Εμπράγματο Δίκαιο). 
      Μετά δε και τον μεγάλο σεισμό του έτους 1999 που έπληξε κυρίως την Αττική, η ασφάλιση του δανειολήπτη για σεισμό - σε μία σεισμογενή χώρα όπως η δική μας γίνεται για την προστασία του.
      Το γεγονός ότι εγγράφεται ως πρώτος δικαιούχος η Τράπεζα σε περίπτωση αποζημίωσης έχει την έννοια της επιβεβαίωσης της αποκατάστασης των ζημιών του πληγέντος ακινήτου και μόνο.
      Σε περίπτωση μη αποπληρωμής των δόσεων του δανείου εκ μέρους του δανειολήπτη, και την λήψη δικαστικών μέτρων εις βάρος του από πλευράς Τραπέζης, ο Ο.Ε.Κ. δεν έχει περιθώρια παρέμβασης, δεδομένου ότι τα κεφάλαια του συγκεκριμένου δανειοδοτικού προγράμματος είναι των Τραπεζών και η εμπράγματη ασφάλεια (η προσημείωση υποθήκης) εγγράφεται υπέρ της Τραπέζης που χορηγεί το δάνειο.
      Εν τούτοις ο Ο.Ε.Κ., λόγω της κοινωνικής ευαισθησίας που τον διακρίνει, παρεμβαίνει κατά κάποιο τρόπο και σ' αυτές τις περιπτώσεις, συνδράμοντας με αποφάσεις του Διοικητικού του Συμβούλιου προκειμένου να μην διακοπεί η επιδότηση επιτοκίου σε περίπτωση έντονης κοινωνικής ανάγκης π.χ. θανάτου, ανεργίας, σοβαρής ασθένειας του δικαιούχου ή της οικογένειάς του.
      Για τα δάνεια που χορηγούνται από κεφάλαια του Ο.Ε.Κ. και μόνο, υπάρχει το Ειδικό Κεφάλαιο Αλληλεγγύης, όπου ο Ο.Ε.Κ. συνδράμει με αποφάσεις του, δανειολήπτες που έχουν αδυναμία καταβολής των δόσεων λόγω π.χ. ανεργίας κλπ.
      Τέλος επισημαίνουμε ότι, ο Ο.Ε.Κ χρόνια τώρα με τα προγράμματα που εξαγγέλλει έχει αποδείξει την κοινωνική του ευαισθησία. Μέριμνα και φροντίδα του πάντοτε είναι η βελτίωση των προγραμμάτων αυτών προς όφελος των εργαζομένων.
Ο Υπουργός
ΣΑΒΒΑΣ ΤΣΙΤΟΥΡΙΔΗΣ»
      10.Στην με αριθμό 5719/15.3.07 ερώτηση του Βουλευτή  κ. Ανδρέα Λοβέρδου δόθηκε με το υπ’ αριθμ. 6897Β/4-4-07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση: 
      «Σε απάντηση της παραπάνω σχετικής ερώτησης σας γνωρίζουμε τα ακόλουθα:
      Μετά την έναρξη ισχύος του Κτηματολογίου στις κτηματογραφημένες περιοχές τα κατά τόπον αρμόδια Υποθηκοφυλακεία λειτουργούν μεταβατικά ως Κτηματολογικά Γραφεία και τηρούν, μεταξύ άλλων, τα κτηματολογικά βιβλία. Πρόκειται για δημόσια βιβλία, στα οποία αναγράφονται οι κτηματολογικές εγγραφές, αρχικές και μεταγενέστερες, επί των κτηματογραφημένων ακινήτων. Ειδικά δε όσον αφορά στις πρώτες εγγραφές προβλέπεται στον νόμο η χορήγηση σχετικών βεβαιώσεων στους δικαιούχους, ενέργεια που θα υλοποιηθεί το συντομότερο δυνατόν, αμέσως μόλις ολοκληρωθεί η επεξεργασία των πρακτικών ζητημάτων από τις αρμόδιες υπηρεσίες και εκτιμάται, ότι θα ξεκινήσει το δεύτερο εξάμηνο του έτους 2007. Με τον τρόπο αυτό θα δοθεί η δυνατότητα στους ενδιαφερομένους να ελέγξουν το περιεχόμενο της εγγραφής τους και να προβούν σε διορθωτικές ενέργειες, εάν αυτό απαιτείται. Οι βεβαιώσεις θα συνοδεύονται με ενημερωτική επιστολή, στην οποία θα παρέχονται αναλυτικές πληροφορίες για τα συναφή θέματα.
      Στην παρούσα φάση στην ηλεκτρονική διεύθυνση του Κτηματολογίου είναι καταχωρισμένος ο Οδηγός Συναλλαγών, έντυπα και οδηγίες συμπλήρωσής τους για τις συναλλαγές με τα Λειτουργούντα Κτηματολογικά Γραφεία και πλήθος άλλων χρηστικών πληροφοριών, που μπορούν οι ενδιαφερόμενοι να αναζητούν για την ενημέρωσή τους. Περαιτέρω οι υπηρεσίες του Κτηματολογίου εξετάζουν τη δυνατότητα ηλεκτρονικής σύνδεσης με σκοπό την πρόσβαση σε κτηματολογικές πληροφορίες και τον καθορισμό του τρόπου και των όρων άσκησης του δικαιώματος πρόσβασης, καθώς και των δικαιούμενων προσώπων, λαμβάνοντας υπόψη τους περιορισμούς του νόμου 2472/1997 για την προστασία του ατόμου από την επεξεργασία δεδομένων προσωπικού χαρακτήρα, δεδομένου ότι η πρόσβαση στα κτηματολογικά στοιχεία τελεί υπό τους συγκεκριμένους περιορισμούς σύμφωνα με ρητή διάταξη του νόμου 2664/1998 για το Εθνικό Κτηματολόγιο. Κατά την υφιστάμενη περίοδο της μεταβατικής λειτουργίας των Υποθηκοφυλακείων ως Κτηματολογικών Γραφείων για την έρευνα στα κτηματολογικά βιβλία εξακολουθούν και ισχύουν αναλογικά οι διατάξεις για την έρευνα στα βιβλία των Υποθηκοφυλακείων.
      Η δαπάνη των είκοσι πέντε Ευρώ που αναφέρεται στην ερώτηση δεν διευκρινίζεται για τι είδους και αριθμό πιστοποιητικών καταβλήθηκε, ώστε να επιβεβαιωθεί η ακρίβεια του καταβληθέντος ποσού. Σημειώνεται πάντως, ότι για την έκδοση πιστοποιητικών και αντιγράφων από τα κτηματολογικά στοιχεία, που τηρούνται από τον άμισθο υποθηκοφύλακα κατά τη μεταβατική περίοδο λειτουργίας των άμισθων Υποθηκοφυλακείων ως Κτηματολογικών Γραφείων καταβάλλονται τα δικαιώματα υπέρ αυτού και τρίτων, που προβλέπονται από τις κείμενες διατάξεις για την έκδοση των αντίστοιχων πιστοποιητικών από το Υποθηκοφυλακείο (άρθρο 23 §5 δ΄, εδ. α΄, β΄ν. 2664/1998, Εγκύκλιος Υπουργείου Δικαιοσύνης, Γεν.Δ./νση Α, Δ/νση Δ3, Τμήμα Α9, Α.Π. 127965/06.08.2003).
      Τέλος, σας επισημαίνουμε, ότι κατά τη μεταβατική περίοδο λειτουργίας των Υποθηκοφυλακείων ως Κτηματολογικών Γραφείων αυτά εξακολουθούν να είναι υπηρεσίες του Υπουργείου Δικαιοσύνης, στο οποίο υπάγονται διοικητικά και πειθαρχικά οι υποθηκοφύλακες (έμμισθοι και άμισθοι), ως δημόσιοι λειτουργοί.
ΟΥφυπουργός
ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      11. Στην με αριθμό 4403/15-2-07 ερώτηση του Βουλευτή  κ. Κωνσταντίνου Τσιπλάκη δόθηκε με το υπ’ αριθμ. 22673/12-3-07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 4403/15-2-2007 ερώτηση που κατατέθηκε στη Βουλή από το Βουλευτή κ. Κ. Τσιπλάκη σχετικά με τη συνέχιση λειτουργίας των Προγραμμάτων Κοινωνικής Φροντίδας, και ότι αφορά στην αρμοδιότητα του Υπουργείου Υγείας και Κοινωνικής Αλληλεγγύης, σας γνωρίζουμε τα εξής:
      Τα Γραφεία Κοινωνικών Υποστηρικτικών Υπηρεσιών, λειτουργούν με τη χρηματοδότηση του Κοινοτικού Πλαισίου Στήριξης, για τα πρώτα δύο έτη λειτουργίας τους. Οι Τελικοί Δικαιούχοι, δηλαδή οι ΟΤΑ - Δήμοι - Δημοτικές Επιχειρήσεις-Νομαρχιακές Επιχειρήσεις και Νομαρχιακές Αυτοδιοικήσεις, έχουν δεσμευτεί με απόφαση του Διοικητικού τους Οργάνου, για συνέχιση του προγράμματος με ίδιους πόρους, για τρία έτη.
      Η συγκεκριμένη δέσμευση ήταν απαραίτητη για την ένταξή τους στο πρόγραμμα και η συνέχιση της λειτουργίας τους είναι, σύμφωνα με τον Κανονισμό 1260 της Ε.Ε., υποχρέωση έναντι της Ευρωπαϊκής Ένωσης.
      Το Υπουργείο Υγείας και Κοινωνικής Αλληλεγγύης (Δ/νση Κοινωνικής Αντίληψης και Αλληλεγγύης), παρέχει κάθε δυνατή βοήθεια και υποστήριξη των Γραφείων Παροχής Κοινωνικών Υποστηρικτικών Υπηρεσιών.
      Τα Προγράμματα Κοινωνικής Φροντίδας (Μονάδες Κοινωνικής Μέριμνας, Κέντρα Δημιουργικής Απασχόλησης, Κέντρα Δημιουργικής Απασχόλησης Παιδιών με Αναπηρία, Παιδικοί-Βρεφονηπιακοί Σταθμοί) εντάχθηκαν στο Β' Κοινοτικό Πλαίσιο Στήριξης. Συνεχίστηκε η ένταξή τους στο Γ Κοινοτικό Πλαίσιο Στήριξης στο οποίο εντάχθηκαν και νέες δομές (Βοήθεια στο σπίτι, Κέντρα Ημερήσιας Φροντίδας Ηλικιωμένων, Κέντρα Δημιουργικής Απασχόλησης, Κέντρα Δημιουργικής Απασχόλησης Παιδιών με Αναπηρία Παιδικοί-Βρεφονηπιακοί Σταθμοί).
      Το Υπουργείο Υγείας και Κοινωνικής Αλληλεγγύης σύμφωνα με την παράγραφο 2 του άρθρου 5 του Ν. 2860/2000 «Διαχείριση, παρακολούθηση και έλεγχος του Κοινοτικού Πλαισίου Στήριξης και άλλες διατάξεις» διατυπώνει τη σύμφωνη γνώμη του στις προς ένταξη πράξεις.
      Σχετικά με τη συνέχιση των δομών που υλοποιούνται από επιχειρήσεις των ΟΤΑ, του άρθρου 277 και επόμενα του Δημοτικού και Κοινοτικού Κώδικα, διαδημοτικές επιχειρήσεις και αστικές εταιρείες των ΟΤΑ κ.λπ. αρμόδιο είναι το Υπουργείο Εσωτερικών, Δημόσιας Διοίκησης και Αποκέντρωσης.
      Επίσης υλοποιούνται 91 προγράμματα Βοήθεια στο Σπίτι από Δήμους μέσω ΚΑΠΗ σύμφωνα με την αριθμ. Π4β/5814/97 (ΦΕΚ 917Τ.Β΄/1997) Κοινή Υπουργική Απόφαση και τις διατάξεις των Ν.3146/2003 (ΦΕΚ 125/2003) και 3329/2005 (ΦΕΚ 81/2005).
      Τα Προγράμματα αυτά χρηματοδοτούνται από τα Υπουργεία Εσωτερικών, Δημόσιας Διοίκησης και Αποκέντρωσης και Υγείας και Κοινωνικής Αλληλεγγύης. Η εφαρμογή τους τελεί υπό την άμεση εποπτεία του Υπουργείου Υγείας και Κοινωνικής Αλληλεγγύης και ο συντονισμός τους γίνεται από επταμελή επιτροπή παρακολούθησης που έχει συσταθεί από την ΚΕΔΚΕ.
      Για την αποδοτικότερη λειτουργία των προγραμμάτων «Βοήθεια στο σπίτι» έχουν παραχωρηθεί από το Υπουργείο Υγείας και Κοινωνικής Αλληλεγγύης 612 οχήματα ειδικών χρήσεων.
      Με τις διατάξεις του άρθρου 13 του Ν. 3106/2003 (ΦΕΚ 30/2003) δίνεται η δυνατότητα σε Υπηρεσίες Υπουργείων και Περιφερειών, ΝΠΔΔ, ΝΠΙΔ ειδικώς πιστοποιημένα, οργανισμούς τοπικής αυτοδιοίκησης Α΄ και Β΄ βαθμού και επιχειρήσεις τους, Εκκλησία, και σε οργανωτικές υποδιαιρέσεις και φορείς της να υλοποιούν προγράμματα «Βοήθεια στο Σπίτι» με ίδιους πόρους.
      Για τη λειτουργία των προγραμμάτων απαιτείται έγκριση του Υπουργείου Υγείας και Κοινωνικής Αλληλεγγύης.
      Επισημαίνεται ότι το εν λόγω θέμα αναπτύχθηκε στη Βουλή από τον κ. Υφυπουργό Απασχόλησης και Κοινωνικής Προστασίας κατά τη συζήτηση της Επίκαιρης Ερώτησης 287 στις 12-2-2007.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      12. Στην με αριθμό 4821/27-2-07 ερώτηση του Βουλευτή  κ. Χρίστου Βερελή δόθηκε με το υπ’ αριθμ. Β13-114/13-3-07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Χρ. Βερελής με θέμα «Α. Οι ατυχείς αποφάσεις της Κυβέρνησης δημιουργούν ζημία στον ΟΤΕ. Β. Οι παραβάσεις της φορολογικής νομοθεσίας από τη Διοίκηση του ΟΤΕ και οι παραλήψεις ελεγκτικών οργάνων», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου-Γ.Γ. Καταναλωτή του Υπ. Ανάπτυξης, σας γνωστοποιούμε τα ακόλουθα:
      Για τον έλεγχο των ετησίων οικονομικών καταστάσεων χρήσης 1/1/2005-31/12/2005 εκλέχθηκε από την Τακτική Γενική Συνέλευση των μετόχων του Ο.Τ.Ε. την 16/6/2005 η ελεγκτική εταιρεία «KPMG Κυριάκου Ορκωτοί Ελεγκτές Α.Ε.», και τον έλεγχο διενήργησαν, σύμφωνα με την από 7/3/06 έκθεσή τους, τα μέλη της κ.κ. Μάριος Κυριάκου και Μιχαήλ Κόκκινος, Ορκωτοί Ελεγκτές Λογιστές.
      Από τον έλεγχο που διενήργησαν οι ανωτέρω ελεγκτές στις ατομικές και ενοποιημένες Οικονομικές Καταστάσεις της εταιρείας της 31/12/2005, ως προκύπτει από την ως άνω έκθεσή τους, φωτοαντίγραφο της οποίας σας επισυνάπτουμε, δεν προκύπτει ότι η σύνταξή τους δεν έγινε σύμφωνα με τις διατάξεις του Κ.Ν. 2190/1920 «περί Ανωνύμων Εταιρειών» και παράλληλα τονίζεται από αυτούς ότι οι καταστάσεις απεικονίζουν ακριβοδίκαια την οικονομική θέση της εταιρείας και του Ομίλου και δεν σημειώνεται ότι παρουσιάζουν αποκλίσεις σύμφωνα με τα Διεθνή Πρότυπα Χρηματοοικονομικής Πληροφόρησης (Δ.Π.Χ.Π.).
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 24 Απριλίου.
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1.- Η με αριθμό 1722/21-2-2007 αναφορά του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Υπουργό Πολιτισμού, σχετικά με τη δημόσια χρήση του κτήματος «ΦΙΞ» στο Δήμο Ηρακλείου Αττικής.
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
	1.- Η με αριθμό 3119/284/16-1-2007 ερώτηση και αίτηση κατάθεσης εγγράφων της Βουλευτού του Πανελλήνιου Σοσιαλιστικού Κινήματος κ. Παρασκευής Χριστοφιλοπούλου προς τον Υπουργό Οικονομίας και Οικονομικών, σχετικά με τις αναλογιστικές μελέτες για την ενοποίηση των ασφαλιστικών ταμείων στο Ίδρυμα Κοινωνικών Ασφαλίσεων (Ι.Κ.Α.).
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 468/17-4-2007 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Αγοραστού προς τον Υπουργό Αγροτικής Ανάπτυξης και Τροφίμων, σχετικά με την προοπτική παραγωγής τοπικών προϊόντων παραδοσιακής γεωργίας κ.λπ.. 
      Η ερώτηση του κυρίου συναδέλφου έχει ως εξής:
      «Κεντρική προτεραιότητα της πολιτικής του Υπουργείου Αγροτικής Ανάπτυξης είναι η ανάδειξη και ανάπτυξη της λεγόμενης «άλλης γεωργίας». Πρόκειται για προϊόντα που αποτελούν την τοπική, παραδοσιακή γεωργία και τα οποία συγκεντρώνουν όλα εκείνα τα χαρακτηριστικά για υψηλή οικονομική απόδοση και προστιθέμενη αξία. 
      Η πολιτική ηγεσία του Υπουργείου Αγροτικής Ανάπτυξης μιλά συχνά για «θησαυρό» και έχει καταγράψει περίπου εξακόσιες καλλιέργειες σ’ ολόκληρη τη χώρα μ’ αυτά τα χαρακτηριστικά. 
      Επειδή στην εποχή της νέας Κ.Α.Π. είναι αδήριτη η ανάγκη για αναδιάρθρωση των καλλιεργειών. Επειδή θεωρείται απ’ όλους τους παράγοντες του αγροτικού τομέα μονόδρομος η παραγωγή προϊόντων ποιότητας, που τα ζητά και τα πληρώνει η αγορά. Επειδή για τη νέα διακυβέρνηση είναι επείγουσα προτεραιότητα, τόσο η ενίσχυση του αγροτικού εισοδήματος όσο και, κυρίως, η διασφάλιση της προοπτικής στην περιφέρεια για τους νέους αγρότες,
      Ερωτάται ο κύριος Υπουργός:
      1. Ποια μέτρα ειδικότερα πρόκειται να λάβει η Κυβέρνηση για την προώθηση της «άλλης γεωργίας» αξιοποιώντας και τα κονδύλια του Δ΄ Κοινοτικού Πλαισίου Στήριξης;
      2.  Ποια προϊόντα του Νομού Λάρισας και της Θεσσαλίας έχουν καταγραφεί στη λίστα του Υπουργείου για την «άλλη γεωργία»; 
      Το λόγο έχει ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός: 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, κύριοι συνάδελφοι, είναι εξαιρετικά επίκαιρη η ερώτηση του συναδέλφου και είναι εξαιρετικά επίκαιρη, διότι έχει ξεκινήσει ήδη η εφαρμογή της νέας Κοινής Αγροτικής Πολιτικής και καταβάλλεται μια σημαντική προσπάθεια, έτσι ώστε να αναδείξουμε αυτό που ο κύριος συνάδελφος ανέφερε, το θησαυρό της ελληνικής γης.
      Στη χώρα μας στο Υπουργείο Γεωργίας επί σειρά ετών, όταν μιλούσαμε για αγροτική παραγωγή, αναφερόμασταν στο βαμβάκι, στο ελαιόλαδο, στον καπνό, στα δημητριακά, λες και όλα τα υπόλοιπα δεν ήταν αγροτική μας παραγωγή. Και όμως σ’ όλη τη χώρα αναπτύχθηκαν δυναμικές ομάδες παραγωγών, που κατευθύνθηκαν σε προϊόντα που έχουν τη δική τους δυναμική, που έχουν μπει στην ελληνική και στη διεθνή αγορά και που είναι προϊόντα με άριστες διατροφικές ιδιότητες.
      Θέλω να σας πω ότι καταβάλλουμε μία μεγάλη προσπάθεια, έτσι ώστε να στηρίξουμε, να αναπτύξουμε, να καταγράψουμε, να αναδείξουμε την «άλλη γεωργία». «Άλλη γεωργία» είναι η στήριξη όλων αυτών των προϊόντων, η στήριξη αυτών των ομάδων παραγωγών, που δραστηριοποιούνται σε ορεινές περιοχές, σε νησιωτικές περιοχές και που πρέπει να πούμε ότι οι καλλιέργειες αυτές, οι παραγωγές αυτές είναι και ο κύριος λόγος που αυτοί οι άνθρωποι, κυρίως νέοι άνθρωποι, παραμένουν στην ελληνική περιφέρεια. 
      Πρέπει να πούμε ότι συναντηθήκαμε με διακόσιες εξήντα ομάδες παραγωγών από όλη τη χώρα. Οι περισσότεροι από αυτούς για πρώτη φορά πέρασαν το κατώφλι του Υπουργείου Αγροτικής Ανάπτυξης και Τροφίμων. Καταγράψαμε τις προσπάθειές τους. Πολλούς από αυτούς τους έχουμε επισκεφθεί στην ελληνική περιφέρεια και αναπτύσσουμε προγράμματα, έτσι ώστε να υπάρξει μία  ουσιαστική στήριξη.
      Για τη Λάρισα θέλω να σας πω ότι η Λάρισα και η Θεσσαλία είναι η καρδιά της ελληνικής γεωργίας. Η Λάρισα είναι η μικρογραφία της ελληνικής παραγωγής, γιατί εκτός από τα βασικά προϊόντα που παράγονται σε μεγάλη έκταση, παράγει και πολλά από τα προϊόντα της άλλης γεωργίας. Κτηνοτροφικό μπιζέλι σε δεκαοκτώ χιλιάδες στρέμματα, όσπρια σε έξι χιλιάδες στρέμματα, μήλα, αχλάδια, ροδάκινα σε τριάντα τρεις χιλιάδες στρέμματα, αμπέλια στον Τύρναβο σε σαράντα δύο χιλιάδες στρέμματα, λαχανικά νωπά οκτώ χιλιάδες στρέμματα, αμυγδαλιές σε σαράντα πέντε χιλιάδες στρέμματα, καστανιές σε έξι χιλιάδες πεντακόσια στρέμματα σε μία ιστορική κοινότητα στα Αμπελάκια, καρυδιές σε οκτώ χιλιάδες στρέμματα, φιστίκια, ακτινίδια, βερύκοκα. Και βέβαια έχουμε πολύ σημαντική παραγωγή μελισσοκομική. Πρέπει να πούμε ότι στο μητρώο είναι εγγεγραμμένοι πεντακόσιοι δέκα εννέα μελισσοκόμοι από τους οποίους οι τετρακόσιοι πενήντα είναι ενεργοί μελισσοκόμοι. 
      Με εκπροσώπους όλων αυτών των ομάδων παραγωγών, με εκπροσώπους των ομάδων της άλλης γεωργίας έχουμε συναντηθεί και έχουμε συζητήσει. Ήδη αναπτύσσουμε προγράμματα, έτσι ώστε αυτή η άλλη γεωργία, η ξεχασμένη, η γεωργία του περιθωρίου σύντομα να γίνει η κύρια γεωργία και στο Νομό Λάρισας αλλά και σε όλη τη χώρα.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κυρία Πρόεδρε, ξεκινώ με μία διαπίστωση. Η προσπάθειά μας, ο αγώνας μας, για την ύπαιθρο, για τον αγρότη, για τον κτηνοτρόφο είναι και οφείλει να είναι αδιάλειπτη, διαρκής και ειλικρινής. Υπ’ αυτό το πρίσμα οφείλω να συγχαρώ τον παριστάμενο Υφυπουργό κ. Κοντό ο οποίος κάνει μια μεγάλη προσπάθεια για να αναδείξει αυτήν την άλλη γεωργία που ήταν ξεχασμένη τόσα χρόνια.
      Δυστυχώς, όμως, η ευφυής αυτή σύλληψη, αυτή η σωστή και συστηματική προσπάθεια βρίσκει μπροστά της τις παθογένειες και τις εκκρεμότητες τις οποίες μας κληροδότησε το χθες. Και το παρελθόν όταν μετριέται στις επιπτώσεις του, δεν είναι παρελθόν αλλά είναι χρόνος μέλλοντος. Από εκεί ξεκινάει αυτή η νέα διακυβέρνηση. Βέβαια, πρέπει να στηρίξουμε την άλλη γεωργία. Και θα πρέπει να τη στηρίξουμε με χρονοδιάγραμμα και με σαφή μέτρα, με πλήρη ενημέρωση για να έχουμε απτά αποτελέσματα. Αυτό τον καιρό γυρίζω όλα τα χωριά. Ο κόσμος θέλει ενημέρωση. Θέλει σαφείς και ξεκάθαρες οδηγίες, ξεκάθαρες κουβέντες.
      Ζούμε σε ένα νέο έντονα ανταγωνιστικά περιβάλλον. Το γνωρίζουμε αυτό και το γνωρίζουν οι γεωργοί μας και οι κτηνοτρόφοι μας. Αλλά θα πρέπει μέσα στο Δ΄ Κοινοτικό Πλαίσιο Στήριξης με τα πολλά προγράμματά του να στηρίξουμε αυτή την άλλη γεωργία και γιατί όχι και την άλλη κτηνοτροφία. Πιστεύω ότι χρειάζεται να αξιοποιήσουμε κάθε διαθέσιμο πόρο εθνικό και ευρωπαϊκό με το βλέμμα στραμμένο στις ανάγκες της αγοράς και σε εκείνα τα προϊόντα τα οποία συγκεντρώνουν εκείνα τα χαρακτηριστικά που τα κάνουν ανταγωνιστικά και μοναδικά και έχουν τη δυνατότητα για υψηλή οικονομική απόδοση καθώς  και για μεγάλη προστιθέμενη αξία. Πρέπει να βάλουμε τις σωστές βάσεις για να βγάλουμε από το περιθώριο τις τοπικές παραδοσιακές καλλιέργειες και να αυξήσουμε το διαθέσιμο εισόδημα των αγροτών και των κτηνοτρόφων.
      Τέλος, κύριε Υπουργέ, πρέπει αυτές τις επιδοτήσεις τις οποίες δίνουμε να τις δώσουμε έγκαιρα. Να δώσουμε ένα εκκαθαριστικό των επιδοτήσεων σε κάθε αγρότη και σε κάθε κτηνοτρόφο για να γνωρίζει τι πήρε το 2006, τι πρόκειται να πάρει το 2007. Πρέπει δε να πληρώσουμε έγκαιρα και τα υπόλοιπα χρήματα.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υφυπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, είδατε ότι και εσείς παρασυρόμενος από την κύρια γεωργία, ενώ ξεκινήσαμε να μιλάμε για προϊόντα μη επιδοτούμενα, μας πήγατε στα επιδοτούμενα. Θέλω, λοιπόν, να σας πω ότι γίνεται μία προσπάθεια, έτσι ώστε όλο το σύστημα των επιδοτήσεων να ξεκαθαριστεί και να πληρώνονται αυτοί που δικαιούνται. Οι επιδοτήσεις θα υπολογίζονται με διαφανή τρόπο και ο κάθε αγρότης θα εισπράττει αυτά που του ανήκουν .
      Θα επανέλθω, όμως, σ’ αυτό που αναφέρει η ερώτησή σας, στην άλλη γεωργία. 
      Πρέπει να σας πω ότι συναντήθηκα με εκπροσώπους των παραγωγών της άλλης γεωργίας από το Νομό Λάρισας. Το μεγάλο μας πρόβλημα ξέρετε ποιο είναι; Ότι, δυστυχώς, δεν είναι οργανωμένοι, δεν είναι ενημερωμένοι ούτε εκπαιδευμένοι. Ξεκινήσαμε, λοιπόν, οργανώνοντας μία ομάδα από νέους γεωπόνους, από νέα παιδιά που πιστεύουν σ’ αυτό το όραμα, της άλλης γεωργίας. Ήρθαμε σε επαφή μ’ αυτούς τους ανθρώπους και τους περνάμε κάποια μηνύματα. 
      Τους περνάμε μηνύματα όπως ότι αν δεν αποκτήσουν σφραγίδα ποιότητας τα προϊόντα τους, τότε δύσκολα θα διατίθενται στην αγορά. Άλλο μήνυμα είναι ότι εάν δεν οργανωθούν σε ομάδες παραγωγών, έτσι ώστε να μπορούν μέσα από ομαδικές αγορές εφοδίων να ρίξουν το κόστος παραγωγής, δεν θα είναι ανταγωνιστικοί. 
      Ένα μήνυμα που περνάμε επίσης, είναι ότι αν δεν τυποποιηθούν σωστά τα προϊόντα, δεν συσκευαστούν σωστά τα προϊόντα, τότε δεν θα μπορούν να διατεθούν με αξιώσεις στην αγορά. Βέβαια, το κυρίαρχο μήνυμα είναι ότι θα πρέπει να πιστέψουν ότι υπάρχουν πολύ μεγάλα περιθώρια και πολύ μεγάλες δυνατότητες. Η άλλη γεωργία σε λίγα χρόνια είναι βέβαια ότι θα γίνει η κύρια γεωργία στον τόπο μας. 
      Εσείς θέλω να μεταφέρετε τα μηνύματα αυτά στους αγρότες της Λάρισας λέγοντάς τους ότι η γη της Θεσσαλίας, η οποία, πραγματικά, παράγει πλούτο, η οποία, πραγματικά, είναι ένας θησαυρός, έχει άριστες παραγωγικές δυνατότητες. Να τους πείτε ότι το Υπουργείο Αγροτικής Ανάπτυξης και Τροφίμων θα είναι αρωγός και συμπαραστάτης στις προσπάθειές τους αυτές. 
      Επίσης να τους πείτε ότι -εκτός από το βαμβάκι, το εξαιρετικής ποιότητας βαμβάκι εκτός από τα καπνά που παράγουν στη Λάρισα, εκτός από τα σιτηρά που παράγουν και τα οποία αποκτούν μία πολύ καλύτερη προοπτική τώρα με τα βιοκαύσιμα- αυτή η γεωργία, η άλλη γεωργία, μπορεί να είναι, πραγματικά, η ατμομηχανή η οποία θα σύρει τη γενικότερη αγροτική ανάπτυξη της περιοχής σας. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Η δεύτερη με αριθμό 461/16-4-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα προβλήματα ρύπανσης από στερεά σωματίδια στη Λάρισα, διαγράφεται λόγω κωλύματος του ερωτώμενου Υπουργού. 
      Κατά ευγενική παραχώρηση της κ. Νικολαϊδου και του κ. Γιαννόπουλου θα συζητηθεί τώρα η αμέσως επόμενη με αριθμό 466/17-4-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Δημόσιας Τάξης και Δικαιοσύνης, σχετικά με τη λήψη μέτρων προστασίας της ιδιωτικότητας και των προσωπικών δεδομένων.
      Η επίκαιρη ερώτηση του κυρίου συναδέλφου έχει ως εξής:
      «Μεγάλη παραγγελία ειδικού ηλεκτρονικού εξοπλισμού για παρακολουθήσεις υψηλών δυνατοτήτων και ευρέος φάσματος πραγματοποιήθηκε πρόσφατα στο εξωτερικό για λογαριασμό της Εθνικής Υπηρεσίας Πληροφοριών. 
      Ο εν λόγω εξοπλισμός, ύψους 3,5 εκατομμυρίων ευρώ, αναμένεται να τεθεί σε ισχύ το προσεχές εξάμηνο και θα έχει τη δυνατότητα παρακολούθησης χιλιάδων πολιτών μέσω των κινητών και σταθερών τηλεφωνικών τους συσκευών, καθώς και μέσω των ηλεκτρονικών μηνυμάτων τους στο διαδίκτυο. 
      Ωστόσο, όπως ανακοινώθηκε πρόσφατα, τρία ανώτατα ευρωπαϊκά θεσμικά όργανα (Ευρωπαϊκό Δικαστήριο Ανθρωπίνων Δικαιωμάτων, Επιτροπή της Βενετίας του Συμβουλίου της Ευρώπης, Ευρωπαϊκή Εποπτεία Προσωπικών Δεδομένων) θεωρούν παράνομη την ανεξέλεγκτη και χωρίς αυστηρούς κανόνες παρακολούθηση των πολιτών, τόσο στον ιδιωτικό όσο και στον επαγγελματικό τους χώρο και υποστηρίζουν το έως σήμερα αυτονόητο, ότι η ιδιωτική ζωή και τα προσωπικά δεδομένα αποτελούν ύψιστο δικαίωμα κάθε πολίτη, απέναντι σε οποιαδήποτε εξουσία αυθαιρετεί, με τη διέγερση των φοβικών αντανακλαστικών της κοινωνίας, επικαλούμενη υπαρκτούς ή ανύπαρκτους κινδύνους. 
      Επειδή η εκτεταμένη και ανεξέλεγκτη χρήση των αστυνομικών μεθόδων παρακολούθησης των πολιτών, οδηγεί αμετάκλητα στο εφιαλτικό σενάριο μιας κοινωνίας ελεγχόμενης, αλλά και πλήρως μεταλλαγμένης, 
      Ερωτώνται οι αρμόδιοι Υπουργοί: 
      Υπό ποίους όρους και προϋποθέσεις θα εφαρμοστούν οι σχεδιαζόμενες παρεμβάσεις της δημόσιας εξουσίας στην ιδιωτική ζωή των πολιτών, προκειμένου να διασφαλίζεται και να μην προσβάλλεται η άσκηση των ατομικών ελευθεριών και των δικαιωμάτων τους;».
      Το λόγο έχει ο Υπουργός Δημόσιας Τάξης κ. Πολύδωρας. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ευχαριστώ, κυρία Πρόεδρε. 
      Επίσης ευχαριστώ και το συνάδελφο κ. Φώτη Κουβέλη, γιατί και σ’ αυτήν την ερώτηση αποτυπώνεται όλη η ευαισθησία που διακατέχει τον ίδιο -και ας επιτραπεί να σημειώσουμε ότι διακατέχει και εμάς- για την προστασία των ευαίσθητων προσωπικών δεδομένων και για τη λειτουργία των υπηρεσιών κατά τέτοιο τρόπο, ώστε να φέρνει αποτέλεσμα υπό τον απαράβατο όρο της τηρήσεως όλης της νομιμότητας στην προάσπιση και κατοχύρωση των ευαίσθητων προσωπικών δεδομένων. 
      Στο προκείμενο, συμφωνώ και με τον ειδικότερο χαρακτηρισμό στο κείμενο της ερώτησης, ότι οι ανεξέλεγκτες παρακολουθήσεις και από τις υπηρεσίες και από τις αρχές της Ευρωπαϊκής Ένωσης κρίνονται ως παράνομες. Σαφώς και είναι παράνομες οι ανεξέλεγκτες παρακολουθήσεις. Η συζήτηση ζητώ να περιοριστεί στις ρεαλιστικές και προσήκουσες διαστάσεις, όπως είναι η μία και μόνη διάσταση, ότι αυτό το σύστημα επισυνδέσεως, όπως λέγεται, που προμηθεύεται η Εθνική Υπηρεσία Πληροφοριών, είναι υπό τις απαράβατες –με θρησκευτική ευλάβεια, απαράβατες- συνθήκες, όρους και προϋποθέσεις της νομιμότητας, όπως αυτές οι απαράβατες συνθήκες όροι και προϋποθέσεις, υπαγορεύονται από το Σύνταγμα, την ελληνική νομοθεσία και την ευρωπαϊκή νομοθεσία.
      Σημειώνω -και είναι γνωστό και στον κ. Κουβέλη και στην Αίθουσα, στην Εθνική Αντιπροσωπεία- την υπ’ αριθμόν 9546/ΕΚ της 24ης Οκτωβρίου 1995 οδηγία και την 2002/58ΕΚ, του  Ευρωπαϊκού Κοινοβουλίου επίσης και του Συμβουλίου, της 12ης Ιουλίου 2002, σχετικά με την επεξεργασία των προσωπικών δεδομένων.  Σ’ αυτές τις οδηγίες, καθώς ξέρετε γιατί είστε στην σχετική επιτροπή, η Ελλάς συνεμόρφωσε, προσήρμοσε το νομοθετικό της πλαίσιο και το Σύνταγμα. 
      Έτσι, λοιπόν, με θρησκευτική ευλάβεια λέμε ότι θα γίνει η λειτουργία αυτού του εξοπλισμού, που λέγεται «σύστημα επισυνδέσεων». Δεν θα είναι σε μεγάλο αριθμό. Γιατί είναι θέμα τεχνικό το ποιος θα είναι ο αριθμός. Ακούγεται μια σχετική φημολογία, όμως δεν μου επιτρέπεται να δώσω τα τεχνικά χαρακτηριστικά. Αλλά είναι υποχρέωσή μου να πω στον κύριο συνάδελφο ότι όλα τα τεχνικά χαρακτηριστικά είναι στη διάθεσή του, για να μην έχουμε αναφορά αυτών των τεχνικών χαρακτηριστικών στη δημοσιότητα, για λόγους προνοίας.
      Τέλος, σημειώνω, όσον αφορά τη συναρμοδιότητα με τον συνερωτώμενο Υπουργό Δικαιοσύνης, για λόγους ηθικής τάξεως, ότι στο ενημερωτικό σημείωμα που έλαβα από τον κ. Παπαληγούρα, κρίνεται σκόπιμο να τονίσω πως με την υπ’ αριθμόν 41399/14-4-2006 απόφαση του Υπουργού Δικαιοσύνης, έχει συσταθεί ειδική νομοπαρασκευαστική επιτροπή με αντικείμενο την κατάρτιση σχεδίου νόμου για την ενίσχυση του θεσμικού πλαισίου, που αφορά στην ασφάλεια των επικοινωνιών. Η επιτροπή αυτή, υπό την προεδρία του τέως Προέδρου του Συμβουλίου Επικρατείας κ. Χρήστου  Γεραρή, ολοκληρώνει εντός του προσεχούς μηνός το πόρισμά της με τη μορφή του νομοσχεδίου. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ. Θα συμπληρώσετε στη δευτερολογία σας. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μια λέξη μόνο θα πω ακόμη, τώρα στην πρωτολογία μου. 
      Εννοείται, συμπερασματικά, ότι καμμία λειτουργία του εξοπλισμού, του συστήματος αυτού, δεν πρόκειται να γίνει χωρίς την άδεια του εισαγγελέως. Δεν πρόκειται να υπάρξει επαφή με ατομικό δικαίωμα ή προσωπικά δεδομένα καθ’ οιονδήποτε αυθαίρετο τρόπο. Μάλιστα, με το νέο νομοσχέδιο που έχει κατατεθεί στη Βουλή, δηλαδή είναι αντικείμενο επεξεργασίας από την κεντρική νομοπαρασκευαστική επιτροπή, ορίζεται στην Εθνική Υπηρεσία Πληροφοριών αυτό που λέμε απλοϊκά «εισαγγελέας υπηρεσίας» και η υπηρεσία τελεί υπό την εποπτεία, όπως θα διατυπωθεί στον Κανονισμό της Βουλής, για ζητήματα που άπτονται των ατομικών δικαιωμάτων. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ. Θα συμπληρώσετε στη συνέχεια. 
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κυρία Πρόεδρε, θα περιορίσω όντως την επίκαιρη ερώτηση σ’ αυτό που αποτελεί και το αντικείμενο της συζητήσεως, αποφεύγοντας γενικότερες αναφορές στο τι μπορεί να σημαίνει η εγκατάσταση τέτοιων μηχανημάτων παρακολούθησης της ιδιωτικής ζωής των πολιτών, διότι σε άλλες περιπτώσεις, πάλι στην ίδια Αίθουσα, είχα τη δυνατότητα να εκθέσω τις δικές μας απόψεις αναφορικά με το τι εφιαλτική κοινωνία μπορεί να συνιστάται μ’ αυτήν την υπερπαρακολούθηση των πολιτών. 
      Κύριε Υπουργέ, υπάρχει ένα ζήτημα. Η παρουσία του εισαγγελέως αντιλαμβάνομαι ότι είναι μία δικαστική εγγύηση. Γνωρίζετε, όμως, πάρα πολύ καλά ότι για να λειτουργήσει αυτός ο μηχανισμός χρειάζεται την αποφασιστική συμμετοχή των λεγόμενων παρόχων. Αυτό δηλαδή, κυρία Πρόεδρε και κύριοι συνάδελφοι, σημαίνει τη λειτουργία του γνωστού μηχανισμού της λεγόμενης νόμιμης συνακρόασης, την οποία είδαμε σε όλες τις τραγικές διαστάσεις της με αφορμή την υπόθεση των τηλεφωνικών υποκλοπών.
      Βεβαίως, παρενθετικά αναφέρω, κύριε Υπουργέ, ότι γνωρίζετε πως οι πάροχοι, αυτές οι εταιρείες, θέλουν να μετακυλήσουν το κόστος από την παρακολούθηση είτε στις πλάτες του δημοσίου είτε στις πλάτες των ιδιωτών.
      Το θέμα όμως, κυρία Πρόεδρε και κύριε Υπουργέ, είναι ποιος ελέγχει και με ποιους αποφασιστικούς μηχανισμούς ελέγχει και παρακολουθεί τους παρόχους. Θα είναι παρούσα η Αρχή Προστασίας των Προσωπικών Δεδομένων; Και ποιος εισαγγελεύς προληπτικά ή και κατασταλτικά θα έχει τη δυνατότητα να παρεμβαίνει στο χώρο των παρόχων, όπου εκεί αναπτύσσεται ο αναγκαίος μηχανισμός για την ενεργοποίηση του συγκεκριμένου αυτού συστήματος παρακολούθησης, όταν είναι γνωστό ότι με αυτό με το μηχανισμό είναι δυνατόν, κυρία Πρόεδρε -και θα συμβεί- να παρακολουθούνται ακόμα και τα ηλεκτρονικά μηνύματα, τα λεγόμενα e-mails και κάθε επικοινωνία, η οποία θα γίνεται και με τα ηλεκτρονικά μέσα; 
      Ολοκληρώνοντας, υπάρχει και το μεγάλο ζήτημα: Ποιος θα ελέγχει και ποιος θα παρακολουθεί τη χρονική διάρκεια της αποθήκευσης αυτών των πληροφοριών που αφορούν σε προσωπικά δεδομένα; Ποιος θα έχει την ευθύνη παρέμβασης, προκειμένου αυτά να μην αποθηκεύονται πέραν του προβλεπομένου από τη νομοθεσία χρόνου; Και ποιος μπορεί να ελέγχει, παρά την απαγόρευση, να μην γίνεται η αποθήκευση των προσωπικών δεδομένων, άρα να μην υπάρχει η δυνατότητα επεξεργασίας, η οποία μπορεί να γίνεται μέσα στα ποικιλώνυμα στεγανά που αναπτύσσονται σε αυτές τις λειτουργίες της δημόσιας υπηρεσίας;
      Είναι τεράστιο το θέμα, κύριε Υπουργέ –το αντιλαμβάνεστε- και δεν είναι δυνατόν μετά παραμυθίας να διολισθήσουμε σε ανοχή και σε παραδοχή ότι αυτά μπορεί να συμβαίνουν, διότι τότε «αιρέτω». 
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υπουργός έχει το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Και η προφορική ανάπτυξη των επιχειρημάτων του κ. Κουβέλη με πείθει ότι ξέρουμε για τι μιλάμε. Θα μου επιτρέψετε να πω ότι το ευρύτερο θέμα της λειτουργίας ή συλλειτουργίας με την υπηρεσία των παρόχων είναι ένα θέμα που εκφεύγει από τον πυρήνα της ερωτήσεως.
      ΦΩΤΗΣ ΚΟΥΒΕΛΗΣ: Συνάπτεται. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Συνάπτεται, βεβαίως, δεν είναι ο πυρήνας της ερωτήσεως.
      Θέλω να σας πω ότι αυτό θα το επιλύσουμε, κυρία Πρόεδρε, με τη συνεργασία των τριών εμπλεκομένων οντοτήτων: Δικαστικής εγγύησης, Αρχής Προστασίας Προσωπικών Δεδομένων και υπηρεσίας. 
      Θέλω να σας ενημερώσω ότι συνεργαζόμαστε άριστα και έχουμε κατάλογο αιτημάτων, όπου ζητούμε από την Αρχή Προστασίας Προσωπικών Δεδομένων όχι απλά τις ιδέες της και το πώς θα κατοχυρωθεί κατά τον καλύτερο τρόπο αυτό το αδιάβλητο, αλλά και τον τρόπο που θα ελέγχουμε το αδιάβλητο, να μην είναι –παραδείγματος χάριν- ένας ισχυρισμός από τους παρόχους. 
      Θέλω να σας πω ακόμη ότι δεν έχουμε καταλήξει για το πόσο θα κρατούνται τα δεδομένα, δηλαδή το υλικό που θα βγαίνει από τη σύννομη αυτή επισύνδεση. Και δεσμεύομαι να πω ότι δεν έχουμε καμμία όρεξη να κάνουμε αρχείο τέτοιων προϊόντων, αλλά θα είναι τα αναγκαίως απαραίτητα για τη στήριξη μιας ποινικής υπόθεσης.
Διότι στο φόντο όλης αυτής της διαδικασίας –και της δαπάνης που κάνει το Δημόσιο και για να είναι εξοπλισμένη η υπηρεσία και για να κάνουμε εμείς το διάλογο για την αγωνία μας επί των ατομικών δικαιωμάτων και των προσωπικών δεδομένων- ένα είναι το κυρίαρχο: Ο σταυρός των συνταγματολόγων για τις ατομικές ελευθερίες και τα προσωπικά δεδομένα και ταυτόχρονα για την αντιμετώπιση του κακού και μάλιστα της βαριάς εγκληματικότητας, δηλαδή τρομοκρατία και τα συναφή.
      Θέλω να σημειώσω εδώ στην υπόθεση της βαριάς εγκληματικότητας ότι εγένετο παράλληλα μια συζήτηση, –το λέω επειδή είσαστε ενήμερος- για τα κόστη. Οι πάροχοι ετοιμάζουν και τιμολόγια με κόστη.
      Θέλω σε αυτό το σημείο η έννομη τάξη, αυτή η Αίθουσα, το Σύνταγμα να γεννούν την απαίτηση τη δική μας –δηλαδή, της έννομης τάξεως και της Βουλής- και την υποχρέωση των παρόχων για παροχή υπηρεσιών όχι για να κερδοσκοπήσουν και να στείλουν τα τιμολόγια στην πολιτεία, αλλά για να συνεργαστούν ως έχουν υποχρέωση.
      Σας ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ.
      Εισερχόμαστε στην τρίτη με αριθμό 473/17-04-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Υγείας και Κοινωνικής Αλληλεγγύης, σχετικά με τις ελλείψεις προσωπικού στο Τζάνειο Νοσοκομείο κ.λπ.
      Η επίκαιρη ερώτηση της κ. Νικολαϊδου έχει ως εξής:
      «Τραγικές είναι οι συνέπειες στην ομαλή λειτουργία του Τζάνειου Νοσοκομείου, από τη μεγάλη έλλειψη προσωπικού. Ο τομέας υγείας, θύμα της πολιτικής λιτότητας της Νέας Δημοκρατίας και του ΠΑ.ΣΟ.Κ., υποχρηματοδοτείται με αποτέλεσμα οι παρεχόμενες υπηρεσίες, παρά την προσπάθεια του προσωπικού, να υποβαθμίζονται και η περίθαλψη των ασθενών να είναι ελλιπής. 
      Ενδεικτικά αναφέρουμε: Η Νευροχειρουργική Κλινική δεν λειτουργεί και οι Μονάδες Εντατικής Θεραπείας και Αυξημένης Φροντίδας υπολειτουργούν χωρίς να αξιοποιείται η δυναμικότητά τους.
      Στην Καρδιολογική Κλινική στα δέκα κρεβάτια και δύο ράντζα αντιστοιχούν έντεκα νοσηλευτές αντί των δύο νοσηλευτών ανά κρεβάτι που προβλέπουν τα διεθνή στάνταρτ. Στο Ακτινολογικό δεκατρία άτομα καλούνται να λειτουργήσουν τα εργαστήρια (και κατά τις εφημερίες) αντί του διπλάσιου προσωπικού που απαιτείται.
      Οι κενές οργανικές θέσεις, βάσει του παλαιού οργανισμού ανέρχονται σε τριακόσια οκτώ ενώ για τους εβδομήντα δύο νοσηλευτές που αποχώρησαν την τελευταία τριετία προσλήφθηκαν μόνο έντεκα. Ο οργανισμός λειτουργίας δεν εκσυγχρονίζεται βάσει των νέων απαιτήσεων και την ανάπτυξη της τεχνολογίας και τα νέα τμήματα (μαστογράφος, οστική μέτρηση, ορθοπαντογράφος κ.λπ.) στελεχώνονται με το ήδη ανεπαρκές προσωπικό και φυσικά υπολειτουργούν. Ερωτηματικά δημιουργούνται από την απασχόληση εργαζομένων που μισθοδοτούνται από ιδιωτικές επιχειρήσεις π.χ. Τμήμα Αιμοδοσίας και στο Διαβητολογικό Ιατρείο.
      Η διοίκηση του Νοσοκομείου για να εξασφαλίσει τη στοιχειώδη λειτουργία του καταστρατηγεί δικαιώματα των εργαζομένων και εντατικοποιεί την εργασία. Τα οφειλόμενα ρεπό και οι οφειλόμενες άδειες ανέρχονται σε χιλιάδες.
      Ερωτάται ο κύριος Υπουργός τι μέτρα θα πάρει:
      - Για να καλυφθούν οι κενές οργανικές θέσεις και να εκσυγχρονισθεί ο οργανισμός λειτουργίας του Νοσοκομείου, ώστε να καλύπτει τις σημερινές ανάγκες και να ανταποκρίνεται στις σύγχρονες απαιτήσεις της επιστήμης και της τεχνολογίας και να εξασφαλιστούν από τον κρατικό προϋπολογισμό τα αναγκαία κονδύλια για την ομαλή λειτουργία του.
      - Για να σταματήσει η καταστρατήγηση των δικαιωμάτων των εργαζομένων και η εντατικοποίηση της εργασίας που υποβαθμίζει την προσφορά τους και να τηρούνται οι όροι ασφάλειας για την προστασία της υγείας τους».
      Ο Υφυπουργός Υγείας και Κοινωνικής Αλληλεγγύης κ. Γιαννόπουλος έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, κύριοι συνάδελφοι, είναι γεγονός ότι η εικόνα στο Τζάνειο Νοσοκομείο δεν είναι έτσι όπως περιγράφεται από τη συνάδελφο. Βεβαίως λείπει προσωπικό, αλλά δεν είναι σε αυτήν την τραγική εικόνα, διότι εάν πραγματικά ήταν αυτή η κατάσταση, μοιραίως δεν θα λειτουργούσε το Νοσοκομείο.
      Το 2006 διορίστηκαν δεκαεπτά γιατροί όλων των ειδικοτήτων σε μόνιμες θέσεις –ας μην αναφέρω συγκεκριμένα σε ποιες ειδικότητες- και το 2007 διορίστηκαν τρεις γιατροί σε οργανικές θέσεις. Παράλληλα το 2006 διορίστηκαν δεκατρείς επικουρικοί γιατροί, ενώ το 2007 διορίστηκε ένας επικουρικός γιατρός στην ειδικότητα συγκεκριμένα της χειρουργικής. Κάθε μέρα προσλαμβάνονται άτομα και δη στη νοσηλευτική υπηρεσία από τον τελευταίο διαγωνισμό, αλλά και από προηγούμενους διαγωνισμούς του 2003, του 2004 και του 2005. Αυτήν τη στιγμή στελεχώνει τις υπηρεσίες μας ένας αριθμός περίπου τριών χιλιάδων πεντακοσίων νοσηλευτών.
      Συγκεκριμένα, για το Τζάνειο Νοσοκομείο είναι σαράντα εννέα άτομα, τα οποία είναι στη διαδικασία της πρόσληψης, η οποία δεν γίνεται αυτοματοποιημένα, αλλά έχει μία διαφορά φάσεως ο διορισμός με κάθε άλλο διορισμό. Υπάρχει, βέβαια και το φαινόμενο που κάποιοι –ή κάποιες- νοσηλευτές δεν επιθυμούν να διοριστούν στο Τζάνειο, τη στιγμή που έχουν πολλές επιλογές, σε τρία-τέσσερα νοσοκομεία. Υπάρχουν και οι παραιτήσεις, αλλά το Α.Σ.Ε.Π. δημιούργησε τον κυλιόμενο πίνακα, οπότε παίρνουμε αμέσως τους επόμενους και κατ’ αυτόν τον τρόπο δημιουργείται μία εύρυθμη κατάσταση από πλευράς διορισμών στα νοσοκομεία μας γενικότερα. 
      Εκτός από το προσωπικό που στελεχώνει τη νοσηλευτική υπηρεσία, είναι σε εξέλιξη και ένας άλλος διαγωνισμός για μεγάλο αριθμό ατόμων για το Τζάνειο Νοσοκομείο σε επίπεδο υποστήριξης της διοικητικής υπηρεσίας. Από το διαγωνισμό που τώρα προκηρύχθηκε –είναι γύρω στα χίλια τριακόσια άτομα όλων των ειδικοτήτων, μπορώ να σας αναφέρω τις θέσεις, αλλά δεν έχει καμμία σημασία- είναι δεκαεπτά άτομα, τα οποία θα στελεχώσουν τις διοικητικές υπηρεσίες για να μπορέσει το Νοσοκομείο κατ’ αυτόν τον τρόπο να λειτουργεί και να εκπληρώνει τις ανάγκες τόσο τις εφημεριακές, όσο και τη γενικότερη λειτουργία που έχει το Νοσοκομείο και στο επίπεδο των εξωτερικών ιατρείων, των τμημάτων, των κλινικών και των εργαστηρίων. 
      ΠΡΟΕΔΡΟΣ (Άννα Μπενάκη-Ψαρούδα):  Η κ. Νικολαϊδου έχει το λόγο.
      ΒΕΡΑ ΝΙΚΟΛΑΪΔΟΥ: Ευχαριστώ, κυρία Πρόεδρε.
      Κύριε Υπουργέ, πριν από δέκα μήνες περίπου είχαμε καταθέσει ξανά επίκαιρη ερώτηση και δεν σας κρύβω –επειδή έριξα μια ματιά- ότι περίπου την ίδια πολύ καλή εικόνα παρουσιάσατε και τότε.
      Η κατάσταση, όπως περιγράφεται στη σημερινή ερώτηση, είναι ακριβώς έτσι και ακριβώς, επειδή έχει περάσει μια βδομάδα, χειροτερεύει. Το ότι δεν έχει κλείσει το Νοσοκομείο, δεν λέει τίποτα. Υπολειτουργεί και με πολλούς κινδύνους. Και πριν από ένα μήνα περίπου, οι εργαζόμενοι και του Τζανείου, όπως και των υπόλοιπων νοσοκομείων του Πειραιά, ακριβώς γι’ αυτήν την πολύ σοβαρή κατάσταση που αντιμετωπίζουν, είχαν κατέβει και σε κινητοποιήσεις, κάνοντας διαδηλώσεις μέσα στο κέντρο του Πειραιά.
      Φαίνεται ότι δεν θα ενημερωθήκατε, ή δεν τους πήρατε είδηση. 
      Κοιτάξτε, η κατάσταση με τους νοσηλευτές είναι ακριβώς αυτή. Οι κενές οργανικές θέσεις είναι τριακόσιες οκτώ, έχουν φύγει εβδομήντα δύο και έχουν προσληφθεί μόνο έντεκα. Και για όσες προσλήψεις κάνετε αναφορά είναι μόνο από προγράμματα STAGE και οκταμηνίτες, που σημαίνει ότι όλα έχουν ημερομηνία λήξης, πέρα από τα προβλήματα που δημιουργούν ορισμένοι, γιατί δεν είναι και εξειδικευμένοι. 
      Δεν μπορούν να λειτουργήσουν τμήματα, κλινικές, καινούρια τμήματα που δημιουργούνται με το παλιό προσωπικό που δεν φθάνει. Εξοντώνεται το προσωπικό. Τι περιμένουμε; Έχουν εκατοντάδες ρεπό και σας τα έχουν καταθέσει και σ’ εσάς. Για παράδειγμα, από το ακτινολογικό εργαστήριο σας έχουν κατατεθεί όλα τα ρεπό και οι άδειες που δεν έχουν πάρει οι νοσηλευτές. Εκτός, αν φθάσουμε στο σημείο να μη δίνουμε άδειες στους εργαζόμενους, ή να τους πεθαίνουμε επί τόπου από την εξάντληση. 
      Είναι τραγική η κατάσταση. Δεν ξέρω, με τις καινούργιες εξαγγελίες πάλι μπορεί να πέσουν δύο-τρία νούμερα στο Τζάνειο ή κάπου αλλού, αλλά η κατάσταση είναι αυτή. Και δεν είναι, βέβαια, τυχαία, αλλά είναι αποτέλεσμα της πολιτικής σας. Είναι αποτέλεσμα μιας πολιτικής λιτότητας, που τον τομέα της υγείας όχι απλά τον περικόπτει, αλλά θα τον εξαφανίσει, γιατί αναπτύσσονται τα ιδιωτικά νοσοκομεία και ιατρεία. Και αυτό δεν είναι σχήμα λόγου, το ζούμε καθημερινά.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Δεν έχετε απαντήσει λοιπόν. Θα καλυφθεί το νοσοκομείο; Και δεν μιλάμε μόνο για το σημερινό Οργανισμό, αλλά πρέπει να εκσυγχρονιστεί κιόλας με τα οργανικά κενά και στο νοσηλευτικό και στο επιστημονικό προσωπικό. 
      Εδώ, βέβαια, στο Τζάνειο έχουμε –και δεν μου απαντήσατε- και ένα περίεργο φαινόμενο. Υπάλληλοι από ιδιωτικά ιδρύματα ή ιδιωτικές εταιρείες να δουλεύουν μέσα στο νοσοκομείο. Δεν νομίζω να έρχονται έτσι, για την ψυχή του μπαμπά τους. Δεν ξέρω τι σχέση μπορούν να έχουν. Ή ίσως επειδή είναι τόσο μεγάλη η έλλειψη, υπάρχει καμμία καλή διάθεση από κάποια εταιρεία;
      Υπάρχει υπάλληλος από φαρμακευτική εταιρεία που δουλεύει στο διαβητολογικό ιατρείο. Και από το «METROPOLITAN» υπάρχει υπάλληλος που δουλεύει στο άλλο τμήμα. Αυτά είναι μία πραγματικότητα. Δεν μας απαντήσατε σε αυτά. Περιμένουμε, λοιπόν, απάντηση. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Γιαννόπουλος. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πράγματι, είμαι υποχρεωμένος να σας απαντήσω και σας απαντώ. 
      Δεν υπάρχουν εργαζόμενοι, όπως λέτε στην ερώτησή σας, που μισθοδοτούνται από ιδιωτικές επιχειρήσεις στο Τμήμα Αιμοδοσίας και στο διαβητολογικό ιατρείο. Στο διαβητολογικό ιατρείο ο υπεύθυνος διευθυντής μας έχει δώσει συγκεκριμένο έγγραφο, που αναφέρει ότι δεν υπάρχουν τέτοιοι εμπλεκόμενοι εργαζόμενοι στο Τζάνειο Νοσοκομείο. 
      ΒΕΡΑ ΝΙΚΟΛΑΪΔΟΥ: Δεν υπάρχουν; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Οι ειδικοί λογαριασμοί οι οποίοι υπάρχουν στις πανεπιστημιακές κλινικές, όπως και ο Ε.Λ.ΑΠ.Ι., δηλαδή ο αντίστοιχος λογαριασμός στα νοσοκομεία, μπορεί να δώσει τη δυνατότητα –και δίνει τη δυνατότητα- απασχόλησης κάποιων. Όμως, όχι ότι μισθοδοτούνται από εταιρείες ή μισθοδοτούνται κατ’ αυτόν τον τρόπο που εσείς αυτή τη στιγμή αναφέρετε. 
      ΒΕΡΑ ΝΙΚΟΛΑΪΔΟΥ: Μέχρι και σήμερα το πρωί είναι υπαρκτοί. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Για τον οργανισμό του νοσοκομείου θα πω τα εξής: 
      Ο οργανισμός του νοσοκομείου είναι ένας οργανισμός παλιός. Το νοσοκομείο έχει εκσυγχρονισθεί. Έχει αναπτύξει τμήματα, εργαστήρια και μονάδες πολλές, με αποτέλεσμα να θέλει επικαιροποίηση. Και εδώ είμαστε να επικαιροποιήσουμε τον Οργανισμό, όταν τον επεξεργαστούν οι αρμόδιοι στο νοσοκομείο, για να εξασφαλίσουμε την καλύτερη λειτουργία του. 
      ΒΕΡΑ ΝΙΚΟΛΑΪΔΟΥ: Πρέπει και να τον συμπληρώσετε. Δεν φθάνει η επικαιροποίηση. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επίσης, είμαι υποχρεωμένος να σας πω ότι εσείς, επί παραδείγματι, μπορεί να μη θεωρείτε την απασχόληση των δεκαοκταμηνιτών και οκταμηνιτών ως υπεύθυνη εργασία, όμως, εμείς σας λέμε ότι είναι μια εργασία που είναι υπεύθυνη. Προέρχεται από άτομα που έχουν εκπαιδευθεί. Είναι στο επίπεδο της τεχνολογικής εκπαίδευσης ή και της πανεπιστημιακής εκπαίδευσης και οι υπηρεσίες που προσφέρονται είναι υπεύθυνες. 
      ΒΕΡΑ ΝΙΚΟΛΑΪΔΟΥ: Και οι συμβάσεις εταιρειών έχουν ημερομηνία λήξης. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Άρα, δημιουργείται και μια προκριματική κατάσταση, δια της μοριοδοτήσεως, να πάρουν μετά κάποια θέση, μέσω του διαγωνισμού του Α.Σ.Ε.Π., σε μόνιμη στελέχωση. 
      Επίσης, επειδή υπάρχει αναφορά από το συνάδελφο διευθυντή της Μονάδας Εντατικής Θεραπείας για το θέμα της Εντατικής Μονάδας, θα ήθελα να σας πω ότι ναι, εκεί λειτουργούν τα επτά κρεβάτια. Θα λειτουργήσουν άμεσα και τα υπόλοιπα επτά Μ.Ε.Θ. συν τα πέντε της Μ.Α.Φ., με τη διάταξη νόμου που πέρασε για το 40% των νοσηλίων που πάνε σε ειδικό λογαριασμό και κατ’ αυτόν τον τρόπο αυτοδυνάμως μπορούν να λειτουργήσουν τις μονάδες, όχι μόνο του Τζανείου, αλλά και άλλη μονάδα. 
      Βλέπω τον συνάδελφο κ. Λεβέντη και γι’ αυτό,  από την επίσκεψη που είχαμε στο Τζάνειο Νοσοκομείο για τη μη λειτουργία σε ενιαίο τμήμα της νευροχειρουργικής κλινικής, οφείλω να ομολογήσω ότι «ναι έχετε απόλυτο δίκιο». Πήγαμε και ενώ είπαμε ότι θα λειτουργήσει η κλινική σε ενιαίο τμήμα, εντούτοις παρατηρούνται φαινόμενα λειτουργίας στη διασπορά. Είναι ένα θέμα που σας υπόσχομαι ότι μέσα στο προσεχές χρονικό διάστημα –βλέπω εδώ και τον κ. Λεβέντη και αντιλαμβάνεστε ότι είμαι διπλά υποχρεωμένος να το πω- θα λειτουργήσει με το προσωπικό που ήδη πηγαίνει στο Τζάνειο Νοσοκομείο. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Επίκαιρες ερωτήσεις δεύτερου κύκλου:
      Θα συζητηθεί η πρώτη, με αριθμό 469/17-4-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Απασχόλησης και Κοινωνικής Προστασίας, σχετικά με την εφαρμογή από την εταιρεία «LAFARGE» της ελληνικής νομοθεσίας στο εργοστάσιο της «ΑΓΕΤ – ΗΡΑΚΛΗΣ III» στη Χαλκίδα. 
      Η επίκαιρη ερώτηση του κ. Πιπεργιά έχει ως εξής: 
      «Η πολυεθνική εταιρεία «LAFARGE», στην προσπάθειά της να περάσει στο εργοστάσιο της «ΑΓΕΤ – ΗΡΑΚΛΗΣ ΙΙΙ» στη Χαλκίδα συνθήκες εργασιακού μεσαίωνα, προχώρησε σήμερα, 16/04/2007, σε σειρά παράνομων και προκλητικών ενεργειών. Συγκεκριμένα, διέκοψε τις εργασίες του εργοστασίου στη Χαλκίδα, επικαλούμενη προσχηματικά ότι «παρεμποδίζεται το διευθυντικό της δικαίωμα» και έθεσε στους εργαζόμενους, κατά παράβαση του Α.Ν. 539/45, σε αναγκαστική κανονική άδεια. 
      Ταυτόχρονα, με εξώδικη δήλωσή της προς το Σωματείο των Εργαζομένων Τσιμέντων Χαλκίδας καταγγέλλει αποφάσεις των ελληνικών δικαστηρίων (!!!), 142/05 Εφετείου Αθηνών και 52/07 Πρωτοδικείου Χαλκίδας, όπως και τις συμφωνίες, που είχε συνάψει με το Σωματείο το 1992, το 2002 και το 2005. 
      Είναι προφανές ότι η «LAFARGE» προχώρησε σε ένα ιδιότυπο lock out, προκειμένου να εκβιάσει τους εργαζομένους και να ανατρέψει τις εργασιακές τους σχέσεις. 
      Απέναντι σε αυτήν την προκλητική συμπεριφορά της «LAFARGE», η Κυβέρνηση παραμένει άπραγη, γεγονός που ενθαρρύνει τις εργοδοτικές αυθαιρεσίες. 
      Ερωτάται ο αρμόδιος Υπουργός: 
      Τι προτίθεται να πράξει, προκειμένου η «LAFARGE» να εφαρμόσει την ελληνική νομοθεσία στο εργοστάσιο της «ΑΓΕΤ – ΗΡΑΚΛΗΣ ΙΙΙ» στη Χαλκίδα;»
      Ο Υφυπουργός κ. Γιακουμάτος έχει το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Πρόεδρε, κύριε συνάδελφε, πράγματι στις 16 Απριλίου η εταιρεία δήλωσε ότι δίνει αναγκαστική κανονική άδεια σε όλο το προσωπικό της. Άμεσα, την ίδια μέρα, κύριε Πιπεργιά, στις 16-4-2007 το Σ.Ε.Π.Ε., η Επιθεώρηση Εργασίας, έκανε έλεγχο στο Βαθύ Χαλκίδας στην εταιρεία «ΑΓΕΤ-ΗΡΑΚΛΗΣ». 
      Η εταιρεία, σύμφωνα μ’ αυτά που δήλωσε, στις 13 Απριλίου υπήρξε βλάβη στο μύλο Α΄ μονάδας φαρίνας, στις 14 Απριλίου υπήρξε βλάβη στο μύλο Γ΄ και στις 15 Απριλίου υπήρξε βλάβη στη μονάδα Δ’. Κλήθηκαν οι εργαζόμενοι για την επισκευή και αρνήθηκαν, με αποτέλεσμα να κληθούν οι εργολάβοι, οι οποίοι παρεμποδίστηκαν. Έτσι, η εταιρεία έδωσε άδεια σε όλο το προσωπικό παρανόμως, διότι με τον αναγκαστικό ν. 539/45 δεν δικαιούται, γιατί πρέπει να γίνει διάλογος με τους εργαζόμενους. Ζήτησε δέκα μέρες προθεσμία, στις 16 του μηνός πήγε το Σ.Ε.Π.Ε. και στις 26 του μηνός, κυρία Πρόεδρε, λήγει η ημερομηνία και θα πρέπει εγγράφως να απολογηθεί, για να μπορέσουμε πράγματι να προβούμε στις νόμιμες ενέργειες για παράβαση της εργατικής νομοθεσίας. Αυτό είναι το ένα. 
      Δεύτερον, κύριε Πιπεργιά, πώς θα μπορούσε να παρέμβει το Υπουργείο, όταν μόλις σήμερα –το καταθέτω στα Πρακτικά της Βουλής- στις 23-4-2007 στις 15.00΄ το μεσημέρι, μου έστειλε έγγραφο η Ομοσπονδία Εργατών-Τεχνητών και Υπαλλήλων Τσιμέντων Ελλάδος, με το οποίο μου ζητάει σήμερα τριμερή συνάντηση;  
      Αντιλαμβάνεστε, λοιπόν, ότι το Υπουργείο δεν αλληγόρησε καθόλου, όπως επίσης αντιλαμβάνεστε, κύριε συνάδελφε, ότι το Υπουργείο θα λάβει όλα τα απαραίτητα μέτρα για να μπορέσει πράγματι να αποκατασταθεί η εργατική νομοθεσία και η εργατική τάξη σ' αυτό το Εργοστάσιο. Περιμένουμε. 
      Και βέβαια, το αίτημα δεν το έκανε ο Σύλλογος Εργαζομένων, αλλά η Ομοσπονδία Εργατών κ.λπ.. Πρόκειται για λεπτομέρειες και για κάτι τυπικό, αλλά μας ήρθε σήμερα το έγγραφο με το οποίο μας ζητάνε να γίνει τριμερής συνάντηση σήμερα στις 15.00΄ η ώρα το μεσημέρι. Ήδη, έστειλα προφορική εντολή στο Σ.Ε.Π.Ε. να πάει αύριο το πρωί και να προβεί στα δέοντα, γιατί το εργοστάσιο είναι κλειστό. 
      Να είστε σίγουρος για ένα πράγμα. Όποιος δεν εφαρμόζει τους νόμους και ειδικότερα την εργατική νομοθεσία για την οποία έχω την ευθύνη, θα έχει ευθύνες και θα είναι απ’ αυτούς, οι οποίοι πραγματικά θα «πληρώσουν ακριβά το μάρμαρο». 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κ. Πιπεργιάς. 
      ΔΗΜΗΤΡΙΟΣ ΠΙΠΕΡΓΙΑΣ: Κυρία Πρόεδρε, ως φαίνεται οι «αναθυμιάσεις» των ομολόγων, δεν επιτρέπει στο Υπουργείο Απασχόλησης να ασχοληθεί με τα προβλήματα των εργαζομένων. 
      Κύριε Υφυπουργέ, δείχνετε πολλές φορές ευαίσθητος. Θα έπρεπε, λοιπόν, να έχετε ενημερωθεί ότι μια πολυεθνική εταιρεία προχωράει σε παράνομες, έκνομες, ενέργειες. Το γεγονός αυτό το έχετε πληροφορηθεί από το ΣΕΠΕ. Πληροφορηθήκατε ότι κλείνει ένα εργοστάσιο της Α.Γ.Ε.Τ., ότι η «LAFARGE» κάνει παράνομα ένα έμμεσο lock-out, ότι απειλεί τους εργαζόμενους και ότι καταγγέλλει με εξώδικό του προς το σωματείο  -γιατί και αυτό δόθηκε στο Σ.Ε.Π.Ε., ήμουν και εγώ παρών στην παράσταση που έκανε το Σωματείο στον Επιθεωρητή Εργασίας- τις αποφάσεις της ελληνικής δικαιοσύνης. Επιπρόσθετα ενημερωθήκατε ότι καταγγέλλει και τις συμφωνίες που είχαν συνάψει εργαζόμενοι μ' αυτήν. Και εσείς λέτε ότι η Ομοσπονδία δεν έκανε αίτημα; 
      Εδώ βοά το πανελλήνιο! Εκπρόσωποι όλων των κομμάτων πέρασαν από το χώρο του εργοστασίου. Ο Πρόεδρος του Συνασπισμού πήγε εκεί. Αντιπροσωπεία του Κ.Κ.Ε. πήγε εκεί. Αντιπροσωπεία του ΠΑ.ΣΟ.Κ. πήγε εκεί. Η Ομοσπονδία έδωσε συνέντευξη τύπου και εσείς δεν πήρατε χαμπάρι; Καλά, είναι τόση πολλή η μπόχα, που σας έχει ζαλίσει; 
      Ειλικρινά, θα περίμενα άλλη απάντηση από εσάς. Οφείλατε ήδη να είχατε παρέμβει και όχι να περιμένατε να λήξει η προθεσμία που έδωσε ένας υπάλληλος της Επιθεώρησης Εργασίας στην πολυεθνική εταιρεία, προκειμένου εσείς να παρέμβετε. Γιατί διαφορετικά, λέει, θα εφαρμοστεί ο νόμος. Ποιος νόμος θα εφαρμοστεί; Οι 30.000 ευρώ πρόστιμο που προβλέπεται, γιατί παραβιάστηκε η νομοθεσία περί κανονικής άδειας; Σιγά, μη βάλετε μια μύγα να τσιμπήσει έναν ελέφαντα!
      Είστε ελληνική Κυβέρνηση; Έχετε ορκιστεί να τηρείτε το Σύνταγμα και τους νόμους; Εδώ σας θέλω, στα δύσκολα. Γιατί δεν πάτε στα δύσκολα; Γιατί δεν καλείτε άμεσα τριμερή; Γιατί δεν καλείτε τους Γάλλους να εφαρμόσουν την ελληνική νομοθεσία; Γιατί τους αφήνετε να κάνουν το εκβιαστικό τους παιγνίδι; Γιατί τους αφήνετε να εκβιάζουν τους εργαζόμενους και να ενσπείρουν τρόμο, ανησυχία και στο τέλος να χτυπούν βάναυσα τη συνδικαλιστική οργάνωση που προασπίζεται τα νόμιμα δικαιώματα των εργαζόμενων; Εδώ, λοιπόν, σας θέλω, κύριε Υπουργέ. Και μη λέτε ότι είστε έφιππος. Πεζός και ξυπόλητος είστε. Μάλλον έφιπποι επί του σβέρκου σας είναι άλλοι, είναι η πολυεθνική.
      ΠΡΟΕΔΡΟΣ ( Άννα Μπενάκη-Ψαρούδα):  Ευχαριστούμε τον κ. Πιπεργιά.
      Ορίστε, κύριε Υφυπουργέ, έχετε το λόγο.
      ΓΕΡΑΣΙΜΟΣ  ΓΙΑΚΟΥΜΑΤΟΣ (Υφυπουργός Απασχόλησης  και Κοινωνικής Προστασίας):  Υπάρχει η λαϊκή παροιμία που λέει: «Τι κάνεις Γιάννη; Πιπεριές σπέρνω!». Και το λέω αυτό, γιατί θα πρέπει να προσέχετε όταν  μιλάτε σε μένα, διότι έχω δείξει στα τρία χρόνια και την ευαισθησία μου και την άμεση παρέμβασή μου. Δεν ξέρω με ποια λογική κυβερνούσατε, αλλά ο λαός το κατάλαβε και σας καταδίκασε, σας μαύρισε στις εκλογές. Δεν ξέρω τι «χαμπάρια» παίρνατε και για ποιους υπαλλήλους μιλούσατε τότε που κυβερνούσατε. Εμείς ούτε «χαμπάρια» καταλαβαίνουμε ούτε υπαλλήλους. Το αρμόδιο ελεγκτικό όργανο του Υπουργείου Απασχόλησης είναι ο Διευθυντής του Σ.Ε.Π.Ε., και όχι ο  υπάλληλος και τα «χαμπάρια». Αυτό είναι το ένα.
      Δεύτερον, υπάρχει νομοθεσία που πρέπει να την εφαρμόζουμε. Δεν μπορεί να επικρατεί: «Δάσκαλε που δίδασκες και νόμο δεν εκράτης». Δεν είναι δυνατόν να επέμβει το Υπουργείο Απασχόλησης, χωρίς να υπάρχει ενδιαφέρον από πλευράς των εργαζομένων να κάνουν τριμερή. Δεν μπορώ να κάνω εγώ τριμερή όπου έχω τα χαμπάρια του Πιπεργιά και του καθενός Πιπεργιά. Και το λέω αυτό, κύριε Πιπεργιά, γιατί  ξέρω -παρεμβαίνω και πολλές ενέργειες έχουν γίνει προς την κατεύθυνση της επιχείρησης, αλλά εδώ δεν έχουμε το ντελάλη να εφαρμόσουμε το νόμο- ότι ο νόμος λέει ξεκάθαρα: Χρειάζεται αίτημα από την Ομοσπονδία  ή από το Σύλλογο Εργαζομένων, για να γίνει  τριμερής. Τώρα, αν εσείς θέλετε να κάνετε show στην τοπική κοινωνία όπου εκλέγεστε Βουλευτής ή  να  βγάζετε φωνές και υστερικές κραυγές, βγάλτε τις.
      ΔΗΜΗΤΡΙΟΣ  ΠΙΠΕΡΓΙΑΣ:  Γιατί δεν τους καλείτε ατύπως;
      ΓΕΡΑΣΙΜΟΣ  ΓΙΑΚΟΥΜΑΤΟΣ (Υφυπουργός Απασχόλησης  και Κοινωνικής Προστασίας):  Όμως εδώ πρόκειται περί πεντακοσίων οικογενειών και είναι σοβαρό το θέμα. Το θέμα δεν είναι να δημιουργήσουμε πόλωση και  κομματική εκμετάλλευση, διότι εσείς δυστυχώς –και λυπάμαι πάρα πολύ- όπως μιλήσατε στην πρωτολογία σας, εκλιπαρείτε να κλείσουν τα εργοστάσια για να έχετε πολιτική δουλειά. Ντροπή!
      ΔΗΜΗΤΡΙΟΣ  ΠΙΠΕΡΓΙΑΣ:  Κάντε τη δουλειά σας. Όχι εκλιπαρώ. Δεν εκλιπαρούμε. Αλίμονο!
      ΠΡΟΕΔΡΟΣ (Άννα Μπενάκη-Ψαρούδα):  Θα παρακαλέσω, κύριε Υφυπουργέ, πιο ήρεμα.
      ΓΕΡΑΣΙΜΟΣ  ΓΙΑΚΟΥΜΑΤΟΣ (Υφυπουργός Απασχόλησης  και Κοινωνικής Προστασίας):  Κυρία Πρόεδρε, θα έπρεπε για τα «χαμπέρια» και για τα ομόλογα να ομολογήσει ότι λέει αναλήθειες.
      Θέλω να πω, κύριε Πιπεργιά, ότι είναι ξεκάθαρο, σοβαρό και υπεύθυνο το θέμα. Είναι πεντακόσιες τριάντα οικογένειες. Προς Θεού! Ο καθένας θέλει να σηκώσει τα λάβαρά του. Εσείς το λάβαρο του ΠΑ.ΣΟ.Κ., ο άλλος το λάβαρο της Νέας  Δημοκρατίας, ο άλλος της Αριστεράς. Αυτό είναι το ζητούμενο; Το ζητούμενο είναι πώς θα μπορέσουμε να λειτουργήσουμε το εργοστάσιο και να μην έχει καμία απόλυση. Αυτό  δεν γίνεται ούτε με κραυγές ούτε με «αέρα-αέρα» στην Εύβοια.
      ΔΗΜΗΤΡΙΟΣ  ΠΙΠΕΡΓΙΑΣ:  Κάντε τη δουλειά σας.
      ΓΕΡΑΣΙΜΟΣ  ΓΙΑΚΟΥΜΑΤΟΣ (Υφυπουργός Απασχόλησης  και Κοινωνικής Προστασίας):  Αφήστε, κύριε Πιπεργιά. Αυτά τα κάνατε σε εποχές…
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υφυπουργέ.
      ΓΕΡΑΣΙΜΟΣ  ΓΙΑΚΟΥΜΑΤΟΣ (Υφυπουργός Απασχόλησης  και Κοινωνικής Προστασίας):  Κυρία Πρόεδρε, δεν τέλειωσα. Μισό λεπτό.
      ΠΡΟΕΔΡΟΣ (Άννα Μπενάκη-Ψαρούδα):  Εντάξει, κύριε Υφυπουργέ, υπήρξατε σαφής.
      ΓΕΡΑΣΙΜΟΣ  ΓΙΑΚΟΥΜΑΤΟΣ (Υφυπουργός Απασχόλησης  και Κοινωνικής Προστασίας):  Συνέχεια διακοπτόμουν. Μα, μόνο σε μένα συμβαίνει αυτό, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα):  Εντάξει, κύριε Υφυπουργέ, ευχαριστούμε πάρα πολύ.
      ΓΕΡΑΣΙΜΟΣ  ΓΙΑΚΟΥΜΑΤΟΣ (Υφυπουργός Απασχόλησης  και Κοινωνικής Προστασίας):  Όχι, κυρία Πρόεδρε, θα πάρει απαντήσεις. Να  μάθουν να παίρνουν απαντήσεις.
      ΠΡΟΕΔΡΟΣ ( Άννα Μπενάκη-Ψαρούδα):  Δώσατε πλήρεις απαντήσεις.
      ΓΕΡΑΣΙΜΟΣ  ΓΙΑΚΟΥΜΑΤΟΣ (Υφυπουργός Απασχόλησης  και Κοινωνικής Προστασίας):  Αφήστε, κύριε Πιπεργιά τα λάβαρα και την κομματική φιέστα. Μην κάνετε σπέκουλα στον Έλληνα που θέλει να εργάζεται.
      ΔΗΜΗΤΡΙΟΣ ΠΙΠΕΡΓΙΑΣ:  Εφαρμόστε το νόμο.
      ΠΡΟΕΔΡΟΣ ( Άννα Μπενάκη-Ψαρούδα):    Παρακαλώ, κύριε Πιπεργιά, ήρεμα!
      Δεύτερη είναι η με αριθμό  472/17-4-2007 Επίκαιρη Ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με τις τροποποιήσεις στην υποβολή αίτησης για την έναρξη ιατρικής ειδικότητας κ.λπ..
      Η Επίκαιρη ερώτηση του κ. Κοσιώνη έχει ως εξής:
      «Το Υπουργείο Υγείας και Κοινωνικής  Αλληλεγγύης με πρόσφατη υπουργική απόφαση (ΦΕΚ Β΄ 433/28-3-2007), η οποία συμπληρώνει αντίστοιχη περσινή (ΦΕΚ Β’ 507/20-4-2006), τροποποίησε τον τρόπο υποβολής αίτησης για την έναρξη ιατρικής ειδικότητας. Οι τροποποιήσεις αφορούν σε εκείνες τις ειδικότητες με ενιαία τοποθέτηση και σε αυτά που απαιτούν πέρα των δύο σταδίων ειδίκευσης. Πρόσφατες δηλώσεις του Υφυπουργού κ. Αθανασίου Γιαννόπουλου κάνουν λόγο, μεταξύ άλλων, και για νέα επικείμενη υπουργική απόφαση, βάσει της οποίας οι απόφοιτοι των Ιατρικών Σχολών θα δικαιούνται να καταθέτουν ταυτόχρονα αιτήσεις για όλα τα απαιτούμενα στάδια ειδίκευσης.
     Οι αιφνιδιαστικές αποφάσεις του Υπουργείου, όχι μόνο δεν μειώνουν το χρόνο αναμονής για ειδικότητα, αλλά χωρίς την αναγκαιότητα ευρείας πληροφόρησης των ενδιαφερομένων, καθώς και χωρίς την ύπαρξη μέριμνας για τις αναγκαίες μεταβατικές διατάξεις, οδηγούν: α) σε επιλεκτική ενημέρωση, προνομιακή αντιμετώπιση ορισμένων αποφοίτων σε βάρος άλλων που βρίσκονται επί έτη στην αναμονή για την έναρξη ειδικότητας, β) σε ορισμένες περιπτώσεις που η αναμονή για κάποιο προαπαιτούμενο τμήμα της ειδικότητας είναι μεγαλύτερη από το επόμενο, ενέχεται ο κίνδυνος να υπάρξει πρόβλημα στη σειρά ειδίκευσης των γιατρών, η οποία είναι σαφώς καθορισμένη με συγκεκριμένες διατάξεις, γ) τους νέους επιστήμονες σε διαδικασίες συνωστισμού και διαγκωνισμού τους στις κατά τόπους Διευθύνσεις Υγείας των Νομαρχιών, σε διαδικασίες δηλαδή που προσβάλλουν την αξιοπρέπειά τους.
     Ερωτάται ο κύριος Υπουργός αν προτίθεται:
     Α) Να πάρει όλα τα αναγκαία μέτρα για αναβάθμιση των δημόσιων νοσοκομείων, ώστε να γίνουν ικανά να δίνουν ειδικότητα σύμφωνα με τις πιο σύγχρονες προδιαγραφές και να ανοιχτούν νέες θέσεις για ειδικότητα με μηδενισμό της λίστας αναμονής.
     Β) Να προχωρήσει σε όλες τις αναγκαίες μεταβατικές ρυθμίσεις για την από 28-3-2007 υπουργική απόφαση, ώστε η τοποθέτηση όλων των ενδιαφερομένων ιατρών στις λίστες αναμονής για το δεύτερο στάδιο να γίνεται με κριτήριο την ημερομηνία τοποθέτησης-διορισμού στο πρώτο στάδιο ειδίκευσης και σε περίπτωση που προχωρήσει η Κυβέρνηση στην ταυτόχρονη δήλωση όλων των σταδίων ειδίκευσης αυτή να μην αλλοιώσει την αλληλουχία των σταδίων και η τοποθέτηση στις λίστες αναμονής να γίνεται με κριτήριο την κτήση του πτυχίου.»
     Ο Υφυπουργός κ. Γιαννόπουλος έχει το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, κύριοι συνάδελφοι, μου δίνεται η ευκαιρία μετά την ερώτηση αυτή του κ. Κοσιώνη να απαντήσω σ’ ένα ζήτημα το οποίο πραγματικά ταλαιπωρεί νέους συναδέλφους, αλλά και τις οικογένειές τους.
     Ξέρετε, κύριε συνάδελφε, ότι στην εποχή τη δική μας, που δεν υπήρχε τόση πληθώρα γιατρών, μας παρακαλούσαν να αρχίσουμε ειδικότητα είτε οι πανεπιστημιακές κλινικές είτε οι τότε υπάρχουσες κλινικές. Μάλιστα, μας έλεγαν συγκεκριμένα σε επίσκεψη που πηγαίναμε, αν ήταν δυνατόν να είχε προηγηθεί η αίτηση πρόσληψης την προηγουμένη της επικοινωνίας που είχαμε.
     Σήμερα τι έχουμε; Έχουμε ένα πολύ μεγάλο αριθμό γιατρών που οφείλεται στις επτά ιατρικές σχολές που διαθέτει η πατρίδα μας, αλλά και σ’ ένα μεγάλο αριθμό πανεπιστημίων μη ευρωπαϊκών χωρών, αλλά της πρώην Σοβιετικής Ενώσεως. Το ενταξιακό καθεστώς της 1-5-2005 και το ενταξιακό καθεστώς της 1-1-2007 με τη Βουλγαρία και τη Ρουμανία, έχει δημιουργήσει ένα μεγάλο αριθμό γιατρών, που έχουν την αγωνία να ειδικευτούν. 
     Τι έπρεπε να κάνουμε; Έπρεπε να ελαττώσουμε το χρόνο αναμονής. Και είναι πράγματι σκληρό ένας νέος συνάδελφος που τελειώνει την ιατρική να περιμένει πέντε, επτά ή και δέκα χρόνια για να αρχίσει ειδικότητα. Δηλαδή έχει ξεχάσει αυτά που έμαθε, τις βασικές αρχές της επιστήμης και στην προπτυχιακή του εκπαίδευση και πρέπει να ξανακάνει ιατρική. Γι’ αυτό πήραμε θαρραλέες, θα έλεγα, αποφάσεις, για να συντμήσουμε και χρόνο ειδικότητας και να δημιουργήσουμε τις προϋποθέσεις ώστε να μην υπάρχει αναμονή.
     Η υπουργική απόφαση, κατά περίεργο τρόπο -γιατί ούτε εμείς μπορούμε να ξέρουμε στο Υπουργείο το πότε θα πάρει ΦΕΚ- βγήκε τη Μεγάλη Δευτέρα. Με τους νέους συναδέλφους και σήμερα είχαμε επικοινωνία. Και πραγματικά, θεωρούν ότι κάποιοι «ρίχτηκαν», ας το πω έτσι απλοϊκά και κάποιοι ευνοήθηκαν. 
     Ένα σχέδιο υπουργικής απόφασης έχει μπροστά έναν ορίζοντα δύο, τριών μηνών. Ωρίμασε η όλη διαδικασία από τη γραφειοκρατική επεξεργασία, στο χρονικό διάστημα και εκδόθηκε η απόφαση τη Μεγάλη Δευτέρα. Ούτε εμείς είχαμε προανακοινώσει σε κανέναν -ούτε εγώ το ήξερα κιόλας, που εγώ υπογράφω την υπουργική απόφαση- ότι θα έβγαινε τη Μεγάλη Δευτέρα. Δώσαμε τις εξηγήσεις στους συναδέλφους.
	Θα σας έλεγα κάτι για την ειδικότητα της παιδιατρικής επί παραδείγματι, όπως και για κάποιες ειδικότητες, που έχουν δύο σκέλη. Ένα νοσοκομείο μπορεί να μη δίνει πλήρη ειδικότητα, να δίνει δύο χρόνια. Το «Αγία Σοφία» και το «Αγλαΐα Κυριακού» δίνουν πλήρη ειδικότητα. Δώσαμε τη δυνατότητα, για να μην έχουν την τραγική αναμονή από νοσοκομείο σε νοσοκομείο, να περιμένουν με μία αναμονή στην πρώτη αίτηση που έκαναν. 
      Ομαλοποιείται το σύστημα και το κατάλαβαν σήμερα που το συζήτησα, διότι το φαινόμενο αυτό της εξομάλυνσης δεν μπορούμε να το δούμε αύριο-μεθαύριο. Θα το δούμε σ’ ένα βάθος χρόνου, πιστεύω σε έξι μήνες, μ’ ένα χρόνο, που θα δουν ότι δεν έχουν αδικηθεί, καίτοι κάποιοι ενδεχομένως πήγαν και έκαναν αίτηση για πλήρη ειδικότητα στα δύο μεγάλα νοσοκομεία. Το αναφέρω χαρακτηριστικά επειδή είστε γιατρός και ξέρετε το θέμα.
	Για τις άλλες ειδικότητες, όμως, που είναι σε τρία επίπεδα, η ψυχιατρική πρέπει να αρχίσει από παθολογία, νευρολογία και μετά  ψυχιατρική. Δίνουμε τη δυνατότητα με την πρώτη αίτηση να κάνουμε και τα άλλα τμήματα, για να μην περιμένουν δύο χρόνια ή τρία χρόνια από στάδιο σε στάδιο. Οι αναμονές ήταν τραγικές. 
	Θα σας πω στη δευτερολογία μου και κάποιες άλλες παρεμβάσεις, που έχουν γίνει και άλλες που πρόκειται να γίνουν.
	ΠΡΟΕΔΡΟΣ (Άννα Μπενάκη-Ψαρούδα): Ο κ. Κοσιώνης έχει το λόγο.
	ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κυρία Πρόεδρε.
	Κύριε Υπουργέ, ακούστηκαν πάρα πολλά πράγματα. Παραδεχθήκατε ορισμένα απ’ αυτά. Για το πρώτο που είπατε, για την υπερπληθώρα γιατρών, έχουμε πει και άλλη φορά ότι ένα άλλο δημόσιο σύστημα υγείας θα χρειαζόταν πολύ περισσότερους γιατρούς απ’ αυτούς που χρησιμοποιεί τώρα και με την αλλαγή της νοσηρότητας και με πολλά άλλα πράγματα. 
	Το δεύτερο έχει σχέση μ’ αυτό που είπατε πιο μπροστά, πότε θα μπει στο ΦΕΚ και πώς το πληροφορήθηκαν. Δεν λέω εγώ ότι είναι πρόθεση δική σας, αλλά έγινε αυτό το πράγμα και το ξέρετε πάρα πολύ καλά, γιατί πρέπει να έχουν έλθει επιστολές και σε σας, όπως ήλθαν και σε μας, σαν κόμμα, και σε μένα προσωπικά. Άνθρωποι που περίμεναν, που είχαν τελειώσει το πρώτο στάδιο, πήγαν να υποβάλουν αίτηση, όταν και αυτοί εκ των υστέρων πήραν μία πληροφορία ότι υπάρχει υπουργική απόφαση και βρήκαν τις θέσεις πιασμένες. Επομένως, έχει σημασία πώς διαρρέει αυτό το πράγμα και νομίζω ότι είναι αρμοδιότητα του Υπουργείου να καλύψει αυτό το θέμα. 
	Τώρα για τα άλλα, επειδή ακούστηκε ότι θα βγει και μία άλλη υπουργική απόφαση, η οποία θα κάνει ορισμένα πράγματα, κάποια θέματα είναι εύκολο να διευθετηθούν. Το κυρίαρχο για μας, κύριε Υπουργέ, είναι η κατάσταση των μεγάλων νοσοκομείων, εκείνων που θα μπορούσαν να δίνουν ειδικότητες, αυτές που έχουν και αυτές που θα μπορούσαν να δίνουν ακόμα περισσότερο με την ανάπτυξη άλλων τομέων. Καταλαβαίνετε αυτό που βλέπουμε εμείς –αλλά εσείς μπορεί να μην το παραδέχεστε- απλώς βλέπουμε ότι η συνεχής υποβάθμιση των μεγάλων δημόσιων νοσοκομείων δημιουργεί ακόμα μεγαλύτερα προβλήματα και στη λίστα. 
	Το άλλο θέμα που θα πρέπει να ρυθμιστεί με μία τροποποίηση της τροποποίησης που κάνατε είναι ότι όταν αναμένει κανείς για το δεύτερο στάδιο, πρέπει να ληφθεί υπόψη η ημερομηνία κατάταξής του στο πρώτο στάδιο και αν γίνει ενιαία αίτηση, τότε θα πρέπει να μην αλλάξει η αλληλουχία. Ένα κριτήριο θα μπορούσε να είναι η ημερομηνία λήψης του πτυχίου της ιατρικής, ώστε να μπει, έστω και με κάποια καθυστέρηση –που θα μπορούσε να βελτιωθεί, όπως είπα και πιο μπροστά- μία σειρά προτεραιότητας, όπου να μην παραβλάπτεται το δικαίωμα εκείνου που περιμένει πέντε και έξι και επτά χρόνια, όπως είπατε πιο μπροστά κι εσείς.
	ΠΡΟΕΔΡΟΣ (Άννα Μπενάκη-Ψαρούδα): Ο κ. Υφυπουργός έχει το λόγο.
	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, θα ήθελα να σας πω ότι αυτό που με απασχολεί ιδιαίτερα –γιατί έχω τριάντα πέντε χρόνια στο πανεπιστήμιο- είναι, τα παιδιά μας να μην αδικούνται και να ξέρουν ότι το σύστημα είναι τόσο «αντικειμενικοποιημένο», που δεν επιδέχεται καμία παρέμβαση, γι’ αυτό κιόλας μέσα στα μέτρα είναι η «ηλεκτρονικοποίηση» ακριβώς σε όλες τις νομαρχίες, όχι μόνο στη νομαρχία Αθηνών, για να ξέρουν τι γίνεται στην Έδεσσα, στη Ζάκυνθο, στο νομό Ηρακλείου και να μην τρέχουν από νομαρχία σε νομαρχία για να βρουν τις θέσεις. Μέσα σε πολύ μικρό χρονικό διάστημα θα «κρεμαστεί» στο site του Υπουργείου και θα είναι πλήρως «ηλεκτρονικοποιημένο», για να ξέρει ο καθένας τι γίνεται.
	Βέβαια, η λίστα αναμονής των ειδικευομένων δεν πρόκειται να καταργηθεί, για να μιλάμε με πανεπιστημιακούς όρους. Θα ελαττωθεί, θα σμικρυνθεί, αλλά δεν μπορούμε να βγάλουμε γιατρούς, οι οποίοι να είναι «υποεκπαιδευμένοι». Θα μου επιτρέψετε να έχω μία ιδιαίτερη άποψη πάνω στο θέμα αυτό, διότι δεν κρύβω ότι τα πανεπιστήμιά μας και ιδιαίτερα οι ιατρικές σχολές πρέπει να είναι σε τέτοιο επίπεδο, που να δίνουν πολύ καλή εκπαίδευση στους νέους συναδέλφους.
      Γιατί κακά τα ψέματα όλοι μας κάποτε στους νέους αυτούς γιατρούς θα πέσουμε στην ανάγκη τους και πρέπει να τους κάνουμε  καλύτερους από εμάς. Θα γίνουν παρεμβάσεις. Και σήμερα συμφωνήσαμε με όλους τους νέους συναδέλφους ότι η νέα παρέμβαση που θα γίνει -και που τεχνικά είναι πολύ δύσκολη- θα συζητηθεί με ομάδα εργασίας που έχουμε εμείς στο Υπουργείο αλλά και ομάδα εργασίας δικιά τους η οποία θα μας δώσει τα στοιχεία για να μπορέσουμε να σταματήσουμε πια αυτό το θέμα. 
      Όσον αφορά στα νοσοκομεία που είπατε, δίνουμε χίλιες διακόσιες θέσεις νέων γιατρών ειδικευομένων. Για πρώτη φορά στα νοσοκομεία μοιράζονται αυτές οι θέσεις. Αλλά, κύριε Κοσιώνη, οι θέσεις αυτές θα δοθούν σε κλινικές, σε εργαστήρια, σε τμήματα που έχουν τη δυνατότητα να εκπαιδεύσουν. Όχι σε  κλινικές που υποεκπαιδεύουν γιατρούς. Σας είπα, ακριβώς, τι μας απασχολεί. Είναι πάρα πολλές οι κλινικές οι οποίες μπορούν αλλά γίνεται μια αξιολόγηση των κλινικών και μέσω του Κεντρικού Συμβουλίου Υγείας. 
      Και παράλληλα γίνονται παρεμβάσεις και στον χρόνο υπαίθρου. Μειώνουμε το χρόνο υπαίθρου όπως μειώνουμε και το χρόνο της ειδικότητας σε πάρα πολλές ειδικότητες: αγγειοχειρουργική, νευροχειρουργική, γαστρεντερολογία, χειρουργική, καρδιολογία. Μειώνουμε σ’ ένα χρόνο χωρίς να διαταράσσουμε το εκπαιδευτικό αποτέλεσμα που θα έχουν οι νέοι συνάδελφοι. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
      Θα συζητηθεί η τρίτη με αριθμό 476/17-4-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την επίλυση του προβλήματος των εφημεριών στα Νοσοκομεία κ.λπ.
      Συγκεκριμένα η επίκαιρη ερώτηση του κ. Λεβέντη έχει ως εξής:
      «Η τροπολογία για αναβολή εφαρμογής της κοινοτικής οδηγίας περί ωραρίου εργασίας των νοσοκομειακών γιατρών που πέρασε εν μια νυκτί από το Υπουργείο Υγείας και Κοινωνικής Αλληλεγγύης, είχε δημιουργήσει σοβαρά προβλήματα, στην πληρωμή των εφημεριών και τη λειτουργία των νοσοκομείων.
      Οι νοσοκομειακοί γιατροί σε όλη τη χώρα έχουν προσφύγει στα δικαστήρια ενάντια στην αντισυνταγματική και αντικοινοτική απόφαση του Υπουργείου Υγείας σε πολλά δε νοσοκομεία βρίσκονται σε επίσχεση εργασίας επειδή δεν καταβάλλονται οι δεδουλευμένες εφημερίες. 
      Οι νοσοκομειακοί γιατροί, παρέχοντας απλήρωτη εργασία, οδηγούνται σε αυτές τις αποφάσεις εξαιτίας του ότι οι επίτροποι του Ελεγκτικού Συνεδρίου αναπέμπουν τα εντάλματα πληρωμής των εφημεριών για λόγους αναδρομικότητας και αντισυνταγματικότητας της τροπολογίας. 
      Και ενώ επικρατεί αυτή η εκρηκτική κατάσταση στα Νοσοκομεία τα οποία συγχρόνως είναι καταχρεωμένα, αποκαλύφθηκε «παιχνίδι» με τα ομόλογα στο Νοσοκομείο Κορίνθου. Η οσμή του σκανδάλου που ξεκίνησε από τα Ταμεία έφτασε και στο συγγενή χώρο των Νοσοκομείων. Ο Υφυπουργός Υγείας μάλιστα δήλωσε ότι «οι δοσοληψίες με τα ομόλογα θυμίζουν την εποχή Κοσκωτά».
      Με βάση τα παραπάνω, ερωτάται ο κύριος Υπουργός:
* Τι μέτρα θα πάρει για την εξεύρεση λύσης στην εκρηκτική κατάσταση που επικρατεί στα Νοσοκομεία της χώρας με το θέμα των εφημεριών; Πότε και πώς θα πληρωθούν τα δεδουλευμένα των νοσοκομειακών γιατρών;
* Υπήρξαν Διοικήσεις Νοσοκομείων που τα τελευταία χρόνια είχαν τοποθετήσεις σε ομόλογα ή άλλου είδους χρηματοοικονομικά προϊόντα; Αν ναι ποια ήταν αυτά τα Νοσοκομεία και ποια ποσά χρησιμοποιήθηκαν;»
     Ο κύριος Υφυπουργός έχει το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριοι συνάδελφοι, το θέμα των εφημεριών και της εργασίας των γιατρών είναι ένα σύμμεικτο θέμα. Το έχω χαρακτηρίσει και άλλες φορές σαν μια εξίσωση με τρεις αγνώστους. Διότι είναι η εργασία, η εκπαίδευση και οι αποδοχές. Όπως καταλαβαίνετε τρεις άγνωστοι σε μια εξίσωση δημιουργούν ένα τεράστιο πρόβλημα επίλυσης. 
     Ιστορικά –το ξέρετε πολύ καλά, κύριε Λεβέντη- ξεκινάει η υπόθεση αυτή από Αμερική, από μια δικαστική υπόθεση mal practice. Έρχεται στην Ευρώπη και ο Ευρωπαίος νομοθέτης φτάνει στο σημείο να πει ότι οι μεν ειδικευόμενοι θα έχουν πενήντα οκτώ ώρες εργασίας την εβδομάδα οι δε ειδικευμένοι σαράντα οκτώ ώρες. 
     Την απόφαση αυτή Σουηδία και Λουξεμβούργο την επικυρώνουν. Εμείς πρόσφατα με το επίμαχο προεδρικό διάταγμα 276 την προσαρτούμε στην εθνική μας νομοθεσία και έρχονται ως μεμονωμένα φαινόμενα κάποιοι επίτροποι οι οποίοι δεν θεωρούν εντάλματα δεδουλευμένων. 
      Και το ερώτημα είναι γιατί κάποιοι ελάχιστοι είναι αυτοί οι οποίοι αρνούνται να θεωρήσουν τα εντάλματα και όλοι οι άλλοι συμμορφώνονται προς την πάγια τακτική της εύρυθμης λειτουργίας των νοσοκομείων και υπογράφουν για να μη δημιουργούν προβλήματα στις τοπικές κοινωνίες. Δεν θα ήθελα να αναφερθώ στο ιστορικό του Νοσοκομείου Πύργου, πώς ξεκίνησε η όλη ιστορία από τον επίτροπο και πώς ξεκίνησε επίσης από την υπεύθυνη του γραφείου εργασίας και τι σχέση υπήρχε. 
      Πανομοιότυπη ακριβώς απόφαση βγάζει και άλλος επίτροπος, για να δημιουργήσει ένα άλλο πρόβλημα, σε μια άλλη τοπική κοινωνία. Μα, όλοι οι άλλοι επίτροποι ήταν εκτός ευαισθησίας της νομικής ερμηνείας την οποία έδιναν και οι δύο ήταν οι θεματοφύλακες –ή μπορεί να εμφανιστούν τρείς και τέσσερις- όσον αφορά ακριβώς το θέμα των εφημεριών και της υπερωριακής εργασίας; 
      Οι αρνητικές αποφάσεις που υπήρξαν για τους επιτρόπους και στάλθηκαν στο Ελεγκτικό Τμήμα, δικαιώθηκαν και το 2006, όπως αυτό περιμένουμε και με την απόφαση η οποία θα προκύψει από το τμήμα ή από την ολομέλεια του Ελεγκτικού Τμήματος για να πληρωθούν οι εφημερίες και κατ’ αυτό τον τρόπο να σταματήσει αυτή η επίσχεση εργασίας, που δημιουργεί προβλήματα και στους συναδέλφους γιατρούς. Αντιλαμβάνομαι και εγώ ότι έχουν ανειλημμένες υποχρεώσεις και δεν μπορούν να περιμένουν αποδοχές τις οποίες δεν παίρνουν τρεις και τέσσερις μήνες, ενώ παράλληλα δημιουργείτε ένα τεράστιο πρόβλημα στην κάθε τοπική κοινωνία, όταν για κάθε ένα πρόβλημα υγείας που υπάρχει, αναγκάζονται να πάνε σε όμορο νομό, όπου εκεί ο επίτροπος επιτρέπει την εργασία, σύμφωνα με την αναστολή του προεδρικού διατάγματος. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
      Κύριε Υπουργέ, όταν συζητιόταν αυτή η τροπολογία, είχαμε προειδοποιήσει ότι θα υπάρξουν προβλήματα και το ξέρατε και σεις. Πρώτα-πρώτα, δεν μπορεί να έχουν αναδρομικότητα. Ένα προεδρικό διάταγμα δεν μπορεί να καταργηθεί με μια τροπολογία και να έχει και αναδρομική ισχύ αυτή η τροπολογία. Αυτό έχει δημιουργήσει μεγάλα νομικά προβλήματα, τα οποία απασχολούν τα νοσοκομεία. Και δεν πρόκειται για ένα μόνο νοσοκομείο, δεν είναι μόνο το Νοσοκομείο του Πύργου. Δεν πληρώνουν στα Νοσοκομεία της Τρίπολης, της Σπάρτης, της Ζακύνθου, της Άμφισσας, της Κεφαλλονιάς, της Λαμίας. Όλοι αυτοί είναι δημόσιοι λειτουργοί και πιστεύω ότι εκτελούν ευόρκως το καθήκον τους. Δεν το κάνουν από κάποια παραξενιά. Υπάρχουν προβλήματα. 
      Τις συνέπειες, όμως, ποιος τις πληρώνει; Τις συνέπειες τις πληρώνουν οι γιατροί, γιατί, για παράδειγμα, στην Ικαρία έχουν να πληρωθούν από τον Οκτώβριο, ή σε άλλες περιοχές έχουν να πληρωθούν από τον Δεκέμβρη. Εφ’ όσον οι γιατροί δεν πληρώνονται, δεν μπορούν να υποχρεωθούν να κάνουν εφημερίες. Ούτως ή άλλως είναι πολύ μεγάλος ο χρόνος που εργάζονται, όταν φθάνουν ογδόντα και εκατό ώρες εργασία την εβδομάδα στο νοσοκομείο. Ούτε στην εποχή του Σπάρτακου δεν γινόταν αυτό. 
      Από την άλλη δεν πληρώνονται και βρίσκονται και κατηγορούμενοι, γιατί όταν λένε ότι δεν μπορούν να εφημερεύσουν, γιατί δεν καλύπτονται, τους θυροκολλούν στην πόρτα του σπιτιού τους, όπως ξέρετε, κύριε Υπουργέ, ότι έκαναν στον Πύργο, ποιες είναι οι εφημερίες. Αυτά είναι πράγματα ανήκουστα και νομίζω προσβλητικά για όλους μας. 
      Επομένως, η πολιτεία είναι υποχρεωμένη να ψάξει και να βρει τρόπο. Σε κάθε περίπτωση, όμως, δεν μπορούν να την πληρώσουν οι γιατροί και κατ’ επέκταση οι ασθενείς, γιατί όταν οι γιατροί κάνουν επίσχεση, δεν είναι στη δουλειά τους, δημιουργείται αυτό το τραγελαφικό γεγονός. Μάλιστα, έχουν μαζικά προσφύγει διακόσιοι νοσοκομειακοί γιατροί και στο Συμβούλιο της Επικρατείας. 
      Υπάρχει και ένα άλλο σκέλος στην ερώτηση, κύριε Υπουργέ, που είναι επίσης εξαιρετικά επίκαιρο και που εσείς ο ίδιος το χαρακτηρίσατε εδώ ως οσμή σκανδάλου Κοσκωτά. Ο Διοικητής του Νοσοκομείου Κορίνθου αποφασίζει. Δεν ξέρουμε ποιος το αποφάσισε, με ποιο τρόπο, από πού πήρε χρήματα τα οποία τα επένδυσε σε ομόλογα, αυτά τα δομημένα ομόλογα για τα οποία τόσος θόρυβος έχει προκληθεί. Αυτό είναι ένα άλλο φαινόμενο. Να το πω αχαρακτήριστο φαινόμενο; Απαράδεκτο φαινόμενο; Τη στιγμή που είναι καταχρεωμένα τα νοσοκομεία, κάποιος διοικητής δεν ξέρω από πού βρίσκει απόθεμα και το επενδύει μ’ αυτό τον τρόπο. 
      Εδώ υπάρχει το ερώτημα αν αυτό έχει συμβεί και αλλού, ή έχουν υπάρξει παρεμφερείς περιπτώσεις και σε άλλα νοσοκομεία. Και το κυριότερο είναι πώς προστατευόμαστε από οποιοδήποτε διοικητή, ο οποίος είναι διορισμένος από την Κυβέρνηση -σε τελευταία ανάλυση η Κυβέρνηση έχει την ευθύνη- ότι παρόμοια φαινόμενα δεν θα συμβούν και στο μέλλον.
      Σας ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υφυπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ξεκινώντας από την τελευταία σας παρατήρηση και το δεύτερο σκέλος της ερωτήσεώς σας, θα σας έλεγα ότι σε κανένα άλλο νοσοκομείο δεν παρατηρήθηκε το φαινόμενο αυτό, το αντίστοιχο του Νοσοκομείου της Κορίνθου. Η παρατυπία αυτή δημιούργησε, ακριβώς, το θέμα της παραίτησης, το ότι απεμακρύνθη ο Διοικητής του Νοσοκομείου.
      ΑΘΑΝΑΣΙΟΣ ΛΕΒΕΝΤΗΣ: Ευθιξία ήταν;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Καμμιά άλλη διοίκηση νοσοκομείου δεν είχε μια τέτοια εμπλοκή με σύγχρονα χρηματοοικονομικά προϊόντα.
      Όσον αφορά το θέμα –και επανέρχομαι- των εφημεριών των γιατρών, το ξέρετε, κύριε Λεβέντη, ότι εμείς είμαστε της εποχής που εφημερεύαμε χωρίς να ξέρουμε ακριβώς και ποιος ήταν ο αριθμός των ωρών της εφημερίας. Έκανα ένα σχόλιο για το νομοθέτη, όπου τον χαρακτήρισα «ευρωπαίο νομοθέτη», διότι δεν νομίζω ότι λειτούργησε τόσο πολύ σύμφωνα με δεδομένα εργασιακής έντασης και επιστημονικής κατάρτισης.
      Η εργασία και η εκπαίδευση είναι δύο θέματα, τα οποία έχουν ένα κοινό παρονομαστή και το ξέρετε πολύ καλά. Κατά την εργασία ο γιατρός, ο ειδικευόμενος, εκπαιδεύεται κιόλας. Άρα…
      ΑΘΑΝΑΣΙΟΣ ΛΕΒΕΝΤΗΣ: Ο ειδικευμένος όμως;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και εμείς που είμαστε εκπαιδευμένοι, γηράσκουμε αεί διδασκόμενοι. Εκπαιδευόμαστε.
      ΑΘΑΝΑΣΙΟΣ ΛΕΒΕΝΤΗΣ: Να μην αμειβόμαστε όμως;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Η εκπαίδευση των γιατρών, κύριε Λεβέντη, τελειώνει μετά θάνατον, αν θέλει κάποιος να είναι γιατρός του σήμερα και να μην ένας γιατρός του χθες.
      Άρα, το θέμα των εφημεριών θα λυθεί. Θα λυθεί όμως με τρόπο σύμφωνο με αυτόν που έχει λυθεί και σε άλλα ευρωπαϊκά κράτη. Γι’ αυτό κάνουμε τις συζητήσεις και τις συναντήσεις και με τα συνδικαλιστικά όργανα. Γι’ αυτό έχουμε δώσει ένα πολύ μεγάλο αριθμό σε επίπεδο χρημάτων –320.000.000 ευρώ- για τις εφημερίες. Άλλο το ότι ο μισθός των γιατρών είναι χαμηλός.
      Και οφείλω να το πω –γιατί βλέπω και νέους συναδέλφους εδώ σήμερα- ότι πάνω στο μισθολόγιο των γιατρών στηρίχθηκε το μισθολόγιο των δικαστών και το μισθολόγιο των Βουλευτών. Και το ξέρετε πολύ καλά αυτό. Είναι άλλο το θέμα του μισθολογίου που μας απασχολεί –γιατί είναι χαμηλές οι αμοιβές- και άλλο είναι το θέμα της εύρυθμης λειτουργίας των νοσοκομείων, που πρέπει να λειτουργήσουν με σαρανταοκτώ και πενηνταοκτώ ώρες, εφόσον βέβαια θα εκπνεύσει η αναστολή του προεδρικού διατάγματος.
      Αλλά το ξέρετε πολύ καλά ότι σε όλα τα ευρωπαϊκά κράτη υπάρχει μια συζήτηση μεγάλη για το θέμα του σαρανταοκτώ-πενηνταοκτώ. Άκριτα έφτασαν στο σημείο να υιοθετήσουν ένα τέτοιο νούμερο, τη στιγμή που τα ευρωπαϊκά κράτη δεν έχουν γιατρούς. Εμείς έχουμε γιατρούς. Εκείνοι δεν έχουν γιατρούς, ούτε οι Γερμανοί έχουν γιατρούς, ούτε οι Άγγλοι και κάνουν εισαγωγή γιατρών, για να καλύψουν τις εφημερίες τους.
      Αυτό, λοιπόν, είναι το μεγάλο πρόβλημα, το οποίο θέλει μια πολύ σωστή επεξεργασία. Δεν είναι κάτι το εύκολο. Γι’ αυτό σας είπα ότι είναι μια εξίσωση με τρεις αγνώστους.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 16/11/25-9-2006 επερώτηση των κυρίων Βουλευτών του ΠΑ.ΣΟ.Κ., κυρίων Δημητρίου Πιπεργιά, Βασιλείου Κεγκέρογλου, Ευάγγελου Αργύρη, Χρίστου Βερελή, Ιωάννη Διαμαντίδη, Ιωάννη Δριβελέγκα, Ροδούλας Ζήση, Απόστολου Κατσιφάρα, Γιάννη Κουτσούκου, Αθανασίου Παπαγεωργίου, Παναγιώτη Σγουρίδη, Αθανασίου Σιδηρόπουλου, Ελπίδας Τσουρή, Γεωργίου Ανωμερίτη, Δημητρίου Γεωργακόπουλου, Βασιλείου Έξαρχου, Μιχάλη Καρχιμάκη, Θεόδωρου Κολιοπάνου, Λάζαρου Λωτίδη, Ανδρέα Μακρυπίδη, Αθανασίου Μωραΐτη, Παναγιώτου Ρήγα, Βασιλείου Τόγια, Απόστολου Φωτιάδη, Νικολάου-Φωτίου Χατζημιχάλη, Νικολάου Χριστοδουλάκη, Ιωάννη Μανιάτη, Χρήστου Πρωτόπαπα και Θεοδώρου Πάγκαλου προς τους Υπουργούς Ανάπτυξης και Οικονομίας και Οικονομικών, σχετικά με τον Ενεργειακό Σχεδιασμό.
      Κατά τη συζήτηση αυτή, ο Γενικός Γραμματέας της Κοινοβουλευτικής Ομάδας της Νέας Δημοκρατίας ορίζει ως Κοινοβουλευτικό Εκπρόσωπο τον κ. Βαρβιτσιώτη.
      Ο Κοινοβουλευτικός Εκπρόσωπος του ΠΑ.ΣΟ.Κ. ορίζει ως Κοινοβουλευτικό Εκπρόσωπο για τη σημερινή συζήτηση τον κ. Γεωργακόπουλο.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας ορίζει ως Κοινοβουλευτικό Εκπρόσωπο για τη σημερινή συζήτηση τον Βουλευτή κ. Γκατζή.
      Τέλος, ο Πρόεδρος του Συνασπισμού Ριζοσπαστικής Αριστεράς ορίζει ως Κοινοβουλευτική Εκπρόσωπο για τη σημερινή συζήτηση τη συνάδελφο κ. Ασημίνα Ξηροτύρη-Αικατερινάρη.
      Το λόγο έχει ο πρώτος επερωτών κ. Δημήτριος Πιπεργιάς.
      ΔΗΜΗΤΡΙΟΣ ΠΙΠΕΡΓΙΑΣ: Κυρίες και κύριοι συνάδελφοι. Καταθέσαμε την επίκαιρη επερώτηση που συζητάμε σήμερα στις 20 Ιουλίου του 2006 και την επανακαταθέσαμε στις 25 Σεπτεμβρίου του 2006. Θα περίμενε κάποιος ότι θα ήταν πλέον ανεπίκαιρη. Δυστυχώς, όμως, για τη χώρα, για την εθνική οικονομία και τους καταναλωτές όχι μόνο διατηρεί σήμερα την επικαιρότητά της, αλλά επιπρόσθετα η κατάσταση, που έχει διαμορφωθεί, ενισχύει τις απόψεις μας.
      Βρισκόμαστε στον τέταρτο χρόνο της κυβερνητικής σας θητείας, κύριε Υπουργέ, και οι πράξεις σας στον τομέα της ενέργειας περιορίζονται σε επικοινωνιακού χαρακτήρα εξαγγελίες και δημόσιες διαβουλεύσεις, με τις οποίες προσπαθείτε να καλλιεργήσετε τις εντυπώσεις ότι έχει γίνει στη χώρα μία κοσμογονία. Στην πραγματικότητα, όμως, πρόκειται για μία επικοινωνιακή εκμετάλλευση όλων όσων είχαν δρομολογηθεί επί των κυβερνήσεων του ΠΑ.ΣΟ.Κ. και δυστυχώς, η Νέα Δημοκρατία ακόμη και σε αυτές τις δρομολογημένες πολιτικές επιτυγχάνει τη χειρότερη δυνατή επίδοση.
      Ποια είναι τα χαρακτηριστικά της νεοδημοκρατικής διακυβέρνησης στο χώρο της ενέργειας; Πρώτα απ’ όλα, ανυπαρξία ενεργειακού στρατηγικού σχεδιασμού, ευρωπαϊκός επαρχιωτισμός, άγνοια, μειωμένη ικανότητα στη διοίκηση και έλλειψη ισχυρής πολιτικής βούλησης για χρηστή διοίκηση.
      Ποιο είναι το αποτέλεσμα; Μεγάλες καθυστερήσεις στα επενδυτικά προγράμματα των δημοσίων επιχειρήσεων του τομέα, σοβαρός κίνδυνος για διακοπές στην παροχή του ρεύματος το καλοκαίρι, αύξηση της τιμής του ηλεκτρικού ρεύματος με ό,τι αυτό συνεπάγεται για το κόστος παραγωγής που τελικά θα πληρώσουν οι καταναλωτές. Γιατί αυτό είναι η πολιτική σας. Δημιουργείτε ένα νέο αυξημένο λογαριασμό για τη Δ.Ε.Η., τον οποίο θα πληρώνουν όλοι οι καταναλωτές, οι πολίτες σε όλη τη χώρα και θα καρπώνονται τις διαφορές οι λίγοι, οι ιδιώτες παραγωγοί και οι εισαγωγείς της ηλεκτρικής ενέργειας. Έχετε καταστήσει ουσιαστικά τη Δ.Ε.Η. ένα μηχανισμό αναδιανομής εισοδήματος.
      Και πέραν αυτών, τι έχουμε; Έχουμε μία προοδευτική απαξίωση των δημοσίων επιχειρήσεων, κατασυκοφάντηση των εργαζομένων, με απώτερο στόχο την ανατροπή των εργασιακών σχέσεων και το ξεπούλημα.
      Η ανυπαρξία, όμως, στρατηγικής σε έναν κατ’ εξοχήν στρατηγικό τομέα της ανάπτυξης δεν συγχωρείται, όπως δεν συγχωρείται η επιμονή σας στις ιδιωτικοποιήσεις όλων των δημόσιων οργανισμών και επιχειρήσεων κοινής ωφέλειας, εμμονή που σήμερα κρατείται χαμηλά στο δημόσιο διάλογο επειδή έχουμε εισέλθει ουσιαστικά σε προεκλογική περίοδο. Η αλήθεια είναι ότι παραμένει πάντα στόχος της Νέας Δημοκρατίας, παραμένει πάντα αντικείμενο παρασκηνιακών συζητήσεων και διαβουλεύσεων με υμέτερους, με φίλους, με «κουμπάρους» και λοιπούς συγγενείς, εκπροσώπους ντόπιων και ξένων επιχειρηματικών συμφερόντων. Αυτή είναι η αλήθεια. Η αλήθεια είναι ότι παντού και σε κάθε οργανισμό, σε κάθε δημόσια επιχείρηση, έχει αναρτηθεί ένα τεράστιο «Πωλείται» και αυτό το ονομάζετε μεταρρύθμιση. 
      Θέλω, όμως, να τονίσω ένα μεγάλο και σημαντικό κίνδυνο. Εάν τελικά περιορισθεί ή χαθεί οριστικά ο στρατηγικός ρόλος του δημοσίου στις επιχειρήσεις του ενεργειακού χώρου, όπως η Δ.Ε.Η., η Δ.ΕΠ.Α., τα Ελληνικά Πετρέλαια. είτε από την ανικανότητά σας είτε από την αδράνειά σας είτε με πολιτική απόφαση του κ. Καραμανλή και της Κυβέρνησής σας, τότε θα είναι πολύ πιθανή έως βέβαια η δημιουργία ενός ενεργειακού καρτέλ στη χώρα μας, ενός καρτέλ με εξουσία και ισχύ μεγαλύτερη από αυτήν του κράτους. Αυτήν τη διάσταση θα πρέπει να την γνωρίζουν όλοι οι Έλληνες, όταν θα ψηφίζουν στις εκλογές που έρχονται, όταν θα κάνουν την επιλογή τους για την Κυβέρνηση που θα αναλάβει τις τύχες της χώρας.
      Η Κυβέρνησή σας εμφανίζεται ως τώρα να είναι χαμένη στο διάστημα, επικεντρώνοντας τη δράση της σε διευθετήσεις υπέρ των υμέτερων και φίλιων συμφερόντων. Εάν παρακολουθήσει κάποιος τις εξελίξεις που ανακοινώνονται στον ενεργειακό τομέα, παντού και πάντα θα διαπιστώσει ότι υπήρχε πίσω από τις εξελίξεις κάποιο φίλιο συμφέρον. 
      Στην αγορά των καυσίμων έχουμε ασυδοσία, λαθρεμπόριο και ακρίβεια. Παρακολουθούμε τη νέα μεθόδευση μέσω της περίφημης διαβούλευσης κατ’ εφαρμογήν νέου νόμου από την Επιτροπή Ανταγωνισμού. Εκεί εμφανίστηκαν διάφορες ιδέες, όπως παραδείγματος χάριν η ιδέα για την απελευθέρωση του ωραρίου λειτουργίας των πρατηρίων καυσίμων της χώρας, όπως επίσης η κατάργηση της δυνατότητας να επιβάλλεται πλαφόν για να προστατεύονται οι καταναλωτές. 
      Την πρώτη την απορρίψατε κάτω από την πίεση και του κλάδου και τη δική μας δημόσια τοποθέτηση. Στην πράξη, όμως, υιοθετήσατε και καταργήσατε τη δυνατότητα επιβολής ανώτατης τιμής καταναλωτή και στραφήκατε τρία χρόνια τώρα ενάντια στα συμφέροντα των πολιτών, ιδιαίτερα αυτών στις απομακρυσμένες περιοχές της χώρας που καλούνται να πληρώνουν με καπέλα την τιμή των καυσίμων.
      Το ΠΑ.ΣΟ.Κ. εδώ και τρία χρόνια έχει καταθέσει προτάσεις συγκεκριμένες για να αντιμετωπιστεί το πρόβλημα του λαθρεμπορίου και κυρίως για να ενισχυθούν ο υγιής ανταγωνισμός, η διαφάνεια και η προστασία των καταναλωτών. Μεταξύ άλλων, προτείναμε και την εξομοίωση του ειδικού φόρου κατανάλωσης του πετρελαίου για τη βιομηχανία και τη βιοτεχνία με τον ειδικό φόρο πετρελαίου θέρμανσης. Αυτό είναι ένα μέτρο που οδηγεί με αποφασιστικά βήματα στην πάταξη της λαθρεμπορίας και ταυτόχρονα δίνει μία μεγάλη ανάσα στις μικρομεσαίες επιχειρήσεις, οι οποίες θα έχουν να ωφεληθούν από αυτή τη ρύθμιση. Ταυτόχρονα, το κράτος κερδίζει, γιατί θα υπάρχει αυτόματη διεύρυνση της φορολογητέας βάσης και είναι προφανές ότι θα υπάρχει μεγάλο έσοδο από το κράτος, ενώ την ίδια στιγμή δεν θα υπάρχει κανένα περιθώριο για λαθρεμπορία. 
      Αγνοήσατε αυτές τις προτάσεις, αδιαφορήσατε για τις ευεργετικές επιιδράσεις που θα είχε η εφαρμογή του στην οικονομία. Ευνοήσατε επί τρία χρόνια την κερδοσκοπία σε βάρος των συμφερόντων της μεγάλης πλειοψηφίας των πολιτών και των επιχειρήσεων. Είναι τυχαίο άραγε ότι τις τελευταίες ημέρες έχουμε αύξηση της τιμής της απλής βενζίνης και του πετρελαίου; Είναι τυχαίο μάλιστα ότι αυτές οι αυξήσεις κορυφώθηκαν τις παραμονές της μεγάλης εξόδου του Πάσχα; Είναι τυχαίο ότι οι αυξήσεις γίνονται με επιλογή βεβαίως των εταιριών και με την πλήρη ανοχή της Κυβέρνησης και με μεγάλες διαφοροποιήσεις ανάμεσα στα πρατήρια που είναι στο κέντρο και σε αυτά που βρίσκονται στις εθνικές οδούς;
      Εγώ θέλω να υπενθυμίσω κάτι. Θέλω να υπενθυμίσω ότι το κόστος του πετρελαίου, ανά βαρέλι, συμμετέχει μόνο κατά 25% στη διαμόρφωση της τελικής τιμής κατανάλωσης. Το υπόλοιπο 75% είναι φόροι, δασμοί, τέλη και λοιπές επιβαρύνσεις, υπέρ του δημοσίου. Επιβαρύνσεις, οι οποίες είναι σταθερές, με εξαίρεση του Φ.Π.Α. που είναι ποσοστιαίος στο 19%. Όταν αυξάνεται κατά 75% το κόστος του βαρελιού, μόνο το ? της αύξησης θα πρέπει να επιβαρύνει τον καταναλωτή. Όλες οι επιπλέον αυξήσεις είναι κερδοσκοπία. Κερδοσκοπία των ολίγων σε βάρος των πολλών. Κερδοσκοπία, είτε του εμπορίου είτε του κράτους είτε κερδοσκοπία του δικτύου διανομής σε βάρος των πολιτών. Αυτή η πραγματικότητα είναι η πραγματικότητα της διακυβέρνησης της Νέας Δημοκρατίας τα τελευταία τρία χρόνια. 
      Στον τομέα του φυσικού αερίου, η διείσδυση στις αστικές χρήσεις είναι απελπιστικά αργή. Οι επιλογές σας για την εμπορική λογική και τον τρόπο ανάπτυξης των δικτύων, ήταν και είναι λανθασμένες. Ο χρόνος αναμονής για την εξυπηρέτηση των συνδέσεων είναι μεγάλος και το αντίστοιχο κόστος για τους καταναλωτές πολύ υψηλό.
      Έχουμε σημαντικές καθυστερήσεις στις επεκτάσεις των δικτύων σε νέες περιοχές. Διαρκώς εξαγγέλλετε τη δημιουργία τριών νέων επιχειρήσεων παροχής αερίου, χωρίς να προχωρούν, όμως, οι σχετικές διαδικασίες. Θυμάμαι μόνο μία από αυτές –μας έχετε στείλει και προσωπικά δύο επιστολές- την Ε.Π.Α. που θα αναλάβει τη διαχείριση του δικτύου διανομής και στην Εύβοια και ακόμη δεν έχει καν συγκροτηθεί.
      Η Ρυθμιστική Αρχή Ενέργειας έχει μετατραπεί σε φορέα διευκόλυνσης κυβερνητικής πολιτικής. Είναι χαρακτηριστική η απόφαση της Ρ.Α.Ε. 0125921 στις 13 Ιανουαρίου 2006 που εξεδόθη σύμφωνα με τις υποδείξεις σας, προκειμένου, όπως εσείς, κύριε Νεράντζη, αναγνωρίσατε στη Βουλή, να αποτελέσει το πλέον σημαντικό σήμα στους εν δυνάμει επενδυτές των νέων μονάδων παραγωγής. Η απόφαση αυτή επέδρασε καταστροφικά στα οικονομικά αποτελέσματα της Δ.Ε.Η.. Γι’ αυτό και αποφεύγετε συστηματικά να σχολιάσετε την αύξηση δαπανών της Δ.Ε.Η. για την αγορά ηλεκτρικής ενέργειας, κατά 284.000.000 ευρώ ή κατά 118% το 2006, που οφείλονται κατά κύριο λόγο σε αυτήν την απόφαση της Ρ.Α.Ε. για τον επανακαθορισμό της οριακής τιμής του συστήματος.
      Επίσης, χαρακτηριστική είναι και μία άλλη απόφαση. Η 332 Α 06 απόφαση της Ρ.Α.Ε., σύμφωνα με την οποία πρότεινε, χωρίς να της ζητηθεί από κανέναν, την τροποποίηση του κώδικα διαχείρισης του συστήματος συναλλαγών ηλεκτρικής ενέργειας, προκειμένου να αγοράζει η Δ.Ε.Η. ακριβά ηλεκτρικό ρεύμα ιδιοπαραγωγών, τους οποίους στη συνέχεια υποχρεωτικά θα τροφοδοτεί με πολύ χαμηλότερα τιμολόγια. Ούτε τυχαία είναι η μετατροπή της σε φορέα προκήρυξης πανάκριβων μελετών, ακόμη και για θέματα που δεν εμπίπτουν στο πεδίο των αρμοδιοτήτων της. 
      Ήταν επόμενο, μέσα σ’ αυτές τις συνθήκες, η Δ.Ε.Η. να οδηγηθεί σε αδιέξοδο. Αυτά τα τρία χρόνια που κυβερνάτε, ζήσαμε όλοι τα οικονομικά αποτελέσματα της πολυδιαφημιζόμενης αναδιοργάνωσης της Δ.Ε.Η. Ακούσαμε –άλλο αν μαζεύτηκε στη συνέχεια, αλλά το ακούσαμε- την αμφισβήτηση του δημόσιου χαρακτήρα της και της διατήρησης του 51% των μετοχών της από το κράτος.
    Ακούσαμε επίσης την αμφισβήτηση των εργασιακών σχέσεων πάνω στις οποίες στηρίχθηκε ολόκληρη η αναπτυξιακή υπερπροσπάθεια της επιχείρησης τα τελευταία χρόνια, όπως επίσης, ότι πρέπει να απομακρυνθούν –αυτό το ακούσαμε τώρα τελευταία, δεν πάει μια εβδομάδα- επτά χιλιάδες εργαζόμενοι.
    Σήμερα όλοι διαπιστώνουμε, χωρίς καμία απολύτως εξαίρεση, συνδικάτα, φορείς, αγορά, την πλήρη απραξία στην κατάρτιση και την κατάθεση του μακροχρόνιου ενεργειακού σχεδιασμού, την επικίνδυνη καθυστέρηση στην αντικατάσταση των παλαιών μονάδων της Δ.Ε.Η. με νέες ανταγωνιστικές μονάδες σύγχρονης τεχνολογίας, την επικίνδυνη παράταση της διάταξης του ν. 3175/2003 για την κάλυψη των αναγκών του συστήματος με διαγωνισμούς ισχύος 900 MW, που δώσατε παράταση κατά τρεισήμισι χρόνια μέχρι το τέλος του 2010, τη δημιουργία σύγχυσης με την ψήφιση του ν. 3426 που δημιουργεί μέχρι και τρεις ρυθμιστές στο σύστημα και τέλος, το χειρότερο όλων, την καταβαράθρωση του δείκτη κερδοφορίας της Δ.Ε.Η.. 
    Και εδώ δεν είναι ότι θα έχουμε περιορισμένες διακοπές ή και ενδεχόμενα black out το καλοκαίρι ή τον επόμενο χρόνο. Έχουμε ήδη black out στην κερδοφορία της Δ.Ε.Η.. Υπενθυμίζω απλώς ότι από τα κέρδη των 310.000.000 ευρώ το 2003, είχαμε 23% μείωση το 2004 και κέρδη 292.000.000 ευρώ. Στη συνέχεια, είχαμε πτώση 54% και στη συνέχεια 83% μείωση των κερδών για το 2006, για να σημειώνει ζημιές δεκάδων εκατομμυρίων ευρώ το πρώτο τρίμηνο του 2007. Αυτό είναι πράγματι ένα μεγάλο black out. 
    Έχουμε την πλήρη εγκατάλειψη κάθε επενδυτικού προγράμματος, και παραπομπή του στρατηγικού σχεδιασμού της σε χρόνο μετά τις εκλογές. Γιατί άραγε ο κ. Αθανασόπουλος χρειάζεται τόσο χρόνο για να εξαγγείλει τις στρατηγικές του επιλογές για την επιχείρηση; Τι χρειάζεται άραγε; Χρειάζεται να συγκεντρώσει πάνω του τις προμήθειες, όπως πράττει ήδη με αποφάσεις, για να απομακρύνει ουσιαστικά απ’ αυτές τις πράξεις τους γενικούς διευθυντές; Ή περιμένει να προσλάβει τους τρεις βοηθούς του, οι οποίοι θα τον βοηθούν στα καθήκοντα του διευθύνοντος συμβούλου της επιχείρησης;
    Επίσης, έχει σημειωθεί πλήρες άδειασμα των αποθηκών από τα απαραίτητα υλικά και τα εφόδια για τα δίκτυα και τέλος, το μεγάλο θέμα, την προκλητική και σε βάρος της Δ.Ε.Η. πολιτικής σας, όπως προκλητικά ομολογείτε και με σημείωμά σας προς την Ευρωπαϊκή Ένωση, όπου ρητά αναφέρετε ότι έχετε πάρει σειρά ασύμμετρων μέτρων σε βάρος της Δ.Ε.Η. προκειμένου να διευκολυνθούν οι ιδιώτες και να μπουν στην αγορά.
    Ποια θα ήταν η λύση; Η λύση θα ήταν να ανάγετε το θέμα της αγοράς σε περιφερειακό επίπεδο και να προχωρήσετε όπως προχωρήσατε, στα χαρτιά βέβαια και όχι στην πράξη, την περιφερειακή αγορά της νοτιανατολικής Ευρώπης, όπου εκεί το μέγεθος της Δ.Ε.Η. δεν θα ήταν το 92%, αλλά θα ήταν ένα πολύ μικρό ποσοστό, μικρότερο του 30%. 
    Σε όλη την κατάσταση θα πρέπει να προσθέσουμε και άλλους σημαντικούς παράγοντες, οι οποίοι δημιουργούν ένα προβληματικό περιβάλλον για τη Δ.Ε.Η..
    Πρώτα απ’ όλα η εξαιρετικά περιορισμένη και κάτω από τα διεθνή στάνταρ, εφεδρεία ισχύος που διαθέτει το ελληνικό ηλεκτρικό σύστημα, κυρίως λόγω των μεγάλων καθυστερήσεων στην εγκατάσταση των νέων μονάδων παραγωγής, για τις οποίες έχετε τεράστιες κυβερνητικές ευθύνες. Δεν προχωρήσατε ούτε ένα έργο αυτό τα τρία χρόνια. Μόνο που κόψατε τις κορδέλες στις μονάδες  Νο 5 του Λαυρίου και στη μονάδα των ΕΝ.ΘΕΣ., οι οποίες –σας θυμίζω- σχεδιάστηκαν, αδειοδοτήθηκαν, αποφασίστηκαν και θεμελιώθηκαν από τις κυβερνήσεις του ΠΑ.ΣΟ.Κ. και αυτά είναι τα μόνα σας έργα. Από εκεί και πέρα δεν υπάρχει κανένα άλλο έργο στον τομέα παραγωγής. Αυτό αποδεικνύεται και από την εναγώνια αναζήτηση ηλεκτροπαραγωγικών ζευγών για να καλύψουν τις ανάγκες του καλοκαιριού με ενοίκιο όσο-όσο, προκειμένου να καλυφθούν οι ανάγκες της αιχμής του καλοκαιριού και βέβαια αυτό επ’ ωφελεία πολύ συγκεκριμένων προμηθευτών, φίλιων προμηθευτών. 
      Η νέα μονάδα του Αλιβερίου, που θα έπρεπε να μπει στο σύστημα το 2008, ακόμα βρίσκεται στα γρανάζια των φίλιων συμφερόντων και δεν τολμάτε να ανακοινώσετε το μειοδότη. Είναι αμφίβολο αν θα ενταχθεί στο σύστημα ακόμα και το 2010. Με δεδομένο ότι, έτσι όπως σχεδιάζετε και τον αγωγό φυσικού αερίου, υπάρχουν προβλήματα, καθυστερεί το έργο και είναι αμφίβολο αν θα φτάσει έγκαιρα στο Αλιβέρι. 
      Η λιγνιτική παραγωγή μειώθηκε κατά 9%. Οι λιγνιτικές μονάδες σημειώνουν συχνές βλάβες. Τα υδάτινα αποθέματα μειώθηκαν κατά 50%. Τέλος, υπάρχει λόγω της ενεργειακής πείνας, που εσείς δημιουργήσατε, υποχρεωτική ένταξη στο σύστημα των μονάδων που θα έπρεπε να έχουν ήδη αποσυρθεί, των μονάδων του Αγίου Γεωργίου και του μικρού Λαυρίου, με πολύ χαμηλό βαθμό απόδοσης, υψηλό κόστος παραγωγής, προκειμένου μ’ αυτό το υψηλό κόστος παραγωγής να ορίζεται η υψηλότατη οριακή τιμή του συστήματος με την οποία γίνονται οι συναλλαγές. 
      Ποιο είναι το αποτέλεσμα όλης αυτής της κατάστασης; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, ολοκληρώστε. 
      ΔΗΜΗΤΡΙΟΣ ΠΙΠΕΡΓΙΑΣ: Θα ήθελα να πάρω λίγο χρόνο και από τη δευτερολογία μου, κυρία Πρόεδρε. 
      Κυρίως, λόγω των αδυναμιών της Δ.Ε.Η. αλλά και των υψηλών οριακών τιμών, να διαμορφωθούν στο σύστημα και να δώσετε εσείς το σήμα, όπως είπατε, στους υποψήφιους επενδυτές. Ποιο είναι το αποτέλεσμα; Είναι ότι έχουμε εισέλθει ήδη σε περίοδο παχιών αγελάδων, όχι βέβαια για τη Δ.Ε.Η., που αντιμετωπίζει τεράστια προβλήματα, ήδη έχει μπει σε ζημιές και είναι ισχνότατη, αλλά για τους εισαγωγείς. Και αυτό είναι επίσης ένα προβληματικό στοιχείο, όχι μόνο για την αγορά, αλλά και για το μέλλον της Δ.Ε.Η. και για το μέλλον της πρώτης δημόσιας επιχείρησης.
      Επίσης, προβληματική και σκανδαλώδης αποδείχθηκε και η λειτουργία της ΛΑΡΚΟ, στην οποία συμμετέχει η Δ.Ε.Η. κατά 28,6%. Με διαμεσολαβητές τους ίδιους τραπεζικούς οργανισμούς όπως την «JP MORGAN»,  με την υπόθεση των δομημένων ομολόγων, τα εκλεκτά σας στελέχη, οι επαΐοντες, οι καθηγητές της παρέας του Λονδίνου τα κατάφεραν. Ξεπούλησαν και το νικέλιο, το οποίο θα παραχθεί μέχρι τα μέσα του 2008, με αποτέλεσμα τα μέχρι στιγμής διαφυγόντα κέρδη της ΛΑΡΚΟ να ξεπερνούν κατά πολύ τα 150.000.000 ευρώ. 
      Εμείς θεωρούμε ότι η Δ.Ε.Η. προχωρεί σε ένα δύσβατο μονοπάτι. Δύο είναι οι λόγοι. Ο ένας είναι η ανικανότητα, η ανευθυνότητα και η ανεπάρκειά σας. Δυσκολευόμαστε όμως να το πιστέψουμε. Ο άλλος λόγος είναι ότι υπάρχει κρυφό σχέδιο και προς τα εκεί στρέφονται οι προβληματισμοί μας και οι φόβοι μας. Υπάρχει κρυφό σχέδιο με βασικό στόχο την απαξίωση της Δ.Ε.Η., την ανατροπή των εργασιακών σχέσεων, την πώληση πακέτου μετοχών ή τον τεμαχισμό της και την πώληση τμημάτων της. Γι’ αυτό, εξάλλου, μεταθέτετε το στρατηγικό σχεδιασμό της Δ.Ε.Η. για μετά το Σεπτέμβριο. 
      Εμείς πιστεύουμε όχι μόνο στην ανάγκη να κερδίσουμε το μέλλον της μεγαλύτερης δημόσιας επιχείρησης της χώρας. Πιστεύουμε στην υποχρέωση του ελληνικού κράτους, της ελληνικής πολιτείας και κυρίως του πολιτικού κόσμου να συμβάλλουν με κάθε τρόπο με τόλμη και ρεαλισμό στο να οργανωθεί αυτή η προσπάθεια και η Δ.Ε.Η., όπως και οι άλλες ενεργειακές μας επιχειρήσεις, για να παίξουν πρωτεύοντα ρόλο στην αγορά της νοτιοανατολικής Ευρώπης.
      Για να γίνει όμως αυτό, για να έχουν οι επιχειρήσεις το δικό τους μέλλον και κυρίως για να διατηρήσουμε το ενεργειακό ισοζύγιο της χώρας μας μέσα σε τέτοιες συνθήκες που να ευνοούν το δημόσιο συμφέρον, επιβάλλεται να εφαρμοστεί μία άλλη πολιτική. Εσείς αδυνατείτε λόγω της γενικότερης κοσμοθεωρίας σας. Δεν μπορείτε να εφαρμόσετε μια άλλη πολιτική. Γι’ αυτό και πιστεύουμε ότι αυτό το μεγάλο πρόβλημα θα το λύσει ο κυρίαρχος λαός, όταν και όποτε γίνουν εκλογές, στις  οποίες θα καταδικαστεί η πολιτική της επιφάνειας και του δήθεν, και ότι θα δοθεί καθαρή εντολή στο ΠΑ.ΣΟ.Κ. να ανασυγκροτήσει τη χώρα από την ανερμάτιστη και επικίνδυνη πολιτική σας. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «οι Έλληνες στη Διασπορά 15ος -21ος αι.» καθώς και στους λοιπούς χώρους του Μεγάρου της Βουλής των Ελλήνων, τριάντα επτά μαθητές και μαθήτριες και τέσσερις συνοδοί -καθηγητές από το 6ο Γυμνάσιο Κοζάνης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο συνάδελφος κ. Μανιάτης.
      ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, ο ενεργειακός σχεδιασμός της σημερινής Κυβέρνησης έχει πάρα πολλά κοινά χαρακτηριστικά με το πρόσφατο ναυάγιο του κρουαζιερόπλοιου και με το σκάνδαλο των ομολόγων που βιώνουμε αυτές τις μέρες. Θυμηθείτε πώς έγινε το ναυάγιο. Ο καπετάνιος ήξερε ότι υπάρχει ξέρα και έβλεπε χωρίς καν την χρήση πυξίδας, δια γυμνού οφθαλμού, πού είναι η Σαντορίνη και παρ’ όλα αυτά οδήγησε το κρουαζιερόπλοιο πάνω στην ξέρα. Τι συνέβη τώρα στην άλλη περίπτωση, στην περίπτωση των ομολόγων; Υπήρχε ένα ξεκάθαρο απολύτως σαφές σχέδιο, να χρησιμοποιήσουμε τα αποθεματικά των ταμείων, δηλαδή το μέλλον των συνταξιούχων, με έναν ληστρικό τρόπο προς όφελος φίλιων, ημετέρων συμφερόντων. Αυτό ακριβώς γίνεται και στον ενεργειακό σχεδιασμό της χώρας. Είναι δυνατόν να λειτουργήσει μία χώρα στις σημερινές συνθήκες χωρίς να έχει τον βασικό ενεργειακό στρατηγικό σχεδιασμό της; Να μην ξέρει το καράβι ποια είναι η πορεία πλεύσης; Όταν δεν υπάρχει, αυτό οφείλεται σε δύο πιθανές αιτίες. Είτε ο καπετάνιος είναι ανίκανος, είτε ο καπετάνιος είναι ικανότατος και απλώς δεν θέλει να ξέρουν οι επιβάτες που πηγαίνει το καράβι.
      Κύριε Υπουργέ, πριν έναν χρόνο η κυβερνητική πλειοψηφία υιοθέτησε το νόμο για τη δημιουργία του Εθνικού Συμβουλίου Ενεργειακής Στρατηγικής. Είναι στην πραγματικότητα μία επιτροπή που την διορίσατε με ανθρώπους δικούς σας. Σας είπαμε ότι στο τέλος του 2003 η κυβέρνηση του ΠΑ.ΣΟ.Κ. είχε ετοιμάσει τον ενεργειακό σχεδιασμό της χώρας που δεν πρόλαβε να περάσει λόγω προκήρυξης των εκλογών. Πάρτε τον -σας τον καταθέσαμε πάνω από πέντε φορές στη Βουλή- διορθώστε τον, αλλάξτε ό,τι θέλετε, αλλά εν τοιαύτη περιπτώσει σε ένα-δυο χρόνια δώστε στον ελληνικό λαό τη δυνατότητα να ξέρει ενεργειακά που πηγαίνει η χώρα για τα επόμενα δέκα-δεκαπέντε χρόνια. Αντί να κάνετε τον ενεργειακό σχεδιασμό, δημιουργήσατε μια επιτροπή εμπειρογνωμόνων.  
      Σας λέω τα ερωτήματα που υπάρχουν αυτόν τον καιρό και μόνο. Υπάρχουν τρία αιτήματα ή έχουν ανακοινωθεί ότι θα σας υποβληθούν τρία αιτήματα για τη δημιουργία μονάδων λιθανθράκων, δηλαδή εισαγωγής πρώτης ύλης απ’ έξω, δύο από ιδιώτες και ένα από τη Δ.Ε.Η. Τι θα κάνετε; Θα δώσετε άδειες ή όχι; Και πώς θα δώσετε; Μειώσατε, είτε λόγω ανικανότητας είτε απολύτως ενσυνείδητα για να επωφεληθούν κάποιοι άλλοι, τη λιγνιτική παραγωγή στα λιγνιτωρυχεία της χώρας κατά 9% πέρυσι, άρα η Δ.Ε.Η. είχε ανάγκη για περισσότερες αγορές. Πού οφείλεται αυτό; Παραλάβατε ένα υπερωκεάνιο της οικονομίας, τη Δ.Ε.Η., με πάνω από 300.000.000 κέρδη, την οδηγήσατε μέσα από τη διοίκηση του κ. Παλαιοκρασσά, εκλεκτού του Πρωθυπουργού, στον απόλυτο εξευτελισμό, με άδειες αποθήκες, με μείωση της παραγωγής, με ωμή κομματικοποίηση, με το διαγωνισμό του Α.Σ.Ε.Π. να σας επιστρέφεται ως απαράδεκτος από το Α.Σ.Ε.Π., με έμμεση ώθηση σε μαζική έξοδο των ικανότερων στελεχών. 
      Διαπράξατε πέρυσι, όμως, και ένα ακόμη έγκλημα  άλλο σε βάρος των Ελλήνων αγροτών. Εξαντλήσατε ουσιαστικά τα αποθέματα των φραγμάτων των υδροηλεκτρικών σταθμών. Τι θα πείτε στους αγρότες που δεν θα έχουν να ποτίσουν; Τι θα πείτε στους καταναλωτές που δεν μπορείτε τώρα πια να χρησιμοποιήσετε τους υδροηλεκτρικούς σταθμούς; Το 2006 είχαμε το 13% της ηλεκτρικής ενέργειας εισαγόμενο από τη Βουλγαρία. Οι δύο μονάδες του πυρηνικού σταθμού του Κοσλοντούι στη Βουλγαρία κλείνουν. Τι θα κάνετε; Υπάρχουν απαντήσεις σε αυτά; 
      Μα το ακόμη χειρότερο είναι το γεγονός ότι δεν κάνετε απολύτως τίποτα για την εξοικονόμηση ενέργειας. Σας έχουμε εγκαλέσει πάνω από τρεις φορές και σας έχουμε πει: Από την 1 Ιανουαρίου 2006 η χώρα έπρεπε να έχει υιοθετήσει την οδηγία για την εξοικονόμηση ενέργειας στα μεγάλα κτήρια.
      Όχι μόνο θα γλυτώναμε το 30% της ενέργειας και το 40% του εκπεμπόμενου διοξειδίου του άνθρακα αλλά θα δημιουργούσαμε στη χώρα μας πάνω από είκοσι χιλιάδες νέες θέσεις εργασίας και επιπλέον εξοικονόμηση 500.000.000 ευρώ το χρόνο. Έναντι αυτού εσείς για δύο ημέρες υλοποιήσατε το εκπληκτικό σχέδιο να μοιράσετε επί δύο ημέρες στους σταθμούς του μετρό φυλλάδια από νεαρά παιδιά για το πώς οι έλληνες πολίτες πρέπει να οδηγούν το ΙΧ τους ώστε να έχουμε εξοικονόμηση στην βενζίνη. Οδηγείτε το καράβι του ενεργειακού σχεδιασμού σε ξέρα για να υπάρξει ναυάγιο ώστε όπως στο σκάνδαλο των ομολόγων να επωφεληθούν υμέτερα φιλικά σας επιχειρηματικά συμφέροντα από τις προμήθειες που θα εισπράξουν πουλώντας πανάκριβα στη Δ.Ε.Η. με τελικό αποδέκτη του λογαριασμού τον απλό έλληνα πολίτη. 
      Η επικοινωνιακή σας ζώνη αγνότητας δεν κατάφερε να προστατεύσει τη δήθεν ηθική πολιτική σας παρθενία. Τη λύση θα δώσει ο ελληνικός λαός. 
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Βερελής έχει το λόγο. 
      ΧΡΗΣΤΟΣ ΒΕΡΕΛΗΣ: Κυρίες και κύριοι συνάδελφοι, το φυσικό αέριο κόστισε πολλά χρήματα στον ελληνικό λαό με βασική λογική πρώτον, την προστασία του  περιβάλλοντος και δεύτερον τη δημιουργία περισσοτέρων πηγών πρωτογενούς ενέργειας. Η σημερινή Κυβέρνηση, δυστυχώς, δεν μπορεί να αντιμετωπίσει τα θέματα. Ο παριστάμενος κύριος Υφυπουργός έχει διαδεχτεί έναν άλλον Υφυπουργό ο οποίος το Δεκέμβριο του 2005 όταν τον ρώτησα τι γίνεται με τα δίκτυα πόλης που αν έχετε καταλάβει τι σημαίνει φυσικό αέριο, είναι η βασική προστιθέμενη αξία στην περιβαλλοντική διείσδυση αυτού του ευγενούς ενεργειακού μέσου, μου απάντησε ότι τα πράγματα πηγαίνουν πάρα πολύ καλά. 
      Μάλιστα, μου έστειλε και ένα πίνακα που θα σας τον καταθέσω. Αυτός ο πίνακας λέει ότι το 2008 θα υπάρχουν τρεις χιλιάδες διακόσια δέκα χιλιόμετρα δικτύων και εβδομήντα τέσσερις χιλιάδες συνδέσεις. Το δεύτερο που θέλω να σας καταθέσω για να μπορείτε να παρακολουθήσετε τη συζήτηση εσείς του Υπουργείου Ανάπτυξης, έχει τη δική σας υπογραφή στις 5 Μαίου 2006. Σ’ αυτό το έγγραφο μου λέτε ότι: «η Χ.Ε.Π.Α. Αττικής τηρεί και υλοποιεί τις συμβατικές της υποχρεώσεις και έχει κατ’ επανάληψη δεσμευτεί να τηρήσει στο ακέραιο τις συμβατικές υποχρεώσεις που απορρέουν από την άδεια διανομής και στο μέλλον». Αυτό όμως έχει κάτι θετικό. Λέει στο τέλος ότι η υπηρεσία τους χρησιμοποιεί οικολογικό χαρτί. Το τρίτο που θα σας καταθέσω είναι δικό σας καινούργιο έγγραφο του Νοεμβρίου του 2006 με το οποίο αποστασιοποιείστε πια και λέτε ότι έχετε κάνει αλλεπάλληλα διαβήματα προς την διοίκηση της Χ.Ε.Π.Α. Αττικής. Και μου στέλνετε ένα έγγραφο της Χ.Ε.Π.Α. Αττικής με το οποίο μου λέει ότι θα κάνει διαγωνισμούς για να αναπτυχθούν δίκτυα και στις υπόλοιπες περιοχές της χώρας. Μέχρι σήμερα δεν έχει γίνει τίποτα από όλα αυτά. 
      (Στο σημείο αυτό ο Βουλευτής κ. Χρήστος Βερελής καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για να καλυφθεί η υποχρέωση της Χ.Ε.Π.Α. Αττικής μέχρι το 2008 θα πρέπει να γίνουν εννιακόσια ογδόντα δύο χιλιόμετρα επιπλέον. Αυτά δεν θα γίνουν. Να είστε βέβαιος. Και η μεγαλύτερη ευθύνη που δεν θα γίνουν είναι εξαιτίας της αδράνειας παρακολούθησης της Χ.Ε.Π.Α. Αττικής από εσάς. Τεράστιες επενδύσεις μένουν αναξιοποίητες και το περιβαλλοντικό κόστος είναι δυσπρόσιτα υπολογίσιμο από αυτά που συμβαίνουν. 
      Όσον αφορά το θέμα του φυσικού αερίου έρχομαι σε ένα μείζον θέμα. Έχουμε μία σύμβαση με τους Ρώσους η οποία λήγει το 2016.
      Αυτή έχει μια option για άλλα δέκα χρόνια και δυνατότητα απολήψεων 3,1 δισεκατομμύρια κυβικά μέτρα. Πρόσφατα, στις 12 Απριλίου 2007, συναντηθήκατε εσείς, ο Υπουργός κ. Σιούφας, ο Γενικός Γραμματέας κ. Στεφάνου με τον εκπρόσωπο της «GAZ PROM» τον κ. Μίλλερ και τον πρέσβη τον κ. Σντόμπεν. Υπάρχει ένα θέμα, αμέσως μετά από αυτήν τη συνάντηση έγιναν οι ανακοινώσεις του κ. Σιούφα. Μίλησε για αυξημένες ποσότητες και για επέκταση της σύμβασης μέχρι το 2040. Δεν ανακοίνωσε βεβαίως τις ποσότητες αυτές.
      (Στο σημείο αυτό την Προεδρική Έδρα καταλαμβάνει ο Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ)
      Εδώ δημιουργείται ένα μείζον θέμα, στο οποίο πρέπει να υπάρξει απάντηση από την Κυβέρνηση. Δεν ξέρω αν εσείς μπορείτε να μας δώσετε σήμερα την απάντηση, αν πρέπει να τη δώσει ο κ. Σιούφας ή ο κ. Καραμανλής. 
      Το Αζερμπαϊτζάν έχει ανακοινώσει ότι εντός του έτους το μεγάλο του κοίτασμα, το οποίο πλέον αναπτύσσεται, το Σαχ-Ντενίζ ΙΙ, θα είναι έτοιμο προκειμένου να γίνουν συμβόλαια. Αυτό το οποίο πρέπει να γίνει είναι να περιμένετε το Αζερμπαϊτζάν, προκειμένου να δείτε αν οι τιμές τις οποίες θα προσφέρει μπορούν να συγκριθούν με αυτές των Ρώσων και αν θα πρέπει να έχουμε και μια ανεπτυγμένη πλέον δυνατότητα προμήθειας αερίου στη χώρα μας και να μην είμαστε απολύτως συνδεδεμένοι με ένα και μόνο προμηθευτή, ιδιαίτερα όταν η τιμή που αναμένεται από το Αζερμπαϊτζάν είναι περίπου 30% φθηνότερη από την τιμή που μας δίνουν οι Ρώσοι. Διότι η προσπάθεια εισόδου του αερίου αυτού είναι πολύ σημαντική. 
      Υπάρχει ένα θέμα, αυτό του ελληνοτουρκικού αγωγού, ο οποίος υποτίθεται –και πιστεύω ότι θα γίνει έτσι- μέσα στη χρονιά θα μπορεί να λειτουργήσει. Αυτός συνδέεται με ελληνοϊταλικό αγωγό και αυτοί οι δύο θα πρέπει να μεταφέρουν οχτώ δισεκατομμύρια κυβικά μέτρα προς την Ιταλία.
      Μπορείτε να μου εξηγήσετε γιατί η ΡΑΕ μέχρι σήμερα δεν έχει δώσει την επιβαλλόμενη από το νόμο γνώμη της, προκειμένου να γνωρίζουμε ποια είναι τα τέλη διόδου; Διότι αν δεν δώσει η ΡΑΕ την άποψή της, όλο αυτό το σχέδιο, όλη αυτή η επένδυση βρίσκεται απολύτως στον αέρα. Επίσης, προκειμένου ο Δ.Ε.Σ.Φ.Α. να είναι σε θέση να κάνει απολήψεις αερίου, θα πρέπει επίσης η Ρ.Α.Ε. να έχει δώσει την άποψή της για το ποια είναι τα τέλη διέλευσης. 
      Επαναλαμβάνω όμως, κύριε Υπουργέ, ότι το μείζον είναι σε ποια χρονική στιγμή θα πάρετε αποφάσεις για το αν θα έχετε έναν προμηθευτή ή δύο προμηθευτές. Αν δεν προσέξετε, θα κάνετε ένα τεράστιο σφάλμα, το οποίο θα έχει ολέθριες διαστάσεις. Σας προειδοποιούμε από τώρα. Σας προειδοποιούμε διότι η ανακοίνωση του κ. Σιούφα μου δημιούργησε πολύ μεγάλο σκεπτικισμό. 
      Τι δουλειά έχει η ελληνική Κυβέρνηση σήμερα να κάνει ανακοινώσεις ότι θα πάρει αέριο μέχρι το 2040; Τι ποσότητες θα πάρει; Τι ειπώθηκε σ’ αυτήν τη σύσκεψη; Επειδή ήσασταν παρών, πιστεύω ότι θα μας διαφωτίσετε προκειμένου να γνωρίζουμε αν έχετε υποσχεθεί να δεσμευθείτε στο ρωσικό άρμα για τα επόμενα χρόνια ή θα περιμένουμε να δούμε τι θα συμβεί με το τεράστιο κοίτασμα, το Σαχ-Ντενίζ ΙΙ, το οποίο θα βγει στη αγορά για συμβόλαια μέσα στο 2007.
      Τελειώνω με μια παρατήρηση η οποία αφορά τα φωτοβολταϊκά. Δημιουργήσατε μια προσδοκία «Ελντοράντο» στους Έλληνες, οι οποίοι από τον απλό αγρότη μέχρι μεγάλους επιχειρηματίες θέλουν να χρησιμοποιήσουν τα φωτοβολταϊκά και το νόμο σας, τον ν.3468, προκειμένου να κάνουν επενδύσεις. 
      Ερωτώ, από τότε που δημοσιεύθηκε ο νόμος σας, πόσες μονάδες φωτοβολταϊκών έχουν εγκατασταθεί; Απαντώ εγώ ο ίδιος, καμμία. Μια έχει εγκριθεί, 100 KW, στην περιοχή της Λάρισας. Ερωτώ, υπάρχουν χρήματα για τις επιδοτήσεις των 60% που υποσχεθήκατε με τις αποφάσεις σας; Απαντώ, δεν έχουμε δει πουθενά τα χρήματα αυτά.
      Και επειδή απαντάτε πλέον διφορούμενα στις ερωτήσεις που κάνουμε, σας λέω ότι είμαστε πολύ κοντά στο να έχουμε ένα φιάσκο στα φωτοβολταϊκά και αυτό θα είναι μια τεράστια ευθύνη, διότι πρέπει τα φωτοβολταϊκά να αναπτυχθούν και οι λανθασμένες πολιτικές σας υπάρχει μεγάλη πιθανότητα πλέον να μην τα αφήσουν να αναπτυχθούν.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Παναγιώτης Κοσιώνης): Ο κ. Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κύριε Υπουργέ, θα αναφερθώ σ’ ένα χώρο ενεργειακά ευαίσθητο, που είναι ο νησιώτικος χώρος, στον οποίον δεν υπάρχει σαφέστατα ενεργειακός σχεδιασμός από την πλευρά της Κυβέρνησης. 
      Είναι γεγονός ότι αυτός ο χώρος παρουσιάζει ένα ελλειμματικό ενεργειακό ισοζύγιο. Δεν μπορεί να ανταποκριθεί στη συνεχώς αυξανόμενη ζήτηση από πλευράς ενέργειας, δεν υπάρχει καλή ποιότητα και τα προβλήματα χρόνο με το χρόνο μεγεθύνονται.
      Οι παρεμβάσεις που έχετε κάνει μέχρι σήμερα είναι μηδενικές. Επαναλαμβάνετε έναν τρόπο αντιμετώπισης, τον οποίον καταγγέλλατε όταν ήσασταν στην Αντιπολίτευση και μάλιστα με πολύ σκληρό και έντονο τρόπο, αν θυμηθούμε μια επίκαιρη ερώτηση την οποία, αν δεν με απατά η μνήμη μου, πρέπει να υπογράφατε κι εσείς –πάντως υπέγραφαν ο σημερινός Υπουργός Αιγαίου, ο πρώην Υφυπουργός τη θέση του οποίου καταλάβατε, ο κ. Σαλαγκούδης- και μιλούσε για τους «λύκους», οι οποίοι έχουν πέσει στο μεγάλο φαγοπότι που γίνεται με τα ενοικιαζόμενα φορητά ηλεκτροπαραγωγά ζεύγη που η Δ.Ε.Η. εγκαθιστούσε στα νησιά, τα οποία αποκαλούσατε τότε ως εμβαλωματικές λύσεις που κρύβουν σοβαρές προμήθειες, σκανδαλώδεις συμβάσεις.
      Όλα αυτά τα συνεχίζετε σήμερα, τα συνεχίζετε με πολύ πιο σκανδαλώδη τρόπο και βέβαια προς επίρρωσιν των όσων λέγω θα μπορούσατε να μας απαντήσετε ποιο είναι το κόστος της ενοικίασης των ηλεκτροπαραγωγών ζευγών φέτος σε σχέση με τις περυσινές και τις προπέρσινες τιμές, για να αποδειχθεί ότι κανένα μέτρο ουσιαστικό δεν πήρατε, αλλά τα μέτρα αυτά τα οποία καταγγέλλατε τότε σήμερα στοιχίζουν πιο ακριβά από ό,τι στο παρελθόν.
      Δεν κάνατε καμμία επένδυση, καμμία επέκταση και καμμία αναβάθμιση των αυτόνομων σταθμών παραγωγής ηλεκτρικής ενέργειας. Δεν προχωρήσατε στο θέμα της διασύνδεσης με το εθνικό δίκτυο μεταφοράς ενέργειας ρεύματος υψηλής τάσης και βεβαίως δημιουργήσατε τεράστιες προσδοκίες για την είσοδο των Ανανεώσιμων Πηγών Ενέργειας στο νησιώτικο χώρο, χωρίς να επιδιώξετε κατ’ αρχήν την ενημέρωση των πολιτών και δεύτερον –ακόμη πιο σοβαρό- χωρίς να εξασφαλίσετε την απαιτούμενη κοινωνική συναίνεση.
      Έχουμε, λοιπόν, σήμερα στο νησιώτικο χώρο ένα σημαντικότατο έλλειμμα ενέργειας, μια έλλειψη ουσιαστικών μέτρων και επενδύσεων και μια τεράστια επενδυτική προσδοκία από κάποια συγκεκριμένα επενδυτικά συμφέροντα να επενδύσουν στις Ανανεώσιμες Πηγές Ενέργειας και κυρίως στην αιολική ενέργεια. 
      Από την άλλη πλευρά έχουμε τις τοπικές κοινωνίες να ξεσηκώνονται έχοντας στερηθεί την απαιτούμενη ενημέρωση, έχοντας πολλές φορές μια ολοκληρωτική άγνοια στο τι πρόκειται να συμβεί και όντας ολοκληρωτικά απούσες στο σχεδιασμό τόσο του χωροταξικού των Ανανεώσιμων Πηγών Ενέργειας και κυρίως των ανεμογεννητριών όσο και στο τι πρόκειται να γίνει για κάθε ένα από τα νησιά αυτά.
      Δεν έχει ειπωθεί τίποτε όσον αφορά το σχέδιο της διασύνδεσης. Έχει ακουστεί ότι η διασύνδεση αυτή θα προχωρήσει. Δεν μας έχει πει κανένας ποιος θα χρηματοδοτήσει το ιδιαιτέρου μεγάλου κόστους αυτό επενδυτικό σχέδιο, αν αναλάβει το κόστος η Δ.Ε.Η., αν αναλάβει το κόστος κάποιο επιχειρησιακό πρόγραμμα ενέργειας, αν αναλάβει το κόστος το Περιφερειακό Επιχειρησιακό Πρόγραμμα. Δεν γνωρίζουμε τίποτε απ’ όλα αυτά. Δεν γνωρίζουμε ποιοι θα αναλάβουν το κόστος των δικτύων, στα οποία θα πέσει η παραγόμενη ενέργεια από Ανανεώσιμες Πηγές. Τίποτε απ΄ όλα αυτά δεν γνωρίζουμε.
       Το μόνο που γνωρίζουμε, κύριε Υφυπουργέ, είναι ότι και φέτος το καλοκαίρι οι Κυκλάδες –και θα χρησιμοποιήσω μία έκφραση, την οποία πιστεύω καθ’ υπερβολή χρησιμοποιήσατε σε μια παλαιότερη επίκαιρη ερώτησή σας- θα αναβοσβήνουν σαν χριστουγεννιάτικο δέντρο. Έτσι θα γίνεται και φέτος το καλοκαίρι. Θα έχουμε τεράστιες διακοπές, σοβαρά προβλήματα στην τοπική οικονομία των νησιών, μεγάλα προβλήματα στους επιχειρηματίες και σοβαρό πλήγμα στον τουρισμό μας.
      Δεν μας πείθετε ότι έχετε πάρει τα μέτρα τα οποία έχετε ανακοινώσει. Είδαμε στη Ρόδο πρόσφατα να γίνεται διακοπή ρεύματος και αυτό γιατί; Γιατί δεν υπάρχει εφεδρική μηχανή, η οποία να παρεμβαίνει όταν δεν υπάρχει παραγωγή ενέργειας από το αιολικό πάρκο που υπάρχει και είναι εγκατεστημένο στη Ρόδο.
Είναι υποχρέωση να υπάρχει εφεδρική μηχανή, η οποία να καλύπτει την ενέργεια που βάζει στο δίκτυο το αιολικό πάρκο. Αυτή όμως δεν υπάρχει. Εάν και στο μέλλον ενεργήσετε έτσι, μας περιμένουν παρόμοια φαινόμενα.
      Τέλος, έχουμε την καινούργια άποψη που διατυπώθηκε από τον κ. Αθανασόπουλο ότι υπάρχει πλεονάζον προσωπικό στη Δ.Ε.Η. Αυτό το στήριξε σε μια ατυχέστατη –πιστεύω- σύγκριση, συγκρίνοντας την Πορτογαλία με την Ελλάδα και αγνοώντας προφανώς σε ποια επιχείρηση ευρίσκεται επικεφαλής, αγνοώντας το νησιώτικο χαρακτήρα της χώρας μας, αγνοώντας το ανθρώπινο δυναμικό που απαιτείται στους διάσπαρτους αυτόνομους σταθμούς παραγωγής ηλεκτρικού ρεύματος, αγνοώντας την έλλειψη προσωπικού στο νησιώτικο χώρο, αγνοώντας τα τεράστια κενά και προβλήματα που υπάρχουν σήμερα και αγνοώντας τα προβλήματα συντήρησης των δικτύων που προκαλούν και αυτά προβλήματα στην ηλεκτροδότηση των νησιών. Όλα αυτά μας κάνουν να είμαστε ιδιαίτερα απαισιόδοξοι για το τι πρόκειται να συμβεί και αυτό το καλοκαίρι, αλλά και στο μέλλον στο νησιώτικο χώρο. 
      Δεν έχετε ενεργειακό σχεδιασμό σε εθνικό επίπεδο, δεν έχετε σε καμμία περίπτωση ενεργειακό σχεδιασμό για το νησιωτικό χώρο και αυτό το εισπράττει αρνητικά η οικονομία των νησιών, το εισπράττουν τα νησιά στην καθημερινή τους ζωή, το εισπράττει σε βάρος της η ανάπτυξη του νησιώτικου χώρου. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Παναγιώτης Κοσιώνης): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Υπουργέ, στα σημεία 4 και 5 της επερώτησής μας σας εγκαλούμε για την απραξία, την οποία έχετε δείξει στα θέματα της Δ.Ε.Η.
      Παραλάβατε τη Δ.Ε.Η. ως έναν οικονομικό γίγαντα και φοβάμαι πολύ ότι θα την παραδώσετε εντός ολίγου στην νέα κυβέρνηση του ΠΑ.ΣΟ.Κ. ως νάνο με γυάλινα πόδια. Και το έγκλημα το μεγάλο ποιο είναι; Ισχυρίζεστε για την ηλεκτρική ενέργεια και τη Δ.Ε.Η. ότι έχετε φέρει μια κοσμογονία. Όλο μεγάλα λόγια έχετε πει. Αλλά η απραξία, οι παλινωδίες καταντούν τη Δ.Ε.Η. ένα ναυάγιο. 
      Και επειδή όλα μετρούν στο ταμείο και το μόνο που δεν αμφισβητείται είναι τα κέρδη μιας επιχείρησης και μάλιστα εισηγμένης στο Χρηματιστήριο, εγώ θα σας πω ότι τα καθαρά κέρδη της Δ.Ε.Η. το 2003 ήταν 304,6 εκατομμύρια ευρώ, το 2004 ήταν 293,1 εκατομμύρια ευρώ, το 2005 ήταν 129,8 εκατομμύρια ευρώ και το 2006 ήταν μόλις 22,1 εκατομμύρια ευρώ. Και θα ήταν ακόμα χαμηλότερα αν δεν είχατε προχωρήσει στο να βάλετε τις μονάδες αιχμής –δηλαδή, τα υδροηλεκτρικά- να λειτουργήσουν. Επειδή το 2006 είχαμε και μια πλούσια σε υδατοπτώσεις χρονιά έφτασε να έχετε 6.250 γιγαβατόρες, ενώ αυτές που θα μπορούσατε να αντλήσετε κατά μέσο όρο θα ήταν κατά 2.200 γιγαβατόρες λιγότερες. 
      Αυτό γιατί το κάνατε; Το κάνατε γιατί μειώσατε κατά 9% την παραγωγή ηλεκτρικής ενέργειας από τις μονάδες βάσης, δηλαδή τα λιγνιτικά εργοστάσια, που αυτό και μόνο αντιστοιχεί σε 3.000 γιγαβατόρες. Τι σημαίνει αυτό; Σημαίνει ότι έπρεπε να το καλύψετε και το καλύψατε από τις μονάδες αιχμής που κατά βάση αυτές χρησιμοποιούνται μόνον οριακά στο σύστημα. 
      Και φέτος που δεν θα έχουμε βροχοπτώσεις τι θα γίνει που η στάθμη έχει πάει στο μισό; Όμως, δεν σκέφτεστε και το μέλλον. Σας ενδιαφέρει πώς θα διαχειριστείτε το παρόν. Εκεί μόνο μένετε. 
      Ένας άλλος λόγος είναι ότι το αναπτυξιακό πρόγραμμα πήγε στις καλένδες. Και θα σας πω το εξής: Είχαν σχεδιαστεί με το ν. 3175/2003 μονάδες παραγωγής ηλεκτρικής ενέργειας με φυσικό αέριο 1600 mw. Από αυτές, μέχρι τώρα το Αλιβέρι παραμένει στάσιμο, η δε Μεγαλόπολη καρκινοβατεί. 
      Το ΠΑ.ΣΟ.Κ σας παρέδωσε, κύριε Υφυπουργέ, το Λαύριο 5, τα ΕΛ.ΠΕ. της Θεσσαλονίκης και τη μικρή μονάδα του Ήρωνα. Εσείς τι ξεκινήσατε για να παραδώσετε στους επόμενους; Τίποτα. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Και όλα αυτά επιδεινώθηκαν με την οριακή τιμή, κάτι που δημιουργεί το εξής: Οι μεν επιλέγοντες πελάτες πια αγοράζουν από τη Δ.Ε.Η. με χαμηλή τιμή το ρεύμα, με 45 ευρώ –ενώ κανονικά θα έπρεπε αυτό να είναι μέσα στον ανταγωνισμό και την ελεύθερη αγορά- οι δε παραγωγοί ηλεκτρικής ενέργειας, οι ιδιώτες ή οι εισαγωγείς, το δίνουν στη Δ.Ε.Η. με τιμή αιχμής περίπου 75 ευρώ. Κατ’ αυτόν τον τρόπο, έχει ζημιωθεί η Δ.Ε.Η. μόνο μέσα στο 2006 με 250.000.000 ευρώ περίπου. 
      Εξαιτίας όλων αυτών είναι αναπόφευκτο να οδηγηθείτε σε αύξηση της τιμής του ηλεκτρικού ρεύματος. Είναι αναπόφευκτο! Όμως, το κρατάτε με τα δόντια. Πάτε να το φορτώσετε στους επόμενους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όμως, εμείς έχουμε και λύσεις και δυνατότητες να βρούμε σχεδιασμό. 
      ΠΡΟΕΔΡΕΥΩΝ (Παναγιώτης Κοσιώνης): Κύριε Σγουρίδη, θα πάρετε και τη δευτερολογία σας; 
      ΠΑΝΑΓΙΩΤΗΣ ΣΓΟΥΡΙΔΗΣ: Μάλιστα, κύριε Πρόεδρε, θα πάρω και τη δευτερολογία μου. 
      Από την άλλη πλευρά, ως προς το θέμα της ποιότητας υπηρεσιών, έχετε φθάσει να μην έχετε υλικά και να καθυστερείτε κατά βάση τις ηλεκτροδοτήσεις στους πελάτες. Δεν υπάρχει προγραμματισμός και σχεδιασμός. Έχουν αδειάσει οι αποθήκες. 
      Παράλληλα, ο κομματισμός δίνει και παίρνει στη Δ.Ε.Η.. Γίνονται προσλήψεις με ειδική συνέντευξη. Όσο δε για το προσωπικό, όλα τα ικανά στελέχη έχουν πάει στην άκρη. Δεν υπάρχουν άνθρωποι οι οποίοι θα δουλέψουν στη βάση του ανταγωνισμού, διότι αυτά τα κεφάλαια που επένδυσε η Δ.Ε.Η. για να δημιουργήσει προσωπικό με ικανότητες, έχουν παγώσει και ο κόσμος οδηγείται στη σύνταξη από την ανασφάλεια. Ουσιαστικά, η Δ.Ε.Η. αποψιλώνεται από ανθρώπους ικανούς που θα μπορέσουν να τη βοηθήσουν στον ανταγωνισμό.
      Όμως, από εκεί και πέρα, ο κ. Αθανασόπουλος καταλαβαίνοντας ότι πήρε ένα μισοβουλιαγμένο καράβι, τη Δ.Ε.Η., τα φορτώνει όλα στους εργαζόμενους και λέει –κάνοντας ατυχείς συγκρίσεις- ότι θα μπορούσε η Δ.Ε.Η. με  μείωση του προσωπικού κατά επτά χιλιάδες να γίνει ανταγωνιστική. 
      Την ανικανότητα τη φορτώνουμε στους εργαζόμενους. Όμως, τα πράγματα δεν είναι έτσι. Δυστυχώς για τη χώρα, δυστυχώς για το λαό της χώρας αυτής, ο ενεργειακός σχεδιασμός της Κυβέρνησης αποδείχθηκε πως είναι άνθρακες. Άνθρακες ο θησαυρός! Εκείνο το οποίο απασχολεί την Κυβέρνηση είναι πώς θα μπορεί να πλασάρει σάπια ομόλογα στα ασφαλιστικά ταμεία. Αυτή είναι η μοναδική της μέριμνα. Και τώρα προσπαθεί να κρύψει αυτές τις πομπές βάζοντας τη «JP MORGAN» να επιστρέψει τα χρήματα πίσω στα ασφαλιστικά ταμεία.
       Όμως και αυτό δεν σας σώζει. Ένα μόνο πράγμα μπορεί να οδηγήσει αυτή τη  χώρα σ΄ ένα καλύτερο μέλλον και αυτό είναι μόνο οι εκλογές. Και στις εκλογές αυτές θα εκφραστεί ο λαός. 
      ΠΡΟΕΔΡΕΥΩΝ (Παναγιώτης Κοσιώνης): Κύριοι συνάδελφοι, πριν δώσω το λόγο στον Υφυπουργό κ. Νεράντζη, θα ήθελα να κάνω γνωστό στο Σώμα ότι η συνάδελφος Συλβάνα Ράπτη ζητεί άδεια απουσίας της στο εξωτερικό για το διάστημα από 2 Μαΐου μέχρι 3 Μαΐου.
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Παναγιώτης Κοσιώνης): Η Βουλή ενέκρινε τη ζητηθείσα άδεια.  
      Ο κ. Νεράντζης έχει το λόγο. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Κυρία και κύριοι συνάδελφοι, «μέγα το της απογνώσεως κράτος». Είναι τέτοια και τόση η απόγνωση που καταλαμβάνει την Αξιωματική Αντιπολίτευση, ιδιαίτερα όταν προσπαθεί να ψηλαφίσει –γιατί απλώς περί ψηλαφήσεως πρόκειται- το θέμα της ενέργειας, που παρουσιάζεται αυτό το θέαμα, το οποίο απολαύσαμε ευθύς προηγουμένως. 
      Δεν ξέρω σε ποιο απ’ όλα να σταθώ. Στην ανεπάρκεια του κειμένου, της επερωτήσεως (άρα και των επιχειρημάτων) ή στον τρόπο της προφορικής υπερασπίσεώς του; Το καθένα απ’ αυτά τα στοιχεία έχει το μερίδιό του στην έκπληξη, θα έλεγα δε, και στη χαλαρή αντιμετώπισή του από πλευράς της Κυβερνήσεως. 
      Θέλετε το πρώτο δείγμα αυτής της θυμηδίας που προκάλεσε όλο αυτό το σκηνικό; Θα σας το πω αμέσως, με «τα δικά σας λόγια». Ο κ. Σγουρίδης –λυπάμαι που λείπει- έχω σημειώσει ότι μας κατηγόρησε ότι κοιτάμε μόνο το παρόν και δεν ενδιαφερόμαστε καθόλου για το μέλλον. Ο κ. Βερελής –νομίζω ότι και οι δύο ανήκουν στο ΠΑ.ΣΟ.Κ., δεν έχουν διαγραφεί, δεν ισχυρίστηκαν ότι είναι η σημαία της παρατάξεώς σας, δεν απομακρύνθηκαν, είναι εδώ- δέκα λεπτά πιο μπροστά, στην ίδια αυτή Αίθουσα, μας κατηγόρησε για το ότι, ενώ η σύμβαση με τη ρώσικη εταιρεία «GAZPROM» λήγει το 2016 –και αυτό είναι ακριβές- εμείς σπεύσαμε να προτείνουμε την παράτασή της, την ανανέωσή της, μέχρι το 2040.  Άρα, λοιπόν, από τη μια κατηγορούμεθα, διότι μόνο το παρόν ορώμεν και από την άλλη, κατηγορούμεθα ότι σπεύσαμε να εξασφαλίσουμε το μέλλον. 
      Και για να μην μείνει ημιτελής η παρατήρησή μου στα όσα είπε ο κ. Βερελής -ο οποίος,  δυστυχώς, έρχεται, «χτυπάει» και φεύγει, κάποια δουλειά θα είχε- θέλω να ολοκληρώσω ότι δεν μπορεί κανείς να μας κατηγορήσει λογικά ότι παραμερίζουμε έναν αξιόπιστο αντισυμβαλλόμενο σαν την «GAZPROM» και αρνούμεθα να συζητήσουμε πριν να είναι αργά, εν’ όψει και των αυξανομένων αναγκών της χώρας σε φυσικό αέριο. Ασφαλώς, λοιπόν, σπεύσαμε να μιλήσουμε εκ των προτέρων για παράταση. 
      Και ξέχασε ο κ. Βερελής -ή δεν πληροφορήθηκε- ότι αυτό δεν μας εμποδίζει διόλου να συζητούμε και με το Αζερμπαϊτζάν –και είμαστε σε επαφές- εάν και εφόσον αυτή η δική του ποσότητα φυσικού αερίου είναι διαθέσιμη, είναι οικονομικά συμφέρουσα,είναι δε και σε επαρκείς ποσότητες, προκειμένου να αγοράσουμε και από εκεί. 
      Διαλέξτε τελικά τι θέλετε. Φύγετε από τη συγχυτική κατάσταση. Έχετε μπει ήδη σε αφασία. Μας κατηγορείτε για δύο αντιφατικά πράγματα. Ε δεν είμαστε διατεθειμένοι να τα αφήνουμε αναπάντητα αυτά, έστω και εάν σας στεναχωρούμε. 
      Σε υπεράσπιση, λοιπόν, αυτής της ασθενικής επερωτήσεως, έχετε καταφύγει σε επιχειρήματα, τα οποία είναι και εκτός του Κανονισμού και εκτός των κανόνων του πολιτικού παιχνιδιού. Τι δουλειά είχε άραγε τώρα το «Sea Diamond» και το καταστήσατε αντικείμενο της συζητήσεως; Για ενέργεια μιλάμε! Τι δουλειά έχουν εδώ τώρα τα ομόλογα; Κοινοβουλευτικό έλεγχο κάνουμε;Κάντε μια αυτοτελή επερώτηση και θα πάρετε την απάντηση και για τα δύο. Τι δουλειά έχουν αυτά να λέγονται εδώ; Αυτά ακριβώς προδίδουν, αποδεικνύουν το δικό σας πανικό, αποδεικνύουν ακριβώς την ανυπαρξία σοβαρών επιχειρημάτων και σας περιμένουν ακόμη και πολλές άλλες εκπλήξεις. 
      Θέλω, λοιπόν, να τονίσω ότι με όσα θα πω, είμαι απολύτως βέβαιος ότι θα καταδειχθεί η κοινοβουλευτική ανεπάρκεια του παρόντος εγχειρήματος, δηλαδή της επερωτήσεως και η έλλειψη οποιουδήποτε βάρους, λογικού και πολιτικού. 
      Λυπούμαι πάρα πολύ, συγχωρήστε με που θα παρατηρήσω πώς αυτή η επερώτηση με έκανε να θυμηθώ την απάντηση που έδωσε ο Εθνικός μας Ποιητής -Επτανήσιος, όπως και ο φίλος μου ο κ. Αλιβιζάτος, αλλά όχι από την Κεφαλονιά- ο οποίος, ερωτώμενος για την πορεία του έθνους, απήντησε σαρκαστικά. 
      «Έχεις δει κότα να της μαδάνε τα φτερά και να της παίρνει ο άνεμος τα πούπουλα;» Ε, αυτό συμβαίνει με την επερώτησή σας! 
      Λυπούμαι που, εν τέλει, θα υποχρεωθείτε να μετανιώσετε γι’ αυτήν την επερώτηση, στην ανάπτυξη της οποίας, βεβαίως, δεν φεισθήκατε ούτε των γνωστών υπερβολών ούτε και πολλών ανακριβειών. 
      Πλην των δύο συναδέλφων της Συμπολιτεύσεως, ο μεν κ. Γεωργακόπουλος είναι οικονομολόγος -αν δεν κάνω λάθος- και ο κ. Πιπεργιάς είναι ο γνωστός Πιπεργιάς, ο τεχνίτης της Δ.Ε.Η. και λαμπρός συνδικαλιστής… 
      ΔΗΜΗΤΡΙΟΣ ΠΙΠΕΡΓΙΑΣ: Τεχνικός είμαι και οικονομικός. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Εντάξει, είστε και τα δύο! Και οικονομικός!
      Τα επιχειρήματά σας, όμως, είναι ανοικονόμητα. Έχω να σας πω ότι στο χώρο του δικαίου υπάρχει μια έννοια που λέγεται «δεδικασμένο». Δεν αναφέρθηκα στους δύο εκλεκτούς συναδέλφους των κομμουνιστικών κομμάτων, γιατί απλούστατα δεν είναι επερωτώντες.
      ΝΙΚΟΛΑΟΣ ΓΚΑΤΖΗΣ: Ένα είναι το Κομμουνιστικό Κόμμα! 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ένα είναι το Κομμουνιστικό Κόμμα. Το άλλο είναι συνασπισμός αριστερών δυνάμεων. Καλώς. Δεν επιθυμώ να μπω σε αυτήν τη διαδικασία. Ένα είναι το Κομμουνιστικό Κόμμα. Εντάξει! Θα πω, λοιπόν, «αριστερών κομμάτων», για να είμαι πιο εντάξει. 
      Να επανέλθουμε, λοιπόν, στο θέμα μας. Υπάρχει η έννοια του «δεδικασμένου». Τι θα πει «δεδικασμένο»; Απαγορεύεται διαφορά που κρίθηκε ήδη, μεταξύ των αυτών μερών, ν΄ άγεται στο δικαστήριο ή προς κρίση, για δεύτερη φορά. Αν προβληθεί ένσταση δεδικασμένου και ευδοκιμήσει, αυτή η ένσταση οδηγεί στην απόρριψη της αγωγής. 
      Ακούτε, λοιπόν, ο «πολυμήχανος» κ. Πιπεργιάς, τον οποίο συμπαθώ ιδιαιτέρως –και το γνωρίζει- τι έχει κάνει και τι παρέσυρε και άλλους να κάνει. Εγώ ξέρετε ότι έχω αδυναμία να μιλάω πάντοτε βάσει ντοκουμέντων. 
      Στις 31.8.2006, μόλις προ οκτώ μηνών δηλαδή, κατακαλόκαιρο, κύριε Πιπεργιά, καταθέσατε μια ερώτηση, στηριζόμενη στο άρθρο 70, παράγραφος 6 του Συντάγματος και στα άρθρα 32, 128 β΄ και 132 του Κανονισμού της Βουλής. Αυτή η ερώτηση συζητήθηκε στις 9 Σεπτεμβρίου, και μάλιστα σε αυτήν την ερώτηση υπογράφατε πρώτος εσείς –άρα είστε και ο συντάκτης- και δεκαέξι άλλοι συνάδελφοί σας από το ΠΑ.ΣΟ.Κ., που συνυπογράφουν συμπτωματικώς και την παρούσα επερώτηση. 
      Ε, λοιπόν, εκείνη η ερώτηση που ήδη συζητήθηκε και την οποία εσείς συντάξατε είναι αυτολεξεί, κατά το μεγαλύτερό της μέρος, απολύτως ίδια ή μάλλον προδρομική αποτύπωση αυτής της ερώτησης που συζητάμε σήμερα. Αν, λοιπόν, ήθελα να σας υποβάλω σε γυμνάσια ή δοκιμασία, θα εμφανιζόμουν ενώπιον της Βουλής και θα διάβαζα τα Πρακτικά εκείνης της απαντήσεώς μου, που έδωσα σε εκείνη τη συζήτηση. 
      Επειδή, όμως, μια τέτοια στάση μου –καθ’ όλα θεμιτή, νόμιμη και σύμφωνη με τον Κανονισμό- θα ήταν πολύ αιματηρή και οδυνηρή για εσάς και την παράταξή σας, την αποφεύγω, κύριε Πιπεργιά μου.
      ΔΗΜΗΤΡΙΟΣ ΠΙΠΕΡΓΙΑΣ: Οδυνηρή θα ήταν για εσάς! Οδυνηρότατη! 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Όμως, αυτό δεν εμποδίζει να επισημάνω την αμηχανία σας. Ενώ μηχανεύεστε επιχειρήματα, δεν σκεφθήκατε ότι κάποιος προσεκτικός θα υπάρχει στην Κυβέρνηση. Αν θέλετε, έχω εδώ την ερώτηση. Μην ψάχνετε. Σας την δίνω επί τόπου. Αν θέλετε μπορώ και να την καταθέσω. 
      Υπάρχουν πάρα πολλοί, λοιπόν, προσεκτικοί οι οποίοι θα έβλεπαν ότι δεν διαφεύγει της Κυβερνήσεως το γεγονός ότι, για το ίδιο θέμα απαραλλάκτως, έχετε ήδη προκαλέσει –και δικαιούσθε- συζήτηση, έχετε λάβει απάντηση προ εξαμήνου –όχι προ πολλού χρόνου- και επομένως αφού τώρα ισχυριστήκατε, κύριε Πιπεργιά, ότι τα θέματα παραμένουν και δεν έχουν επιλυθεί, είναι ανώφελη και η υποβολή, η επανακατάθεση και η επανασυζήτηση αυτής της επερωτήσεως. 
      Αυτά, για να θεμελιώσω τον ισχυρισμό μου ότι θα λυπηθείτε που κάνετε αυτό το διάστημα. Η ένσταση του «οιονεί» δεδικασμένου, που είναι και κοινοβουλευτική πρακτική –δεν είναι μόνο δικηγορική- θα σας κυνηγάει. 
      Τώρα, λοιπόν, ας έρθουμε σε μερικά βασικά πράγματα, που θα πρέπει να τεθούν υπ΄όψιν, εις απάντηση.
      Μας λέτε ότι δεν έχουμε ενεργειακό σχεδιασμό, δεν έχουμε κάνει τίποτα, η κατάσταση είναι απελπιστική, είναι τραγική, είναι επικίνδυνη, ο βασιλιάς είναι γυμνός! Εγώ δεν θα σας πω τη δική μου άποψη. Θα σας μεταφέρω την άποψη ενός κορυφαίου παράγοντα της ενέργειας. Είναι η άποψη του κ. Κλοντ Μαντίλ. Για όσους μη μυημένους δεν λέει τίποτα το όνομα, σας λέω ότι είναι ο επικεφαλής του Διεθνούς Οργανισμού Ενέργειας. Προ τριών μηνών περίπου επισκέφθηκε την Αθήνα. Είχε επαφές και συζητήσεις στο Υπουργείο μας και με άλλους αρμόδιους παράγοντες και η δήλωσή του -όπως καταχωρίσθηκε δημόσια και στον Τύπο- είναι η εξής, που σας τη διαβάζω: «Η ελληνική Κυβέρνηση έχει επιτύχει πολλά κατά τη διάρκεια των δύο τελευταίων ετών, για τα οποία μπορεί να είναι υπερήφανη». Κατά τα άλλα, μας συγχωρείτε που διαταράξαμε εκκωφαντικά το μακάριο ύπνο σας και μας συγχωρείτε που δεν σας αφήσαμε να εξακολουθείτε να «τυρβάζετε» ότι δήθεν δεν έχει γίνει τίποτα! 
      ΠΑΝΑΓΙΩΤΗΣ ΡΗΓΑΣ: Έφυγε γρήγορα αυτός. Δεν μένει στην Ελλάδα. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Δεν έφυγε καθόλου γρήγορα. Δεν υπάρχει κανένας λόγος –έχει χαρτιά, μελετούν τα δεδομένα- να εκτίθεστε τόσο πολύ. Ακόμη και προχθές την Πέμπτη ήμουν με τον Μαντίλ στο Βερολίνο κατά τη διάρκεια μιας πολύ σπουδαίας παγκόσμιας ενεργειακής διασκέψεως. ‘Εχει ήδη όλα τα στοιχεία στα χέρια του, δεν χρειάζεται να είναι κανείς εδώ, δεν μιλάμε για μαρτυρική κατάθεση ενώπιον του Πταισματοδικείου Σύρου, εδώ μιλάμε για απόφανση ενός συγκεκριμένου κορυφαίου ενεργειακού παράγοντα, στη διάθεση του οποίου προφανώς υπάρχουν όλα τα απαραίτητα στοιχεία. Να, λοιπόν, γιατί είναι εκκωφαντικά ανακριβής ο ισχυρισμός ότι εμείς τίποτα δεν πράττουμε. 
      Ακούστηκε επίσης ότι ούτε επενδύσεις έγιναν από τη Δ.Ε.Η.. Τα στοιχεία, όμως, λένε ότι τα τελευταία χρόνια της δικής μας διακυβερνήσεως το ύψος των επενδύσεων που πραγματοποιεί κατ’ έτος η Δ.Ε.Η. υπερβαίνει κάποιες εκατοντάδες εκατομμύρια ευρώ. Εσείς, όμως, δεν τα ξέρετε, δεν τα μάθατε.
      Μας κατηγορείτε -και θα απαντήσω ένα προς ένα σε όσα μας προσάπτετε- ότι δεν υπάρχει ενεργειακός σχεδιασμός. Ήδη, από το 2004 υπάρχει απόφαση του Υπουργείου Ανάπτυξης, με την οποία καθορίζονται οι υποχρεώσεις των διυλιστηρίων και των εταιρειών εμπορίας πετρελαιοειδών. Μας λέτε ότι το θέμα των διυλιστηρίων –σε αυτό αναφέρομαι τώρα- το έχουμε αφήσει έτσι, σε ασυδοσία. Υπάρχει, λοιπόν, αυτή η απόφαση υπουργική, η οποία καθορίζει τις υποχρεώσεις των διυλιστηρίων και των εταιρειών εμπορίας πετρελαιοειδών για τη γνωστοποίηση των τιμών διαθέσεως των προϊόντων εκ μέρους τους και στο Υπουργείο Ανάπτυξης και στη Ρ.Α.Ε.. 
      Από την άλλη πλευρά, εμείς έχουμε θεσπίσει και έχουμε ενεργοποιήσει άλλους υπνώτοντες επί των ημερών σας σχηματισμούς, όργανα και μηχανισμούς. Θέλετε να ξέρετε ποιοι είναι; Υπάρχει, από εμάς, ενεργοποίηση μετά από πολυετή αδράνεια, της Γενικής Γραμματείας Καταναλωτή. Ενεργοποιήθηκε το Εθνικό Συμβούλιο Καταναλωτή, ενεργοποιήθηκε η Επιτροπή Ανταγωνισμού, και μάλιστα ήδη υπάρχει πρόταση για άλλον τρόπο συνθέσεώς της. Ενισχύθηκαν οι ελεγκτικοί μηχανισμοί του Υπουργείου. Προωθήθηκε και λειτουργεί ο Συνήγορος του Καταναλωτή. Και μια που μιλήσαμε για τον έλεγχο στην αγορά, πρέπει να σας υπενθυμίσω ότι μόνο από τα κέντρα ελέγχου διακίνησης και αποθήκευσης καυσίμων, τα Κ.Ε.Δ.Α.Κ. του Υπουργείου μας, έχουν υποβληθεί πρόστιμα συνολικού ύψους 8.000.000 ευρώ και κάτι, έως το Μάρτιο του 2007, και έχουν διενεργηθεί έξι χιλιάδες επτακόσιοι πενήντα έλεγχοι σε πρατήρια, όπου βρέθηκαν διακόσιοι σαράντα οκτώ παραβάτες. Κατά τα άλλα, όμως, εσείς μας κατηγορείτε ότι κερδοσκοπούν οι εταιρείες και ότι εμείς καθόμαστε και δεν μιλάμε καθόλου. 
      Πάμε τώρα στο φυσικό αέριο, περί του οποίου ασχολήθηκε ειδικώς ο κ. Βερελής. Το φυσικό αέριο δεν υπήρχε επί των ημερών των δικών του. Ήταν σε κατάσταση τόσο διακριτική, που σχεδόν ήταν αόρατη. Ήδη, όμως, λειτουργεί ένα δίκτυο τριών χιλιάδων οκτακοσίων χιλιομέτρων για την εξυπηρέτηση της αστικής κατανάλωσης. Έχουν πραγματοποιηθεί εκατό χιλιάδες συνδέσεις, οι οποίες αντιστοιχούν σε τετρακόσιες χιλιάδες περίπου καταναλωτές.
      Οι ΕΠ.Α. Θεσσαλονίκης και Θεσσαλίας έχουν ολοκληρώσει –το τονίζω- τις συμβατικές τους υποχρεώσεις εντός του 2006 για την ανάπτυξη του δικτύου, ενώ η ΕΠ.Α. Αττικής προβλέπεται να ανταποκριθεί στην υποχρέωση αυτή μέχρι το τέλος του παρόντος έτους, αρχές του επομένου. 
      Καθυστερήσεις σε νέες συνδέσεις –είναι αλήθεια- πέραν του ορίου των τριών μηνών από την υπογραφή της σύμβασης, εμφανίστηκαν για ειδικούς λόγους -δεν με παίρνει ο χρόνος να αναλύσω- μόνο στην ΕΠ.Α. Αττικής. Αλλά και σ’ αυτήν την περίπτωση η Ρ.Α.Ε. επέβαλε πρόστιμο και μάλιστα πολλαπλούν και παραπέμφθηκε και στο Συνήγορο Καταναλωτή όλη η υπόθεση. Άρα άσφαιρα και αυτά τα πυρά. 
      Πάμε τώρα στις διακοπές του καλοκαιριού. Μα, για όνομα του θεού! Μιλάνε για σχοινί στου κρεμασμένου την αυλή! Για όνομα του θεού! Έχετε πάρει επανειλημμένως απάντηση. Την έχει σχολιάσει και ο Τύπος την απάντηση αυτή. Όσες διακοπές έγιναν το καλοκαίρι του 2006, αυτές ήταν μικρής εκτάσεως, ελάχιστης εντάσεως και κυμάνθηκαν σε φυσιολογικά για την εποχή επίπεδα. Προκλήθηκαν σχεδόν αποκλειστικά από βλάβες του υπόγειου δικτύου και αποκαταστάθηκαν τάχιστα, με την άμεση επέμβαση του προσωπικού της Δ.Ε.Η.. 
      Μήπως θέλετε να θυμηθούμε κάποια άλλα φαινόμενα, που συνέβησαν επί των, αλήστου μνήμης, ημερών σας;  Να τα πούμε λίγο. Καλοκαίρι του 2004, δύο-τρεις μήνες μόλις μετά τις εκλογές: Το σύστημα κατέρρευσε όταν πλησίαζε τα 9.200 MW. Το 2005, μεγίστη ισχύς 9.665 MW και το 2006 μεγίστη ισχύς 9.961 MW και το σύστημα άντεξε, παρά το ότι συνέπεσε να είναι και τρεις σταθμοί εκτός λειτουργίας. Και μιλάτε για διακοπές; Είναι αδιάκοπη η δημαγωγία που κάνετε. Δεν μπορείτε να μιλάτε, εσείς ειδικά, για διακοπές. 
      Πώς έγινε και δεν συνέβησαν πέρσι διακοπές, κατά τη διάρκεια αιχμής του καλοκαιριού; Διότι αντισταθμίσαμε την άεργο ισχύ στους υποσταθμούς του συστήματος. Αντισταθμίσαμε σε επίπεδο διανομής τα δημόσια κτήρια και εγκαταστάσεις καταναλωτών. Βελτιώσαμε τη συνεκτικότητα του συστήματος. Κτασκευάσαμε 200 χιλιόμετρα νέων κυκλωμάτων μεταφοράς. Κατασκευάσαμε εννέα νέους υποσταθμούς -και ενισχύσαμε πολλούς παλιούς-. Κάναμε βέλτιστη ρύθμιση αυτομετασχηματιστών του συστήματος και της αέργου ισχύος παραγωγής μονάδων. Εγκαταστήσαμε λογισμικό που, σε πραγματικά χρόνο, προσδιορίζει τα ασφαλή όρια του συστήματος. Εφαρμόσαμε μέτρα διαχείρισης της ζήτησης, κατά τις ώρες του υψηλού φορτίου. Εγκαταστήσαμε ευέλικτες μονάδες ντίζελ. Εντάξαμε στο σύστημα τις υδροηλεκτρικές μονάδες «Μετσοβίτικο» και «Σμόκοβο», ισχύος 31 MW.  Να, γιατί δεν έγιναν διακοπές. Να, γιατί εσείς δεν μπορείτε να μας κατηγορείτε. Να, γιατί  όλα όσα μας καταμαρτυρείτε είναι προϊόν της πρόθεσή σας, περί ασκήσεως μιας στείρας αντιπολίτευσης, χωρίς να υπάρχει κανένα ουσιαστικό έρεισμα.
      Μας κατηγορείτε για δήθεν μείωση του προσωπικού. Πότε συνέβη αυτό, κύριε Πιπεργιά; Μήπως ξεχάσατε τι συνέβη επί των ημερών σας; Μήπως ξεχάσατε τα τριάντα πέντε χιλιάδες πεντακόσια ογδόντα ένα άτομα προσωπικού που είχε το 1994 η Δ.Ε.Η., τι έγιναν παρακάτω; Υπήρξε μία μείωση της τάξεως του 21,26%. Εσείς ήσασταν κυβέρνηση τότε, εσείς κρίνατε ότι έπρεπε να μειωθεί  το προσωπικό.
      ΔΗΜΗΤΡΙΟΣ ΠΙΠΕΡΓΙΑΣ:  Δεν ακούσατε τον κ. Αθανασόπουλο τι είπε προχθές.
      ΑΝΑΣΤΑΣΙΟΣ  ΝΕΡΑΝΤΖΗΣ (Υφυπουργός Ανάπτυξης):  Τι μας λέτε τώρα εσείς;
      ΔΗΜΗΤΡΙΟΣ ΠΙΠΕΡΓΙΑΣ:  Δεν ακούσατε τον κ. Αθανασόπουλο τι είπε προχθές.
      ΠΡΟΕΔΡΕΥΩΝ (Γεώργιος Σούρλας):  Κύριε Πιπεργιά, παρακαλώ, μη διακόπτετε.
      ΑΝΑΣΤΑΣΙΟΣ  ΝΕΡΑΝΤΖΗΣ (Υφυπουργός Ανάπτυξης):   Το 2006 η Δ.Ε.Η. έχει είκοσι έξι χιλιάδες πεντακόσια είκοσι εννιά άτομα προσωπικό.  Όλα, λοιπόν, όσα λέτε προσκρούουν σε μία βασική αρχή.  Η βασική αρχή είναι η επιδίωξη του optimum της λειτουργίας ενός Οργανισμού, όπως είναι η Δ.Ε.Η..  Και θέλετε ακόμη πιο πειστική αντίκρουση αυτού που είπατε τώρα προφορικώς και αυτού που γράψατε ήδη στην επερώτησή σας; 
      Σας παραπέμπω, κύριε Πιπεργιά, στο έντυπο που έχει εκδώσει η Δ.Ε.Η., επί των δικών σας ημερών, εκείνων δηλαδή της παντοδύναμης ενεργειακής αυτάρκειας, που υποτίθεται ότι παρουσίαζε η Δ.Ε.Η. τότε. Στο κείμενο, λοιπόν -έχει δημοσιευτεί και μάλιστα είναι εν είδει βιβλίου- για την εταιρική χρήση 1-1-2003 έως 31-12-2003 διαβάζουμε  ότι:
      «Η εταιρεία -και τονίζω επί των ημερών σας- ακολουθεί μια πολιτική ορθολογικοποίησης του αριθμού του προσωπικού της, κυρίως μέσω του περιορισμού των προσλήψεων και του ρυθμού των συνταξιοδοτήσεων. Στόχος της -ακούστε το, κύριε Πιπεργιά, θα σας είναι χρήσιμο για να μην ολισθήσετε ξανά- είναι η περαιτέρω μείωση του προσωπικού σε είκοσι πέντε χιλιάδες έως το 2007». Δεν τα λέμε εμείς αυτά, τα λέει η ίδια η Δ.Ε.Η. επί των ημερών σας. Θαρρώ ότι τότε διευθύνων σύμβουλός της ήταν ο κ. Νέζης, αν δεν κάνω λάθος. 
      Τι μας λέτε, λοιπόν τώρα; Πώς τολμάτε να μιλάτε για μειώσεις προσωπικού όταν αυτά γράφονται, δεν λέγονται απλώς για να περνάνε;
      Μας λέτε επίσης για έλλειψη τεχνικού προσωπικού. Γνωρίζετε ότι είναι εν εξελίξει  διαγωνισμός,  ο  οποίος  αφορά  την πρόληψη ικανού αριθμού προσώπων -ένα μεγάλο μέρος των οποίων έχει τεχνικές γνώσεις- και θα καλύψουν τα όποια κενά υφίσταται και θα εμπλουτίσουν τις υπηρεσίες αυτές;
      Μας λέτε ότι ανατίθενται οι δουλειές πλέον σε εργολάβους. Για έναν άνθρωπο που προέρχεται από τα έγκατα της Δ.Ε.Η., όπως εσείς, αυτό τουλάχιστον είναι ηθελημένα ανακριβές. Γιατί; Διότι αυτό δεν είναι «πατέντα» ελληνική.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ποιος το είπε αυτό; Ποιος μίλησε σήμερα για εργολάβους;
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ελέχθη και υπάρχει και στο κείμενο. Αν έχετε την καλοσύνη, δείτε το.
      Η ανάθεση ορισμένων επί μέρους, εργασιών, σε εργολάβους αποτελεί διεθνή πρακτική, η οποία ακολουθείται και από άλλες χώρες. Και οι εργασίες των εργολάβων, εν πάση περιπτώσει των όποιων εργολάβων, επιτηρούνται από αρμόδια συνεργεία της Δ.Ε.Η., τα οποία έχουν και τη γνώση, έχουν και τη θέληση, έχουν και την επαγγελματική συνείδηση να παρακολουθούν και να ελέγχουν τα όσα συμβαίνουν.
      Πάμε στο πρόγραμμα επιθεωρήσεων και συντηρήσεων. Όλα αυτά που αναφέρω επιγραμματικά είναι ενότητες από την επερώτηση, όπως την έχετε διαστρώσει εσείς.
      Οι επιθεωρήσεις λοιπόν και οι συντηρήσεις γίνονται σύμφωνα με τη νομοθεσία και κατά τις διεθνείς προδιαγραφές και από συνεργεία της Δ.Ε.Η., και, όπου αυτά δεν επαρκούν, από εργολάβους. Αλλά πρέπει να τονίσω ότι, λόγω της εγκατάστασης συγχρόνου εξοπλισμού στα δίκτυα -εναέρια συνεστραμμένα καλώδια, διακοπτικός εξοπλισμός ελαίου, κενού ή αερίου, συνθετικοί μονωτήρες κ.λπ.- αλλά και της εισαγωγής συγχρόνων μεθόδων επιθεωρήσεως δικτύων –πενήντα μία κάμερες υπερύθρων έχουν τοποθετηθεί και λειτουργούν- έχουν μειωθεί δραστικά οι απαιτήσεις συντήρησης. Σύμφωνα με τα επίσημα στοιχεία, έχουμε τον ίδιο μέσο όρο βλαβών περίπου με την Ευρώπη, ενώ όλες οι συντηρήσεις από εργολάβους γίνονται με την επίβλεψη τεχνικών της Δ.Ε.Η., ανελλιπώς και βάσει χρονοδιαγραμμάτων. 
      Επειδή αναφέρεται ειδικώς και ο σταθμός Πτολεμαϊδας, η διακοπή της λειτουργίας του, ξέρετε καλά, κύριε Πιπεργιά, ότι δεν οφείλεται σε μειωμένη συντήρηση, αλλά σε μια εκτεταμένη βλάβη σε ατμαγωγό. Η μονάδα είχε συντηρηθεί για χρονικό διάστημα τριών μηνών και δεκαπέντε ημερών, και συγκεκριμένα από τις 28.8.2005 έως τις 5.12.2005. Και στον ατμαγωγό είχε γίνει μη καταστρεπτικός έλεγχος από το Κέντρο Δοκιμών και Ερευνών της Δ.Ε.Η..  Η αποκατάσταση βλάβης πλέον ολοκληρούται. Ο σταθμός τίθεται και πάλι στην παραγωγή.
      Πάμε στις άδειες αποθήκες. Εσείς προσωπικά, αλλά και οι υπόλοιποι ξέρετε πολύ καλά γιατί οι αποθήκες έμειναν άδειες, από το ΠΑ.ΣΟ.Κ.. Ήταν σκοπούμενη αυτή η μειωμένη περιεκτικότητα των αποθηκών. Γιατί; Διότι θέλατε να βάλετε τη Δ.Ε.Η. στο Χρηματιστήριο και εξυπηρετούσε τα οικονομικά σχέδια, για να μειωθούν τα έξοδα, η αποθήκη να μην είναι γεμάτη. Στο ίδιο διάστημα, δεν έγιναν ούτε απευθείας αναθέσεις προμήθειας υλικών. Και τα προηγούμενα πέντε χρόνια, επί των ημερών σας, μειώνονταν διαρκώς τα αποθέματα εκείνα. Ο τρόπος υπολογισμού των αποθεμάτων ήταν λανθασμένος και ο όγκος των αυθαιρέτων που προστέθηκε για την ηλεκτροδότηση, από τα μέσα του 2004 έως σήμερα, απορρόφησε μεγάλο μέρος των λιγοστών αποθεμάτων, τα οποία ήδη υπήρχαν.
      Όσον αφορά τους σταθμούς παραγωγής, πραγματοποιείται η προβλεπόμενη προληπτική και τακτική συντήρησή τους, ανελλιπώς.
      Για το Νεγκοτίνο της Πρώην Δημοκρατίας της Μακεδονίας είναι υπό μελέτη από τη  Δ.Ε.Η.  η  «συμβολαιοποίηση»  των 200 MW του σταθμού και στο Αλιβέρι -το οποίο τόσο πολύ σας ενδιαφέρει, διότι είναι και η ιδιαιτέρα σας εκλογική περιφέρεια- οι προσφορές κατατέθηκαν στις 30/11/2006 –για το Αλιβέρι ο λόγος, κύριε Πιπεργιά- κι έχει ολοκληρωθεί και η τεχνική τους αξιολόγηση. 
      Θέλω επίσης να σας πω ότι ήδη, μετά από συνεννόηση με τη Ρ.Α.Ε., το αίτημα που υπέβαλε η Δ.Ε.Η. στο Υπουργείο για τη χορήγηση στην εταιρεία άδειας κατασκευής νέων μονάδων παραγωγής ηλεκτρικής ενέργειας, έως 800 MW, για την περίοδο έως το 2017, με αντικατάσταση ίσης ισχύος παλαιών υφισταμένων μονάδων της, έχει εγκριθεί από το Υπουργείο μας.
      Απομένει ακόμα η δήθεν δημιουργία αισθήματος φυγής στο προσωπικό. Η φυγή στο προσωπικό, σε όποια έκταση και αν υπάρχει, εάν και εφόσον υπάρχει, αναγκαία περνά πίσω, μέσα και πέρα από τις προσωπικές απόψεις και τους υπολογισμούς –θεμιτότατους καθ’ όλα- του καθενός εξ αυτών. Δεν είναι οι αιτίες αυτές που λέτε. Κανείς δεν εξέρχεται από μία δημόσια υπηρεσία ή από μία εταιρεία, σαν και τη Δ.Ε.Η., εάν δεν κρίνει ότι αυτό θα είναι συμφέρον για τον ίδιο.
      Για τα υπόλοιπα έχω απαντήσει σε όλες τις ενότητες που θέτει η επερώτησή σας. Για ο,τιδήποτε άλλο πρόσθετο θα αναφερθώ στη δευτερολογία μου.
      ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Γεωργακόπουλος.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, καλά τα ρητά με τα οποία άρχισε την ομιλία του ο κύριος Υπουργός, πολύ ωραίες οι αναφορές του για τον εθνικό ποιητή και για την κότα, αλλά, κύριε Υπουργέ, θα έπρεπε να μας πείτε και κάτι για την «ταμπακιέρα». Εμείς θέσαμε συγκεκριμένα ερωτήματα και αναμέναμε συγκεκριμένες απαντήσεις. Δαπανήσατε περίπου το 40% του χρόνου της ομιλίας σας με το να μας κάνετε μαθήματα κοινοβουλευτικής δεοντολογίας. Ατυχήσατε όμως, γιατί όταν μιλάτε για δεδικασμένο στο Κοινοβούλιο, κάνετε σύγχυση της δικηγορικής σας ιδιότητας με την κοινοβουλευτική σας ιδιότητα. Εδώ δεν είναι δικαστήριο για να υπάρχει δεδικασμένο. Εδώ είναι Κοινοβούλιο. Αν έγινε μία ερώτηση τον Αύγουστο του 2006 και οι απαντήσεις που πήραμε έμειναν εκεί χωρίς να γίνει καμμία περαιτέρω ενέργεια από την Κυβέρνηση, δεν δικαιούται η Αντιπολίτευση να επαναφέρει το θέμα και να το ξαναθέσει υπ’ όψιν της Κυβέρνησης και του ελληνικού λαού, όταν μάλιστα διακυβεύονται τεράστια συμφέροντα του ελληνικού λαού όπως είναι ο τομέας της ενέργειας; Αυτά είναι τα θέματα στα οποία πρέπει να μας απαντήσετε και όχι αστεϊσμοί και αν συμφωνεί ή διαφωνεί ο κ. Βερελής με τον κ. Σγουρίδη. 
      Πού την είδατε τη διαφωνία; Προφανώς σας βόλευε να πάρετε την άποψη εκείνη η οποία θα παρουσίαζε δήθεν το ΠΑ.ΣΟ.Κ. να διαφωνεί. Ο κ. Βερελής σας είπε: «Πείτε μας από ποιον μεγαλοπαράγοντα συνοδευόταν ο κ. Μίλερ στη συνάντηση που είχε με τον Υπουργό». Από τον κ. Κοπελούζο, ο οποίος είναι άμεσου ενδιαφέροντος για το αέριο από τη Ρωσία. Λέτε στα προφορικά ότι έγινε μία επέκταση για το 2040. Πολύ ωραία. Σας ρώτησε σε τι τιμή και τι ποσότητες θα είναι αυτές. Υπάρχει κάτι να μας ανακοινώσετε; Εσείς δεν μας είπατε τίποτα. Σας είπε: «Μην κάνετε καμμία αποκοτιά και κλείσετε σε υψηλές τιμές που μπορεί να έχει σήμερα το αέριο -γιατί είναι κατά 30% ακριβότερο το ρωσικό αέριο- γιατί έρχεται στην αγορά αέριο από το Αζερμπαϊτζάν πιο φθηνό». 
Δεν σας ενδιαφέρει αυτό; Δεν ενδιαφέρεται η ελληνική Kυβέρνηση, ο Έλληνας καταναλωτής είτε πρόκειται για επιχειρήσεις είτε πρόκειται για νοικοκυριά, να έχει φθηνό αέριο; 
      Και αντί να μας απαντήσετε σ’ αυτό ότι έχετε πάρει τα μέτρα, ότι έχετε κάνει λογικά πράγματα, δεν μας λέτε τίποτα, απλώς μας βάζετε τώρα σε μεγαλύτερες υποψίες πως πράγματι έχετε κλείσει το ρωσικό αέριο σε υψηλές τιμές και λέτε «Θα διαπραγματευτούμε και με το Αζερμπαϊτζάν, όταν θα έλθει η ώρα». Πότε;  Αυτό σας ρώτησε ο κ. Βερελής. Αυτό το οποίο σας είπε ο κ. Βερελής, έχει σχέση με το παρόν και βεβαίως και με το μέλλον των ενεργειακών αποθεμάτων και δυνατοτήτων της χώρας.
      Μας λέτε ακόμη ότι ο κ. Κλοντ Μαντίλ, ο Πρόεδρος της Διεθνούς Οργάνωσης για την Ενέργεια, σας έδωσε συγχαρητήρια και είπε ότι η Κυβέρνηση πρέπει να είναι υπερήφανη. Μπράβο! Θερμά συγχαρητήρια στην Κυβέρνηση, γιατί κατόρθωσε να παραπλανήσει και τον Πρόεδρο της Διεθνούς Οργάνωσης για την Ενέργεια. Γνωρίζει ο κ. Κλοντ Μαντίλ ότι η Δ.Ε.Η., που είναι ο βασικός ενεργειακός φορέας στη χώρα μας, βρίσκεται υπό κατάρρευση; Γνωρίζει ότι τα κέρδη της από 304.000.000 ευρώ που ήταν το 2003, έπεσαν στα 22.000.000 ευρώ και το 2007 είναι ζημιογόνα η εταιρεία; Το γνωρίζει και σας δίνει συγχαρητήρια; Εάν το γνωρίζει και σας δίνει συγχαρητήρια, τότε λυπάμαι για τον κ. Κλοντ Μαντίλ, γιατί πώς μπορεί ένας τόσο διεθνούς κύρους παράγοντας ενέργειας να σας λέει αυτά τα πράγματα; Γνωρίζει ο κ. Κλοντ Μαντίλ για τα ηλεκτροπαραγωγά ζεύγη; Γνωρίζει για το μπλακ άουτ; 
      Να πούμε και λίγα λόγια για το μπλακ άουτ, επειδή μιλήσατε για τις διακοπές. Εσείς, κύριε Υπουργέ, ξεχάσατε το μπλακ άουτ που συνέβη το 2004, παραμονές των Ολυμπιακών Αγώνων. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Το ανέφερα.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ήσασταν Κυβέρνηση, αν δεν κάνω λάθος.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Τριών μηνών. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τι σημασία έχει αυτό; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Πώς δεν έχει σημασία; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Καμμία σημασία δεν έχει.
      Ξέρετε, κύριε Υπουργέ, γιατί συνέβη το μπλακ άουτ; Γιατί οι παράγοντες και οι διευθυντές που είχατε τοποθετήσει στις καίριες θέσεις, περίμεναν να πάρουν εντολή από την πολιτική ηγεσία, λες και ο Υπουργός για θέματα ενέργειας ήταν αρμόδιος για να δώσει εντολή στον Τεχνικό Γενικό Διευθυντή Παραγωγής της Δ.Ε.Η. τι πρέπει να κάνει. 
      Και όταν λέτε ότι το καλοκαίρι θα γίνει διαχείριση της ζήτησης, τι εννοείτε, κύριε Υπουργέ; Μπορείτε να μας το κάνετε λιανά; Εγώ δεν είμαι τεχνικός της Δ.Ε.Η., όπως είναι ο συνάδελφός μου κ. Πιπεργιάς, αλλά καταλαβαίνω ότι όταν μιλάτε για διαχείριση της ζήτησης, να περιμένουμε το καλοκαίρι «διακοπούλες», για να μην πω «διακοπάρες», γιατί οπωσδήποτε εκεί που θα φορτώνεται το δίκτυο, θα υπάρχουν διακοπές, για να μη συμβεί ότι συνέβη το 2004. 
      Το φορτίο της Δ.Ε.Η. είναι ως εξής: Όταν υπάρχει ένα φορτωμένο φορτηγό και ανεβαίνει μια ανηφόρα, ανεβαίνει, ανεβαίνει και κάποια στιγμή οι δυνάμεις του δεν του επιτρέπουν να ανέβει άλλο. Τι πρέπει να κάνει; Πρέπει να ξεφορτώσει, για να μπορέσει να συνεχίσει στην ανηφόρα. Αυτό δεν έγινε το 2004 και είχαμε το μπλακ άουτ, γιατί το υπερβολικό φορτίο «πήρε πίσω» το φορτηγό, ενώ τώρα με τη διαχείριση της ζήτησης, όπως λέτε, σιγά-σιγά θα διορθώνεται η ζήτηση και δεν θα έχουμε το μπλακ άουτ. Διακοπές, όμως, θα έχουμε. Μη μας λέτε, λοιπόν, ότι δεν θα υπάρχουν διακοπές.
      Μας μιλάτε ακόμα για τα περίφημα πρόστιμα που έδωσε το Κ.Ε.Δ.Α.Κ.. Μπράβο, συγχαρητήρια. Πρέπει να γίνονται οι έλεγχοι. Κανείς δεν είπε ότι δεν πρέπει να γίνονται οι έλεγχοι. Μας λέτε, όμως, κύριε Υπουργέ, πόσα από αυτά τα πρόστιμα εισπράχτηκαν; Σας ρωτήσαμε, σας ξαναρωτάμε, το βάζουμε στις ερωτήσεις μας, το βάζουμε στις επερωτήσεις μας. Δεν υπάρχει απάντηση. Γι’ αυτό σας είπα ότι για την ταμπακιέρα δεν λέμε τίποτα. 
      Όσα έργα αναφέρατε, κύριε Υπουργέ, που τα αναφέρατε μάλιστα ένα-ένα, επιγραμματικά, όλα αυτά τα έργα που λέτε ότι έγιναν, πράγματι έγιναν το 2004, αλλά ήταν προγραμματισμένα από την κυβέρνηση Σημίτη, εν όψει των Ολυμπιακών Αγώνων και γι’ αυτό έγιναν.
    Εσείς δεν έχετε να επιδείξετε κανένα έργο, το οποίο το προγραμματίσατε, το σχεδιάσατε, το μελετήσατε και το αναθέσατε, δεν θα πω να το υλοποιήσετε. Και το αναθέσατε. Πείτε μας ποια είναι αυτά τα μεγάλα έργα, τα οποία έχετε κάνει στον τομέα ενέργειας. 
      Να πούμε τώρα δυο λόγια για το προσωπικό. Είπατε ότι το 1994 το προσωπικό της Δ.Ε.Η. ήταν τριάντα πέντε χιλιάδες. Ασφαλώς θα ενθυμείστε πάρα πολύ καλά το τι έγινε το 1992 και το 1993 στη Δ.Ε.Η., όταν με προσωρινές συμβάσεις εποχικού χαρακτήρα προσελήφθησαν επτά χιλιάδες άτομα. Αν το αγνοείτε αυτό, σας το υπενθυμίζω. Και τότε ήρθε ο μετέπειτα Υπουργός Ενέργειας κ. Πεπονής και επειδή βεβαίως επιβάρυναν τη Δ.Ε.Η., τους απέλυσε. Και ήρθε η απόφαση του κ. Κόκκινου, του εθνικού σας δικαστή και τους μονιμοποίησε στη Δ.Ε.Η. Γι’ αυτό το 1994 η Δ.Ε.Η. βρέθηκε με τους τριάντα πέντε χιλιάδες υπαλλήλους. Αφήστε, λοιπόν, τις εξυπνάδες ότι το ΠΑ.ΣΟ.Κ. είχε φορτώσει και το 1994 ήταν τριάντα πέντε χιλιάδες το προσωπικό της Δ.Ε.Η.. 
      Ο διευθύνων σύμβουλος της Δ.Ε.Η. κ. Αθανασόπουλος μιλάει για απόλυση επτά χιλιάδων ατόμων. Η Δ.Ε.Η. έχει προκηρύξει πρόσληψη δύο χιλιάδων τριάντα ατόμων. Τι συμβαίνει από τα δύο, εξηγήστε μας. Πάμε για απολύσεις; Πάμε για μείωση του προσωπικού ή πάμε για προσλήψεις δύο χιλιάδων τριάντα ατόμων; Ή μήπως θα έχετε το διαγωνισμό στον αέρα μέχρι τις εκλογές, για να εγκλωβίσετε περίπου εκατό χιλιάδες άτομα που έχουν κάνει αιτήσεις γι’ αυτές τις δύο χιλιάδες θέσεις στη Δ.Ε.Η.; Αυτά είναι κόλπα της παράταξής σας. Είναι κόλπα τα οποία κανέναν, μα, κανέναν σήμερα δεν πείθουν. 
      Θα σας πω, όμως, και κάτι άλλο. Ας πάμε και λίγο στα καύσιμα. Κύριε Υπουργέ, στα καύσιμα έχετε αποτύχει παταγωδώς. Γιατί; Θα σας πω ένα στοιχείο μόνο, γιατί δεν χρειάζεται να πει κάποιος πολλά. Ξέρετε ότι η Ελλάδα στην τιμή των καυσίμων προ φόρων –και μιλάω για την αμόλυβδη βενζίνη- είναι έκτη στους είκοσι επτά της Ευρωπαϊκής Ένωσης. Και αν πάω στους δεκαπέντε είναι ακόμη χειρότερες οι συγκρίσεις για λογαριασμό σας. Στην τιμή καταναλωτή είναι εικοστή πρώτη. Ευτυχώς δηλαδή που υπάρχει η φορολογία και μειώνονται οι τιμές. 
      Μας λέτε, λοιπόν, γιατί υπάρχει αυτή η διαφορά της τιμής προ φόρων; Πού πάνε τα χρήματα αυτά; Γιατί είναι τόσο υψηλές οι τιμές των καυσίμων στην Ελλάδα; Μπορείτε να μας απαντήσετε σ’ αυτό το ερώτημα; Μπορείτε να απαντήσετε στον καταναλωτή που πηγαίνει στο πρατήριο κάθε μέρα και βλέπει κάθε μέρα να αλλάζουν οι τιμές; Και όταν ανακοινώνεται η αύξηση της τιμής του βαρελιού κατά ένα δολάριο, αυτομάτως την ίδια μέρα ανεβαίνει η τιμή στη λιανική κατανάλωση. Όταν πέφτει η τιμή του αργού πετρελαίου στη διεθνή αγορά, θα περάσει ένας μήνας για να πέσει η τιμή στην κατανάλωση. Και μας το είπαν καθαρά στην Επιτροπή Οικονομικών Υποθέσεων όταν είχαμε καλέσει τους βενζινοπώλες ότι «εκεί που πέφτει η τιμή, εμείς πρέπει να έχουμε την τιμή αντικατάστασης». Δηλαδή  τα δικά μας, δικά μας και τα δικά σας δικά μας. Αυτό μας λένε. 
      Ποιοι είναι οι έλεγχοι της Κυβέρνησης, έτσι ώστε να εφαρμόζεται και η αύξηση και η τιμή στην ίδια περίοδο χρόνου από την αύξηση του αργού πετρελαίου. Αυτό θα ήταν ένα δίκαιο σύστημα. Έχετε κάνει κάτι;
      Να σας πω τώρα για το ντήζελ τι γίνεται; Στο ντήζελ τα πράγματα είναι ακόμη χειρότερα. Και παρ’ ότι σας έχουμε κάνει προτάσεις, παρ’ ότι σας έχουμε πει τι πρέπει να γίνεται για να μην υπάρχει αυτή η ιστορία, εσείς συνεχίζετε. 
      Σας είχαμε μιλήσει για τη λαθρεμπορία των καυσίμων. Ήταν έτοιμη η εγκατάσταση των ταμειακών μηχανών στα βενζινάδικα και εσείς, παραμονές των εκλογών, σπεκουλάροντας και εκεί, τι είπατε; Είπατε ότι θα καταργήσετε αυτήν την απόφαση. Την καταργήσατε και τώρα διαβάζω εδώ, στην Επιτροπή Ανταγωνισμού, ότι ένα από τα μέτρα που σας προτείνει, είναι να μπουν οι ταμειακές μηχανές. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Κύριε Υπουργέ, δεν προέρχεστε από παρθενογένεση. Έχετε τεράστιες ευθύνες για το θέμα της ενέργειας και κάποια στιγμή θα πρέπει να μας απαντήσετε. Ως προς την επιβάρυνση, την οποία έχει η Δ.Ε.Η. από αυτά τα οποία πληρώνει επιπλέον -όπως σας λέει χαρακτηριστικά ο κ. Αθανασόπουλος, όπως σας είπε ο συνάδελφος μου και θα επαναλάβω και εγώ- για την αγορά ενέργειας, εάν είχατε προγραμματίσει σωστά, εάν οι μονάδες ηλεκτροπαραγωγής της Δ.Ε.Η. λειτουργούσαν κανονικά, δεν θα υπήρχε αυτή η διαφορά. Το 2005 να πληρώσαμε 240.000.000 ευρώ για την αγορά ενέργειας και το 2006 να πληρώσαμε 524.000.000 ευρώ. Δηλαδή όλα τα κέρδη που θα είχε η Δ.Ε.Η. τα δώσαμε για την αγορά ενέργειας. 
      Ποιος σας το λέει αυτό; Θα σας διαβάσω ποιος σας το λέει, γιατί φαίνεται ότι εσείς δεν τα μελετάτε, παρ’ ότι μας είπατε ότι κάποιος προσεκτικός από την Κυβέρνηση θα πρόσεχε ότι η ερώτηση είναι ίδια με την επερώτηση. Σιγά τα ωά! Σας λέει εδώ ο κ. Αθανασόπουλος ότι «σε ό,τι αφορά το ελληνικό ρυθμιστικό πλαίσιο στον τομέα της ηλεκτρικής ενέργειας υπάρχουν ορισμένα διαρθρωτικά προβλήματα, τα οποία πρέπει να αντιμετωπισθούν». Ποια είναι αυτά τα ορισμένα διαρθρωτικά προβλήματα; Ποιο κομψά ο χριστιανός δεν μπορούσε να το πει.
      Λέει παρακάτω: «Για τα διαρθρωτικά προβλήματα» -αυτά που ανέφερα πιο πάνω- «της ελληνικής αγοράς ηλεκτρισμού ειδικότερα συνεργαζόμαστε με τους κρατικούς φορείς και με τη Ρυθμιστική Αρχή Ενέργειας προς την κατεύθυνση της εξάλειψης των στρεβλώσεων της αγοράς και της βαθμιαίας μετάβασης σ’ έναν πιο αποτελεσματικό και δίκαιο μηχανισμό τιμολόγησης». Τι άλλο να σας πει; Σας τα λέει ο διευθύνων σύμβουλος της Δ.Ε.Η. και εσείς δεν έχετε τίποτα να πείτε γι’ αυτό. 
      Δείτε τι σας είπε η Επιτροπή Ανταγωνισμού στο αρχικό της σχέδιο και τι εσείς κάνατε αποδεκτό, για να δείτε ότι η μόνη λογική της Κυβέρνησης είναι κύρια πώς θα εξυπηρετήσουμε τα φίλα συμφέροντα. Και επειδή τα φίλα συμφέροντα στον τομέα της ενέργειας είναι τεράστια, είναι τεράστιες και οι πιέσεις τις οποίες δέχεσθε και στις οποίες υποκύπτετε, κύριε Υπουργέ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι ‘Ελληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, τριάντα πέντε μαθητές και μαθήτριες και τρεις συνοδοί καθηγητές από το 6ο Γυμνάσιο Κοζάνης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρία Πρόεδρε, κυρίες και κύριοι συνάδελφοι, από όλη αυτήν τη συζήτηση της επερώτησης για τα θέματα της ενέργειας, που κατέθεσε το ΠΑ.ΣΟ.Κ., φαίνεται ένα και μοναδικό πράγμα ότι δεν υπάρχει ούτε αντικείμενο ούτε στόχος. Γιατί εάν υπήρχε αντικείμενο στην επερώτηση, τότε θα κατέληγε σε ουσιαστικά, σε κρίσιμα ερωτήματα, τα οποία θα ανέπτυσσαν εδώ οι αγορητές και δεν θα εξαντλείτο σε μία γενική επισκόπηση του τομέα της ενέργειας, η οποία έγινε εν μέσω κινδυνολογίας, εν μέσω διαφόρων χαρακτηρισμών, αλλά χωρίς καμμία ουσία. Γιατί αυτό το οποίο σε καμμία περίπτωση οι συνάδελφοι του ΠΑ.ΣΟ.Κ. δεν κατάφεραν να πουν είναι ότι αυτή η Κυβέρνηση δεν έχει φέρει νομοθετικές ρυθμίσεις και ότι δεν έχει εισαγάγει πολιτικές, που να αντιμετωπίζουν τα προβλήματα της ενέργειας.
      Θα γίνω πολύ πιο σαφής. Πρώτα από όλα, επί νέας διακυβέρνησης, επί διακυβέρνησης της Νέας Δημοκρατίας, επί υπουργίας Δημητρίου Σιούφα και όλων των υπολοίπων συνεργατών του έχει γίνει μία νομοθετική κοσμογονία στα θέματα της ενέργειας. Το αρνούνται αυτό οι συνάδελφοι του ΠΑ.ΣΟ.Κ.; Για πρώτη φορά πέρασε ένας νόμος, ο οποίος μπορεί να λειτουργήσει για την απελευθέρωση της ηλεκτρικής ενέργειας.
      Δύο είχε περάσει το ΠΑ.ΣΟ.Κ. στο παρελθόν και καμία ιδιωτική επένδυση δεν προχωρούσε. Πέρασε ένας νόμος για την απελευθέρωση στο φυσικό αέριο. Πέρασε ένας νόμος για την εισαγωγή των βιοκαυσίμων. Πέρασε ένας νόμος για τις ανανεώσιμες πηγές ενέργειας, που μειώνει το εύρος της γραφειοκρατίας και βλέπουμε ότι σε αυτήν την περίοδο, που σήμερα διανύουμε, έχουν περίπου κατατεθεί το ήμισυ του συνόλου των αιτήσεων και έχει εγκατασταθεί πάνω από το 50% της συνολικά εγκατεστημένης παραγωγής από ανανεώσιμες πηγές ενέργειας.
      Αυτό σημαίνει ότι όλες οι πολιτικές, τις οποίες έχουμε υιοθετήσει μέχρι σήμερα, έχουν φέρει αποτελέσματα. Θα μου πείτε, έχουν αντιμετωπίσει το σύνολο των ενεργειακών προβλημάτων της χώρας; Σε καμμία περίπτωση. Γιατί αυτό το οποίο είδαμε και μας ακολουθούσε από το παρελθόν, τι ήταν; Μια στρεβλή υποστήριξη του μονοπωλίου της Δ.Ε.Η., χωρίς περιθώρια για ανταγωνισμό, χωρίς περιθώρια για ιδιωτικές επενδύσεις, χωρίς επενδύσεις από την ίδια τη Δ.Ε.Η., εν όψει της μεγάλης κερδοφορίας που ήθελε να δείχνει στα χρηματιστήρια τη στιγμή της εισαγωγής της και βέβαια της διαπραγμάτευσής της  στη Νέα Υόρκη, αλλά και των καλών αποτελεσμάτων, που ήθελε ο εκλεκτός της προηγούμενης κυβέρνησης και διατηρηθείς επί ενάμιση περίπου χρόνο, Διευθύνων Σύμβουλος της ΔΕΗ ο κ. Νέζης να παρουσιάζει και βεβαίως των μεγάλων bonus, που έδινε σε συνδικαλιστές και “ημετέρους” για να μην ομιλούν. 
      Μην ξεχνάτε, ότι επί των ημερών σας δημιουργήθηκε, διαρθρώθηκε ο Οργανισμός Ασφάλισης Προσωπικού της Δ.Ε.Η. και πέρασε η αναλογιστική μελέτη για το προσωπικό της Δ.Ε.Η., η οποία την επιβάρυνε στο διηνεκές και επιβάρυνε και το δημόσιο τομέα με αρκετά δισεκατομμύρια ευρώ.
      Κυρίες και κύριοι συνάδελφοι, αυτό το οποίο αποδεικνύεται από την πορεία αυτής της Κυβέρνησης, είναι ότι δεν λειτουργεί με τη λογική του διευθύνοντος συμβούλου της Δ.Ε.Η.. Ο διευθύνων σύμβουλος της Δ.Ε.Η. κάνει τη δουλειά του, αυτό πρέπει να κάνει. Σήμερα μιλάει για το πλεονάζον διοικητικό προσωπικό, που είναι εάν θέλετε απότοκο του παρελθόντος και τις ανάγκες για το νέο τεχνικό προσωπικό, το οποίο θα μετασχηματίσει την εταιρεία σε μια εταιρεία παραγωγής και όχι μόνο εμπορίας ή γενικά διαχείρισης του πολιτικού συστήματος και απαντά σε ορισμένα ερωτήματα. Ποια είναι τα ερωτήματα αυτά; Η πορεία της Δ.Ε.Η. βεβαίως είναι μια πορεία ζημιογόνος τη στιγμή, που έχει αυξήσει τις ανάγκες της σε εισαγόμενη ενέργεια και έχει αυξήσει τις ανάγκες της σε πετρέλαιο, χωρίς να έχει μπορέσει να δημιουργήσει άλλες μονάδες παραγωγής από τις οποίες να έχει χαμηλώσει το κόστος. Και όταν κάθε χρόνο -τουλάχιστον τις τελευταίες δύο χρονιές, των ισχνών αγελάδων σε ό,τι αφορά τα ενεργειακά πράγματα- βλέπουμε ότι επιβαρύνεται 300.000.000 ευρώ περίπου ο προϋπολογισμός της Δ.Ε.Η. από την αύξηση της τιμής του πετρελαίου, βεβαίως υπάρχει η συρρίκνωση αυτή την οποία έχουμε δει στα οικονομικά της μεγέθη.
      Πάμε όμως παρακάτω. Δεν ήταν εδώ, κυρία Πρόεδρε, πριν από μερικούς μήνες που ήρθε ο Αρχηγός της Αξιωματικής Αντιπολίτευσης κ. Παπανδρέου κινδυνολογώντας, βγάζοντας κορώνες σε προ ημερησίας διατάξεως συζήτηση, λέγοντας, ότι διακινδυνεύει η Κυβέρνηση με την επιπόλαιη πολιτική της, την ολοκλήρωση του Μπουργκάς- Αλεξανδρούπολη και την υπογραφή της συμφωνίας; Δεν ήταν μέγιστη ανευθυνότητα και  κινδυνολογία; Ή μήπως ο κ. Παπανδρέου ήρθε, συνετάραξε την Κυβέρνηση, συνετάραξε και τους άλλους εταίρους, τη Ρωσία και τη Βουλγαρία και αυτοί οδηγήθηκαν στο τραπέζι της υπογραφής μετά από ένα μήνα; Ας είμαστε σοβαροί! Μην κινδυνολογείτε τόσο πολύ. Πολλές φορές -και το κάνετε συστηματικά- είσαστε σαν τον νεαρό που φωνάζει λύκος, λύκος, λύκος, συνεχώς, ο λύκος ποτέ δεν έρχεται και τη στιγμή που ενδεχομένως να έχετε δίκιο, κανείς δεν θα σας πιστέψει. Αυτό κάνετε. Και θα σας πω πολύ χαρακτηριστικά ότι αυτή η Κυβέρνηση είναι αυτή που έκανε τις σοβαρότερες ενεργειακές συμφωνίες και διάλογο με τις γείτονες χώρες. Με την Τουρκία, την προηγούμενη εβδομάδα, με τη Ρουμανία, με τη Βουλγαρία, με τις συμβάσεις, τις οποίες έχουμε υπογράψει με την Ιταλία, με τον τρόπο με τον οποίο εντάσσουμε την Ελλάδα στα ενεργειακά δίκτυα. Πράγματα πρωτόγνωρα, τα οποία είχαν εξαντληθεί στο παρελθόν, μόνο σε επίπεδο λαϊκισμού και εντυπωσιασμού.
      Και ερχόμαστε τώρα σε ό,τι αφορά τις τιμές των καυσίμων. Διυλιστήρια. Ποιος έβαλε και στα διυλιστήρια τέτοιους σκληρούς κανόνες, όπως επέβαλε πρόσφατα το Υπουργείο Ανάπτυξης και ποιος δημιούργησε τα Κ.Ε.Δ.Α.Κ., τα οποία στην Αθήνα λειτουργούν;
      Γιατί σε ό,τι αφορά την υπόλοιπη χώρα, ευθύνη για τον έλεγχο της διακίνησης των καυσίμων δεν έχει το Υπουργείο Ανάπτυξης, αλλά οι κατά τόπους νομαρχίες. Αν θυμάστε καλά, όταν συζητούσαμε για την εναρμόνιση και τη λειτουργία ενιαίων μονάδων ελέγχου στις νομαρχίες είτε αφορά στις υγειονομικές υπηρεσίες είτε τα τρόφιμα είτε τις τιμές του καταναλωτή, εσείς ήσασταν οι πρώτοι που οχυρωνόσασταν πίσω από τις φωνές διαφόρων μισθοσυντήρητων και αργόσχολων, που υπηρετούν στο δημόσιο, οι οποίοι δεν ήθελαν πραγματικά να λειτουργήσουν οι καινούργιες μονάδες ελέγχου. 
      Κλείνοντας, κυρία Πρόεδρε, θα ήθελα να τοποθετηθώ σ’ ένα θέμα που έθεσε ο Κοινοβουλευτικός Εκπρόσωπος, το οποίο το βρίσκω, αν θέλετε, εξωφρενικό, το θέμα του μπλακ άουτ του 2004, δεκαπέντε ημέρες πριν από τους Ολυμπιακούς Αγώνες. Είναι ντροπή το ΠΑ.ΣΟ.Κ. να ζητάει ευθύνες από τη Νέα Δημοκρατία  για το μπλακ άουτ του 2004, όταν η Νέα Δημοκρατία  από την πρώτη στιγμή που ήρθε δεν άλλαξε κανένα στέλεχος στη διοίκηση της Δ.Ε.Η…..
      ΔΗΜΗΤΡΙΟΣ ΠΙΠΕΡΓΙΑΣ: Όχι, δα. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: ….ακριβώς, γιατί εν όψει των Ολυμπιακών Αγώνων δεν ανέτρεψε τίποτε στο ενεργειακό σχεδιασμό. Υπό τον ενεργειακό σχεδιασμό, που όλοι οι προκάτοχοί μας στη διακυβέρνηση είχαν προετοιμάσει, έγινε το μπλακ άουτ. Και αν νομίζετε ότι τα στελέχη της Δ.Ε.Η. περιμένουν πολιτική καθοδήγηση, αυτή πολύ φοβάμαι ότι ήταν η δική σας πολιτική καθοδήγηση για να κατεβάσουν διακόπτες, γιατί άλλη πολιτική καθοδήγηση από την Κυβέρνηση της Νέας Δημοκρατίας για να οδηγηθεί η χώρα σε μπλακ άουτ δεν υπήρξε. Αυτά είναι τερτίπια και πράγματα, τα οποία ξέρετε εσείς να τα φτιάχνετε, να τα λειτουργείτε και εσείς τα κάνατε στο παρελθόν. 
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε.
      Κύριοι Βουλευτές, θα μπορούσε κάποιος να συμφωνήσει σε ορισμένες από τις παρατηρήσεις που κάνουν οι επερωτώντες Βουλευτές, όμως στο διά ταύτα, εκεί που επερωτώνται οι αρμόδιοι Υπουργοί κλείνει το θέμα με ορισμένες παρατηρήσεις και χαρακτηρισμούς, οι οποίοι -κατά την άποψή μας- συγκαλύπτουν τις πραγματικές αιτίες, που είναι η απελευθέρωση της αγοράς της ενέργειας, κυρία Πρόεδρε. Και αυτό γιατί το 2000 ξεκίνησε η απελευθέρωση της αγοράς της ενέργειας από το ΠΑ.ΣΟ.Κ. και με ταχύτατους ρυθμούς συνεχίζει αυτήν την πολιτική στο χώρο της ενέργειας, η Νέα Δημοκρατία.
      Επίσης θα ήθελα να σημειώσω εδώ ότι η Δ.Ε.Η. λειτουργεί με βάση τους κανόνες της απελευθέρωσης της αγοράς και του ανταγωνισμού, με ό,τι αυτό συνεπάγεται για τους εργαζόμενους, για τις σχέσεις εργασίας, για τη συντήρηση του δικτύου, για την παραγωγή, για τους καταναλωτές κ.λπ.. Και λειτουργεί δε μέσα στο νέο πλαίσιο της απελευθέρωσης της αγοράς της ενέργειας. Αυτή ήταν η πρώτη παρατήρηση.
      Η δεύτερη παρατήρηση -επειδή το είχαμε θέσει και πριν από λίγους μήνες, κυρία Πρόεδρε, θα θυμάστε ότι είχαμε καταθέσει μία επερώτηση και αναφέραμε όλα αυτά τα οποία, κατά την άποψή μας, έχει φέρει σαν συνέπεια η πολιτική της απελευθέρωσης της ενέργειας στο καταναλωτικό κοινό, στα λαϊκά στρώματα, αυτές τις δυσμενείς επιπτώσεις- είναι ότι θα ήθελα εδώ να κάνουμε μία αξιολόγηση πάλι για το ποιους ωφέλησε –και ορισμένα από αυτά να τα επαναλάβουμε- και ποιους έβλαψε τελικά η πολιτική της απελευθέρωσης, την οποία στήριξε το ΠΑ.ΣΟ.Κ. και συνέχισε η Νέα Δημοκρατία  με ταχύτατους ρυθμούς.
      Το πρώτο που θέλουμε να σημειώσουμε, είναι ότι είχε πολλές συνέπειες στη λαϊκή κατανάλωση, όπως είπα προηγούμενα, στις εργασιακές σχέσεις, στο ενεργειακό γενικότερα κλάδοι όπου επωφελήθηκαν με πολύ προνομιακά, θα έλεγα, μερίδια οι ιδιώτες. Εμείς είχαμε προειδοποιήσει γι’ αυτήν την κατάσταση, αλλά θέλουμε εδώ να δούμε αυτά τα πλεονεκτήματα που ανέφερε η προηγούμενη κυβέρνηση και η σημερινή, όταν ήθελαν να περάσουν το νόμο της απελευθέρωσης, που έχει δήθεν ευεργετικές επιδράσεις μέσω του ανταγωνισμού των επιχειρήσεων για την οικιακή κατανάλωση και τους εργαζόμενους στον κλάδο.
      Θα ήθελα να δούμε ποια είναι η ευρωπαϊκή εμπειρία, αλλά και η τοπική εμπειρία της χώρας μας. 
Το 2003 οι πέντε ισχυρότεροι οικονομικοί όμιλοι είχαν καταλάβει το 55% της αγοράς της ενέργειας στις χώρες των δεκαπέντε. Με τη διεύρυνση, το ποσοστό αυτό αυξάνεται αλματωδώς. 
      Επίσης, η κρατική στήριξη της δράσης των ιδιωτών δεν περιορίζεται μόνο στη συγκεκριμένη ρύθμιση που αφορά την απελευθέρωση, αλλά ενισχύεται μέσα από τον αναπτυξιακό νόμο, από το επιχειρησιακό πρόγραμμα της ανταγωνιστικότητας που χρηματοδοτεί τους ιδιώτες. Οι ιδιωτικές επενδύσεις γίνονται χωρίς κανένα ρίσκο και με εξασφαλισμένο το κέρδος, όπως έχει γίνει. Είχαμε αναφέρει χαρακτηριστικά το πώς λειτούργησε και το σύστημα της Ρυθμιστικής Αρχής Ενέργειας και θα τα πούμε και παρακάτω.  
      Θα ήθελα εδώ να δούμε επίσης, αφού βλέπουμε ότι κερδίζουν χωρίς κανένα ρίσκο οι ιδιώτες, τι επιπτώσεις υπήρξαν στην οικιακή κατανάλωση. Το πρώτο είναι ότι τα τιμολόγια, κυρία Πρόεδρε, αυξήθηκαν από την 1η Αυγούστου κατά 5% περίπου με τη δικαιολογία της αύξησης του πετρελαίου. 
      Εδώ να σημειώσω, κύριε Υπουργέ, ότι το πετρέλαιο καλύπτει πολύ λίγο το κόστος παραγωγής της ηλεκτρικής ενέργειας και  ότι το 70% της παραγωγής καλύπτεται από το λιγνίτη και από το νερό. Επομένως, δεν μπορείτε να το επικαλεστείτε. Και το είχαμε επισημάνει αυτό, αλλά «φωνή βοώντος εν τη ερήμω». Η Κυβέρνηση ούτε καν είχε απαντήσει πάνω σ’ αυτό. Και εδώ, κυρία Πρόεδρε, σήμερα θέλει πάλι η Κυβέρνηση να εφαρμόσει τη ρήτρα καυσίμου, για να δικαιολογήσει έτσι τις υπέρογκες αυξήσεις που θέλει να περάσει στα τιμολόγια της Δ.Ε.Η.. 
      Επίσης, θα ήθελα εδώ να σημειώσω ότι οι επιβαρύνσεις, κυρία Πρόεδρε, που έχουν ουσιαστικά οι εργαζόμενοι, είναι τεράστιες: Πρώτα-πρώτα, η πορεία της απελευθέρωσης και η ιδιωτικοποίηση συνοδεύεται από την αυξανόμενη εντατικοποίηση, την κατάργηση της μόνιμης και σταθερής εργασίας, τη γενίκευση των λεγόμενων ευέλικτων εργασιακών σχέσεων, την υπονόμευση των συλλογικών συμβάσεων, τις αρνητικές αλλαγές στον ασφαλιστικό τομέα και τα δικαιώματα των εργαζομένων, που όλα αυτά θα πλήξουν ιδιαίτερα τους νέους εργαζόμενους. Οι ιδιώτες δε εργολάβοι εφορμούν, καλύπτοντας τα κενά από τις απολύσεις και τις ανάγκες που δημιουργούνται στη Δ.Ε.Η. από την πολιτική της απελευθέρωσης και της ιδιωτικοποίησης. 
      Επίσης να σημειώσω, επειδή έγινε μια συζήτηση για το πόσοι απολύθηκαν, ότι από το 1993 μέχρι σήμερα, κύριε Υπουργέ, έχει μειωθεί το προσωπικό της Δ.Ε.Η. κατά 28%. Το 2000 έγιναν απολύσεις ή αποχώρησαν ή μειώθηκε –όπως θέλετε πείτε το- και από τριάντα μία χιλιάδες εξακόσιες  που ήταν, πήγαν στους είκοσι οκτώ χιλιάδες. Να πούμε ότι την τριετία 2003-2005, σύμφωνα με το επιχειρησιακό σχέδιο «ΗΡΑΚΛΗΣ» μειώθηκε το προσωπικκό πάλι κατά άλλους χίλιους εργαζόμενους. Και σύμφωνα με το σχέδιο «ΗΡΑΚΛΗΣ», προβλεπόταν μέχρι το 2006 και το 2010 να απολυθούν χίλιοι εξακόσιοι. Έχουμε, δηλαδή, συνέχεια μειώσεις. 
      Εδώ όμως, κύριε Υπουργέ, έχουμε και αντιφατικές δηλώσεις, που κάνει ο κ. Αθανασόπουλος. Από τη μια, λέει ότι πρέπει να απολυθούν επτά χιλιάδες εργαζόμενοι. Από την άλλη πλευρά, η Κυβέρνηση κάνει προσλήψεις για δύο χιλιάδες εξακόσια άτομα. Μάλιστα, η προκήρυξη ξαναέγινε και δεν ξέρουμε τους λόγους, κύριε Υπουργέ. Γιατί; Δεν πρόλαβαν οι «ημέτεροι» να υποβάλλουν αιτήσεις; Ποιο είναι το δικαιολογητικό, για το οποίο  γίνεται αυτή η αλλαγή; 
      Κυρία Πρόεδρε, στο λίγο χρόνο μου, προσπαθώ να αποδείξω τελικά ότι η πολιτική της απελευθέρωσης που στηρίζουν τα δύο κόμματα που κυβέρνησαν, πρώτα το ΠΑ.ΣΟ.Κ. και σήμερα η Νέα Δημοκρατία, μέσα στους κανόνες που επιβάλλει η Ευρωπαϊκή Ένωση, είχε δυσμενείς συνέπειες και για την ηλεκτρική ενέργεια, όσον αφορά την παραγωγή και για τους εργαζόμενους και για τους καταναλωτές. 
Και εδώ θα ήθελα να πω για τα μπλακ-άουτ του 2004, τα οποία αναφέρθηκαν. Αυτά είναι συνέπειες της ιδιωτικοποίησης. Ξέρουμε τι γίνεται στις Η.Π.Α., πού κατάντησε τελικά εκεί η ιδιωτικοποίηση και τι συνέπειες είχε ο λαός στη χώρα αυτή. 
      Τελειώνοντας, κυρία Πρόεδρε, θα ήθελα να πω ότι η ενεργειακή εξάρτηση της χώρας μας το προσεχές μέλλον θα είναι πολύ χειρότερη, θα έχουμε μεγάλα προβλήματα. Οι ιδιώτες θα μπουν και μέσα στις χώρες της Νοτιοανατολικής Ευρώπης, όπου υπάρχει φθηνή ενέργεια και θα την εισάγουν στη χώρα μας. 
      Το Κομμουνιστικό Κόμμα θεωρεί ότι η χάραξη μιας ενεργειακής πολιτικής, με κριτήριο την ικανοποίηση των λαϊκών αναγκών, θα πρέπει να αντιμετωπίζει την ενέργεια σαν κοινωνικό αγαθό και όχι σαν εμπόρευμα, όπως αντιμετωπίζεται μέχρι σήμερα. Για το σκοπό αυτό θα πρέπει οι πρώτες ύλες, τα μέσα παραγωγής, τα δίκτυα μεταφοράς και διανομής του ενεργειακού τομέα να αποτελούν κρατική κοινωνική ιδιοκτησία, ο δε σχεδιασμός και η διαχείρισή τους να ανήκει σ’ έναν αποκλειστικό φορέα ενέργειας, στο μηχανισμό της λαϊκής οικονομίας. 
      Λέμε, επίσης, «όχι» στην πολιτική των ιδιωτικοποιήσεων και της απελευθέρωσης του τομέα της ενέργειας. Στον αντίποδα αυτής της πολιτικής, αγωνιζόμαστε για φθηνό ρεύμα για το λαό, για κρατική έρευνα για τη μείωση της ενεργειακής εξάρτησης της χώρας με την αξιοποίηση των εγχώριων πηγών ενέργειας για πλήρη και σταθερή απασχόληση, για αυξήσεις στους μισθούς σύμφωνα με τις ανάγκες των εργαζομένων, για την προστασία του περιβάλλοντος και για την ασφάλεια των κατοίκων. 
      Αυτά, όμως, θέλουν μια άλλη πολιτική και εδώ είναι το ερώτημα που πρέπει να απευθύνουν οι εργαζόμενοι, ο ελληνικός λαός, δηλαδή αν θα στηρίξουν τη συνεχιζόμενη αυτή αντιλαϊκή πολιτική στον τομέα της ενέργειας ή αν θα σταθούν απέναντι και θα καταψηφίσουν τις δυνάμεις και τους πολιτικούς που στηρίζουν αυτές τις πολιτικές.
      Σας ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει η Κοινοβουλευτική Εκπρόσωπος του Συνασπισμού Ριζοσπαστικής Αριστεράς κ. Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κυρία Πρόεδρε.
       Κύριε Υπουργέ, κύριοι συνάδελφοι, η επερώτηση των συναδέλφων του ΠΑ.ΣΟ.Κ., θα έλεγα ότι είναι συγκροτημένη, αλλά οι απαντήσεις που μας δόθηκαν, δεν κάλυψαν τα ερωτήματα. Βέβαια και οι επιλογές των κυβερνήσεων του ΠΑ.ΣΟ.Κ. στα θέματα της ηλεκτρικής ενέργειας δεν μπορούν να στηρίξουν το υπόβαθρο αυτών των επερωτήσεων, που κάνουν οι συνάδελφοι του ΠΑ.ΣΟ.Κ. σήμερα. Θα πρέπει και αυτοί να μας πουν πολλά πράγματα ακόμα, προκειμένου να μπορέσει η χώρα να ξεφύγει από αυτό το αδιέξοδο της ενεργειακής επάρκειας, να αποκτήσει ενεργειακό σχεδιασμό και να ενισχύσει τους δημόσιους οργανισμούς ενέργειας. 
      Η συνεχιζόμενη ανεπάρκεια στην εγχώρια παραγωγή ηλεκτρικής ενέργειας, σε συνδυασμό με τις περιφερειακές κλιματικές αλλαγές, οδηγεί για μία ακόμη φορά το εθνικό σύστημα παραγωγής και μεταφοράς της χώρας σε επικίνδυνα όρια μειωμένης εφεδρείας και ασφάλειας και σ’ αυτές τις κρίσιμες καταστάσεις αναδεικνύεται καταλυτικός ο ρόλος ενός μακροχρόνιου ενεργειακού σχεδιασμού για τη χώρα. 
      Προβάλλεται σοβαρά το ενδεχόμενο ενός νέου μπλακ-άουτ, κύριε Υπουργέ, κατά τη θερινή περίοδο. Η διαπίστωση αυτή υιοθετείται και από τους επίσημους φορείς. Και εσείς, σε ερώτησή μου, εκφράσατε την ανησυχία σας και ο Πρόεδρος της Δ.Ε.Η. ξαναεκφράζει την ανησυχία του και τα στοιχεία λίγο-πολύ είναι αμείλικτα, διότι κατ’ αρχήν όλη αυτή η ανεπάρκεια των επενδύσεων κ.λπ. φέτος δυστυχώς συνοδεύεται και από τον άνυδρο χειμώνα και έτσι το εθνικό μας σύστημα οδηγείται σε επικίνδυνα όρια μειωμένης εφεδρείας. Τα αποθέματα νερού στους υδροηλεκτρικούς ταμιευτήρες είναι μειωμένα κατά τρία περίπου δισεκατομμύρια κυβικά μέτρα σε σχέση με την περσινή περίοδο, κατά την οποία το 11% περίπου της ζήτησης καλύφθηκε από υδροηλεκτρική ενέργεια. Η αναζήτηση μεγαλύτερης παραγωγής θερμοηλεκτρικής ενέργειας χαμηλού κόστους από τους λιγνίτες, βρίσκει τη Δ.Ε.Η. σε παραγωγική αποδιάρθρωση και το Δ.Ε.Σ.Μ.Η.Ε. να έχει ήδη αναζητήσει αυξημένα φορτία από υψηλού κόστους μονάδες πετρελαίου και φυσικού αερίου, όπως παραδείγματος χάρη η μονάδα ΕΛ.ΠΕ. στη Θεσσαλονίκη. 
      Όσον αφορά τις εισαγωγές από Βουλγαρία και Αλβανία, αντί για αύξηση θα πρέπει να αναμένεται σημαντική μείωση, αφού αυτές οι χώρες αντιμετωπίζουν τα ίδια προβλήματα μειωμένων υδατικών αποθεμάτων. Άλλωστε προχθές ο Υπουργός  Ανάπτυξης κ. Σιούφας απευθύνθηκε στη Βουλγαρία, βρέθηκε και στο Βουκουρέστι. Παρ’ όλα αυτά, δεν φαίνεται να έχει πάρει ασφαλείς εγγυήσεις ότι θα μας δώσουν, γιατί ουκ αν λάβοις παρά του μη έχοντος ή αν το λάβεις, θα είναι πάρα πολύ ακριβό.
      Το διεθνές περιβάλλον είναι δύσκολο. Η περίοδος αμεριμνησίας, ακόμη και στις χώρες της Ευρωπαϊκής Ένωσης και πολύ περισσότερο της δικής μας αμεριμνησίας, έχει τελειώσει. Αν δε συνδυασθεί με το θέμα των κλιματικών αλλαγών και με τις αποφάσεις που έχει πάρει η ευρωπαϊκή και η διεθνής κοινότητα, τα πράγματα γίνονται ακόμα πιο δύσκολα. Βέβαια το αποτέλεσμα, η εξασφάλιση επαρκούς ενέργειας σε παγκόσμιο επίπεδο, υλοποιείται με μεγάλες δυσκολίες και με μεγάλο κόστος, γιατί από την άλλη πλευρά όλα αυτά συντηρούνται τεχνητά από τους πολυεθνικούς ομίλους, οι οποίοι διαχειρίζονται τις ροές των ορυκτών καυσίμων για λόγους κερδοσκοπίας.
      Δυστυχώς η Ευρώπη δεν έχει μία δική της ενιαία ενεργειακή πολιτική. Μέσα σε όλη αυτήν τη δυσμενή συγκυρία η Ευρωπαϊκή Ένωση θεωρεί πανάκεια την απελευθέρωση στην αγορά ενέργειας. Η Ελλάδα, ακολουθώντας τη γενική τάση και τις οδηγίες της Ευρωπαϊκής Ένωσης, έχει προχωρήσει στην απελευθέρωση. Απελευθερώθηκε το 2001 και η Δ.Ε.Η. δεν είναι πλέον μονοπώλιο.
      Εμείς θα επιμείνουμε ότι στη χώρα μας λόγω της στρατηγικής σημασίας που έχει ο κλάδος της ενέργειας -και ειδικότερα για την ηλεκτρική ενέργεια και για το φυσικό αέριο- η επιβληθείσα απελευθέρωση δεν αποτελούσε αναγκαιότητα. Το κοινωνικό σύνολο και οι παραγωγικές ανάγκες θα μπορούσαν να εξυπηρετηθούν και να αντιμετωπισθούν με βασικό κορμό τη Δ.Ε.Η., τη ΔΕΠΑ και τα δημόσια ΕΛ.ΠΕ..
      Όμως και εσείς,  κύριοι συνάδελφοι του ΠΑ.ΣΟ.Κ., δεν στηρίξατε αυτούς τους δημόσιους οργανισμούς ενέργειας. Τόσο η Νέα Δημοκρατία όσο και το ΠΑ.ΣΟ.Κ. έχετε παροπλίσει σε μεγάλο βαθμό τους δημόσιους φορείς στις επενδύσεις τους στην ενέργεια, οι οποίες είναι στάσιμες και περιμένουμε τους περιβόητους ιδιώτες για να επενδύσουν.
      Πέρα, όμως, από αυτήν καθαυτήν την απόφαση για την απελευθέρωση, ο τρόπος της απελευθέρωσης που επιβλήθηκε από τις κυβερνήσεις της χώρας μας ήταν πρόχειρος, αναποτελεσματικός και με ρυθμίσεις σε βάρος της Δ.Ε.Η., χωρίς να ληφθούν υπόψη οι ιδιαιτερότητες της χώρας. Υιοθετήθηκε άκριτα ένα νεοφιλελεύθερο πρότυπο, παρά τις δυνατότητες διαφορετικών επιλογών ακόμα και δυνατοτήτων που έδιναν οι συμπληρωματικές οδηγίες της Ευρωπαϊκής Ένωσης. Υπάρχουν παραδείγματα. Στη Γαλλία έχει εφαρμοσθεί ηπιότερη μορφή.
      Συμφωνούμε, συνάδελφοι του ΠΑ.ΣΟ.Κ., ότι υπάρχει μεγάλη ανάγκη για μακροπρόθεσμο και μεσοπρόθεσμο συνδυασμό στον τομέα της ενέργειας. Όμως, αυτός ο σχεδιασμός υποχωρεί συνεχώς. Παρά το γεγονός ότι και στο θεσμικό πλαίσιο που εισάγει την απελευθέρωση της ηλεκτρικής ενέργειας προβλέπεται η εφαρμογή του προγραμματισμού, αυτό δεν εφαρμόζεται και συνεχώς υποβαθμίζεται. Όμως, πρέπει να είμαστε ειλικρινείς. Ο βασικός λόγος που υπεχώρησε ο σχεδιασμός, όπως αντιλαμβανόμαστε όλοι, έστω και αν δεν το λέμε, είναι το γεγονός ότι η απελευθέρωση υποχωρεί στις πιέσεις των ιδιωτών και τελικά εθνικός σχεδιασμός, σε μία πλήρως απελευθερωμένη αγορά με κριτήριο το κέρδος, δεν μπορεί να υπάρξει. Αυτό δεν τολμάτε, κύριοι συνάδελφοι της Νέας Δημοκρατίας και του ΠΑ.ΣΟ.Κ., να το συζητήσετε, για να δούμε τι απαντάτε σ’ αυτά τα θέματα, ώστε ενδεχομένως σ’ αυτήν τη στρεβλή απελευθέρωση να μπορέσουμε να διορθώσουμε ορισμένα πράγματα.
      Όσον αφορά τη Δ.Ε.Η., παρ’ όλο που η έκθεση διαπιστώνει ότι έχει άνοδο μέσων τιμών, αυτή δεν θεωρήθηκε αρκετή από τους ιδιώτες παραγωγούς, για να επιταχύνει τις επενδύσεις τους. Η Δ.Ε.Η. σταμάτησε τις επενδύσεις. Σταμάτησε να αξιοποιεί τα μεγάλα συγκριτικά πλεονεκτήματα, τα οποία είχε.
      Φρέναρε δηλαδή κατά πολύ, ενώ δεν ακολούθησε το παράδειγμα άλλων δημόσιων οργανισμών στις υπόλοιπες χώρες της Ευρώπης, που μπήκαν στην απελευθέρωση και έτσι εμφανίζεται σήμερα να οδηγείται με μαθηματική ακρίβεια στην αποδυνάμωση –ώστε να υπάρχει κίνδυνος κατάργησης των ενιαίων τιμολογίων ρεύματος- και στην άρση κάθε παροχής υπηρεσιών κοινής ωφέλειας προς τις αδύναμες κατηγορίες καταναλωτών –υπάρχει αυτός ο φόβος- οι οποίες τελικά θα παραμένουν βορά εναρμονισμένων πρακτικών και μεθοδεύσεων του ανεξέλεγκτου ανταγωνισμού, σαν αυτές που βλέπουμε καθημερινά να βγαίνουν στο φως της δημοσιότητας σε άλλους απελευθερωμένους τομείς ενέργειας. 
      Το σκηνικό της απορύθμισης θα εμπλουτιστεί στη συνέχεια με τη σταδιακή, παραγωγική και διοικητική αποδιάρθρωση της Δ.Ε.Η., με τη συνεχή αύξηση της ημερήσιας οριακής τιμής πώλησης της ηλεκτρικής ενέργειας στο χρηματιστήριο ενέργειας του Δ.Ε.Σ.Μ.Η.Ε., με την αύξηση δηλαδή της τιμής ενέργειας που πωλούν στο χρηματιστήριο οι ιδιώτες και με τη σκόπιμη καθήλωση των επενδυτικών δραστηριοτήτων της Δ.Ε.Η.. 
      Άλλωστε και ο νέος Πρόεδρος, μετά τη μεγάλη διοικητική κρίση στην οποία βρίσκεται η Δ.Ε.Η., δεν παρουσίασε ούτε σχέδιο ανατροπής της αρνητικής πορείας της επιχείρησης, όπως αυτά καταγράφηκαν στα τελευταία οικονομικά αποτελέσματα και βέβαια δεν παρουσίασε κανένα χρονοδιάγραμμα υλοποίησης του αναπτυξιακού σχεδίου για την αντικατάσταση των μονάδων της, για τη βελτίωση των δικτύων κ.ο.κ.. 
      Οι θέσεις αντίθετα του κ. Αθανασόπουλου μας ανησυχούν ακόμη περισσότερο, γιατί οδηγούν στην αποδυνάμωση, στην περαιτέρω ιδιωτικοποίηση της επιχείρησης. Θα οδηγήσουν με μαθηματική ακρίβεια στην αύξηση της τιμής της κιλοβατώρας και βέβαια στη μείωση του προσωπικού, στην άρον- άρον εθελούσια έξοδο ενός προσωπικού έμπειρου, σωστού, το οποίο ήταν το κατ’ εξοχήν συγκριτικό πλεονέκτημα αυτού του κολοσσού της ενέργειας που είχε η χώρα μας, της Δ.Ε.Η.. 
      Η επερώτηση θέτει ορισμένα θέματα για τον κλάδο του πετρελαίου, τις πρακτικές των καρτέλ κ.λπ.. Διάβαζα μια έρευνα της εφημερίδας «ΤΑ ΝΕΑ» για την έξοδο των πολιτών το Πάσχα. Στις εθνικές οδούς, το καπέλο της βενζίνης έφθανε μέχρι και τα 20 λεπτά. Όσον αφορά τα θέματα του φυσικού αερίου, έχουμε πολλές φορές πει για τη μεγάλη καθυστέρηση –ενώ υπάρχει μεγάλη ζήτηση- όσον αφορά τη διείσδυση του φυσικού αερίου στην οικιακή κατανάλωση. 
      Γι’ αυτό, κύριοι συνάδελφοι, εμείς θα συνεχίσουμε το μέτωπο ενάντια στις ιδιωτικοποιήσεις, για να μην ιδιωτικοποιηθεί περαιτέρω η Δ.Ε.Η., να μην υπάρξει εθελουσία έξοδος, την οποία κάνετε, για να μην αφήσουμε τη Δ.Ε.Η. να κατρακυλήσει ακόμη περισσότερο. Πρέπει να έχει πρόγραμμα, πρέπει να έχει σχεδιασμό. Δεν μπορεί οι ιδιώτες να απειλούν συνεχώς την ενεργειακή επάρκεια της χώρας μας. 
      Κύριοι συνάδελφοι του ΠΑ.ΣΟ.Κ., όταν τώρα πράγματι κατηγορείτε τη Νέα Δημοκρατία ότι είναι υπέρμαχος των ιδιωτικοποιήσεων, θα πρέπει να απαντήσετε στο εξής: Τι θα κάνετε με τα ΕΛ.ΠΕ.; Πώς θα καταφέρετε να γυρίσει πάλι το 51%, όταν τώρα τα ΕΛ.ΠΕ. -και μέσα απ’ αυτές τις συμφωνίες για τον αγωγό Μπουργκάζ-Αλεξανδρούπολη κ.λπ.- θα μπορούσαν, όπως και η Δ.Ε.Η., να είναι υγιείς δημόσιες επιχειρήσεις και να μπαίνουν στο παιχνίδι του ανταγωνισμού και της απελευθέρωσης της αγοράς ενέργειας, με πάρα πολλούς όρους για τους εργαζόμενους, για τους Έλληνες πολίτες, για την οικονομία της χώρας;
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κυρία Ξηροτύρη. 
      Εισερχόμεθα στις δευτερολογίες.
      Το λόγο έχει ο κ. Πιπεργιάς.
      ΔΗΜΗΤΡΙΟΣ ΠΙΠΕΡΓΙΑΣ: Κυρία Πρόεδρε, ο κύριος Υπουργός μίλησε στην Αίθουσα για δεδικασμένο. Στην πράξη, όμως, εφάρμοσε τη μέθοδο της στρεψοδικίας. Περί άλλων ομίλησε ο κύριος Υπουργός, γιατί στα βασικά ζητήματα του ελέγχου, όπου καταλήγει η επερώτηση, δεν απάντησε.
      Δεν μας απάντησε π.χ. για την παρακμιακή κατάσταση που επικρατεί στη Δ.Ε.Η. και η οποία διαπιστώνεται από το νέο Διευθύνοντα Σύμβουλο και νέο Πρόεδρο, που όρισε η Κυβέρνησή του μόλις πριν από λίγους μήνες. Δεν μας απαντάει γιατί έφθασε η Δ.Ε.Η. σ’ αυτό το χάλι. 
    Άκουσα τον Κοινοβουλευτικό Εκπρόσωπο της Νέας Δημοκρατίας να λέει ότι ευθύνεται η Δ.Ε.Η., έτσι από μόνη της. Από μόνος του, παραδείγματος χάρη, προέκυψε στη Δ.Ε.Η. ο κ. Παλαιοκρασσάς! Από μόνος του προέκυψε στη Δ.Ε.Η. ο κ. Μανιατάκης! Από μόνη της προέκυψε η απόφαση για την εθελουσία έξοδο των στελεχών, αυτό το έγκλημα που διαπράχθηκε σε βάρος της μεγαλύτερης δημόσιας επιχείρησης της χώρας! Διότι δόθηκαν κίνητρα και ταυτόχρονα καλλιεργήθηκε ο εκφοβισμός, για να απέλθουν τα ικανότατα αυτά στελέχη της Δ.Ε.Η. και μάλιστα πολλά απ’ αυτά να αναζητήσουν απασχόληση στους ανταγωνιστές της επιχείρησης. 
    Δεν μας απάντησε για το σήμα που δόθηκε από τη Ρ.Α.Ε. –σύμφωνα με τα δικά του λεγόμενα- στους υποψήφιους επενδυτές για την οριακή τιμή του συστήματος, που κόστισε στη Δ.Ε.Η. πάνω από 300.000.000 ευρώ! 
    Δεν μας απάντησε πότε επιτέλους θα έρθει ο μακροχρόνιος ενεργειακός σχεδιασμός, που σύμφωνα με το νόμο που εσείς εισηγηθήκατε και ψηφίστηκε από τη Βουλή έπρεπε ήδη να έχει απασχολήσει την Ολομέλεια της Βουλής!
    Δεν μας απάντησε το τι θα κάνει η σεβαστή Κυβέρνηση πάνω στις αιτήσεις που έχουν υποβάλει η Δ.Ε.Η. και οι ιδιώτες παραγωγοί για τις μονάδες του λιθάνθρακα. Θα επιτραπεί ο λιθάνθρακας στο ενεργειακό ισοζύγιο, κύριε Υπουργέ, ή όχι; Και πόσο έχει σχέση αυτό με την κάλυψη των στόχων που έχουμε θέσει για τους ρύπους του θερμοκηπίου –τη Συμφωνία του Κιότο- και με το πώς όλα αυτά συνδυάζονται; 
    Δεν μας απάντησε για το πότε θα φέρει, για να ψηφισθεί εδώ, την οδηγία της Ευρωπαϊκής Ένωσης για την εξοικονόμηση της ενέργειας στα κτήρια. Επ’ αυτού ουδείς λόγος, καμία κουβέντα, παρ’ ότι ετέθη από τους συναδέλφους που μίλησαν και τίθεται και στην επερώτηση. 
    Δεν μας απάντησε τι θα κάνει η Κυβέρνηση στο θέμα των νέων Ε.Π.Α. που διαρκώς εξαγγέλλονται και ουδέποτε προχωρούν! Δεν μας απάντησε πότε θα έρθει ο αγωγός του φυσικού αερίου στο Αλιβέρι και πότε θα τελειώσει αυτή η διένεξη, αυτή η εμπλοκή στα γρανάζια των φίλιων συμφερόντων όσον αφορά τη νέα μονάδα στο Αλιβέρι. Δεν μας απάντησε. Μας είπε ότι έγινε αξιολόγηση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Πότε θα αποφασίσετε σαν Κυβέρνηση, κύριε Υπουργέ; Έχετε το ανάστημα να πείτε «Ναι, προχωράμε προς αυτή την κατεύθυνση», όπως έκανε στο παρελθόν το ΠΑ.ΣΟ.Κ. και που ως συνέπεια αυτής της πράξης ήρθε στη συνέχεια ο κ. Παλαιοκρασσάς να κατηγορήσει και να παραπέμψει όλη τη διοίκηση της Δ.Ε.Η. στα ποινικά δικαστήρια; Τα ξεχνάτε αυτά, τα οποία δημιούργησαν τεράστιες εμπλοκές και καθυστερήσεις στις νέες μονάδες παραγωγής; 
    Δεν μας απαντήσατε, αλήθεια, τι έργο κάνατε στη Δ.Ε.Η.; 
    ΠΡΟΕΔΡΟΣ (Άννα Μπενάκη-Ψαρούδα): Κύριε Πιπεργιά, παρακαλώ, ολοκληρώστε.
    ΔΗΜΗΤΡΙΟΣ ΠΙΠΕΡΓΙΑΣ: Απαντήστε μας, για να τελειώνω, κυρία Πρόεδρε.
    Εγώ έχω πίνακες εδώ. Μας είπατε για κοσμογονία δικτύων! Ναι, υπάρχει κοσμογονία νομοθετικού έργου που στο τέλος οδηγεί σε προβληματικές δημόσιες επιχειρήσεις και σε ζημιές στις επιχειρήσεις. 
    Όμως, για να δούμε εδώ στα  έργα του δικτύου που μας είπε ο κύριος Υπουργός …
    ΠΡΟΕΔΡΟΣ (Άννα Μπενάκη-Ψαρούδα): Κύριε Πιπεργιά, παρακαλώ, ολοκληρώστε.
    ΔΗΜΗΤΡΙΟΣ ΠΙΠΕΡΓΙΑΣ: Θα καταθέσω αυτόν τον πίνακα, κυρία Πρόεδρε, που αναφέρει ότι η νέα εγκαθιστάμενη ισχύς των μετασχηματιστών από το 2004 και μέχρι το 2006 παίρνει κατιούσα πορεία, που δείχνει το πόσο επενδύετε στα δίκτυα, όπως επίσης και το τι έργο πραγματοποιήσατε στις γραμμές μεταφοράς. Για να μην πω ότι δεν προχωράνε τα έργα μεταφοράς προς τους χώρους που υπάρχει υψηλό αιολικό δυναμικό –και αυτό το ξέρετε πολύ καλύτερα- και όλα όσα λέτε περί πάθους και έντασης στις ανανεώσιμες πηγές ενέργειας είναι παραμύθια της Χαλιμάς!
    Γιατί, κύριε Υπουργέ, δεν πήγαν τα δίκτυα της υψηλής τάσεως στις περιοχές υψηλού δυναμικού; Γιατί δεν πήγαν νέα δίκτυα στην Καρυστία.
    ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
    ΔΗΜΗΤΡΙΟΣ ΠΙΠΕΡΓΙΑΣ: Γιατί δεν πήγαν στη Λακωνία; Δώστε απαντήσεις εδώ συγκεκριμένες και μη στρεψοδικείτε, διότι διά της μεθόδου του δεδικασμένου στρεψοδικήσατε σήμερα την Αίθουσα σε βάρος βέβαια της Δ.Ε.Η., σε βάρος των καταναλωτών, σε βάρος του ελληνικού λαού!
      (Στο σημείο αυτό ο Βουλευτής κ. Δημήτριος Πιπεργιάς καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε Πιπεργιά.
    Κύριε Ρήγα, έχετε ένα λεπτό. Θέλετε να το αξιοποιήσετε;
    ΠΑΝΑΓΙΩΤΗΣ ΡΗΓΑΣ: Όχι, κυρία Πρόεδρε.
    ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο για να δευτερολογήσετε.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ευχαριστώ, κυρία Πρόεδρε.
    Θέλω να απαντήσω πρώτα σε μερικές από τις αιτιάσεις που απηύθυνε ο κ. Γεωργακόπουλος. Ούτε λίγο ούτε πολύ, μας ρώτησε αν ήξερε ο ΜΑΝΤΙΛ «το χάλι της Δ.Ε.Η.». Μα, οι διεθνείς οργανισμοί έχουν έναν πάγιο τρόπο. Σεις έτσι απαξιωτικά απευθύνεστε στους διεθνείς οργανισμούς; Με εκθέσεις αποφαίνονται. Οι εκθέσεις παραμένουν. Αποτίμηση και εκτίμηση στοιχείων γίνεται. Παρατηρητές υπάρχουν. Τον ακυρώνετε, επειδή δεν σας συμφέρει. Καλώς.
      Μας είπατε, επίσης, ότι δεν αναφέρθηκα στην παράταση της προθεσμίας. Δεν καταλάβατε. Δεν υπεγράφη παράταση, πρόταση έγινε. Τι θέλετε να σας πω, αφού δεν υπεγράφη; Δεν το έχετε αντιληφθεί. Εμείς προτείναμε στην άλλη πλευρά, την «GAΖPROM» να γίνει παράταση. Δεν υπεγράφη και άρα, δεν μπορεί να υπάρξει κανένα στοιχείο. 
      Μας ρωτήσατε, επίσης, από ποιον Έλληνα επιχειρηματία συνοδευόταν ο Μίλερ. Κατά ποια λογική μπορεί το ένα από τα συμβαλλόμενα μέρη να αξιώσει και να επιβάλει τη σύνθεση του άλλου; Ο επιχειρηματίας περί του οποίου υπαινίσσεστε αποτελεί μέλος της ρωσικής κοινοπραξίας, η οποία κατασκεύασε τον αγωγό. Τι θα λέγαμε εμείς, λοιπόν; «Κύριε Έλληνα επιχειρηματία, δεν μπορείτε να μετάσχετε στη συζήτηση»; Έτσι απαξιώνετε τους επιχειρηματίες; Κατά τα άλλα, είμαστε υπέρ της ιδιωτικής πρωτοβουλίας.
      Μιλήσατε για δεδικασμένο. Το μόνο που μπορώ να σας αναγνωρίσω είναι ότι δεν ξέρετε ούτε εσείς ούτε ο κ. Πιπεργιάς, την αληθινή έννοιά του. Δεν εμποδίζει κανείς την Αντιπολίτευση να επανέλθει επί του ιδίου θέματος, αλλά, όταν σε διάστημα τεσσάρων μηνών αντιγράφουμε –copy paste είναι αυτό, δεν είναι απλώς πήραμε μερικές ιδέες- την ίδια ερώτηση, την οποία είχαμε κάνει το Σεπτέμβριο και είχε συζητηθεί εκτενώς στη Διαρκή Επιτροπή και την επαναφέρουμε προς συζήτηση μετά από λίγο, αυτό δείχνει πενία επιχειρημάτων, αυτό δείχνει απόγνωση ερωτώντων ... 
      ΔΗΜΗΤΡΙΟΣ ΠΙΠΕΡΓΙΑΣ: Εσείς τη φέρατε. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αυτό δείχνει ανεπάρκεια επιχειρημάτων ...
      ΔΗΜΗΤΡΙΟΣ ΠΙΠΕΡΓΙΑΣ: Εσείς τη φέρατε.
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Πιπεργιά. Θα απαντήσει μετά ο κ. Γεωργακόπουλος.
      ΔΗΜΗΤΡΙΟΣ ΠΙΠΕΡΓΙΑΣ: Μα, στρεψοδικεί, κυρία Πρόεδρε.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Εγώ σας άκουσα και δεν σας διέκοψα καθόλου. Και έχω κι άλλα για σας, θα τα ακούσετε τώρα. 
      Είπατε, επίσης –και οι δυο σας- ότι δεν έχουμε ενεργειακό σχεδιασμό. Και ο αγωγός Μπουργκάς-Αλεξανδρούπολη τι είναι; Και ο αγωγός ο ελληνοϊταλικός τι είναι; Και ο αγωγός ο ελληνοτουρκικός τι είναι; Και η απελευθέρωση της ενέργειας τι είναι; Πώς είναι δυνατόν να έχει αναχθεί ο Υπουργός Σιούφας σε μία σημαντική ενεργειακή προσωπικότητα μέσα στην Ευρώπη, αν τίποτα δεν έχουμε κάνει εμείς; Πώς είναι δυνατόν και μέσα από τους δικούς σας χώρους να επαινείται ο συγκεκριμένος Υπουργός για το έργο που επετέλεσε, αν τίποτα δεν έχει γίνει; 
      Και εν πάση περιπτώσει, δεν αφήνετε λίγο ήσυχη τη Δ.Ε.Η., κύριε Πιπεργιά; Δεν την αφήνετε λίγο ήσυχη, γιατί μας υποχρεώνετε να θυμηθούμε και, αφού το θέλετε, σε υψηλούς τόνους, θα τα εισπράξετε τώρα. 
      Μας υποχρεώνετε να θυμηθούμε τον αλήστου μνήμης Αρχηγό του κόμματός σας τον Ανδρέα Παπανδρέου με το «δωράκι» των 500.000 δολαρίων. Το θυμόσαστε φαντάζομαι, εκτός αν το ξεχάσατε. Να θυμηθούμε, επίσης, το άλλο κόλπο το οποίο κάνατε. Θυμόσαστε ποιο είναι: εκείνο, με το οποίο καταφέρατε να κάνετε αυτούς που παραιτούντο για να γίνουν διοικητές και υποδιοικητές, να θεωρούνται απολυμένοι και ότι έτσι θα μπορούσαν να πάρουν τη σύνταξη.
      Αυτά θέλετε να θυμηθούμε; Ή μήπως τα λάθη των λογαριασμών της Δ.Ε.Η. όπου διορθώσατε ή επιχειρήσατε να διορθώσετε το 1982: ένα σφάλμα με ένα ψέμα; Ή μήπως την επίσημη προειδοποίηση που δεχθήκατε, παραμονές Ολυμπιακών Αγώνων, έξι μήνες πιο μπροστά, ότι υπάρχει πρόβλημα στο ηλεκτρικό ισοζύγιο, για να καλύψει τους αγώνες; Ή μήπως θέλετε να θυμηθούμε τη βλαπτική δυσλειτουργία μεταξύ Ρ.Α.Ε. και Δ.Ε.Η. επί των ημερών σας; Τι άλλο θέλετε να θυμηθούμε για τη Δ.Ε.Η.; 
      Και εν πάση περιπτώσει, κύριε Πιπεργιά, δεν νομίζετε ότι εσείς πλέον δεν μπορείτε να μιλάτε; Δεν νομίζετε ότι δεν μπορείτε πλέον έτσι ανενόχλητα να μας λέτε αυτά που μας λέτε; 
      Μας κατηγορείτε στην επερώτηση ότι η χώρα στερείται ενεργειακού προγραμματισμού. Ξέρετε τι λέγατε στις 13 Νοεμβρίου του 1997 εσείς, ο κ. Πιπεργιάς; Διαβάζω την ερώτησή σας: «Η Δ.Ε.Η. μέχρι σήμερα δεν έχει παρουσιάσει το πρόγραμμά της και τις στρατηγικές επιλογές της ...». 
      Τα λέτε σε κυβέρνηση ΠΑ.ΣΟ.Κ. και έρχεστε τα ίδια να πείτε σε εμάς; 
      ΔΗΜΗΤΡΙΟΣ ΠΙΠΕΡΓΙΑΣ: Βεβαίως. Τα ίδια λέω. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Μα, πού το βρίσκετε το κύρος; 
      Θέλετε να προχωρήσω και παρακάτω; Μας λέτε: «Τα δίκτυα διανομής φυσικού αερίου δεν αναπτύσσονται ...». Και συνεχίζετε: «Σε παλιότερη ερώτησή μου ...». Ξέρετε πότε το λέτε; Στις 21.5.1998. Και λέω αυτό, κύριε Πιπεργιά, για να δει και ο κόσμος, ποιος είναι αυτός ο κήνσορας ο οποίος εξαπολύει μύδρους εναντίον της Κυβερνήσεως, όταν ο ίδιος, ως μέλος μιας παρατάξεως, κατήγγειλε πράγματα, τα οποία είναι τριπλάσια, απ’ αυτά τα οποία θέλετε να μας καταλογίσετε.
      Τι λέγατε, λοιπόν, τότε; Λέγατε: «Σε παλαιότερη ερώτησή μου σχετικά με την επέκταση αγωγού φυσικού αερίου προς Χαλκίδα» -στην ιδιαιτέρα σας περιφέρεια- «ο τότε αρμόδιος Υπουργός και νυν Πρωθυπουργός κ. Σημίτης –πάει και αυτός- είχε δεσμευτεί ότι το έργο θα προχωρήσει ...». 
      Αυτά τα λέτε το 1997 και έρχεστε και μας καταγγέλλετε εμάς; Έκτοτε ...
      ΔΗΜΗΤΡΙΟΣ ΠΙΠΕΡΓΙΑΣ: Είμαστε στο 2004! Έχουν περάσει επτά χρόνια! Στον τέταρτο χρόνο είστε! 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ηρεμήστε, κύριε συνάδελφε. Μέχρι τώρα φωνάζατε μόνο. Τώρα ακούστε. 
      «Έκτοτε –λέτε- δεν υπήρξε καμία εξέλιξη, με αποτέλεσμα οι κάτοικοι και οι επαγγελματίες να ανησυχούν». Μήπως θέλετε να μας απαντήσετε ο ίδιος, περαιτέρω, στην αιτίαση που έχει η επερώτηση, ότι δηλαδή οι διακοπές της ηλεκτρικής ενέργειας το προηγούμενο καλοκαίρι ήταν συχνές; Αυτό μας λέτε. Ξέρετε τι λέγατε στις 27 Απριλίου 1998; Λέτε λοιπόν –και όλα αυτά που διαβάζω, τα διαβάζω κατά λέξη- τα εξής: «Στις 25, 26 και 27 Μαρτίου 1998…» –έτσι λέτε, κύριε Πιπεργιά και σας τα λέω για να ενισχύσω τη μνήμη σας- «…επιβεβαιώθηκαν οι φόβοι που είχα κατ’ επανάληψη εκφράσει στο παρελθόν και σημειώθηκαν γενικές διακοπές ηλεκτρικού ρεύματος στο νότιο σύστημα, με αποτέλεσμα μέσα σε συνθήκες σφοδρής κακοκαιρίας να νεκρωθούν και να παραλύσουν η Αττική…».
      Και μετά, έρχεται ο κ. Γεωργακόπουλος και μας λέει «μα, τον Ιούλιο του 2004, Κυβέρνηση ήσασταν εσείς». Εμείς ήμασταν τριών μηνών Κυβέρνηση και διευθύνων σύμβουλος τότε στη Δ.Ε.Η. ήταν εκείνος που εσείς διορίσατε, ο εκλεκτός σας. Το γνωρίζετε. Εκτός αν το ξεχάσατε. 
      Μας κατηγορείτε επίσης και για ελλείψεις τεχνικού προσωπικού που είναι τεράστιες. Ξέρετε τι λέτε, κύριε Πιπεργιά, στις 26 Ιανουαρίου του 1998; Λέτε «η έλλειψη τεχνικών στη Δ.Ε.Η. έχει πλέον υπερβεί κάθε όριο ασφαλείας εργαζομένων και εγκαταστάσεων». Και παρά ταύτα, έρχεστε και μας λέτε αυτά που μας λέτε.
      Ξέρετε, επίσης, τι άλλο λέτε, ενώ μας καταγγέλλετε ότι οι απευθείας αναθέσεις αναμένεται να διαδέχονται η μία την άλλη; Μας λέτε παρακάτω ότι «χρησιμοποιήθηκαν συντελεστές τεχνικής διαφοροποίησης, των οποίων η χρήση σε παρόμοια μεγάλα έργα δεν είναι δόκιμη και αυτοί οι συντελεστές οδήγησαν σε παράλογη επαύξηση των αντιστοίχων κονδυλίων».
      Αυτά έχετε πει, κύριε Πιπεργιά, και ούτε οι τόνοι ούτε το περιεχόμενο αυτών που λέτε μπορούν να πάνε ενάντια σ’ αυτό το έργο που επιτελεί η Κυβέρνηση. 
      Από όλη αυτήν την επερώτηση, ένα μόνο απέμεινε όρθιο, ότι δηλαδή έχετε προσχωρήσει, ως παράταξη, στο δόγμα «αντιπολίτευση για την αντιπολίτευση, αντιπολίτευση σε όλα». Ο ελληνικός λαός όμως έχει και κρίση και γνώση. Και κυρίως, κύριε Πιπεργιά, έχει μνήμη. 
      ΔΗΜΗΤΡΙΟΣ ΠΙΠΕΡΓΙΑΣ: Ισχυρότατη!
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Επειδή εσείς εμφανίζεστε να έχετε πάθει μία πολιτική αμνησία, εμείς αισθανόμαστε την ανάγκη ενίοτε, όταν υπερβαίνετε τα όρια, να ανασκαλεύουμε τη μνήμη σας και να σας κάνουμε να θυμόσαστε. Μερικά από τα έργα και τα κατορθώματα της παράταξής σας στη Δ.Ε.Η. όταν ήσασταν στη δόξα σας, εμείς θέλουμε να τα ξεχάσουμε. Μη μας υποχρεώνετε όμως να τα θυμόμαστε. Θα είναι οδυνηρό για σας, σας διαβεβαιώνω. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ.
      Ο κ. Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, ήλπιζα ότι στη δευτερολογία σας θα δίνατε κάποια απάντηση στις ερωτήσεις τις οποίες σας θέσαμε στην επερώτηση. Αντ’ αυτού, ακούσαμε ένα χείμαρρο κατηγορίας ενάντια στο ΠΑ.ΣΟ.Κ. και στο τι έλεγε ο κ. Πιπεργιάς το 1997. 
      Ο κ. Πιπεργιάς, το 1997, όταν έθετε αυτά τα ερωτήματα, έπαιρνε απαντήσεις. Και έπαιρνε απαντήσεις με το έργο που εκτελέστηκε μετά στη Δ.Ε.Η., για το οποίο δεν λέτε τίποτα. Αυτή είναι η διαφορά, ότι τότε παρ’ ότι ήταν Βουλευτής της Συμπολίτευσης, έβαζε τα ερωτήματα της Δ.Ε.Η. και έπαιρνε απαντήσεις. 
      Όσον αφορά τον επιχειρηματία ο οποίος συνόδευε τον κ. Μίλερ, εγώ δεν το υπαινίχθηκα, αλλά το είπα ευθέως. Εσείς το αποκρύψατε, κύριε Υπουργέ, και αναγκαστήκατε εκ των υστέρων να το παραδεχθείτε. Αυτή είναι η διαφορά μας. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ο Τύπος το έγραψε. Τι να λέμε τώρα;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτή είναι η διαφορά μας. 
      Όσον αφορά το μακροπρόθεσμο σχεδιασμό, τον οποίο ακούσαμε εδώ να αναφέρετε, τι είπατε; Μπουργκάς – Αλεξανδρούπολη και ελληνοτουρκικός αγωγός. Μήπως ενθυμείστε, κύριε Υπουργέ, πότε έγιναν αυτά, πότε ξεκίνησαν αυτές οι μακροπρόθεσμες, οι στρατηγικής σημασίας πολιτικές; Το ενθυμείστε μήπως; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Δεν σας συμφέρει, κύριε συνάδελφε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αν δεν το ενθυμείστε, κύριε Υπουργέ, ο αγωγός Μπουργκάς-Αλεξανδρούπολη ξεκίνησε από το 1994.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Το 1993.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ωραία, το 1993. Ό,τι έγινε, έγινε επί των ημερών του ΠΑ.ΣΟ.Κ. και βεβαίως ολοκληρώθηκε επί των ημερών σας. Και εμείς το είπαμε την άλλη φορά. Εσείς δεν έχετε το θάρρος να παραδεχθείτε ότι το ΠΑ.ΣΟ.Κ. έβαλε θέματα στρατηγικής σημασίας στην ενέργεια. 
      Ξέρετε πότε υπεγράφη ο ελληνοτουρκικός αγωγός; Το 2003 από τον κ. Άκη Τζοχατζόπουλο. Δεν υπεγράφη από εσάς. Πήγε εκεί ο κ. Καραμανλής με τον κ. Ερντογάν για να κόψουν την κορδέλα. Αυτή είναι η διαφορά μας. Εμείς κάναμε το στρατηγικό σχεδιασμό και εσείς κόβετε τις κορδέλες. Θερμά συγχαρητήρια! Ξέρουμε ότι είστε η μοναδική Κυβέρνηση η οποία δεν άνοιξε θεμέλιο. Είστε η μοναδική Κυβέρνηση που κόβετε μόνο κορδέλες. Από το 2004 μόνο κορδέλες κόβετε! Αυτή είναι η πολιτική του μακροπρόθεσμου σχεδιασμού στην ενέργεια για τον οποίο μας μιλάτε.
      Όσον αφορά αυτό το οποίο υπαινιχθήκατε, κύριε Υπουργέ, για τον κ Μαυράκη, για τα 500.000.000 –δωράκι- να μην το πείτε ξανά στη Βουλή. Να μην το πείτε ξανά και δεν σας περιποιεί τιμή. Γιατί όταν συνεχίζετε να επαναφέρετε μία υπόθεση η οποία έχει εκκαθαριστεί στο δικαστήριο, έχει εκκαθαριστεί δικαστικά, μπορώ να ισχυριστώ βάσιμα ότι πρόκειται για αισχρή συκοφαντία. Και δεν πρέπει να αμαυρώνετε τέτοια ονόματα, όταν μάλιστα έχουν λυθεί δικαστικά αυτά τα θέματα. Γιατί διαφορετικά θα πρέπει να μη δέχεστε ούτε τις αποφάσεις της ελληνικής δικαιοσύνης. Και λυπάμαι ειλικρινά που καταφύγατε σ’ αυτό το επιχείρημα του 1983.
      Όσον αφορά τώρα για τις διακοπές και για το black-out του 2004 στο οποίο αναφερθήκατε και μας λέτε και μας ξαναλέτε ότι ήσασταν μόνο τέσσερις μήνες Κυβέρνηση και δεν προλάβατε να τα δείτε όλα, θα ήθελα να σας πω ότι δεν προλάβατε να τα δείτε ούτε στα τέσσερα χρόνια που συμπληρώνετε και για όλα σας φταίει το ΠΑ.ΣΟ.Κ. ακόμα. 
      Γνωρίζετε ή δεν γνωρίζετε ότι στο Δ.Ε.Σ.Μ.Η.Ε. που είναι υπεύθυνος για τη διανομή των φορτίων, είχαν αντικατασταθεί τότε και ο πρόεδρος και ο διευθύνων σύμβουλος; Πρόεδρος ήταν ο κ. Λεκατσάς και Διευθύνων Σύμβουλος ο κ. Θεοδωρακόπουλος. Εσείς τους είχατε τοποθετήσει εκεί. Μήπως ευθύνεται το ΠΑ.ΣΟ.Κ. γιατί τοποθετήσατε τον κ. Λεκατσά και τον κ. Θεοδωρακόπουλο, οι οποίοι βασικά είναι κομματικά σας στελέχη; Αυτή είναι η διαφορά. Το αποσιωπάτε και αυτό. Το ΠΑ.ΣΟ.Κ. φταίει. Μα, επιτέλους θα αποκτήσετε κάποτε μια υπευθυνότητα και να πείτε: «Ναι, κάναμε λάθος, έχουμε και εμείς ευθύνη, γιατί κυβερνάμε αυτόν τον τόπο;» Σε σας ανέθεσε τη διακυβέρνηση ο ελληνικός λαός. Δεν την ανέθεσε στα στελέχη του ΠΑ.ΣΟ.Κ.. 
      Επίσης υπαινιχθήκατε ότι –τάχα- ο κ. Νέζης έβαζε τους υπαλλήλους να κάνουν σαμποτάζ στη Δ.Ε.Η.. Έτσι το αφήσατε να εννοηθεί. Αν διαβάσετε τα Πρακτικά…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Δεν το είπα καθόλου. Δεν μπήκα καθόλου σ’ αυτό. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:. Δεν το είπατε, αλλά το υπαινιχθήκατε.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ούτε το υπαινίχθηκα. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Και να τελειώσω, κύριε Υπουργέ, με το εξής. Τι γίνεται με τα φωτοβολταϊκά; Βοά η αγορά. Έχουν υποβληθεί χιλιάδες αιτήσεις. Ακούγεται τελευταίως –και θα ήθελα μια απάντηση επ’ αυτού- ότι θα διακοπεί η υποβολή αιτήσεων για τα φωτοβολταϊκά. Άλλοι λένε ότι δεν υπάρχουν τα χρήματα για τις επιδοτήσεις. Έχει αρχίσει, λοιπόν, να δημιουργείται ένα παρακύκλωμα γύρω απ’ αυτήν την ιστορία. Οι μόνοι οι οποίοι θα ωφεληθούν θα είναι οι μελετητές και οι «μιζαδόροι», οι οποίοι –δήθεν- θα προωθήσουν αυτές τις άδειες. Δείτε το λιγάκι, σας παρακαλώ. Και θέλουμε μία απάντηση. Θα διακοπεί η ροή των αιτήσεων; Τι θα γίνει; Θα υπάρξουν απαντήσεις;
      Και με τον τρόπο με τον οποίο γίνεται όλη αυτή η ιστορία έχει υποβληθεί μία σωρεία αιτήσεων από σκουπίδια. Αν η Ρ.Α.Ε. πάει με μία διαδικασία πολύ εμπεριστατωμένη, δεν θα ξεμπερδέψει ποτέ, με αποτέλεσμα να μη γίνουν οι επενδύσεις, ενώ έχουμε άμεση ανάγκη να προχωρήσουν γρήγορα αυτές οι ηλεκτροπαραγωγικές μονάδες ανανεώσιμων πηγών ενέργειας, κάτι που ξέρετε πάρα πολύ καλά και γι’ αυτό ψηφίσατε και το νόμο τον Ιούλιο. Θέλουμε απλώς μία απάντηση για να δούμε τι γίνεται, τέλος πάντων, και μ’ αυτά. 
      Προχθές, ακούστηκε σε μία ημερίδα η οποία έγινε ότι με τις αιτήσεις που έχουν γίνει, έχουν καλυφθεί τα 500 MW. Πότε κιόλας; Τόσο πολύ γρήγορα καλύφθηκαν και τα 500 MW; Είναι απορίας άξιο. Και σας λέω, πριν δημιουργηθεί μία άλλη πηγή διαφθοράς στο δημόσιο –γιατί εκεί οδεύουμε- να κόψετε το γόρδιο δεσμό. Πάρτε αποφάσεις οι οποίες να σταματήσουν όλη αυτήν τη φημολογία και όλη αυτήν την υποβόσκουσα διαδικασία, η οποία θα δημιουργήσει πράγματι εστίες διαφθοράς σ’ έναν ακόμα τομέα του δημοσίου.
      Φθάνουν οι άλλες αιτίες! Φθάνουν οι κουμπάροι με τα γάλατα! Φθάνουν τα κολεγιόπαιδα με τα ομόλογα! Φθάνουν, κύριε Υπουργέ! Δεν χρειαζόμαστε άλλα! 
      Φθάνουν οι καθηγητές πανεπιστημίου με τη «ΛΑΡΚΟ», που πούλησαν το νικέλιο προκαταβολικώς σε τιμές ευκαιρίας! Έλεος πια! Ας σταματήσουν! 
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, μήπως θέλετε να τριτολογήσετε; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αυτά που είπε τελευταία ο κ. Γεωργακόπουλος είναι εκτός του κειμένου της επερωτήσεως, κυρία Πρόεδρε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Και γι’ αυτά που ήταν εντός κειμένου; 
      ΠΡΟΕΔΡΟΣ (Άννα Μπενάκη-Ψαρούδα): Επομένως κηρύσσεται περαιωμένη η συζήτηση επί της υπ’ αριθμόν 16/11/25-9-2006 επερώτησης Βουλευτών του ΠΑ.ΣΟ.Κ. προς τους Υπουργούς Ανάπτυξης και Οικονομίας και Οικονομικών. 
      Κύριοι συνάδελφοι, έχουν διανεμηθεί τα Πρακτικά της συνεδρίασης της Τρίτης 6 Μαρτίου 2007 και παρακαλώ το Σώμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Άννα Μπενάκη-Ψαρούδα): Συνεπώς τα Πρακτικά της συνεδρίασης της Τρίτης 6 Μαρτίου 2007 επικυρώθηκαν. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 22.00΄ λύεται η συνεδρίαση για αύριο ημέρα Τρίτη 24  Απριλίου 2007 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ   



Τελευταία Αποθήκευση:	26/4/2007 3:55:00 μμ	Από:	Χριστοπούλου Μαριάννα
Εκτυπώθηκε:	23/4/2007 6:39:00 μμ

