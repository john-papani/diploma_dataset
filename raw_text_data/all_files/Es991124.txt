ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΛΔ'
Τετάρτη 24 Νοεμβρίου 1999
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. Συζήτηση προ ημερησίας διατάξεως με πρωτοβουλία του Προέδρου της Νέας Δημοκρατίας με θέμα: "Η διαφάνεια στο δημόσιο βίο", 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1) Κατάθεση αναφορών, 
2) Απαντήσεις Υπουργών σε ερωτήσεις Βουλευτών, 
3) Ανακοίνωση του δελτίου επικαίρων ερωτήσεων της 25 Νοεμβρίου 1999, 
ΟΜΙΛΗΤΕΣ 
Στη συζήτηση προ ημερησίας διατάξεως: 
ΔΡΥΣ Γ., 
ΚΑΝΤΑΡΤΖΗΣ Α., 
ΚΑΡΑΜΑΝΛΗΣ Κ., 
ΚΟΥΝΑΛΑΚΗΣ Π., 
ΚΩΝΣΤΑΝΤΟΠΟΥΛΟΣ Ν., 
ΚΩΣΤΟΠΟΥΛΟΣ Ν.Δ., 
ΛΑΛΙΩΤΗΣ Κ., 
ΠΑΠΑΡΗΓΑ Α., 
ΡΕΠΠΑΣ Δ., 
ΡΟΚΑΣ Γ., 
ΣΗΜΙΤΗΣ Κ., 
ΣΙΟΥΦΑΣ Δ., 
ΤΣΟΒΟΛΑΣ Δ., 
ΦΟΥΡΑΣ Α., 
 
ΠΡΑΚΤΙΚΑ ΒΟΥΛHΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
Σ Υ Ν Ο Δ Ο Σ Δ'
ΣΥΝΕΔΡΙΑΣΗ ΛΔ'
Τετάρτη 24 Νοεμβρίου 1999
---------------
Αθήνα, σήμερα στις 24 Νοεμβρίου 1999, ημέρα Τετάρτη και ώρα 19.22' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την Προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Δημήτριο Κατσικόπουλο, Βουλευτή Αχαϊας, τα ακόλουθα: (Τα σχετικά έγγραφα υπάρχουν στα Πρακτικά της Βουλής) (Στο σημείο αυτό εισέρχεται στην Αίθουσα ο Πρόεδρος της Νέας Δημοκρατίας χειροκροτούμενος από τους Βουλευτές του κόμματός του) 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα, το δελτίο των επικαίρων ερωτήσεων της Πέμπτης 25 Νοεμβρίου 1999.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής) 1. Η με αριθμό 285/22-11-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Υγείας και Πρόνοιας, σχετικά με τις προσλήψεις προσωπικού στα νοσοκομεία, την έλλειψη διαιτολόγων πτυχιούχων Τεχνολογικών Εκπαιδευτικών Ιδρυμάτων κλπ.
2. Η με αριθμό 270/17-11-99 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Εθνικής Παιδείας και Θρησκευμάτων, σχετικά με την κάλυψη των κενών θέσεων σε εκπαιδευτικό προσωπικό στο Νομό Πέλλας.
3. Η με αριθμό 278/22-11-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αποστόλου Τασούλα προς τον Υπουργό Εργασίας και Κοινωνικών Ασφαλίσεων, σχετικά με την καταβολή των δεδουλευμένων σε ιατρούς του Ιδρύματος Κοινωνικών Ασφαλίσεων που προσλήφθηκαν στις αρχές του έτους κλπ.
4. Η με αριθμό 279/22-11-99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Γεωργίας, σχετικά με την οικονομική ενίσχυση των αχλαδοπαραγωγών Τυρνάβου.
5. Η με αριθμό 269/17-11-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη, προς τον Υπουργό Εθνικής Παιδείας και Θρησκευμάτων, σχετικά με την πλήρωση των κενών θέσεων καθηγητών στα Τεχνικά Επαγγελματικά Εκπαιδευτήρια Περάματος.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.4 Καν.Βουλής) 1. Η με αριθμό 273/18-11-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τους Υπουργούς Γεωργίας, Περιβάλλοντος, Χωροταξίας και Δημοσίων 'Εργων, σχετικά με τις πρόσφατες καταστροφές από τις βροχοπτώσεις στο Νομό Μεσσηνίας, την αποζημίωση των πληγέντων κλπ.
2. Η με αριθμό 275/19-11-99 επίκαιρη ερώτηση του Βουλευτή της Νέας Δημοκρατίας κ. Νικολάου Παπαφιλίππου προς τους Υπουργούς Περιβάλλοντος, Χωροταξίας και Δημοσίων 'Εργων, Δικαιοσύνης, σχετικά με την τροποποίηση του ν. 653/77 για τις αναγκαστικές απαλλοτριώσεις των μεγάλων κλειστών εθνικών οδών.
3. Η με αριθμό 277/22-11-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τους Υπουργούς Δικαιοσύνης, Δημόσιας Τάξης και Εθνικής 'Αμυνας, σχετικά με τη δραστηριότητα Αμερικανών πεζοναυτών στον 'Αγιο Νικόλαο Κρήτης, κατά τη διάρκεια εκδήλωσης διαμαρτυρίας για την επίσκεψη Κλίντον κλπ.
4. Η με αριθμό 280/22-11-99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής Παιδείας και Θρησκευμάτων σχετικά με την επίλυση προβλημάτων των Τεχνικών Επαγγελματικών Εκπαιδευτηρίων κλπ.
5. Η με αριθμό 283/22-11-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Γεωργίας, σχετικά με την καθυστέρηση λειτουργίας των προγραμμάτων εκπαίδευσης νέων αγροτών κλπ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ΕΙΔΙΚΗ ΗΜΕΡΗΣΙΑ ΔΙΑΤΑΞΗ ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας, κ. Κωνσταντίνου Καραμανλή, σε επίπεδο Αρχηγών Κομμάτων, με θέμα: "Η διαφάνεια στο δημόσιο βίο".
Σύμφωνα με το άρθρο 143 παράγραφος 5 του Κανονισμού με απόφαση της Βουλής, ύστερα από πρόταση του Προέδρου, μπορεί κατ'εξαίρεση να διευρυνθεί ο κύκλος των ομιλητών. Με την ίδια απόφαση καθορίζεται η διάρκεια της αγόρευσής τους.
'Εχω την τιμή να σας προτείνω να διευρυνθεί η συζήτηση με συμμετοχή ενός επιπλέον ομιλητή από κάθε κόμμα. Οι ομιλητές θα λάβουν το λόγο μετά το πέρας των ομιλιών του Πρωθυπουργού και των Προέδρων των Κοινοβουλευτικών Ομάδων. Ο χρόνος τον οποίο προτείνω για τους ομιλητές αυτούς, είναι δέκα λεπτά.
Οι Υπουργοί έχουν δικαίωμα να συμμετάσχουν στη συζήτηση κατά την παράγραφο 4 του άρθρου 143 του Κανονισμού και σε ό,τι αφορά το χρόνο σύμφωνα με τους ορισμούς του άρθρου 97 παράγραφοι 1 έως και 3 του Κανονισμού.
Θα παρακαλέσω τα κόμματα που δεν έχουν γνωστοποιήσει στο Προεδρείο μέχρι τώρα τους ομιλητές τους για το δεύτερο κύκλο ομιλητών, εφ'όσον επιθυμούν να ορίσουν ομιλητές, να το γνωρίσουν στο Προεδρείο.
Δέχεται η Βουλή την πρόταση αυτή; ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Απόστολος Κακλαμάνης): Συνεπώς απεδέχθη ομοφώνως η Βουλή την πρόταση.
Παρακαλείται ο Πρόεδρος της Κυβερνήσεως κ. Κωνσταντίνος Σημίτης να λάβει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η Ελλάδα βρίσκεται σήμερα λίγους μήνες πριν το 2000 στην πιο γόνιμη στιγμή ενός θετικού ιστορικού κύκλου. Σήμερα η χώρα μας είναι κυρίαρχη, ισχυρή, κατοχυρωμένη στο διεθνές περιβάλλον. Σήμερα η χώρα μας αντιμετωπίζει από θέση ισχύος με αυτοπεποίθηση, με κύρος το ανταγωνιστικό περιβάλλον, το οποίο έχει διαμορφωθεί.
Οι κόποι και οι προσπάθειες του ελληνικού λαού, όπως έχουμε τονίσει επανειλημμένα, έπιασαν και πιάνουν τόπο. Η συλλογική προσπάθεια του ελληνικού λαού για μία ισχυρή Ελλάδα έχει θετικά αποτελέσματα. Από 1-1-2001 η χώρα μας θα συμμετέχει στο σκληρό πυρήνα των χωρών της Ευρωπαϊκής 'Ενωσης.
Τα πλεονεκτήματα απ' αυτήν την πολιτική είναι για κάθε πολίτη αυτονόητα. Μία νέα ιστορική περίοδος αρχίζει για τη χώρα μας. Ιστορική περίοδος που θα την οδηγήσει σε ακόμη υψηλότερα επίπεδα ευημερίας.
Η Κυβέρνηση οδήγησε με σταθερό χέρι αυτές τις εξελίξεις. Από το 1993 και μετά και ιδίως μετά το 1996 σχεδιάσαμε και εφαρμόσαμε μία ολοκληρωμένη πολιτική ανάπτυξης.
Η Αντιπολίτευση είχε επιλέξει σε όλο αυτό το διάστημα το ρόλο της Κασσάνδρας, το ρόλο του υπονομευτή κάθε προσπάθειας εκσυγχρονισμού της χώρας.
(Διαμαρτυρίες από την πτέρυγα της Νέας Δημοκρατίας) ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτήν τη σύγκριση την κάνετε εσείς. ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Θα τα πούμε.
Βρήκαμε αντιμέτωπη την Αξιωματική Αντιπολίτευση παντού, σε όλα τα μέτωπα εκσυγχρονισμού και ανάπτυξης της ελληνικής κοινωνίας. 'Ηταν αντίθετη. Η Νέα Δημοκρατία ταυτίστηκε με τα πιο οπισθοδρομικά και αναχρονιστικά φαινόμενα της ελληνικής κοινωνίας. Ποτέ και πουθενά δεν κατέθεσε μία δημιουργική πρόταση. Ποτέ και πουθενά δεν άσκησε εποικοδομητική κριτική. Εδώ στη Βουλή ο Αρχηγός της Αξιωματικής Αντιπολίτευσης είχε προείπει ότι η Ελλάδα δεν θα μπει στην ΟΝΕ. Και το είχε πει με κατηγορηματικό τρόπο.
Στελέχη της Νέας Δημοκρατίας λίγο καιρό πριν, παραπληροφορούσαν τις ευρωπαϊκές αρχές για την ελληνική οικονομία. Οι Κασσάνδρες διαψεύστηκαν. Αλλά δεν υπάρχει στη Νέα Δημοκρατία ούτε αιδώς ούτε ευθύνη ούτε φυσικά η στοιχειώδης αυτοκριτική ή έστω η αιδήμων σιωπή.
Κυρίες και κύριοι συνάδελφοι, έχουμε ήδη σχεδιάσει τους μεγάλους ορίζοντες της χώρας για τη νέα τετραετία, από το 2000 μέχρι το 2004, με βάση το σχέδιο ανάπτυξης. Ξέρετε ότι διαθέτουμε 15 τρισεκατομμύρια δραχμές από το Κοινοτικό Πλαίσιο, το νέο κοινωνικό προϋπολογισμό, αυτό είναι μία δεύτερη βάση, ένας δεύτερος πυλώνας και τα προγράμματα για τους αγρότες και την ύπαιθρο.
'Ολα αυτά είναι μία ισχυρή βάση για την ισχυρή Ελλάδα. Και όλοι ξέρουμε ότι ισχυρή Ελλάδα, η Ελλάδα με το ΠΑ.ΣΟ.Κ. η Ελλάδα η ισότιμη στην Ευρώπη, σημαίνει ασφάλεια, κοινωνική συνοχή, αλληλεγγύη και αξιοπρέπεια για κάθε Ελληνα πολίτη. Αυτό πετύχαμε με την πολιτική μας μέχρι σήμερα και αυτό θα πετύχουμε από το 2000 μέχρι το 2004 συνεχίζοντας αυτήν την πολιτική.
'Οσα ανέφερα για την πρόοδο της χώρας, είναι κοινή συνείδηση του ελληνικού λαού, είναι χειροπιαστά, τα αναγνωρίζουν και τα γνωρίζουν όλοι οι 'Ελληνες πολίτες. 'Οσα ήδη ανέφερα, είναι γνωστά από τους διεθνείς οργανισμούς και προκύπτουν από τις διάφορες εκθέσεις, τις οποίες κάνουν για την πορεία της ελληνικής οικονομίας.
Σε αυτό το θετικό κλίμα για την Ελλάδα, θετικό κλίμα για κάθε 'Ελληνα, υπάρχει μία μόνιμη παραφωνία, η ηγεσία της Νέας Δημοκρατίας. Η ηγεσία της Νέας Δημοκρατίας όχι μονάχα δεν χαίρεται για την επιτυχία της Ελλάδας -τους ακούτε- όχι μονάχα δεν αναγνωρίζει, αλλά επιχειρεί με μάταιο τρόπο να ανακόψει αυτήν τη θετική πορεία της χώρας. Η Νέα Δημοκρατία, είτε από απειρία είτε από άγνοια είτε από μικροκομματικό υπολογισμό δεν επιλέγει τη γόνιμη αντιπαράθεση των θέσεων. Από μία εποικοδομητική κριτική θα έβγαινε ωφελημένη η Κυβέρνηση, γιατί είναι φυσικό σ' ένα μεγάλο έργο, όπως αυτό που πραγματοποιούμε, να υπάρχουν ελλείψεις και ενδεχομένως να υπάρχουν και λάθη.
Η Νέα Δημοκρατία, όμως, δεν διάλεξε το δρόμο της σοβαρότητας, την οδό της ευθύνης. Προτίμησε τα ολισθηρά μονοπάτια της σκανδαλολογίας, επέλεξε την αδιέξοδο οδό της σκανδαλοθηρίας, δηλητηριάζοντας τη δημόσια ζωή, συσκοτίζοντας τα πραγματικά προβλήματα, υποβαθμίζοντας τα επιτεύγματα του ελληνικού λαού και τις προτεραιότητες που πρέπει να έχει αυτός ο τόπος. Δυστυχώς, δεν είναι η πρώτη φορά που επιλέγει αυτήν την τακτική. Είναι επανάληψη παλαιών τακτικών. Αλλά, κυρίες και κύριοι συνάδελφοι, είναι απαράδεκτο ένα κόμμα να προσπαθεί να μετατρέπει τα δικά του αδιέξοδα, σε αδιέξοδα για τη χώρα.
Κυρίες και κύριοι συνάδελφοι, η Νέα Δημοκρατία, και όχι μόνο, δεν έχει συνειδητοποιήσει τις αλλαγές που συνέβησαν σε αυτήν τη χώρα. Ο ελληνικός λαός είναι ένας ώριμος λαός, θέλει να μιλάνε τα κόμματα με ευθύτητα, να μιλάνε συγκεκριμένα, να δίνουν λύσεις σε υπαρκτά προβλήματα. Ο ελληνικός λαός θέλει να ανοίγουν τα κόμματα ορίζοντες στις επιδιώξεις τις οποίες έχει. 'Εχει τελειώσει οριστικά η εποχή των κραυγών, η εποχή των υποσχέσεων, η εποχή των ακάλυπτων επιταγών. Ο ελληνικός λαός δεν θα επιτρέψει να μετατρέψουν κάποιοι την κρίση των κομμάτων τους, σε κρίση ολόκληρου του πολιτικού συστήματος.
Στη σκανδαλολογία και στη σκανδαλοθηρία της Νέας Δημοκρατίας η Κυβέρνηση απαντά με διάφανο έργο, έργο που είναι κτήμα κάθε 'Ελληνα πολίτη.
Κυρίες και κύριοι συνάδελφοι, η Νέα Δημοκρατία είναι έκθετη με τις καταγγελίες της για διάτρητες διακηρύξεις και αδιαφανείς δήθεν διαγωνισμούς, γιατί η Νέα Δημοκρατία γνωρίζει ότι ποτέ άλλοτε δεν υπήρχαν στη χώρα τόσες και τέτοιες εγγυήσεις διαφάνειας, ιδίως με τη μορφή δικαστικού ελέγχου των δημοσίων έργων και προμηθειών. Αυτές οι εγγυήσεις είναι αποτέλεσμα της δικής μας θέλησης, για διασφάλιση της διαφάνειας και για την εξάλειψη των δυνητικών περιπτώσεων διαφθοράς.
Στις προγραμματικές δηλώσεις του 1996 είχα αναφερθεί σε αυτό το κεφάλαιο και είχα πει ότι υπάρχει επέκταση των μέτρων διαφάνειας στα δημόσια έργα, στις προμήθειες του δημοσίου, στα Μέσα Μαζικής Ενημέρωσης, στη χρηματοδότηση των κομμάτων. Σε αυτούς τους τομείς θέλω να έρθω τώρα. Πρώτα απ' όλα τα δημόσια έργα. 'Οπως γνωρίζετε η οικονομική ανάπτυξη και ο εκσυγχρονισμός του κράτους συνδέονται με ένα ευρύ πρόγραμμα δημοσίων έργων που αλλάζουν την εικόνα της χώρας και της εξασφαλίζουν την είσοδο στη νέα εποχή. Παντού στη χώρα γίνονται έργα. Η θωράκιση της διαφάνειας για την κατασκευή αυτών των έργων βασίζεται σε δύο πρωτοβουλίες: Στην εισαγωγή της κοινοτικής νομοθεσίας για την αποτελεσματική δικαστική προστασία και στον ανεξάρτητο έλεγχο από το Ελεγκτικό Συνέδριο για δημόσια έργα, τα οποία έχουν σημαντική αξία. Ταυτόχρονα, θέσαμε φραγμό στις αδιαφανείς υπερβάσεις του συμβατικού κόστους των έργων και καθιερώσαμε τον ειδικό σύμβουλο ποιοτικού ελέγχου. Εδώ θα κάνω μία παρένθεση. Δίνουμε ιδιαίτερη σημασία στην ποιότητα και ο ειδικός σύμβουλος ποιοτικού ελέγχου, ο οποίος προσελήφθη μετά από διεθνή διαγωνισμό, έχει αρχίσει να ελέγχει έργα. Στο πρόγραμμά του είναι ο έλεγχος δύο χιλιάδων περίπου έργων σε όλα τα επίπεδα. 'Εχει δε ως αρμοδιότητά του την αντιμετώπιση κακοτεχνιών και άλλων συμπτωμάτων διαφθοράς.
Λοιπόν, όχι μονάχα καθιερώσαμε τον ειδικό σύμβουλο ποιοτικού ελέγχου και ρυθμίσεις για τις υπερβάσεις του συμβατικού κόστους, αλλά προβλέψαμε και δήλωση για το πόθεν έσχες των φυσικών προσώπων που ασχολούνται με τα δημόσια έργα, για να δούμε τι συμβαίνει. Καθιερώσαμε μαθηματική μέθοδο ανάθεσης για να είναι η ανάθεση ανεπίδεκτη οποιασδήποτε αμφισβήτησης, για να είναι η κρίση αντικειμενική και να μην εξαρτάται από υποκειμενικές παρεμβάσεις.
Με αυτόν τον τρόπο η χώρα διαθέτει ένα πλήρες σύστημα ελέγχου των δημοσίων έργων. Τα αποτελέσματα έχουν ήδη αρχίσει να γίνονται αισθητά. Ορισμένες συγκρίσεις με το πρόσφατο παρελθόν είναι χαρακτηριστικές.
Επί των ημερών μας πετύχαμε αναδιαπραγματεύσεις συμβάσεων δημοσίων έργων με σημαντικό όφελος για το δημόσιο. Είναι γνωστό ότι το 1993 η Νέα Δημοκρατία είχε μονογράψει τη σύμβαση για το αεροδρόμιο των Σπάτων. Είχε κλείσει την όλη διαπραγμάτευση. Εμείς προχωρήσαμε σε επαναδιαπραγμάτευση αυτής της σύμβασης και υπογράψαμε για το ίδιο έργο με την ίδια κοινοπραξία μία νέα σύμβαση. Αυτή η νέα σύμβαση είναι επωφελής για το δημόσιο, γιατί έχει εκατό δισεκατομμύρια μικρότερη δαπάνη.
Καταθέτω πίνακα στον οποίον αναφέρονται τα λεπτομερειακά στοιχεία σε σχέση με αυτό το έργο.
(Στο σημείο αυτό ο Πρωθυπουργός κ. Κωνσταντίνος Σημίτης καταθέτει για τα Πρακτικά τον προαναφερθέντα πίνακα ο οποίος έχει ως εξής: (ΝΑ ΦΩΤΟΓΡΑΦΗΘΕΙ ΤΟ ΕΓΓΡΑΦΟ) 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης):Ακυρώσαμε επίσης τις συμβάσεις για το φράγμα της Συκιάς και για τη σήραγγα εκτροπής του Αχελώου. Με τις νέες συμβάσεις πετύχαμε και εκεί μειωμένο κόστος. Πετύχαμε εξοικονόμηση έως το 50% του κόστους ανά χιλιόμετρο, στον αυτοκινητόδρομο από την Πάτρα ως τη Θεσσαλονίκη, στο δεύτερο Κοινοτικό Πλαίσιο Στήριξης που εφαρμόζαμε εμείς, σε σύγκριση με το κόστος το οποίο είχε η κατασκευή του ίδιου αυτοκινητοδρόμου στο πρώτο Κοινοτικό Πλαίσιο Στήριξης που διαχειρίσθηκε η Νέα Δημοκρατία. Εντατικοποιήθηκαν και οι έλεγχοι από το Σώμα Επιθεωρητών Δημοσίων 'Εργων, για να τα πετύχουμε όλα αυτά και να παρακολουθήσουμε ακριβώς τι γίνεται.
Το τι πετύχαμε φαίνεται και από άλλα δύο χαρακτηριστικά παραδείγματα. Κατά την περίοδο 1990-93 οι μελέτες εδίδοντο με απευθείας ανάθεση σε ορισμένα και μόνο γραφεία μελετών. Υπήρχαν οι προνομιούχοι οι οποίοι έπαιρναν τις μελέτες με απευθείας ανάθεση. Οι μελέτες εδίδοντο με έναν προσδιορισμό ενός μικρού αντικειμένου, όχι για το σύνολο του έργου. Αυτό που τους ζητούσαν αντιστοιχούσε σε ένα μικρό τμήμα του έργου και είχε βέβαια μικρό κόστος. Στη συνέχεια αυξανόταν το αντικείμενο της μελέτης και το αποτέλεσμα ήταν ότι το αρχικό κόστος πολλαπλασιαζόταν επί δύο, επί τρία, επί τέσσερα, επί πέντε, επί έξι, επί επτά, επί δέκα.
'Εχω εδώ έναν πίνακα, τον οποίο θα καταθέσω. Αφορά πίνακες μελετών που ανατέθηκαν από το 1990 μέχρι το 1993 και τη σχετική υπέρβαση του αντικειμένου. Δεν θα σας ταλαιπωρήσω, θα πω παραδείγματος χάρη σε σχέση με την Εγνατία Οδό, για το τμήμα Βροσίνα - Ιωάννινα το ποσό της σύμβασης ήταν εκατόν σαράντα εκατομμύρια (140.000.000) δρχ. και έφθασε στο ένα δισεκατομμύριο τετρακόσια είκοσι τρία εκατομμύρια (1.423.000.000), αύξηση 1016%. Μπορώ να σας αναφέρω και το τμήμα του Π.Α.Θ.Ε. Υλίκης - Κάστρο με αύξηση 2333% κ.ο.κ. Αυτά μπορεί να τα εξετάσει οποιοσδήποτε.
(Στο σημείο αυτό ο Πρωθυπουργός κ. Κωνσταντίνος Σημίτης καταθέτει τον προαναφερθέντα πίνακα ο οποίος έχει ως εξής: (ΝΑ ΦΩΤΟΓΡΑΦΗΘΕΙ ΤΟ ΕΓΓΡΑΦΟ) 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Το καθεστώς το οποίο σας περιέγραψα, το αυθαίρετο, που οδηγούσε σε αυτά τα αποτελέσματα, έχει αλλάξει ριζικά. Οι αναθέσεις μελετών δεν γίνονται με απευθείας ανάθεση, αλλά σύμφωνα με τις προβλέψεις και τις διατάξεις ενός συγκεκριμένου νόμου και των σχετικών κοινοτικών οδηγιών που εφαρμόζονται τώρα χωρίς διακρίσεις. Αυτό είναι το πρώτο παράδειγμα.
Το δεύτερο παράδειγμα αφορά τα έργα του πρώτου Κοινοτικού Πλαισίου Στήριξης και συγκεκριμένα δεκαεπτά εργολαβίες του αυτοκινητόδρομου Υλίκης - Αθηνών - Κορίνθου. Ο προϋπολογισμός των δεκαεπτά αυτών εργολαβιών ήταν εξήντα τρία δισεκατομμύρια (63.000.000.000). 'Οταν έγινε διαγωνισμός έδωσαν οι εργολάβοι εκπτώσεις, κατά το γνωστό παλιό σύστημα, το οποίο δεν υπάρχει πια. Τα συμφωνητικά τα οποία υπεγράφησαν ήταν είκοσι τέσσερα δισεκατομμύρια (24.000.000.000) δραχμές, αλλά η συνολική τελική δαπάνη ήταν σαράντα πέντε δισεκατομμύρια (45.000.000.000) δραχμές με πολλές κακοτεχνίες. Δηλαδή, η έκπτωση που προσφέρθηκε ήταν 63%, αλλά δεν έγινε έκπτωση 62%, έγινε πολύ μικρότερη έκπτωση, υποδιπλασιάσθηκε η έκπτωση και αυτό δείχνει ποια ήταν η πρακτική. To θεσμικό πλαίσιο που ανέφερα δεν επιτρέπει πια τέτοιες μαγικές εικόνες.
Αλλά, για να κλείσω αυτό το παράδειγμα των εργολαβιών, το Υπουργείο Περιβάλλοντος, Χωροταξίας και Δημοσίων 'Εργων για να προασπίσει το δημόσιο συμφέρον επέβαλε κυρώσεις στους εργολάβους και τους έχει υποχρεώσει να αποκαταστήσουν τις κακοτεχνίες με δικά τους έξοδα, που υπολογίζονται στα δυόμισι δισεκατομμύρια (2.500.000.000) δραχμές. Oι φάκελοι αυτών των δεκαεπτά εργολαβιών, των κακοτεχνιών και των υπερβάσεων κατατέθηκαν στη δικαιοσύνη. Το ΠΑ.ΣΟ.Κ. δεν σκανδαλολογεί. 'Ομως ο κ. Καραμανλής και η Νέα Δημοκρατία διερωτώμαι αν έχουν αναρωτηθεί ποιοι Υπουργοί τους υπέγραψαν αυτές τις συμβάσεις επί των ημερών της Νέας Δημοκρατίας. Καλό θα ήταν να το εξετάσουν.
Αυτό το γενικότερο νοικοκύρεμα, είναι απόδειξη ότι εννοούμε πράγματι τη διαφάνεια και προσπαθούμε με κάθε τρόπο να την εφαρμόσουμε στα δημόσια έργα.
'Ερχομαι τώρα στις προμήθειες του δημοσίου. Η ανάπτυξη συνδέεται με την ορθολογική οργάνωση των προμηθειών δημοσίου τομέα. Η προστασία της διαφάνειας βασίστηκε και εδώ σε ένα καινοτόμο και συνεκτικό θεσμικό πλαίσιο, το οποίο προκύπτει από την ειδική δικαστική προστασία, όπως στα δημόσια έργα και από τον έλεγχο του Ελεγκτικού Συνεδρίου. Αυτοί είναι οι δύο άξονες, οι οποίοι προστέθηκαν στο υπάρχον νομικό καθεστώς, για να εξασφαλίσουμε ακόμα περισσότερο το δημόσιο συμφέρον.
Αναφέρω τώρα ενδεικτικά: Για κάθε προμήθεια αγαθών αξίας άνω των πεντακοσίων εκατομμυρίων δραχμών, για κάθε έργο προϋπολογισμού άνω του ενός δισεκατομμυρίου δραχμών και για κάθε σύμβαση παροχής υπηρεσιών άνω των πεντακοσίων εκατομμυρίων δραχμών στο δημόσιο, τα νομικά πρόσωπα δημοσίου δικαίου κ.λπ, διενεργείται υποχρεωτικά έλεγχος νομιμότητας της οικείας σύμβασης πριν από τη σύναψή της από το Ελεγκτικό Συνέδριο. Οι μεγάλες συμβάσεις, να το πω απλά -και όχι μονάχα οι πολύ μεγάλες, γιατί τα πεντακόσια εκατομμύρια και το ένα δισεκατομμύριο δεν είναι πολύ μεγάλες συμβάσεις- πάνε στο Ελεγκτικό Συνέδριο για έλεγχο νομιμότητας. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ:...
ΠΡΟΕΔΡΟΣ (Απόστολος Κακλαμάνης): Παρακαλώ να μη σημειώνεται καμία διακοπή χωρίς την άδεια του Προεδρίου! 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Συγκροτήθηκαν και λειτούργησαν, όπως σας έχω πει επανειλημμένα, κυρίες και κύριοι συνάδελφοι, εννέα διακομματικές επιτροπές για τη διενέργεια διαγωνισμών ιδιαίτερα μεγάλης οικονομικής αξίας ή υψηλής τεχνολογίας συνολικού ύψους δαπάνης τριακοσίων δισεκατομμυρίων δραχμών.
'Οπου υπάρχουν συμβάσεις οι οποίες έχουν ιδιαίτερα μεγάλη οικονομική αξία ή υψηλή τεχνολογία, εμείς αποφασίσαμε ότι θα υπάρχουν διακομματικές επιτροπές, οι οποίες θα τις εξετάζουν και θα παίρνουν απόφαση.
Θα νόμιζε κανείς ότι σε αυτήν την προσπάθεια θα συνεργάζετο η Αντιπολίτευση, κυρίως η Αξιωματική Αντιπολίτευση. 'Οπως ξέρετε, η Αξιωματική Αντιπολίτευση απεχώρησε, γιατί δεν τη βόλευε βέβαια να βρίσκεται μέσα σε αυτές τις διαδικασίες, να εκφράζει τη γνώμη της και να λαμβάνει ευθύνη. Το μόνο που δεν θέλουν οι άνθρωποι είναι να αναλαμβάνουν ευθύνη.
Απεχώρησε και το ΔΗ.Κ.ΚΙ., διότι λέει ότι συμμετέχει στο Εθνικό Ραδιοτηλεοπτικό Συμβούλιο. Τι σχέση έχουν αυτά τα δύο, αυτό είναι άλλο θέμα! Είναι χαρακτηριστικό ότι αποφάσεις αυτών των επιτροπών έχουν ληφθεί μέχρι σήμερα ομόφωνα και όταν ήταν η Αντιπολίτευση και βέβαια μετά όταν έφυγε η Αντιπολίτευση. Αλλά θέλω να τονίσω ότι εμείς προβλέψαμε για την περίπτωση αποχώρησης ενός εκπροσώπου ενός κόμματος, για να μη δημιουργείται η εντύπωση ότι μπαίνουν από την κυβερνητική παράταξη εκπρόσωποι επιπλέον, να συμμετέχει εκπρόσωπος του Ελεγκτικού Συνεδρίου, για να υπάρχει περισσότερη αντικειμενικότητα. Το ότι όλα αυτά συμφωνήθηκαν ομόφωνα, δείχνει ότι ο τομέας προμηθειών λειτουργεί σωστά υπό τον έλεγχο και την ευθύνη όλων μας.
Είπα και πριν για τα δημόσια έργα και τις υπόλοιπες προμήθειες ότι υπάρχει πια πόθεν έσχες.
Επί Νέας Δημοκρατίας, κυρίες και κύριοι συνάδελφοι, καμία σύμβαση προμήθειας ή έργου άνω του ενός δισεκατομμυρίου δραχμών δεν εστάλθηκε στο Ελεγκτικό Συνέδριο για έλεγχο νομιμότητας. Τότε υπήρχε η δυνατότητα αλλά δεν υπήρχε η υποχρέωση. Με βάση την ίδια δυνητική διάταξη ό,τι ίσχυε τότε, ίσχυε στην αρχή και στη δικιά μας Κυβέρνηση. Στείλαμε στο Ελεγκτικό Συνέδριο εξήντα επτά συμβάσεις. Και τώρα βέβαια που υπάρχει υποχρέωση, πάνε όλες αυτές οι συμβάσεις, πληθώρα φακέλων, όπως ανέφερα.
Κατά τα έτη 1998 και 1999 μέχρι το Νοέμβριο του 1999 προκηρύχθηκαν συνολικά εξακόσιοι εξήντα εννέα διαγωνισμοί κρατικών προμηθειών. Υπήρχαν εξήντα οκτώ προσφυγές κατά των αποφάσεων και όλες αυτές οι προσφυγές απορρίφθηκαν. Αυτό είναι μία απόδειξη ότι γίνεται καλή δουλειά.
Ας έρθω τώρα στα Μέσα Μαζικής Ενημέρωσης: Ο νόμος του 1989 επί συγκυβέρνησης ευνόησε τη συγκέντρωση και την αδιαφάνεια στο ραδιοτηλεοπτικό χώρο. Τότε η διαδικασία χορήγησης αδειών έγινε με τρόπο συνοπτικό και πιστεύουμε μεροληπτικό. Με την ανάληψη της διακυβέρνησης το 1993 από το ΠΑ.ΣΟ.Κ. διαπιστώθηκε η ανάγκη αντιμετώπισης των προβλημάτων που υπήρχαν στο χώρο των Μέσων Μαζικής Ενημέρωσης μετά την απελευθέρωση από το κρατικό μονοπώλιο.
Πρώτο βήμα ήταν η ανασυγκρότηση του Εθνικού Συμβουλίου Ραδιοτηλεόρασης. Ακολούθησε μια σειρά ρυθμίσεων μετά το πρώτο αυτό βήμα. Δεσπόζουσα αρχή όλων αυτών των ρυθμίσεων ήταν η διαφάνεια, να υπάρξει περισσότερη διαφάνεια, να ξέρουμε ακριβώς τι συμβαίνει.
Αναφέρω ενδεικτικά μερικές από τις ρυθμίσεις: Η ονομαστικοποίηση των μετοχών όσων εταιρειών ενεργοποιούνται στη ραδιοτηλεοπτική αγορά.
Οι απαγορεύσεις συγκεντρώσεων στο χώρο της ιδιωτικής τηλεόρασης, για να μην έχει κάποιος όλη τη δύναμη στα χέρια του.
Οι ρυθμίσεις για το πόθεν έσχες των ιδιοκτητών για να ελέγχεται η περιουσία των ιδιοκτητών.
Το ασυμβίβαστο της συμμετοχής επιχειρήσεων σε δημόσια έργα ή προμήθειες όταν έχουν και στη δική τους επιχειρηματική δραστηριότητα ραδιοτηλεοπτικά μέσα.
Οι εγγυήσεις δημοσιότητας κατά τη μεταβίβαση των μετοχών και κανόνες για τη διαφάνεια στη σχέση Μέσων Μαζικής Ενημέρωσης διαφημιστών και διαφημιζομένων.
Είναι ένα πλέγμα πολλών ρυθμίσεων και επαναλαμβάνω στόχος είναι να ξέρουμε τι ακριβώς συμβαίνει. Χαρακτηριστικό παράδειγμα σε σχέση με τη διαφάνεια είναι η στάση της Κυβέρνησης σε σχέση με τις συνδρομητικές και τηλεοπτικές υπηρεσίες. 'Οπως ξέρετε, υπάρχει η κανονική τηλεόραση, τα κανάλια τα κανονικά και αρχίζει η λεγόμενη ψηφιακή τηλεόραση, οι συνδρομητικές και ραδιοτηλεοπτικές υπηρεσίες.
Υπήρχαν πολλοί ενδιαφερόμενοι οι οποίοι ήθελαν να πάρουν άδειες. Εμείς είπαμε κανένας δεν θα πάρει άδεια αν δεν ψηφίσουμε πρώτα ένα νόμο ο οποίος καθορίζει με σαφήνεια το πλαίσιο και είμαστε η πρώτη χώρα στην Ευρωπαϊκή 'Ενωση που ψήφισε σχετικό νόμο. Τώρα, με βάση αυτόν το νόμο μπήκαν μπροστά οι διαδικασίες. Αυτό βέβαια δεν ήταν πολύ αρεστό και γι'αυτό όπως ίσως θυμάστε υπήρχαν διαμαρτυρίες από πλευράς των ενδιαφερομένων και ενδιαφερόμενοι ήταν όλοι οι γνωστοί επιχειρηματίες των Μέσων Μαζικής Ενημέρωσης οι οποίοι δεν ήθελαν τέτοιες διαδικασίες. Καταθέτω τη σχετική διαμαρτυρία κατά της Κυβέρνησης που δημοσιεύτηκε στις εφημερίδες.
(Στο σημείο αυτό ο Πρόεδρος της Κυβέρνησης, κ. Κωνσταντίνος Σημίτης, καταθέτει για τα Πρακτικά την προαναφερθείσα διαμαρτυρία που δημοσιεύτηκε στις εφημερίδες και η οποία έχει ως εξής: (ΝΑ ΦΩΤΟΓΡΑΦΗΘΕΙ ΤΟ ΕΓΓΡΑΦΟ) 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Αυτή η περίπτωση είναι μια καθαρή απάντησή μας σε αυτό που αποκαλείται διαπλοκή. Αν ακολουθούσαμε τα οποιαδήποτε συμφέροντα, τότε δεν είχαμε παρά να εφαρμόσουμε την πρακτική που ακολουθήθηκε από το 1990 μέχρι το 1993 να δώσουμε τις άδειες και ό,τι βγει να βγει. Δεν το κάναμε γιατί ακριβώς θέλαμε τη διαφάνεια και θέλαμε να υπάρχει ένα σταθερό πλαίσιο.
Τέλος, ένα άλλο παράδειγμα: Οι τηλεοπτικοί σταθμοί λειτούργησαν καθ'όλη την περίοδο του 1990-1993 επί Κυβέρνησης Νέας Δημοκρατίας χωρίς να καταβληθεί από την πλευρά τους μία δραχμή. Επαναλαμβάνω, ούτε μία δραχμή! Επί των ημερών αυτής της Κυβέρνησης απαιτήθηκε από τους τηλεοπτικούς σταθμούς να καταβάλουν αντάλλαγμα για τις συχνότητες που χρησιμοποιούν γιατί οι συχνότητες είναι δημόσια περιουσία. Ο Υπουργός Τύπου έχει καταλογίσει στους τηλεοπτικούς σταθμούς συνολικό ποσό πέντε δισεκατομμυρίων (5.000.000.000) περίπου. Από τη μία ούτε μια δραχμή και από την άλλη πέντε δισεκατομμύρια (5.000.000.000). Αυτή είναι η διαφορά! (Θόρυβος από την πτέρυγα της Νέας Δημοκρατίας) Να σκέπτεσθε και αυτά τα παραδείγματα. Αυτό είπαμε στην αρχή και θα πούμε μετά ότι μερικές φορές δεν σκέπτονται αυτά.
ΜΙΛΤΙΑΔΗΣ ΕΒΕΡΤ: Αυτά να τα πείτε στον Πρόεδρο της Βουλής κ. Κακλαμάνη, όχι σε μας. Σας επισημαίνει συνεχώς τα διαπλεκόμενα! (Θόρυβος στην Αίθουσα - Κωδωνοκρουσίες) ΠΡΟΕΔΡΟΣ (Απόστολος Κακλαμάνης): Μη διακόπτετε. Να ακούτε και μετά να απαντάτε.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Επιμέρους ελλείψεις και καθυστερήσεις υπάρχουν αναμφισβήτητα και πρέπει να αντιμετωπισθούν. Ο χώρος των ΜΜΕ αποτελεί την αιχμή της σύγχρονης τεχνολογικής επανάστασης. Γι'αυτό άλλωστε υπάρχουν συνθήκες έντονης κινητικότητας, η οποία με τη σειρά της επιβάλλει συνεχείς προσαρμογές. Χρειάζονται και άλλα μέτρα. Χρειάζεται να δούμε τις εξελίξεις, για να δούμε πώς θα προσαρμόσουμε το πλαίσιο αυτό στις εξελίξεις.
Εδώ παίζει σημαντικό ρόλο το Εθνικό Συμβούλιο Ραδιοτηλεόρασης. Ξέρουμε όλοι ότι το Εθνικό Συμβούλιο Ραδιοτηλεόρασης υπήρξε επίκεντρο ανταγωνιστικών οικονομικών συμφερόντων, αλλά ανταποκρίθηκε με επιτυχία στην αποστολή του και εμείς όπως δείχνουν τα στοιχεία έχουμε αυξήσει σημαντικά τον προϋπολογισμό του. 'Ηταν δεκαεπτά εκατομμύρια το 1995 και το 2000 θα φθάσει τα τριακόσια πενήντα εκατομμύρια και δίνει άλλα εκατόν είκοσι εκατομμύρια δραχμές το Υπουργείο Τύπου.
Κυρίες και κύριοι συνάδελφοι, ας έλθω σε έναν άλλο τομέα. Η διαφάνεια στη Δημόσια Διοίκηση. Γνωρίζουμε ότι υπάρχει καθημερινή διαφθορά που εκδηλώνεται στο εσωτερικό των δημοσίων υπηρεσιών και δημιουργεί στον πολίτη τη νοοτροπία ότι για να εξυπηρετηθεί πρέπει να προσφέρει ένα αντάλλαγμα, να δώσει κάτι στον υπάλληλο. Με την αντικειμενικοποίηση των διαδικασιών -και ένα γνωστό παράδειγμα για την αντικειμενικοποίηση των διαδικασιών το οποίο αναφέρω αν και παλαιότερο είναι οι αντικειμενικές αξίες των ακινήτων- δεν υπάρχει πια η αυθαίρετη επέμβαση, η υποκειμενική γνώμη του εφοριακού για να κρίνει την περίπτωση.
Με την αντικειμενικοποίηση την οποία προσπαθούμε να προωθήσουμε σε όλους τους τομείς, με τη μηχανογράφηση, τη συνδυασμένη δράση του Συνηγόρου του Πολίτη και του Σώματος Επιθεωρητών Ελεγκτών της Διοίκησης, περιορίζουμε τις δυνατότητες συναλλαγής, πιστεύουμε, δραστικά.
Ο Συνήγορος του Πολίτη είναι ένα δημιούργημα, ένας θεσμός της δικής μας Κυβέρνησης. Στον ευαίσθητο τομέα της Αστυνομίας ακολουθήσαμε την ίδια λογική. Με την ίδρυση της υπηρεσίας εσωτερικών υποθέσεων δημιουργήσαμε τις προϋποθέσεις για την καταπολέμηση της διαφθοράς.
Ο νέος κώδικας των δημοσίων υπαλλήλων προβλέπει το πόθεν έσχες για τους δημοσίους υπαλλήλους και πειθαρχικές διατάξεις.
Θα αναφερθώ επίσης στο ν. 2190/1994, ο οποίος αποτελεί κορυφαία τομή για την εξυγίανση του πολιτικού συστήματος, την εισαγωγή του διπλογραφικού συστήματος στους δήμους και τις κοινότητες, τον έκτακτο και τακτικό έλεγχο των περιφερειακών ταμείων ανάπτυξης, για να ελέγχονται όλα τα έργα.
Αυτά είναι μερικά παραδείγματα των προσπαθειών που γίνονται στη Δημόσια Διοίκηση.
'Οσον αφορά τώρα τη φοροδιαφυγή και το οικονομικό έγκλημα: Υπάρχουν κάποια στοιχεία που δείχνουν ότι καταπολεμήσαμε αποτελεσματικά τη φοροδιαφυγή. Και αυτό δεν είναι τίποτε άλλο από την αύξηση των φορολογικών εσόδων στους φόρους εκείνους οι οποίοι υπήρχαν και οι οποίοι αποδίδουν περισσότερο. 'Οπως και το πρόγραμμα TAXIS επεκτείνεται σταθερά. Για σας είναι σκάνδαλο ό,τι αποδίδει, ό,τι βοηθάει περισσότερο την Ελλάδα να προχωρήσει.
(Χειροκροτήματα από την πτέρυγα του ΠΑ.ΣΟ.Κ.) Για σας σκάνδαλο υπάρχει όπου υπάρχει κίνηση. Δεν θέλετε κίνηση, δεν θέλετε να αλλάξει αυτός ο τόπος. Αυτό είναι το πρόβλημά σας. Είσαστε παρελθόν.
ΙΩΑΝΝΗΣ ΚΕΦΑΛΟΓΙΑΝΝΗΣ: Μα εσείς κυβερνάτε.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Εμείς κυβερνάμε, αλλά εσείς ως Αντιπολίτευση έχετε ευθύνη και αυτό το ξεχνάτε πάντα. Νομίζετε ότι είσθε ανεύθυνοι. Δεν είσθε ανεύθυνοι.
ΙΩΑΝΝΗΣ ΚΕΦΑΛΟΓΙΑΝΝΗΣ: Σε ποιον τα λέτε αυτά; 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Ο ελληνικός λαός θα κρίνει αύριο πώς ανταποκριθήκατε σ'αυτή σας την ευθύνη.
(Χειροκροτήματα από την πτέρυγα του ΠΑΣΟΚ) Θέλω να αναφερθώ και στο ΣΔΟΕ, το οποίο βοήθησε στον εντοπισμό...
(Θόρυβος στην Αίθουσα - Κωδωνοκρουσίες) 
ΠΡΟΕΔΡΟΣ (Απόστολος Κακλαμάνης): Με φωνές δεν γίνεται διάλογος. Σας παρακαλώ! 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): ...και την εξάλειψη των εκδηλώσεων διαφθοράς.
Ας έρθω στη διαφάνεια της κεφαλαιαγοράς. Με αλλεπάλληλες νομοθετικές και κανονιστικές πρωτοβουλίες καταφέραμε να δημιουργήσουμε ένα κλίμα αυξημένης εμπιστοσύνης στους θεσμούς της κεφαλαιαγοράς. Θεσπίσαμε μια σειρά από κώδικες δεοντολογίας. Ενισχύσαμε ιδιαίτερα το ρόλο της Ανεξάρτητης Επιτροπής Κεφαλαιαγοράς. Αυτή αποφασίζει, αυτή παρακολουθεί, αυτή δίνει κατευθύνσεις. Και πιστεύω ότι υπάρχει μια πολύ καλή απόδειξη για την αποτελεσματικότητα αυτών των μέτρων. Είναι η εμπιστοσύνη την οποία έχει το κοινό στη λειτουργία του χρηματιστηρίου. Δεν θα μπορούσε να λειτουργήσει το χρηματιστήριο με τον τρόπο που λειτουργεί αν δεν είχε την εμπιστοσύνη των επενδυτών.
Κυρίες και κύριοι συνάδελφοι, ανέπτυξα αναλυτικότερα ορισμένους τομείς, τα σημεία κλειδιά στα οποία εμείς λάβαμε μέτρα θεσμικής θωράκισης της διαφάνειας. Ωστόσο υπάρχει ένα ευρύτερο ζήτημα, το οποίο εκφράζεται συνήθως με τον όρο "διαπλοκή".
Η Νέα Δημοκρατία επέλεξε και σε αυτό το σημείο την πολιτική μιας γενικευμένης συσκότισης. Δεν γνωρίζω, ούτε θέλω να εξάγω συμπεράσματα από την εμμονή της Νέας Δημοκρατίας να κινείται σε θολά νερά, να προβάλλει ατεκμηρίωτες καταγγελίες και να προχωρεί σε γενικευμένες συκοφαντίες.
Θα πω απλά, ξεκάθαρα, τις διαυγείς θέσεις της Κυβέρνησής μας στην ονομαζόμενη διαπλοκή οικονομικών και εκδοτικών συμφερόντων, πολιτικών κομμμάτων και κρατικής εξουσίας.
Είναι φανερό ότι πάντοτε ορισμένα οικονομικά συμφέροντα θα επιδιώκουν κάποια προνομιακή σχέση με το κράτος και την κυβέρνηση. Θέλουν να κάνουν τις δουλειές τους και επιδιώκουν ακριβώς να έχουν ειδικούς διαύλους, ειδικές μεταχειρίσεις.
Είναι εξίσου προφανές ότι τα Μαζικά Μέσα Ενημερώσης έχουν αποκτήσει μεγάλη ισχύ, καθορίζουν με τη λειτουργία τους την κοινή γνώμη, τις αντιδράσεις της κοινής γνώμης καίτη στην πολιτική. Είναι επίσης φανερό ότι η σύμπτωση των οικονομικών συμφερόντων με τα συμφέροντα στον τομέα των Μαζικών Μέσων Ενημέρωσης μπορεί να αποτελέσει ένα ισχυρό εξωθεσμικό κέντρο, ένα κέντρο που να επηρεάζει τις εξελίξεις.
Απέναντι σε αυτήν την εικόνα το ΠΑ.ΣΟ.Κ. και η Κυβέρνησή μας έχει δώσει την καθαρή απάντηση με το σύνολο της πολιτικής της.
Το πρώτο. 'Οπως ανέφερα πριν, έχουμε θωρακίσει την Κυβέρνηση και το κράτος νομοθετικά, λειτουργικά και ελεγκτικά απέναντι σε κάθε εξωθεσμική παρέμβαση. Πολλές από αυτές τις αποφάσεις και τις ρυθμίσεις μας, και αναφέρω για παράδειγμα αυτές σε σχέση με τα Μαζικά Μέσα Ενημέρωσης, που προβλέπουν την ονομαστικοποίηση των μετοχών και τις νέες ρυθμίσεις για τη συνδρομητική τηλεόραση, αποτελούν ένα φραγμό, ο οποίος προστατεύει την πολιτική εξουσία απέναντι σε αυτά τα συμφέροντα.
Το δεύτερο. Αλλάξαμε ριζικά τους κανόνες του παιχνιδιού. Εμείς στρέψαμε τις επιχειρήσεις στον ανταγωνισμό της αγοράς. Ανοίξαμε το τοπίο της επιχειρηματικής δραστηριότητας στον εσωτερικό και εξωτερικό ανταγωνισμό. Δεν υπάρχει καμία προνομιακή επιχείρηση, όπως υπήρχαν παλιά στην Ελλάδα διάφορα ιδιωτικά μονοπώλια ή επιχειρήσεις, οι οποίες είχαν εξασφαλίσει την εκμετάλλευση της αγοράς, δεν υπάρχει πια αυτήν τη στιγμή στον τόπο κάποια ρύθμιση, κάποια διαδικασία ή κάποια πρακτική, η οποία να δίνει σε οποιαδήποτε ελληνική επιχείρηση τη δυνατότητα να εκμεταλλεύεται μόνη της την εσωτερική αγορά.
Η ελληνική αγορά, ενταγμένη στην ευρωπαϊκή αγορά σε όλους τους τομείς, είναι ανοιχτή στον ανταγωνισμό και υπάρχει πάντα κάποιος ανταγωνιστής. Υπάρχει πάντα κοντά στην ελληνική επιχείρηση η γαλλική ή η γερμανική επιχείρηση. Υπάρχει πάντα κοντά στη γαλλική και στη γερμανική επιχείρηση η ελληνική, η αγγλική, η ισπανική, η ιταλική επιχείρηση. 'Ολοι μπορούν να έρθουν και όλοι μπορούν να προβάλουν αιτήματα και όλοι μπορούν να συμμετάσχουν σε διαγωνισμούς.
Κάθε επιχείρηση μπορεί να ανταγωνιστεί άλλες. Και το αποτέλεσμα αυτού του ανταγωνισμού προκύπτει από κατοχυρωμένες, όπως περιέγραψα, θεσμικά διαδικασίες. Δεν εξαρτάται από αυθαιρεσία ή από υποκειμενική αντίληψη. Αυτό βέβαια δεν αρέσει σε μερικούς, αλλά για μας καθοριστική είναι η πιο συμφέρουσα προσφορά στον τόπο, όπως προκύπτει από αντικειμενικές διαδικασίες.
Κυρίως όμως, δεν μας αφορά η διαπλοκολογία για ένα βασικό ακόμα λόγο. Υπάρχει χώρος για διαπλοκή, τότε υπάρχει χώρος, μόνο όταν τα κόμματα δεν έχουν καθαρή πολιτική, όταν δεν έχουν καθαρές προτάσεις και καθαρές λύσεις για τα προβλήματα, όταν δεν έχουν πίσω τους τη δύναμη των θέσεών τους και τη δύναμη του έργου τους, όταν είναι εξαρτημένα από άλλους παράγοντες, έξω από την κοινωνία και το λαό.
Εμείς, κυρίες και κύριοι συνάδελφοι, αντλούμε τη δύναμη από το έργο μας. Αντλούμε τη δύναμή μας από τη συντριπτική πλειοψηφία του ελληνικού λαού, ο οποίος επικυρώνει τις επιλογές μας. Δεν υπάρχει κανένα εξωθεσμικό κέντρο δύναμης, που να μπορεί να επηρεάσει ένα κόμμα και μια κυβέρνηση με θέσεις, με πρόγραμμα, με επιτυχία. Και γι' αυτό δεν μας αγγίζει η διαπλοκή και η διαπλοκολογία.
Σας ανέφερα πριν το παράδειγμα της ψηφιακής τηλεόρασης, της συνδρομητικής τηλεόρασης και σας είπα ότι μπορούσαμε να είχαμε ακολουθήσει, χωρίς, πιστεύω, περιπλοκές, επικαλούμενοι το προηγούμενο, αυτά τα οποία είχαν γίνει αλλού.
Εμείς όμως αντισταθήκαμε στην άποψη ότι δεν χρειάζονται ρυθμίσεις, γιατί είχαμε θέσεις για τη διαφάνεια, γιατί υπήρχε το νομικό πλαίσιο για την τηλεόραση, το οποίο ήταν ένα προηγούμενο που μας έδινε το δικαίωμα, την υποχρέωση να έχουμε και σ' αυτό το σημείο ένα νομικό πλαίσιο, για να είναι καθαροί οι κανόνες του παιχνιδιού και γιατί έχουμε τη θέση που σας ανέπτυξα πριν ότι πρέπει να υπάρχει ένα πλαίσιο ανταγωνισμού, να μην υπάρχει προνομιακή μεταχείριση για κανέναν.
Αυτές οι θέσεις μας δίνουν το δικαίωμα, μας δίνουν τη δύναμη να αντιμετωπίζουμε την οποιαδήποτε πίεση, μας δίνουν τη δυνατότητα να αντιμετωπίζουμε το οποιοδήποτε αίτημα. Γιατί γι' αυτές τις θέσεις μας έχει ψηφίσει ο ελληνικός λαός και μας στηρίζει. Και στον οποιονδήποτε ενδιαφερόμενο μπορούμε να πούμε ότι αυτή είναι η γραμμή μας και εμείς αυτήν τη γραμμή ακολουθούμε και δεν πρόκειται να υποχωρήσουμε. (Χειροκροτήματα από την πτέρυγα του ΠΑΣΟΚ) Και αυτή είναι και η απάντησή μας στη Νέα Δημοκρατία και σε όλα αυτά τα οποία λέει για τη διαπλοκή.
Κυρίες και κύριοι συνάδελφοι, η επιχείρηση της σκανδαλολογίας πραγματικά με θλίβει. Θα μπορούσα να τεκμηριώσω με αρκετά παραδείγματα τον ισχυρισμό μου, ότι αυτή η Κυβέρνηση διαχειρίστηκε πιο αποτελεσματικά το δημόσιο συμφέρον.
Η Νέα Δημοκρατία το 1993 είχε αποφασίσει να πουλήσει το 35% του μετοχικού κεφαλαίου του ΟΤΕ και να μεταβιβάσει τη διοίκηση σε στρατηγικό επενδυτή. Είχε προσδιορίσει τότε την αξία του οργανισμού σε εφτακόσια πενήντα δισεκατομμύρια (750.000.000.000) δραχμές. Το 35% θα το εισέπραττε το δημόσιο, από τα εφτακόσια πενήντα δισεκατομμύρια (750.000.000.000) δραχμές και ο αγοραστής θα έπαιρνε το 35% σε αυτό το τίμημα και θα ήταν και εκείνος ο οποίος θα κατηύθυνε τον οργανισμό.
Η Κυβέρνηση προχώρησε μέσω χρηματιστηρίου, δηλαδή, αυτό σημαίνει με απολύτως διαφανείς διαδικασίες, στην πρώτη μετοχοποίηση του ΟΤΕ. Δεν εκχώρησε τη διοίκηση της επιχείρησης, το μάνατζμεντ. Η αξία του οργανισμού αποτιμήθηκε σε ένα τρισεκατομμύριο εξακόσια δισεκατομμύρια (1.600.000.000.000) δραχμές. Δηλαδή, αποτιμήθηκε περίπου στο διπλάσιο από αυτό που αποτιμήθηκε επί των ημερών της Νέας Δημοκρατίας.
Η μετοχοποίηση, όπως ξέρουμε όλοι, πέτυχε, λειτούργησε. Παρ'όλο που ζητούσαμε πολύ περισσότερα, παρ'όλο που δεν δίναμε αυτά τα δικαιώματα, προχώρησε.
Πιστεύω ότι δεν χρειάζεται να αναλύσω εδώ το όφελος το οποίο προέκυψε για το ελληνικό δημόσιο και τον ελληνικό λαό. Δεν θα κάνω άλλες αναφορές στο παρελθόν. 'Ηλπιζα ότι ο σημερινός Αρχηγός της Νέας Δημοκρατίας, καθώς είναι και νέος, θα σηματοδοτούσε μια αλλαγή στην πορεία της Νέας Δημοκρατίας.
( Θόρυβος από την πτέρυγα της Νέας Δημοκρατίας ) Αυτό το ήλπιζα πραγματικά, γιατί προσπάθησα και σε άλλη ευκαιρία -με ενδιαφέρει η ποιότητα, αν και απορείτε εσείς, γιατί ίσως δεν την καταλαβαίνετε-...
( Χειροκροτήματα από την πτέρυγα του ΠΑΣΟΚ ) ...προσπάθησα και τώρα στην αρχή αυτής της συνεδρίασης να εξηγήσω ότι την ευθύνη της λειτουργίας της πολιτείας, δεν την έχει μόνο η Κυβέρνηση. Και η Αντιπολίτευση μετέχει και οφείλει να μετέχει στις ευθύνες. 'Ολα τα κόμματα είμαστε συντελεστές της ποιότητας της δημόσιας ζωής, όλοι είμαστε η Ελλάδα, όλοι θα καθορίσουμε την ποιότητα και την αποτελεσματικότητα της δημόσιας ζωής.
Η Νέα Δημοκρατία όμως, βλέποντας την αδυναμία της να πείσει, αποφάσισε να προσφύγει στις παλιές γνωστές συνταγές της σκανδαλοθηρίας.
Το βιντεολόττο είναι ένα παράδειγμα. Θα αναφερθώ σ'αυτό το θέμα.
Η Κυβέρνηση, στο πλαίσιο των συμβατικών της υποχρεώσεων για τους Ολυμπιακούς Αγώνες, προώθησε τη δημιουργία του Ολυμπιακού βιντεολόττο. Η προπαρασκευή κράτησε δύο χρόνια και έγινε με διαυγή τρόπο, χωρίς ένσταση από πουθενά. Οι σχετικές διατάξεις πάνω στις οποίες στηρίχθηκε όλη αυτή η διαδικασία, ψηφίστηκαν χωρίς να δημιουργηθεί πρόβλημα.
Ποια ήταν η κριτική της Νέας Δημοκρατίας τότε και εκ των υστέρων; 'Ηταν ότι καθυστερούμε. Ανησυχούσε η Νέα Δημοκρατία, γιατί δεν προωθείται το βιντεολόττο.
Πέρα από την άντληση των πόρων για τους Ολυμπιακούς Αγώνες, το βιντεολόττο έδινε απάντηση σ'ένα απλό ερώτημα. Εμείς, η Κυβέρνηση, αρνούμαστε να υπάρχει η ανεξέλεγκτη και παράνομη οργάνωση των ιδιωτικών συμφερόντων στα τυχερά παιχνίδια. Εφ'όσον τα τυχερά παιχνίδια γίνουν νόμιμα, σ'όλο τον κόσμο, επιβάλλεται και στη χώρα μας, να τελούν υπό κρατικό και κοινωνικό έλεγχο. Χρειάζεται κρατικός και κοινωνικός έλεγχος. Ξαφνικά, μετά από διακοπή δύο ετών και ενώ, όπως σας είπα ασκούσε κριτική για την καθυστέρηση, η Νέα Δημοκρατία επέλεξε το βιντεολόττο για να εξαπολύσει το κύμα σκανδαλολογίας και συκοφαντίας, στο οποίο και σήμερα επιμένει.
Απαντούμε λοιπόν: Πρώτον, βρίσκουμε ήδη άλλους τρόπους για την οικονομική ενίσχυση των Ολυμπιακών Αγώνων.
Δεύτερον, εντείνουμε με δέσμη μέτρων τον εντατικότερο και συστηματικότερο έλεγχο της παράνομης λειτουργίας ηλεκτρονικών τυχερών παιχνιδιών. Το ΣΔΟΕ έχει ήδη αναλάβει, σε συνεργασία με την Αστυνομία, δράση και έχει θετικά αποτελέσματα.
Τρίτον, αποσύραμε το Ολυμπιακό βιντεολόττο, γιατί δεν θέλουμε να παίξουμε με το πολιτικό κλίμα.
Είμαστε υπεύθυνη Κυβέρνηση σε μια χώρα που έχει μεγάλα προβλήματα να λύσει και μεγάλες προοπτικές να πραγματοποιήσει. Αν η Αντιπολίτευση θέλει να ανακόψει την ομαλή πορεία της χώρας, αν θέλει να δηλητηριάσει την πολιτική ζωή, δεν θα βρει βέβαια σύμμαχο στην Κυβέρνηση, σε μας, σε μια τέτοια αρνητική προσπάθεια για τον τόπο.
Για μας, τρέχουν τα πρωτεύοντα, τα μεγάλα ζητήματα της χώρας. Αυτός είναι ο γνώμονάς μας και αυτά θα προσπαθήσουμε να αντιμετωπίσουμε.
( Χειροκροτήματα από την πτέρυγα του ΠΑΣΟΚ ) Γι' αυτό όχι μόνο αποσύραμε το βιντεολόττο, αλλά ανασύραμε, θα έλεγα, και τη λεοντή που κάλυπτε τη Νέα Δημοκρατία. Η Νέα Δημοκρατία με τη απόσυρση του βιντεολόττο απέμεινε σε αναζήτηση άλλων δήθεν σκανδάλων γυμνή από κάθε πολιτική πρόταση. Από την αποθήκη των αχρήστων ανασύρθηκε τότε η σύμβαση του ΞΥΣΤΟΥ, όπως ξέρετε, την οποία είχε ξεχάσει για χρόνο και η Νέα Δημοκρατία.
Θέλω να θυμίσω ότι η σύμβαση για την παραγωγή και λειτουργία του ΞΥΣΤΟΥ υπεγράφη από την Κυβέρνηση της Νέας Δημοκρατίας, λίγες μέρες πριν από τις εκλογές το 1993. 'Ακουσα τη Νέα Δημοκρατία τώρα να καταφέρεται κατά της Κυβέρνησης του ΠΑ.ΣΟ.Κ., αλλά δεν άκουσα να λέει τίποτε σε σχέση με την κατάρτιση της βασικής σύμβασης την οποία είχε καταρτίσει η ίδια και η οποία δεν προέβλεπε ρυθμίσεις που να εξασφαλίζουν τον οποιοδήποτε έπαιζε και το οποίο ήταν το βασικό θέμα. Σιωπή, λοιπόν, αιδήμων γύρω από τα θέματα αυτά.
Κυρίες και κύριοι συνάδελφοι, απ' αυτήν τη θλιβερή επιχείρηση πολιτικής συκοφαντίας αξίζει να βγάλουμε ορισμένα καίρια συμπεράσματα. Εμείς δεν έχουμε σχέση με τη διαπλοκή, γιατί χαράζουμε την πορεία μας με βάση τις θέσεις μας και με βάση τη δύναμή μας.
Επισημάνθηκε με πειστικό τρόπο από τρίτους ότι η επιχειρηματολογία του κ. Καραμανλή για το βιντεολόττο ήταν φωτογραφική αναπαραγωγή των θέσεων συγκεκριμένων ομάδων ιδιωτικών συμφερόντων με αντικρουόμενα συμφέροντα στο θέμα.
Επιβάλλεται, λοιπόν, να προχωρήσουμε ένα βήμα παραπέρα στη θωράκιση όχι μονάχα της Κυβέρνησης αλλά και των κομμάτων απέναντι στα ιδιωτικά συμφέροντα. Γιατί είναι λυπηρό πολιτικά κόμματα να μπορούν να εκληφθούν ως απλοί μεσολαβητές ιδιωτικών συμφερόντων.
Βεβαίως είναι δικό τους θέμα. Είναι θέμα κάθε κόμματος να ενισχύουν πρώτα απ' όλα την πολιτική καθαρότητα των θέσεών τους, αλλά κοινή ευθύνη όλων μας είναι να προστατεύσουμε τα κόμματα και την πολιτική ζωή από το νοσηρό κλίμα.
Η Κυβέρνηση ήδη μελετά πρωτοβουλίες και ζητά τη θετική στάση όλων των κομμάτων, ώστε να βελτιώσουμε και να καταστήσουμε αποτελεσματικό τον έλεγχο στα οικονομικά των κομμάτων και των υποψηφίων. 'Ολοι πρέπει να συμφωνήσουμε ότι η πρώτη εφαρμογή του θεσμού από το 1996 είχε ορισμένα κενά και σ' αυτό το θέμα κανένας δεν μπορεί να εμφανίζεται ως τιμητής. Ολοκληρώθηκε ήδη σχέδιο νόμου σε συνεννόηση με τα κόμματα που θα αντιμετωπίζει αποτελεσματικά τα προβλήματα που παρουσιάστηκαν με τη συμμετοχή δικαστικών λειτουργών στην επιτροπή ελέγχου. Ζητώ η συζήτηση πάνω σ' αυτήν την πρόταση να είναι θετική και γόνιμη.
Μελετούμε επίσης μια σειρά από μέτρα τα οποία αναφέρω τηλεγραφικά. Τη θεσμική ενίσχυση της ανεξαρτησίας και του ρόλου του Εθνικού Συμβουλίου Ραδιοτηλεόρασης. Την επιμονή με νέα μέτρα στην αυτοματοποίηση και απλοποίηση των διαδικασιών κατά την καθημερινή επαφή του πολίτη με την διοίκηση για να μην εξαρτάται από την αυθαιρεσία του όποιου υπάλληλου. Να προχωρούν όλα μηχανικά και αυτόματα. Τη θεσμοθέτηση ειδικού ελεγκτικού μηχανισμού για τους Οργανισμούς Τοπικής Αυτοδιοίκησης γιατί μπορεί εκεί να παρουσιάζονται προβλήματα. Τον έλεγχο από ανεξάρτητο όργανο της οικονομικής δραστηριότητας πολιτικών προσώπων στο χρηματιστήριο για να πάψει αυτή η συζήτηση η οποία δημιουργεί υποψίες και καλλιεργείται για συκοφαντίες. Την άμεση προώθηση κανονιστικής ρύθμισης για την προστασία των μετόχων μειοψηφίας στις εξαγορές επιχειρήσεων και την κατάργηση του κώδικα εταιρικής διακυβέρνησης, δηλαδή, όταν γίνεται μια εξαγορά, η εξαγορά αυτή να γίνεται με τέτοιους όρους ώστε να διασφαλίζεται η προστασία όλων των μετόχων.
Προωθούμε επίσης πρωτοβουλίες για την ενίσχυση των κυρώσεων των δημοσίων λειτουργών που συντάσσουν διακηρύξεις ή εξάγουν διαγωνισμούς με φωτογραφικούς όρους. Το πάγωμα περιουσιακών στοιχείων κατηγορουμένων για διαφθορά μέσω του μηχανισμού της δικαιοσύνης. Την αναστολή για ορισμένο χρονικό διάστημα του δικαιώματος πρόσληψης σε ιδιωτική εταιρεία λειτουργών του δημοσίου μετά από την παραίτηση από τη θέση τους. Να μη φεύγουν από την υπηρεσία και να πηγαίνουν αμέσως σε μια εταιρεία η οποία συναλλάσσεται με το δημόσιο για τα θέματα της υπηρεσίας που ήσαν και πάνω σε όλα αυτά τα θέματα, ζητώ τη θετική στάση των κομμάτων.
Κυρίες και κύριοι συνάδελφοι, η σκανδαλολογία και η σκανδαλοθηρία των περασμένων εβδομάδων έδειξε ότι στην Ελλάδα υπάρχουν δύο πολιτικές προτάσεις. Από τη μία μεριά η πρόταση η δική μας, του ΠΑ.ΣΟ.Κ., η πρόταση της ισχυρής Ελλάδας, η πρόταση της Ελλάδας με ισχυρή οικονομία και ισχυρή κοινωνία. Η πρόταση αυτή στηρίζεται σε ένα συνολικό εκσυγχρονισμό της χώρας. Πετύχαμε ήδη μία ειρηνική επανάσταση και δεν έχει κανείς παρά να δει την οικονομία. Εγώ θυμάμαι τον πληθωρισμό σε δισθεώρητα ύψη, όταν ήσασταν εσείς στην κυβέρνηση, θυμάμαι τα ελλείμματα στα ύψη και θυμάμαι την υπόσχεσή σας ότι με την 5% ανάπτυξη θα αλλάξετε τον τόπο. Δεν πετύχατε ούτε το 1% της ανάπτυξης. Αυτή ήταν η πολιτική σας. (Χειροκροτήματα από την πτέρυγα του ΠΑ.ΣΟ.Κ.) Τα περιπαιχτικά και ειρωνικά γέλια δεν δείχνουν σοβαρότητα, αγνοείτε το τι ακριβώς συμβαίνει και καλό είναι να ξέρετε τι συμβαίνει, για να μπορείτε να κάνετε την κριτική που πρέπει να κάνετε εκεί που πρέπει και όχι σε πράγματα για τα οποία υπάρχουν αποδείξεις ότι όλα όσα λέτε δεν είναι αληθή. Δεν βοηθάει τον ελληνικό λαό αυτή η στάση σας.
ΙΩΑΝΝΗΣ ΚΕΦΑΛΟΓΙΑΝΝΗΣ: Ο λαός θα κρίνει.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Ο λαός θα τα κρίνει. 'Εκρινε το 1996 και θα κρίνει και το 2000. Εκεί θα πάμε, εκεί θέλουμε να πάμε. Δημοκρατία είμαστε και έχουμε εμπιστοσύνη στο λαό.
(Χειροκροτήματα από την πτέρυγα του ΠΑ.ΣΟ.Κ.) 
ΑΓΓΕΛΟΣ ΜΠΡΑΤΑΚΟΣ: Τον Ιούνιο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Τώρα να αποφασίσετε εσείς πότε θέλετε εκλογές, γιατί δεν το ξέρετε ακόμη φαίνεται. (Χειροκροτήματα από την πτέρυγα του ΠΑ.ΣΟ.Κ.) Πετύχαμε ήδη μία ειρηνική επανάσταση. Ανατρέψαμε συνήθειες και καθυστερήσεις δεκαετιών. Θέσαμε και επιτύχαμε μεγάλους στόχους, στην οικονομία, στην κοινωνία, στους θεσμούς, στην εκπαίδευση. Οδηγήσαμε με σταθερό χέρι τη χώρα μέσα σε ένα περιβάλλον, το οποίο ήταν δύσκολο. Πορευόμαστε με διαφάνεια, με διαύγεια από τη δύναμη που μας δίνει ο λαός, από τις καθαρές μας θέσεις και προτάσεις. Αυτή είναι η δική μας άποψη για την πολιτική. Αυτή είναι η εικόνα της δράσης μας.
Από την άλλη μεριά υπάρχει η πρόταση που με τόση σαφήνεια εικονογραφεί ο σημερινός Αρχηγός της Νέας Δημοκρατίας. Το επιγραμματικό σύνθημα όλης αυτής της προσπάθειας θα έλεγα είναι ολοταχώς πίσω στο παρελθόν. Γιατί τι άλλο σημαίνει η επιλογή της σκανδαλολογίας και σκανδαλοθηρίας; Τι άλλο σημαίνει οι συνεχείς προσωπικές αντιπαραθέσεις, οι συνεχείς απαξιωτικοί χαρακτηρισμοί, η διασπορά υποψιών, η δημιουργία μιας γενικής εικόνας ότι όλα στη χώρα είναι σάπια και οι μόνοι έντιμοι είναι αυτοί. Αυτό επίσης, σημαίνει ότι στην ουσία υπάρχει έλλειψη σχεδίου, υπάρχει έλλειψη πρότασης για τη χώρα και για τον 'Ελληνα πολίτη. Είναι η ένδεια σκέψεων και προτάσεων η οποία οδηγεί σε αυτήν την πολιτική. 'Οποιες προτάσεις γίνονται, γιατί γίνονται πού και πού, είναι προς το θεαθήναι, αλλά πολλές φορές έχουν και μία υστεροβουλία, προσπαθούν να οδηγήσουν στην παράλυση και στην απραξία, να πολλαπλασιάσουν θεσμούς, διαδικασίες, δήθεν με τον ισχυρισμό ότι έτσι εξασφαλίζεται η διαφάνεια, αλλά με ένα σίγουρο αποτέλεσμα να μη γίνεται τίποτε. Και ότι αυτό το αποτέλεσμα επιδιώκουν το έδειξαν αποχωρώντας από τις διακομματικές επιτροπές για τις προμήθειες. Δεν θέλει η Αξιωματική Αντιπολίτευση έργο. Εμείς δεν θα παίξουμε με αυτό το παιχνίδι. Δεν θα υποτιμήσουμε την κοινή λογική και το πολιτικό αισθητήριο του 'Ελληνα. Η πολιτική για μας παραμένει υπόθεση ευθύνης, η πολιτική είναι πάντα αντιπαράθεση ιδεών και προτάσεων για όσους έχουν ιδέες και για όσους έχουν προτάσεις.
Η πολιτική ζωή της χώρας μας και η αντιπαράθεση απαιτούν ένα άλλο επίπεδο, ένα επίπεδο ουσίας, ένα επίπεδο αλήθειας, συνέπειας, ευθύνης. Ποιος θα ωφεληθεί, αν οπισθοδρομήσουμε στο πολιτικό αυτό κλίμα της σκανδαλολογίας του παρελθόντος, όπως είπα; Ποιος θα ωφεληθεί, αν λοξοδρομήσουμε στην αντιπαράθεση γύρω από τα θέματα των σκανδάλων, τη σπίλωση, την απαξίωση της πολιτικής; Ποιος είναι ωφελημένος απ' αυτήν την τακτική, η οποία ακολουθείται; Πιστεύει κανείς ότι ωφελημένος είναι ο ελληνικός λαός; Πιστεύει κανείς ότι κερδίζει με αυτήν την τακτική ο 'Ελληνας πολίτης; Πιστεύει ότι με τον τρόπο αυτόν αυξάνεται η παραγωγή του έργου, βελτιώνονται οι συνθήκες ζωής του; 'Οχι, είναι η απάντηση. Δεν ωφελείται ο ελληνικός λαός. Μικροκομματική είναι η επιδίωξη και μικροκομματικά είναι τα οφέλη. Ο ελληνικός λαός ζητά σήμερα απ' όλα τα κόμματα, απ' όλους τους πολιτικούς, πολιτικές προτάσεις στο ύψος των περιστάσεων. Αν η Νέα Δημοκρατία νιώθει αδύναμους τους ώμους της για παρόμοιο βάρος ευθύνης πολιτικών προτάσεων, οι οποίες βελτιώνουν τη λειτουργία της κοινωνίας, τότε οφείλει να σκεφθεί δύο πράγματα. Δεν έχει το ηθικό δικαίωμα, δεν έχει το κύρος να σπιλώσει κανέναν. Κανείς δεν μπορεί να σπιλώσει ειδικά αυτήν την Κυβέρνηση, μια Κυβέρνηση η οποία έχει διαφανές και διαυγές έργο.
Αν ο Αρχηγός της Νέας Δημοκρατίας νιώθει αδύναμος για το μεγάλο και υπεύθυνο έργο που έχει η Αξιωματική Αντιπολίτευση, δεν έχει το δικαίωμα να μεταφέρει την προσωπική του αδυναμία στην πολιτική ζωή, δεν έχει το δικαίωμα να υποβαθμίζει με σκανδαλολογίες, με σκανδαλοθηρία τη δημόσια ζωή της χώρας. Δεν έχει το δικαίωμα να διαγράφει αυτήν τη χώρα ως μια χώρα διεφθαρμένη, επειδή δεν μπορεί να προβάλει πολιτική πρόταση.
Η Κυβέρνηση καλεί την Αντιπολίτευση σε γόνιμο και υπεύθυνο έργο, σε γόνιμη και δημιουργική κριτική, γιατί αυτή η γόνιμη και δημιουργική κριτική είναι κριτική που ωφελεί τη δημοκρατία.
Η ελληνική κοινωνία έχει μεγάλα θέματα να συζητήσει, να προωθήσει, να αντιμετωπίσει. Θέματα ανάπτυξης, θέματα κοινωνικής πολιτικής, θέματα πορείας της χώρας μας μέσα στο διεθνές περιβάλλον, στο νέο αιώνα. Δίνουμε και κερδίζουμε μάχες. Αυτό ενοχλεί. Η Ελλάδα πάει μπροστά. Αυτό ενοχλεί. Καλούμε όλους στο νέο πεδίο που δημιουργούμε, ένα πεδίο αξιοπρέπειας της πολιτικής, ένα πεδίο ποιότητας της δημοκρατίας μας, ένα πεδίο σεβασμού του πολίτη και σεβασμού των θεσμών.
Η νέα εποχή της ισχυρής Ελλάδας αφήνει πίσω της το παρελθόν, αφήνει πίσω της τους εκπροσώπους αυτού του παρελθόντος και τις ξεπερασμένες παλαιολιθικές τακτικές τους.
Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΟΣ (Απόστολος Κακλαμάνης): Ο Αρχηγός της Αξιωματικής Αντιπολιτεύσεως και Πρόεδρος της Νέας Δημοκρατίας κ. Κώστας Καραμανλής έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, ωραία η τελευταία αποστροφή του λόγου του Πρωθυπουργού. Μόνο που ήταν σε λάθος χείλη. Το ποιος είναι παρελθόν, το ποιος εμμένει στο παρελθόν, το ποιος έχει τακτικές παρελθόντος και το ποιος είναι καταδικασμένος στο χθες, το ξέρουμε όλοι οι 'Ελληνες. (Χειροκροτήματα από την πτέρυγα της Νέας Δημοκρατίας) Εκείνο, όμως, που δεν κατάλαβε ο κύριος Πρωθυπουργός είναι ότι δεν μπορεί να έρχεται εδώ να κάνει τον τιμητή σε τέτοια θέματα, γιατί είναι κατηγορούμενος, είναι απολογούμενος, όταν όλες οι Ελληνίδες και όλοι οι 'Ελληνες ξέρουν ότι ποτέ στο παρελθόν δεν υπήρχαν τόσο έντονα τα φαινόμενα της σήψης και της διαφθοράς όσο σήμερα.
(Χειροκροτήματα από την πτέρυγα της Νέας Δημοκρατίας) Και βέβαια, ενοχλείται -και το καταλαβαίνω, ανθρώπινο είναι αυτό- και μου επιτίθεται, για πρώτη φορά μάλιστα με τόση οξύτητα. Δεν ενοχλούμαι, κύριε Πρωθυπουργέ. Και δεν ενοχλούμαι από αυτήν την οξύτητα, γιατί είναι προφανές ότι αυτό, που θα θέλατε από εμένα ενδομύχως, είναι να πω σε όλα "μπράβο", να πω "βεβαίως, όλα έχουν καλώς", όπως περίπου μάς τα παρουσιάσατε. Θα έπρεπε, όμως, να γνωρίζετε ότι σε αυτό το "όλα βαίνουν καλώς", είστε απελπιστικά μόνος, διότι το ξέρουν όλοι οι 'Ελληνες, το ξέρουν τα στελέχη σας, το ξέρουν οι φίλοι σας και πολλοί εξ αυτών έχουν και το θάρρος να το καταγγέλλουν δημόσια. Σε κάθε περίπτωση, σας αρέσει δεν σας αρέσει, εμείς θα εμμείνουμε και προσωπικά θα εμμείνω, γιατί αυτό είναι το καθήκον μου, αυτό είναι το χρέος μου.
(Χειροκροτήματα από την πτέρυγα της Νέας Δημοκρατίας) Πρέπει μάλιστα να πω ότι μου έκανε ιδιαίτερη εντύπωση ότι στην πίεση και στο άγχος του ο κύριος Πρωθυπουργός, προφανώς από τη σημερινή συζήτηση, άρχισε να εξαγγέλλει μέτρα που θα πάρει τώρα. Μας παρουσίασε καμιά δεκαριά μέτρα, που μελετάει η Κυβέρνηση, που δήθεν θα προωθήσει η Κυβέρνηση. Πότε τα μελετάτε και τα προωθείτε; Κυβερνάτε σχεδόν είκοσι χρόνια και κυβερνάτε εσείς σχεδόν τέσσερα. Τώρα μελετάτε να πάρετε μέτρα; Τώρα αρχίζετε να το διαπιστώνετε; Σήμερα, που έγινε η προ ημερησίας συζήτηση στη Βουλή, ανακαλύψατε ότι υπάρχουν τέτοια ζητήματα; Πρώτον, είναι προφανές ότι εδώ πρόκειται για υποκρισία.
Δεύτερον, όμως, έστω και έτσι, έστω και αργά, αποδεικνύεται η μεγάλη αξία της πολιτικής μας, αποδεικνύεται η αποτελεσματικότητα της πίεσης που σας ασκούμε, έστω και αν φραστικά μόνο τα αναφέρατε, γιατί προσπαθείτε να αποφύγετε την κριτική και την πίεση.
Γνώριμη ακόμα η επωδός: "Για όλα φταίει το 1990-1993". Ε, αυτό βαρέθηκαν να το ακούνε πια και οι πέτρες.
Κύριε Σημίτη, να ξεκαθαρίσουμε κάτι. Σας έχω πει πολλές φορές ότι η Κυβέρνηση εκείνης της περιόδου έκανε μια πολύ σοβαρή προσπάθεια να βάλει τη χώρα σε μια πορεία ανόρθωσης. Και έκανε και μια πολύ σοβαρή προσπάθεια να αντιμετωπίσει τα ζητήματα αδιαφάνειας και διαφθοράς. Σε κάθε περίπτωση, όμως, εκείνο που σίγουρα ξέρετε είναι ότι εκείνη την κυβέρνηση την έριξαν οργανωμένα διαπλεκόμενα συμφέροντα, αυτά που εσάς σας στηρίζουν.
(Παρατεταμένα χειροκροτήματα από την πτέρυγα της Νέας Δημοκρατίας) Και πάντως, το βέβαιο είναι ότι αποτελεί επιχείρημα υποκρισίας, χρεοκοπίας, παρελθόντος, μια κυβέρνηση που έχει τόσο μακρά θητεία στην εξουσία να προσπαθεί όλα να τα φορτώνει σε μια τόσο μικρής περιόδου κυβερνητική περίοδο.
Είναι θλιβερό -αισθάνομαι, όμως, την υποχρέωση να το πω- ότι τα όσα εύηχα και εξωραϊσμένα μάς είπατε για το πόσα έχετε κάνει για τη διαφάνεια και μάλιστα για τα δημόσια έργα, ανατρέπονται από ένα τραγικό συμβάν που έγινε πριν από λίγες ώρες. Κατέρρευσε, όπως ξέρετε, μία γέφυρα στην ανατολική Αττική.
(Θόρυβος στην Αίθουσα) Και θέλω βέβαια να εκφράσω την οδύνη μου και τα συλλυπητήριά μου για τα θύματα και τους τραυματίες. 'Ομως, εδώ είναι ακριβώς που προσπαθούμε να εντοπίσουμε και το πρόβλημα, αλλά να τραβήξουμε και την προσοχή σας -εάν είσθε καλοπροαίρετοι- ότι, πέρα από τα ωραία λόγια, υπάρχει ζήτημα κακοτεχνιών, υποδομές που είναι χάρτινοι πύργοι, κακών εκτελέσεων έργων. Και αυτό επιτέλους δεν μπορεί να περνάει απαρατήρητο! (Χειροκροτήματα από την πτέρυγα της Νέας Δημοκρατίας) Κυρίες και κύριοι συνάδελφοι, η σημερινή συζήτηση επιβλήθηκε από την ανάγκη να υπάρξει συνεργασία των πολιτικών δυνάμεων του τόπου με την κοινωνία για την αντιμετώπιση της διαφθοράς. Η άρνηση της πραγματικότητας, που επιχειρείται, δεν ωφελεί. Ο στρουθοκαμηλισμός είναι συνενοχή. Οι υπεκφυγές είναι που δηλητηριάζουν το δημόσιο βίο. Χαρακτηριστικό είναι το παράδειγμα ότι,παρά τον ξεσηκωμό ολόκληρης της κοινωνίας, ο Πρωθυπουργός επέμενε στο βιντεολόττο και λυπούμαι ιδιαίτερα, που το επανέλαβε και σήμερα και εξαπέλυε δια των οργάνων του, δια των αντιπροσώπων του σκληρές και υβριστικές επιθέσεις κατά της Αντιπολίτευσης.
Μόλις την τελευταία στιγμή κατάλαβε ότι η συντριπτική πλειοψηφία αντιτασσόταν στην απόπειρα να μετατραπεί η Ελλάδα σ' ένα απέραντο καζίνο. Μόλις την τελευταία στιγμή αποφάσισε να υποχωρήσει. Αλλά και τότε επέλεξε τη φυγή, αντί να έρθει εδώ και να δώσει τις απαιτούμενες εξηγήσεις. Προτίμησε να πληροφορήσει το Κοινοβούλιο και όσους ακόμα εξακολουθούσαν -οι άμοιροι- να αναπαράγουν προσχήματα για τους κουλοχέρηδες, με μια ανακοίνωση προς τον Τύπο. Προτίμησε να αδειάσει πέντε Υπουργούς. Δεν ήταν, βέβαια, η πρώτη φορά. Κάποιοι άλλοι την είχαν πληρώσει πολύ πιο βαριά στο πρόσφατο παρελθόν.
Το βέβαιο είναι, κυρίες και κύριοι συνάδελφοι, ότι η νίκη που πέτυχε η κοινωνία και η συντριπτική πλειοψηφία μέσα σε αυτήν την Αίθουσα στη σύγκρουσή της στο μέγαλο αυτό θέμα με τους κουλοχέρηδες, απέδειξε ότι η αδιαφάνεια δεν είναι αμάχητη. Υπέδειξε ταυτόχρονα τις ευθύνες όλων μας απέναντι στο τεράστιο αυτό πρόβλημα, στο τεράστιο πρόβλημα του κράτους της μιζέριας, της εξάρτησης, της διαφθοράς, του κράτους της αρπαχτής. Κυρίες και κύριοι συνάδελφοι, αποτελεί κοινή πεποίθηση ότι ένα από τα σοβαρότερα προβλήματα, που αντιμετωπίζει ο τόπος μας, είναι το σημερινό κράτος. Την ίδια στιγμή το σοβαρότερο από τα προβλήματα, που αντιμετωπίζει το κράτος, είναι η μιζέρια, η εξάρτηση και η διαφθορά, διότι από αυτό ακριβώς το πρόβλημα πηγάζουν όλα τα άλλα: η αναξιοκρατία, η κακοδιοίκηση, η αυθαιρεσία, η παρανομία, η κατασπατάληση και καταλήστευση του δημόσιου χρήματος, η ταλαιπωρία και ο εκβιασμός του πολίτη.
Ασφαλώς, η διαφθορά δεν είναι σημερινό φαινόμενο. Το πρόβλημα είναι γνωστό σε όλους -και πολίτες και πολιτικούς. Το διαπιστώνουν, πριν από όλα, οι απλοί πολίτες, οι απλοί άνθρωποι στις καθημερινές τους συναλλαγές με τις δημόσιες υπηρεσίες, στις εικόνες που εκπέμπει καθημερινά ο δημόσιος τομέας. Η κατάσταση όμως χειροτερεύει, η κατάσταση επιδυνώνεται. Η ατμόσφαιρα γύρω μας είναι η ίδια αποπνικτική, ακόμα και η περιγραφή της κοντεύει να γίνει αδύνατη.
Περιορίζομαι σε ελάχιστες από τις πιο συνηθισμένες εικόνες της καθημερινής πραγματικότητας.
Κυρίες και κύριοι συνάδελφοι, στις δημόσιες υπηρεσίες για το δίπλωμα οδήγησης, για τα ΚΤΕΟ, για την εκκαθάριση φορολογικών εκκρεμοτήτων, για την έγκριση επιχορήγησης, για τη χορήγηση άδειας μια μειοψηφία βολεμένων έχει κάνει τη μίζα καθεστώς. Αν δεν δώσεις φακελάκι, δεν βρίσκεις το δίκιο σου. Αυτή είναι η αλήθεια, που ξέρουν οι 'Ελληνες.
Δημόσια νοσοκομεία: έχουμε το χειρότερο και ταυτόχρονα το πιο ακριβοπληρωμένο σύστημα υγείας στην Ευρώπη. Γιατί άραγε; Οι ίδιες οι κρατικές υπηρεσίες ομολογούν ότι η σπατάλη ξεπερνά το 30%.
Δημόσια περιουσία: η καταπάτηση δασικών εκτάσεων και αιγιαλών με την ανοχή του κράτους. Το άγος των εθνικών κληροδοτημάτων, για τα οποία διενεργείται εδώ και καιρό δικαστική έρευνα. Ο ευτελισμός της αξίας δημόσιων περιουσιακών στοιχείων. Τα οικήματα οργανισμών και ταμείων στο κέντρο της πρωτεύουσας, που νοικιάζονται όσο και μία αποθήκη στην ύπαιθρο.
Δημόσια τάξη: εδώ η συναλλαγή γίνεται, εδώ η μίζα δίνεται, για να παραλύσει τελείως η τάξη, για να μη γίνουν αυτά που πρέπει, για να συμπράξουν σε εκείνα που απαγορεύονται. Μία ασήμαντη μειοψηφία επιόρκων ακυρώνει τους κόπους και τις προσπάθειες των πολλών. Εμποδίζει την Αστυνομία στην εκπλήρωση της αποστολής της.
Ευνοεί εμπόρους ναρκωτικών και νονούς της νύχτας. Χορηγεί βίζες και διαβατήρια σε παράνομους. 'Ετσι απλώνεται η εγκληματικότητα, συνάμα όμως και το αίσθημα ανασφάλειας των απλών, των εκτεθειμένων, των ανυπεράσπιστων ανθρώπων.
ΔΕΚΟ: ένα ιδιότυπο κατεστημένο, μία κομματική νομενκλατούρα. Παραλύει την εξυγίανση και κατασπαταλά τεράστιους πόρους με τη σύμπραξη των συναρμοδίων Υπουργών. Σας θυμίζω τα 700 δισεκατομμύρια για την Ολυμπιακή, το ένα τρισεκατομμύριο για τις αστικές συγκοινωνίες, τα φαινόμενα κακοδιοίκησης στον ΟΤΕ -πάλι πολύ επίκαιρα- τον απηρχαιωμένο ΟΣΕ, την αναποτελεσματικότητα των ΕΛΤΑ.
Δημόσια έργα: δεν ξέρω σε ποιο βαθμό πιστεύετε όσα λέτε για τα δημόσια έργα. Ο απλός πολίτης, ωστόσο, βλέπει αυτά που πράγματι συμβαίνουν, έργα που, πριν τελειώσουν, αρχίζουν να ξηλώνονται, για να επισκευαστούν, έργα που πέφτουν στις πρώτες πλημμύρες. Και έρχεται το τραγικό συμβάν σήμερα να επιβεβαιώσει δυστυχώς με τον πιο εναργή, αλλά και οδυνηρό τρόπο του λόγου το αληθές.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Για ποιο έργο μιλάτε; 
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Στελέχωση του δημοσίου: όργιο διαφθοράς εντοπίζεται και στη στελέχωση του δημόσιου τομέα. 'Εχουμε ήδη επισημάνει ότι, μόλις πρόσφατα, σε σχετική ερώτηση, η Κυβέρνηση αναγκάστηκε να παραδεχτεί ότι προγραμματίζει στο διάστημα αυτό σαράντα περίπου χιλιάδες διορισμούς. Παραβιάζεται κάτω από το άγχος των εκλογών η δέσμευση να διορίζεται ένας για κάθε πέντε που αποχωρούν. Παραγκωνίζεται ο ν. 2190. Γύρω από τα επιδοτούμενα προγράμματα του ΟΑΕΔ η Κυβέρνηση έχει στήσει μια επιχείρηση εμπορίας ελπίδων, πελατειακών σχέσεων και εξαγοράς συνειδήσεων. Και πρέπει σ'αυτό το σημείο να είμαστε απόλυτα καθαροί και σαφείς: η νομιμότητα κάθε διορισμού θα εξετασθεί εξονυχιστικά και οι ευθύνες θα αποδοθούν σε όλους όσοι συμπράττουν στην παρανομία.
Προμήθειες και έργα του δημοσίου: εδώ είναι που εντοπίζεται το μεγάλο φαγοπότι. Μόνο για ένα μικρό κομμάτι των προμηθειών ο αρμόδιος Υφυπουργός ομολογούσε ότι χάνονται περισσότερα από πεντακόσια δισεκατομμύρια. Τι γίνεται, αν συνυπολογισθούν όλες οι προμήθειες; Ποια ιλιγγιώδη ποσά ακουμπάει η διαφθορά, εάν συνυπολογισθούν και τα δημόσια έργα; Τι σημαίνει για την ανάπτυξη του τόπου, για την κοινωνική πρόνοια, για τους οικονομικά ασθενέστερους, που υποφέρουν από τους φόρους; Κυρίες και κύριοι συνάδελφοι, δεν υπάρχει καμία αμφιβολία ότι η διαφθορά αποτελεί τη γενεσιουργό αιτία της καταλήστευσης του δημόσιου χρήματος, της εγκατάλειψης και λεηλασίας της δημόσιας περιουσίας, της καταπάτησης δασικών δημοσίων εκτάσεων και των εγκληματικών πράξεων που συντελούνται για το σκοπό αυτό, της κακοδιοίκησης σε βάρος του πολίτη και του δημόσιου συμφέροντος, της αυθαιρεσίας και της κατάχρησης της εξουσίας, των προβληματικών υποδομών στα δημόσια έργα, της έξαρσης των παρανομιών, ακόμα και της εγκληματικότητας.
Η διάλυση του κράτους, ο άρρωστος δημόσιος τομέας αφήνουν έκδηλα τα ίχνη τους στην καθημερινή ζωή και στα γεγονότα που σημαδεύουν τη χώρα. Θυμούμαστε όλοι, κυρίες και κύριοι συνάδελφοι, τα τραγικά γεγονότα της οδού Νιόβης. Αποκαλυπτική υπήρξε και η περίπτωση Οτσαλάν, κατά την οποία η ίδια η Κυβέρνηση επικαλέστηκε την κρατική ανεπάρκεια και παραλυσία ως άλλοθι για τους δικούς της χειρισμούς. Και βεβαίως η περίπτωση του Ρώσου αρχιμαφιόζου Κταταρένκοφ, που συνελήφθη μετά από τρία χρόνια δράσης στην Ελλάδα κατόπιν υπόδειξης της Ιντερπόλ. Οι ελληνικές αρχές τού είχαν δώσει βίζα, θεώρηση παλιννόστησης, ιθαγένεια και διαβατήριο. 'Ηταν έτοιμες να του χορηγήσουν και επιδοτήσεις για την επένδυση μαύρου χρήματος. Για τρία χρόνια τον στήριζε το κράτος, ώσπου ήρθε απ' έξω η αποκάλυψη και μετά η σιωπή. Και όταν σας απηύθυνα σχετική ερώτηση, μου εστάλη μία απάντηση μνημείο ανεύθυνης γενικολογίας. Κανένας δεν ξηλώθηκε, κανένας δεν τιμωρήθηκε, κανένας δεν παραιτήθηκε. Αυτή είναι η πραγματικότητα και είσθε υπεύθυνοι γι'αυτό. Η δήλωση άγνοιας δεν σας απαλλάσσει, δεν μπορεί να απαλλάσσει κανένα. Η προσποίηση αθωότητας δεν σας ωφελεί.
Κυρίες και κύριοι συνάδελφοι, σίγουρα δεν κομίζουμε γλαύκα εις Αθήνας. Είναι κοινή η διαπίστωση ότι το κράτος αυτό αδυνατεί να ανταποκριθεί στην αποστολή του, ότι αυτό το κράτος δεν είναι κράτος, εξαιτίας της μιζέριας, της διαφθοράς και της εξάρτησης, εξαιτίας ενός αρρωστημένου κομματικού κατεστημένου, εξαιτίας του γεγονότος ότι η Κυβέρνηση συντηρεί τελικά τη διαφθορά και συντηρείται απ'αυτήν. Δεν το λέμε μόνο εμείς. Αυστηρότερη είναι η γλώσσα που χρησιμοποίησαν κατά καιρούς, οι πιο πολλοί μάλιστα σε δύσκολες γι'αυτούς στιγμές, Υπουργοί και στελέχη της Κυβέρνησης. Είναι γνωστές, πριν απ'όλα -και το επαναλαμβάνω και το τονίζω- περιποιών τιμή στον ίδιο, οι αλλεπάλληλες και καυστικές δηλώσεις του Προέδρου της Βουλής, του κ. Κακλαμάνη για τη διαπλοκή οικονομικών, πολιτικών και εκδοτικών συμφερόντων. Οι επισημάνσεις του δεν έγιναν κατά φαντασία, όσο κι αν περιφρονήθηκαν από την Κυβέρνηση, όσο κι αν προσπαθεί να τις διαψεύσει σήμερα ο Πρωθυπουργός. Οι αιχμές του υπήρξαν σαφέστατες σε ό,τι αφορά και την έκταση και την επικινδυνότητα του προβλήματος.
Πέρα απ'αυτό και, επειδή φαίνεται ότι θεωρεί η Κυβέρνηση τους 'Ελληνες λωτοφάγους, σας θυμίζω ότι το Φεβρουάριο του 1999 ο τότε Υπουργός Εξωτερικών έλεγε, λίγο πριν την αποπομπή του: "Υπάρχει πρόβλημα λειτουργίας του δημόσιου τομέα. Η Υπηρεσία Πολιτικής Αεροπορίας, οι διωκτικές αρχές, η αστυνομία, τα τελωνεία, όλα αυτά δημιουργούν ένα πλαίσιο, στο οποίο δεν μπορεί κανείς να έχει εμπιστοσύνη. Δεν μπαίνουν δεκάδες χιλιάδες ξένοι στην Ελλάδα με πλαστά διαβατήρια; 'Εχουμε μεγάλο πρόβλημα".
Ο πρώην Υπουργός Γεωργίας το Μάιο του 1998 δήλωνε: "Αυτό που συμβαίνει στο δημόσιο, είναι τραγωδία. Τραγωδία! Δεν δουλεύει το δημόσιο, δεν υπάρχει συνείδηση δημόσιου συμφέροντος. Αυτή επλήγη από τον κομματισμό. 'Οπου υπάρχουν προμήθειες, υπάρχει διαφθορά".
Τον Ιούλιο, ο κ.Καψής στην Κεντρική Επιτροπή του κυβερνώντος κόμματος τόνιζε ότι η διαφθορά αποτελεί τη μεγαλύτερη απειλή για τη χώρα και προσέθετε: "Καθυστερεί η έκδοση σύνταξης, μέχρι να λαδώσει ο δικαιούχος, κρύβονται βιβλία, μέχρι να λαδωθεί ο εφοριακός. Η θέση του ΙΚΑ πουλιέται για πέντε εκατομμύρια. Το 60% των έργων είναι ακατάλληλα. Για ένα κοινό νεκροταφείο, πλήρωσαν μίζα επτακόσια εκατομμύρια. 'Εχουμε πολλά όρνεα". (Χειροκροτήματα από την πτέρυγα της Νέας Δημοκρατίας) Τον Απρίλιο του 1997 ο αρμόδιος τότε Υφυπουργός Ανάπτυξης, ο κ. Χρυσοχοϊδης, κατήγγειλε διαγωνισμούς μαϊμούδες και διεφθαρμένα κυκλώματα που υπάρχουν στις κρατικές προμήθειες και ζημιώνουν το δημόσιο με κολοσσιαία ποσά, που φθάνουν τα πεντακόσια δισεκατομμύρια το χρόνο, χωρίς να υπολογίζονται οι προμήθειες του στρατού, του ΟΤΕ, της Ολυμπιακής και των πολεμικών βιομηχανιών.
Να σας θυμίσω ότι ο Υπουργός Δικαιοσύνης -και τότε και τώρα- το 1996 στο Συνέδριο του κυβερνώντος κόμματος καλούσε τους συνέδρους να υποκύψουν στον εκβιασμό του Πρωθυπουργού να τον ψηφίσουν, για να μην πέσει η Κυβέρνηση. Προσπαθώντας δε να αγγίξει τους βολεμένους του δημοσίου, έλεγε: "Αν χάσουμε τις εκλογές, όσοι διαχειρίζεσθε δημόσιο χρήμα θα βρεθείτε στις φυλακές".
(Χειροκροτήματα από την πτέρυγα της Νέας Δημοκρατίας) Αυτή είναι η κατάσταση, όπως την περιγράφουν πρώην και νυν Υπουργοί. Ομολογούν μία απερίγραπτη λεηλασία, εντοπίζουν τα αίτια της κακοδαιμονίας στο κατεστημένο, φθάνουν στο σημείο να δηλώνουν στήριξη σε αυτούς που διαχειρίζονται παράνομα δημόσιο χρήμα, για να μη βρεθούν στη φυλακή. Προφανές είναι ότι η κατάσταση είναι χειρότερη απ'ό,τι οι ίδιοι ομολογούν, γιατί πίσω από τις κουβέντες αυτές κρύβονται εγκλήματα, ένας ατελείωτος χορός παρανομιών, αυθαιρεσιών, αθλιοτήτων. Και πίσω από όλα αυτά μία Κυβέρνηση που τα ξέρει, που τα ανέχεται και που ίσως τα ευνοεί. Ολόκληρη η κοινωνια γνωρίζει το πρόβλημα και τα αίτιά του. 'Αλλωστε οι συνέπειες είναι βαριές και πέφτουν βαριά στους ώμους των πολλών. Κάθε χρόνο το Ελεγκτικό Συνέδριο, ουσιαστικά παρά την απονεύρωσή του, επισημαίνει σειρά παρανομιών και φαινομένων διασπάθισης.
Οι αναφορές των πολιτών στο Συνήγορο του Πολίτη είναι πολλαπλασίως περισσότερες απ' ότι σε οποιαδήποτε άλλη χώρα στην Ευρώπη. Τα όσα καταγγέλλονται είναι συγκλονιστικά, είναι απαράδεκτα για μία ευνομούμενη πολιτεία.
Οι επιθεωρητές Δημόσιας Διοίκησης σε όλα σχεδόν τα πορίσματά τους επισημαίνουν παρατυπίες, παρανομίες αυθαιρεσίες, φαινόμενα κακοδιαχείρισης και κατάχρησης της εξουσίας. Ερωτώ, πόσες από αυτές τις υποθέσεις παραπέμφθηκαν στη δικαιοσύνη; Ποιοι έχουν κληθεί να λογοδοτήσουν; Γιατί όλα αυτά αφήνονται να αραχνιάζουν στα υπουργικά συρτάρια; Γιατί δεν λαμβάνονται μέτρα, για να μπει φραγμός στην κακοδαιμονία; Ποιος στηρίζει ποιον και γιατί; Βεβαίως, σε αρκετές περιπτώσεις υπάρχει παρέμβαση της δικαιοσύνης. Πάντοτε, όμως, μετά από καταγγελίες, οι οποίες προέρχονται είτε από την Αντιπολίτευση είτε από τον Τύπο είτε από πολίτες. Και παρ'όλα αυτά, τα αποτελέσματα είναι εξαιρετικά πενιχρά, γιατί η Κυβέρνηση και η διοίκηση, αντί να διευκολύνουν, παρακωλύουν αυτό το έργο, γιατί τα κρίσιμα στοιχεία μένουν στα συρτάρια.
Η δικαστική έρευνα βρίσκεται σε εξέλιξη για τη διαφθορά στην Αστυνομία. Η έναρξή της προκάλεσε την οργή της Κυβέρνησης και προσπαθεί προφανώς ακόμη να την παρεμποδίσει. Δικαστική έρευνα διενεργείται για το άγος των εθνικών κληροδοτημάτων, που λεηλατούνται από τρωκτικά. Δικαστική έρευνα συνεχίζεται για το λεγόμενο προκαθορισμένο στοίχημα. Δικαστική έρευνα-παρέμβαση διατάχθηκε για τον αποχαρακτηρισμό δασικής έκτασης αρχαιολογικού ενδιαφέροντος προς ικανοποίηση φίλων ή παραφίλων της Κυβέρνησης για έργα των Ολυμπιακών Αγώνων. Δικαστική έρευνα διατάχθηκε για την οδό Νιόβης, για τον Ναξάκη, όσον αφορά στην υπόθεση Οτσαλάν, για την ασφάλεια των πτήσεων, για τις καταπατήσεις δασικών εκτάσεων, για τις παρανομίες που ανακαλύφθηκαν μετά τους σεισμούς.
Τι κάνει για όλα αυτά η Κυβέρνηση; Ποιος επιτέλους αναλαμβάνει κάποια ευθύνη; Εδώ θέλω να προσθέσω κάτι, που αφορά ειδικότερα στις προμήθειες και τα έργα του δημοσίου. Το πρόβλημα έγκειται στους διαγωνισμούς "μαϊμούδες" και στο ότι οι "μαϊμούδες" έχουν νομιμοποιηθεί από την Κυβέρνηση. Δεν χρειάζεται ιδιαίτερη φαντασία, για να καταλάβει κανείς ότι ακολουθούνται κατά κανόνα νομότυπες διαδικασίες, αλλά αδιαφανείς. Δεν χρειάζεται φαντασία, για να καταλάβει κανείς πως, όταν η Κυβέρνηση "ράβει κουστούμια" σε συγκεκριμένα μέτρα ή "ανοίγει παράθυρα", τότε έχουμε νομότυπες μεν, αλλά, στην ουσία, αδιαφανείς διαδικασίες. Κατά συνέπεια, το έργο της δικαιοσύνης γίνεται εξαιρετικά δυσχερές.
Ας μη λησμονείτε ότι μία από τις πρώτες νομοθετικές πρωτοβουλίες που ανέλαβε το κυβερνητικό κόμμα μετά την επιστροφή του στην εξουσία αφορούσε στο νομικό πλαίσιο για την ανάθεση των δημοσίων έργων και προμηθειών. Μπορείτε, κύριοι της Κυβέρνησης, με το νόμο που φτιάξατε, να αναθέσετε προμήθειες και έργα σε εκείνον που ζητά τα περισσότερα, σε εκείνον που δεν είναι μειοδότης. Μπορείτε στη συνέχεια να ανεβάζετε νομότυπα ακόμη περισσότερο το κόστος, αλλά με τεράστιο κόστος για το κράτος και την κοινωνία. Εκεί είναι το πρόβλημα. Ισχύει ένα νομικό πλαίσιο, το οποίο επιτρέπει να λεηλατείται νομότυπα το δημόσιο χρήμα.
Μην παριστάνετε τους αδαείς, γιατί είσθε αποκλειστικά υπεύθυνοι γι'αυτό. Οι συνέπειες της διαφθοράς είναι τεράστιες. Είναι οικονομικές, είναι πολιτικές, είναι κοινωνικές.
Πρώτον, αποτελεί κοινή πεποίθηση ότι βρίσκεται σε εξέλιξη μια άνευ προηγουμένου λεηλασία του δημοσίου χρήματος.
Δεύτερον, η νοσηρή αυτή πραγματικότητα συνεπάγεται συσσώρευση πολιτικής δύναμης σε εξωθεσμικά κέντρα, τα οποία υποβάλλουν και επιβάλλουν αποφάσεις. 'Ολα λοιπόν ξεκινούν από ψηλά διαμορφώνοντας έτσι σοβαρότατους κινδύνους για την ίδια τη δημοκρατία, γιατί αυτή η κατάσταση νοθεύει τη δημοκρατία, υπονομεύει τους θεσμούς και οδηγεί τους πολίτες στο περιθώριο.
Τρίτον, αδιαφάνεια σημαίνει σκανδαλώδη εύνοια στους λίγους, εκβιασμό και αδικία στους πολλούς. Αυτό αποβαίνει σε βάρος της οικονομίας, σε βάρος του υγιούς ανταγωνισμού, σε βάρος του επιχειρηματικού κόσμου. Κυρίες και κύριοι συνάδελφοι, δεν υπάρχουν αυταπάτες. Δεν μπορούμε να αξιοποιήσουμε το Τρίτο Κοινοτικό Πλαίσιο Στήριξης με αυτό το καθεστώς. Δεν μπορούμε να προχωρήσουμε έτσι στο νέο αιώνα και στη μετά ΟΝΕ εποχή. Αυτό το κράτος δεν μπορεί να σταθεί με τα νέα δεδομένα. Ο κόσμος δεν μπορεί πια να αντέξει τόση αθλιότητα. Με αυτό το κράτος θα μπούμε σε λίγους μήνες στην ΟΝΕ. Εδώ η ευθύνη της Κυβέρνησης είναι τεράστια.
Δεν φθάνει να μηρυκάζουμε διαπιστώσεις. Απαιτούνται δράσεις και λύσεις. Οι λύσεις υπάρχουν. Το ζήτημα είναι αν υπάρχει η βούληση. Η πρόσφατη εμπειρία δεν αφήνει σε κανέναν κανένα περιθώριο αμφιβολιών. Υπενθυμίζω την περιπέτεια της προεκλογικής δέσμευσής σας, όσον αφορά στη συγκρότηση ανεξάρτητης διοικητικής αρχής για τις προμήθειες και τα έργα του δημοσίου.
Είναι γνωστά τα γεγονότα. Το υποσχεθήκατε πριν τις εκλογές και μετά σκόπιμα το ξεχάσατε. Ο πρώην Υπουργός Μεταφορών, αφού διαπίστωσε παίγνια συμφερόντων, προσπάθησε να υλοποιήσει τη δέσμευσή του αυτή στον τομέα του. Κατήρτισε σχετικό νομοσχέδιο και το πρότεινε στην Κυβέρνηση, η οποία το δέχθηκε. Και τι έκανε τότε ο Πρωθυπουργός; Το κράτησε, είπε, για να αναθέσει στο πρωθυπουργικό γραφείο τη συγκέντρωση προτάσεων από όλα τα Υπουργεία, προκειμένου να καταρτιστεί ένα νομοσχέδιο, που θα καλύπτει ολόκληρο το δημόσιο. Πέρασαν έκτοτε τρία ολόκληρα χρόνια. Είδε κανένας τέτοιο νομοσχέδιο; Τέτοιο νομοσχέδιο ποτέ δεν υπήρξε. Τέτοιος νόμος ουδέποτε ψηφίστηκε. Και όχι μόνο αυτό. Η Κυβέρνηση αντιτάχθηκε πεισματικά στην πρόταση νόμου, που καταθέσαμε στη συνέχεια εμείς, αναλαμβάνοντας και πάλι δεσμεύσεις, στις οποίες και πάλι ποτέ δεν ανταποκρίθηκε.
Ακόμη δραματικότερη υπήρξε η τύχη του νόμου για τα μέσα επικοινωνίας. Ως βασικός στόχος διακηρυσσόταν ο αποκλεισμός από τα έργα και τις προμήθειες του δημοσίου επιχειρήσεων, που συνδέονταν με Μέσα Μαζικής Επικοινωνίας. Τι παρατηρούμε σήμερα. 'Οτι δεν έχουν ακόμα εκδοθεί τα αναγκαία προεδρικά διατάγματα και ο νόμος, στην ουσία, δεν εφαρμόζεται. Παραβιάζεται κατάφωρα το πνεύμα του νόμου. Τα αρμόδια Υπουργεία αναθέτουν τις περισσότερες από τις συμβάσεις έργων και προμηθειών σε εκείνους που θα έπρεπε να αποκλείονται. Τι έλεγε η Κυβέρνηση, όταν ψήφιζε το νόμο και τι αποδεικνύει διαπράττοντας, τρία ολόκληρα χρόνια μετά, ακριβώς το αντίθετο; Τα συμπεράσματα, κυρίες και κύριοι συνάδελφοι, δεν απαιτούν παρά μόνο στοιχειώδη νοημοσύνη, γιατί μεταβάλλουν τις υπόνοιες σε τεκμήρια ενοχής. Γι' αυτό και οι συμβάσεις που υπογράφει η σημερινή εξουσία δημιουργούν ερωτηματικά. Ποιοι και γιατί εξυπηρετούνται.
Εμείς επιδιώξαμε και δεσμευόμαστε να επιβάλουμε ως Κυβέρνηση πλαίσιο κανόνων για την πλήρη διαφάνεια στις συναλλαγές του δημοσίου. Γιατί η διαφάνεια αποτελεί βασικό όρο του φιλελευθερισμού και της ελεύθερης αγοράς. Γιατί η πάταξη της διαφθοράς και η επιβολή κανόνων υγιούς ανταγωνισμού οδηγούν στη μείωση των δαπανών και τον περιορισμό των έκτακτων φόρων. Γιατί ο φιλελευθερισμός είναι άρρηκτα συνδεδεμένος με την ελευθερία και όχι με την εξάρτηση των πολιτών, με την ελεύθερη κοινωνία και όχι με τη νομενκλατούρα.
Κυρίες και κύριοι συνάδελφοι, ο αγώνας για τη διαφθορά δεν τελειώνει εδώ, γιατί η διαφθορά δεν είναι σημερινό φαινόμενο. Υπενθυμίζω τις αλλεπάλληλες ερωτήσεις και επερωτήσεις, στις οποίες, ωστόσο, ουδεμία απάντηση έχει δοθεί επί της ουσίας.
Τις προτάσεις μας για τη σύσταση εξεταστικών επιτροπών, οι οποίες απορρίφθηκαν κατ' εντολή του Πρωθυπουργού, για την ενεργοποίηση της επιτροπής διαφάνειας και της επιτροπής του άρθρου 41, τις εργασίες των οποίων ποτέ δεν αφήσατε να προχωρήσουν. Δώσαμε ως τώρα, και το γνωρίζετε καλά, ιδιαίτερη έμφαση στη θεσμική οχύρωση της πολιτείας με τη δημιουργία αποτελεσματικών μηχανισμών διασφάλισης της διαφάνειας. Σε καμία περίπτωση δεν δεχθήκατε να κάνετε συζήτηση.
Σας υπενθυμίζω την πρόταση για την ίδρυση Εθνικού Συμβουλίου Διαφάνειας και 'Εργων και Προμηθειών με τη μορφή ανεξάρτητης διοικητικής αρχής, που κατατέθηκε το Νοέμβριο του 1997. Την πρόταση νόμου για το νομικό καθεστώς αποκρατικοποίησης και εξυγίανσης δημόσιων νομικών προσώπων του ευρύτερου δημόσιου τομέα, που κατατέθηκε το Μάιο του '98. Την πρόταση νόμου για τη διαφάνεια και την ισότητα, σε ό,τι αφορά τη διαφημιστική εκστρατεία των κομμάτων κατά την προεκλογική περίοδο, που κατατέθηκε το Μάιο του 1999.
Εσείς ισχυρίζεσθε ότι όλα πάνε καλά και ότι δεν υπάρχει πρόβλημα. Κραυγάζετε στον πανικό σας ότι όλα αυτά τα σκηνοθετεί η Αντιπολίτευση. Λέτε ότι τα βγάζουμε εμείς από το μυαλό μας. Αρνείσθε δηλαδή επίμονα αυτό που ξέρει και βιώνει καθημερινά η ελληνική κοινωνία, όλοι οι πολίτες. Και είτε είσθε εκτός πραγματικότητας και δεν καταλαβαίνετε και δεν βλέπετε αυτό που ξέρουν όλοι είτε και ξέρετε και βλέπετε και καταλαβαίνετε την πραγματικότητα και δηλώνετε άγνοια. Γιατί όμως υποκρίνεστε; Φοβάστε; Εάν φοβάστε, στηριχθείτε επάνω μας, σε όλες τις δυνάμεις του τόπου, να δώσουμε μαζί αυτήν τη μάχη για τη διαφάνεια και να νικήσουμε. Μήπως πιστεύετε ότι αυτή η κατάσταση σας ευνοεί; Γιατί, αν συμβαίνει αυτό, τότε τα πράγματα είναι πολύ επικίνδυνα. Στο χέρι σας είναι να δείξετε τι ακριβώς συμβαίνει, αν διατίθεσθε, έστω και την ύστατη ώρα, να συνεργαστείτε μαζί μας ή αν έχετε οριστικά συμβιβασθεί με τα φαινόμενα διαφθοράς και παρακμής.
Να κάνω κάποιες πολύ συγκεκριμένες επισημάνσεις. Να σας δώσω κάποια πολύ χειροπιαστά παραδείγματα.
Είναι σε όλους, λίγο-πολύ, γνωστή η αμαρτωλή ιστορία της Χαρτοβιομηχανίας "SOFTEX". Επί πολλά χρόνια βασανίστηκε από τις αρρώστιες του άκρατου κομματισμού, της κακοδιοίκησης και της κατασπατάλησης του δημόσιου χρήματος. Μπήκε τελικά στη διαδικασία πώλησης και,μετά από δύο διαγωνισμούς, το Μάρτιο και το Μάιο του 1998, συνάφθηκε ένα προσύμφωνο και η οριστική σύμβαση τον Ιούνιο του τρέχοντος έτους. Δυστυχώς, όμως, όλη η διαδικασία υπήρξε καταφανώς και απροκαλύπτως αδιαφανής και αδιάκριτη.
Πολύ συνοπτικά συνέβησαν τα εξής απίστευτα: Πρώτον, παρεκάμφθη ο πλειοδότης και των δύο διαγωνισμών, που προαναφέρθηκαν.
Δεύτερον, η Κυβέρνηση ψευδώς υποστήριξε ότι το τίμημα της πώλησης ήταν τριάντα έξι δισεκατομμύρια (36.000.000.000) δραχμές, γιατί αυτό ποτέ δεν κατεβλήθη. Το χειρότερο, ο αγοραστής με διάφορες υποχρεώσεις που προεξοφλούνται με το εξωπραγματικό επιτόκιο 25%, κατά παράβαση των όρων του διεθνούς διαγωνισμού, εισέπραξε ποσό είκοσι δισεκατομμυρίων (20.000.000.000) δραχμών.
Τρίτον, η Κυβέρνηση και ο ίδιος ο Πρωθυπουργός -το είπε πάλι σήμεραδηλώνουν ότι κάθε σύμβαση άνω των πεντακοσίων εκατομμυρίων δραχμών θα στέλνεται στο Ελεγκτικό Συνέδριο, για να ελέγχεται η νομιμότητα της διαδικασίας.
Τη Σύμβαση της πώλησης της SOFTEX γιατί αρνείσθε επίμονα να τη στείλετε στο Ελεγκτικό Συνέδριο; Γιατί αρνείσθε αυτό, που εσείς οι ίδιοι έχετε εξαγγείλει, παρά το ότι επανειλημμένα σάς το ζητήσαμε με ερωτήσεις και επερώτηση; 'Οσο αρνείσθε, τόσο θα ενισχύεται η πεποίθηση ότι όλη αυτή η υπόθεση υπήρξε και σκοτεινή και αδιαφανής και αμαρτωλή.
Ποιο είναι το τελικό αποτέλεσμα; Το δημόσιο, δηλαδή οι φορολογούμενοι ζημιώθηκαν, η επιχείρηση έχει μπει σε φάση συρρίκνωσης, οι θέσεις εργασίας έχουν μειωθεί και ο κάθε επίδοξος επενδυτής αποθαρρύνεται από αυτές τις μεθοδολογίες.
'Ερχομαι τώρα σε ένα τεράστιο κεφάλαιο, στο τεράστιο κεφάλαιο των δημοσίων έργων.
Εδώ και αν βασιλεύει το χάος, η αυθαιρεσία και η καταστρατήγηση του δημόσιου συμφέροντος. Το αποτέλεσμα είναι ορατό, είναι χειροπιαστό, το ξέρουν οι πολίτες, το ξέρουμε όλοι μας. Τα μεγάλα έργα δεν προχωρούν, πολλά είναι στάσιμα και άλλα πηγαίνουν με ρυθμούς χελώνας.
Ενδεικτικά αναφέρω: Πότε έπρεπε να έχει ολοκληρωθεί το Μετρό της Αθήνας; Το 1997, κύριε Σημίτη. Πότε θα ολοκληρωθεί; 'Ηδη έχουμε τρία χρόνια καθυστέρηση.
Πότε είχατε υποσχεθεί ότι θα είναι έτοιμη η Εγνατία, έργο τεράστιας εθνικής σημασίας; Το 2000 είχατε υποσχεθεί, κύριε Πρωθυπουργέ! Και τώρα λέτε, με το καλό το 2004, δηλαδή τουλάχιστον τέσσερα χρόνια καθυστέρηση. Πότε έπρεπε να είναι έτοιμη η λεωφόρος Σπάτα-Ελευσίνα; Το 2001 κατά τη σύμβαση. 'Ηδη δόθηκε επισήμως η παράταση για δύο ακόμα χρόνια.
Τι να πει κανείς ακόμα για την πολύπαθη ΠΑΘΕ; Εδώ περιττεύουν τα λόγια. 'Ενα απλό σχόλιο χρειάζεται. Η εθνική οδός χρειάστηκε τη δεκαετία του '60 τρία χρόνια, για να κατασκευαστεί με τα λίγα μέσα εκείνης της εποχής, με τους ισχνούς τότε πόρους και χωρίς πακέτα Ντελόρ και Πρόντι. Η διαπλάτυνσή της σήμερα χρειάζεται δεκαετίες, έχει μετατρέψει την εθνική οδό σε παγίδα θανάτου και απορροφά αφειδώς τον πακτωλό των κοινοτικών και εθνικών πόρων.
(Χειροκροτήματα από την πτέρυγα της Νέας Δημοκρατίας) Δεύτερον, όσον αφορά στις δραματικές υπερβάσεις των προϋπολογισμών: Μόνο για το Μετρό θα σας πω. Με σημερινές τιμές δεν έπρεπε να ξεπεράσει τα πεντακόσια δισεκατομμύρια (500.000.000.000) δραχμές και είναι βέβαιο ότι θα ξεπεράσει το ένα τρισεκατομμύριο (1.000.000.000.000) δραχμές για το πλήθος των κακοτεχνιών και των κακών εκτελέσεων των έργων. Οι επίσημες καταγγελίες της αρμόδιας επιτρόπου της Ευρωπαϊκής Επιτροπής αλλά και του Συμβούλου Ελέγχου των Δημοσίων 'Εργων (ΕΣΠΕΛ), ο οποίος προσελήφθη επί τούτου από το Υπουργείο Εθνικής Οικονομίας, είναι καίριες, αδιαμφισβήτητες και άκρως διαφωτιστικές.
Δείγμα αυτών των καταγγελιών καταθέτω στα Πρακτικά.
(Στο σημείο αυτό ο Πρόεδρος της Νέας Δημοκρατίας, κ. Κωνσταντίνος Καραμανλής, καταθέτει για τα Πρακτικά τα προαναφερθέντα έγγραφα, τα οποία έχουν ως εξής: (ΝΑ ΦΩΤΟΓΡΑΦΗΘΕΙ ΤΟ ΕΓΓΡΑΦΟ) 
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Τέταρτον, όσον αφορά στην κατασπατάληση των πόρων και κυρίως των προερχομένων από τα κοινοτικά πλαίσια στήριξης, υπολογίζεται ότι μόλις τα μισά από τα χρήματα, που εισέρευσαν, αξιοποιήθηκαν για την εκτέλεση πραγματικού έργου.
Τα άλλα μισά εξανεμίσθηκαν στη διαδικασία της αδιαφάνειας. Γι' αυτό υστερήσαμε τόσο στην απορρόφηση και την καλή αξιοποίηση του Β' Κοινοτικού Πλαισίου Στήριξης. Γι' αυτό ανησυχούμε κυρίως βαθύτατα για την τύχη του Γ' Κοινοτικού Πλαισίου Στήριξης. Είναι βέβαιο ότι με τη σημερινή κατάσταση, με το υφιστάμενο καθεστώς, δεν μπορούμε να πάμε ούτε στο Γ' Κοινοτικό Πλαίσιο Στήριξης ούτε στους Ολυμπιακούς Αγώνες του 2004.
Κυρίες και κύριοι συνάδελφοι, είναι ανάγκη να σας διαβάσω ένα συνοπτικό απόσπασμα, ένα απόσπασμα που πρέπει με ιδιαίτερη προσοχή να ακούσει ο Πρωθυπουργός, γιατί είναι ύψιστη ανάγκη και να ακούσει και να καταλάβει. Το απόσπασμα αυτό είναι από το πόρισμα της Επιτροπής Θεσμών και Διαφάνειας της Βουλής του Φεβρουαρίου 1999, πόρισμα που έγινε δεκτό από τους εκπροσώπους όλων των κομμάτων, έγινε δεκτό και από τα μέλη του κυβερνώντος κόμματος, από τους Βουλευτές του δικού σας κόμματος, κύριε Πρωθυπουργέ.
Διαβάζω: "Η εφαρμογή των νόμων 2229/94 και 2576/98 που ψήφισε το ΠΑ.ΣΟ.Κ. με τον ισχυρισμό ότι θα εξυγίαινε το σύστημα παραγωγής δημοσίων έργων, οδήγησε σε περαιτέρω στρέβλωση του συστήματος και έδωσε τη δυνατότητα σε επιτροπές, κατά πλειοψηφία απαρτιζόμενες από δημόσιους υπαλλήλους διορισμένους από την πολιτική ηγεσία του ΥΠΕΧΩΔΕ, να αναθέτουν κατά την υποκειμενική τους κρίση τα έργα στον πρώτο ή στον τεσσαρακοστό μειοδότη. Η μέθοδος αιτιολόγησης προσφορών του ν. 2229, που ίσχυσε μέχρι το 1997, κατέλυσε τις αρχές του υγιούς ανταγωνισμού, αφού με την εισαγωγή του μαθηματικού τύπου αποκλεισμού υπερβολικά χαμηλών ή υψηλών προσφορών έδωσε τη δυνατότητα σε οργανωμένες ομάδες εργοληπτικών επιχειρήσεων να καταθέτουν προσυνεννοημένες προσφορές και τελικά το έργο να ανατίθεται σε προαποφασισμένη από τους ίδιους επιχείρηση. Κατέστησε περαιτέρω αδιαφανή τη διαδικασία με τη συχνή εφαρμογή του συστήματος προεπιλογής των διαγωνιζομένων και δημοπράτησης έργων με το σύστημα μελέτη-κατασκευή, αν και ο παλαιός νόμος του 1984 προέβλεπε ότι οι μέθοδοι αυτές εφαρμόζονται μόνο κατ' εξαίρεση στα δημόσια έργα.
Δεύτερον, οι μεθοδεύσεις που ακολουθούνται για την καταστρατήγηση αυτή και υποστηρίζονται σε βασικά σημεία ή κενά της νομοθεσίας είναι: Η εξαγορά βοηθητικών εργοληπτικών πτυχίων. Η συμμετοχή στον ίδιο διαγωνισμό επιχειρήσεων, που ανήκουν στον ίδιο ιδιοκτήτη. Η εκ των υστέρων ανεπίσημη και παρά το νόμο εκχώρηση του έργου σε άλλον κατασκευαστή απ' αυτόν που ανακηρύχθηκε επισήμως μειοδότης. Οι φωτογραφικές διατάξεις, διακηρύξεις έργων βάσει ειδικών προσόντων και εμπειρίας κατασκευαστών. Ο πλημμελής χρονοβόρος και διακοπτόμενος μέχρι και για μήνες έλεγχος των προσφορών σε μια δημοπρασία. Η δυσαρμονία των τιμών δημοπράτησης με το πραγματικό κόστος του έργου καθώς και με τους συντελεστές του μαθηματικού τύπου. Τρίτον, τα περιφερειακά νομαρχιακά και δημοτικά έργα εκτελούνται χωρίς έλεγχο από οποιαδήποτε ανώτερη αρχή. Τις σχετικές παρανομίες καλύπτει ο νόμος της Ομερτά"-κατά δήλωση του τότε Υπουργού Εσωτερικών στην Επιτροπή Θεσμών και Διαφάνειας- "και η μη παραλαβή των έργων αυτών είναι ο μόνιμος μηχανισμός που καλύπτει τη διαφθορά" κατά δήλωση του Υφυπουργού Εσωτερικών στην ίδια επιτροπή.
'Ηταν ο κ. Αλέκος Παπαδόπουλος, κύριε Σημίτη, που μίλησε για Ομερτά. Μη μας λέτε λοιπόν ότι δεν ξέρετε τίποτε, δεν βλέπετε τίποτε, δεν ακούτε τίποτε! (Χειροκροτήματα από την πτέρυγα της Νέας Δημοκρατίας) 
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν θέλουν να ακούν ούτε να βλέπουν. ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, δεν χρειάζεται να προσθέσω τίποτε σ' αυτά, γιατί αυτά διακομματικά διαπιστώθηκαν και συμφωνήθηκαν. Το πρόβλημα είναι τεράστιο και υπαρκτό. Μόνο όποιος δεν θέλει να το δει, δεν το βλέπει και δεν υπάρχει καμία δικαιολογία άγνοιας, ολιγωρίας ή υπεκφυγής.
'Ερχομαι, κυρίες και κύριοι συνάδελφοι, σε ένα άλλο μεγάλο θέμα. Η σύγχρονη οικονομική ανάπτυξη προϋποθέτει και στηρίζεται στη δυναμική επιχειρηματική δραστηριότητα, αλλά προϋπόθεση είναι ο υγιής ανταγωνισμός. Ο έλεγχος των κανόνων του υγιούς ανταγωνισμού είναι ευθύνη της πολιτείας, ευθύνη που έχει μεγαλώσει στην εποχή μας, γιατί είναι εποχή των συμπράξεων, των συγχωνεύσεων, των εξαγορών, συχνά των επιθετικών εξαγορών. Στον τόσο κρίσιμο αυτόν τομέα, με ευθύνη της Κυβέρνησης, ο έλεγχος της πολιτείας δεν είναι απλώς πλημμελής, είναι σχεδόν ανύπαρκτος. Και αυτό, επειδή το αρμόδιο ελεγκτικό όργανο, η επιτροπή ανταγωνισμού, υπολειτουργεί, στην ουσία δεν λειτουργεί. 'Εχει αφήσει εκατοντάδες υποθέσεις εκκρεμείς και υπό εξέταση, κάνει μόνο επιδερμικό έλεγχο στις περιπτώσεις, που υπάγονται στην αρμοδιότητά της.
Η Επιτροπή Ανταγωνισμού, σύμφωνα με την έκθεση του ίδιου της του προέδρου, σε μια πολύ αποκαλυπτική έκθεση προς την Επιτροπή Θεσμών και Διαφάνειας, έλεγε ότι αδυνατεί να ασκήσει τις αρμοδιότητές του λόγω έλλειψης προσωπικού, έλλειψης γραμματειακής υποστήριξης και υλικοτεχνικής υποδομής, έλλειψης οιασδήποτε οικονομικής αυτοτέλειας, με αποτέλεσμα η άσκηση των αρμοδιοτήτων να κρίνεται εντελώς απογοητευτική. Από τις εννιακόσιες ογδόντα εννέα υποθέσεις, που είχαν κατατεθεί στην Επιτροπή Ανταγωνισμού μέχρι τον Οκτώβριο, έχουν διεκπεραιωθεί περίπου οι μισές. Και είναι χαρακτηριστικό ότι η πλειάδα αυτών, που δεν έχει διεκπεραιωθεί, αφορά τεράστιας σημασίας ζητήματα καταχρηστικής εκμετάλλευσης δεσπόζουσας θέσης επιχειρήσεων.
Κυρίες και κύριοι συνάδελφοι, το θέμα είναι τεράστιο. Είναι ανάγκη να υπάρχει εποπτεία. Και αυτή η εποπτεία σ'αυτό το τόσο κρίσιμο σημείο για τη λειτουργία της οικονομίας σήμερα δεν υπάρχει.
'Ερχομαι τώρα στο ζήτημα των τυχερών παιγνίων, στο ζήτημα του τζόγου. Η υπόθεση του BINTEO-ΛΟΤΤΟ είναι γνωστή. Επεχείρησε η Κυβέρνηση να γεμίσει την Ελλάδα, κάθε χωριό και κάθε γειτονιά με πενήντα μία χιλιάδες κουλοχέρηδες. Προφανώς αυτό το μήνυμα θέλατε να στείλετε στους νέους μας.
Και μάλιστα με λύπη μου βλέπω ότι επιμένετε. Δεν φθάνει που τους καταδικάζετε στην ανεργία, δεν φθάνει που τους καταδικάζετε σε μια άθλια και διαλυμένη παιδεία, τους λέτε εμμέσως ότι ο τζόγος, το εύκολο κέρδος, η αρπαχτή πρέπει να είναι το ιδανικό τους. Ακόμα χειρότερα, επιχειρήσατε να το κάνετε με διάτρητο τρόπο. Τα είπαμε αυτά. Για ένα τεράστιο αντικείμενο 3,5 τρισεκατομμυρίων κερδών μόνο δυόμισι ανάδοχοι. Διάρκεια σύμβασης δεκατέσσερα χρόνια, ενώ οι Ολυμπιακοί θα γίνουν σε τέσσερα. Και προβλέπατε μια τελείως επιλήψιμη διαδικασία για την αξιολόγηση των προσφορών. Και για να μη μένει και καμία αμφιβολία, στη διακήρυξη προβλέπατε και φωτογραφικές διατάξεις υπέρ συγκεκριμένων συμφερόντων.
Η υπόθεση αυτή ήταν μια μεγάλη ντροπή. Γι'αυτό και κινητοποιήθηκε η ελληνική κοινωνία, οι πολίτες, η εκκλησία, τα κόμματα, για να την αποτρέψουν. Και κάτω από το βάρος αυτής της πίεσης υπαναχωρήσατε. Και αυτό ήταν πράγματι μια μεγάλη νίκη κατά της διαφθοράς. Υπαναχωρήσατε, όμως, όχι γιατί αλλάξατε γνώμη για την ουσία της υπόθεσης, όπως λέτε άλλωστε σήμερα, αλλά για τακτικούς λόγους, για να αποφύγετε την πίεση και το όποιο κόστος. Τα ερωτήματα όμως παραμένουν, είναι πιεστικά και χρήζουν άμεσης απάντησης εδώ και τώρα.
( Χειροκροτήματα από την πτέρυγα της Νέας Δημοκρατίας ) Πρώτον, ήταν κατά τη γνώμη σας σωστή η επιλογή του ΒΙΝΤΕΟ-ΛΟΤΤΟ ή δεν ήταν; Δεύτερον, τι θα γινόταν, αν δεν αντιδρούσαμε έντονα και αποφασιστικά; Επιβεβαιώνετε ότι θα προχωρούσατε στη σύμβαση; Τρίτον, αποκαλύψατε ότι λειτουργούν εκατό χιλιάδες κουλοχέρηδες παράνομα. Δηλαδή, με δική σας ανοχή η Ελλάδα έγινε η χώρα του παράνομου τζόγου. Τι κάνατε γι'αυτό; ( Χειροκροτήματα από την πτέρυγα της Νέας Δημοκρατίας ) Και, τέταρτον, για όλα αυτά δεν υπάρχει κανένας καταλογισμός ευθυνών; Πάλι δεν φταίει κανένας; Πάλι δεν είναι κανείς υπόλογος; Κυρίες και κύριοι συνάδελφοι, έρχομαι τώρα σ'ένα άλλο τεράστιο και συναφές θέμα. Το στιγμιαίο κρατικό λαχείο, το ΞΥΣΤΟ, όπως κοινά λέγεται. Το 1993, υπεγράφη, πράγματι, η αρχική σύμβαση. Αν είχατε πρόβλημα, να την ακυρώνατε -και είχατε το δικαίωμα. Το 1997 ετέθη το θέμα της ανανέωσής της, με αποτέλεσμα, στις 31 Ιουλίου να υπογραφεί η ανανέωση της επίμαχης σύμβασης. Τα επιλήψιμα σημεία είναι τόσο χονδροειδή, κυρίες και κύριοι συνάδελφοι, που δεν χρειάζεται μακρά αναφορά. Πολύ συνοπτικά θα σας τα πω.
Η Κυβέρνηση, δηλαδή ο αρμόδιος Υφυπουργός Οικονομικών, παρανόμως εδέχθη το αίτημα της ανανέωσης της σύμβασης. Σύμφωνα με την αρχική σύμβαση, η ανανέωση γίνεται με απόφαση του Υπουργείου Οικονομικών και μετά από εισήγηση της Επιτροπής Διοίκησης Κρατικών Λαχείων, εφόσον ο ανάδοχος έχει τηρήσει τις συμβατικές του υποχρεώσεις και αιτιολογημένα κρίνεται ότι τα αποτελέσματα της σύμβασης ήταν ικανοποιητικά για το δημόσιο.
Δηλαδή, ο αρμόδιος Υφυπουργός δεν είχε κανένα δικαίωμα να απαντήσει αμέσως θετικά υπέρ του αναδόχου, αλλά έπρεπε προηγουμένως να ζητήσει εισήγηση της Επιτροπής Διοίκησης Κρατικών Λαχείων, από την οποία να βεβαιώνεται η τήρηση των συμβατικών υποχρεώσεων και να κρίνεται αιτιολογημένα το ικανοποιητικό αποτέλεσμα για το δημόσιο. Στάδιο διαπραγματεύσεων δεν προβλέπεται. Αλλά αποτελεί μεθόδευση της Κυβέρνησης, για να ανανεωθεί η σύμβαση χωρίς τις νόμιμες προϋποθέσεις.
Δεύτερον, συντελέστηκε παρανομία σε σχέση με την τήρηση από τον ανάδοχο των συμβατικών του υποχρεώσεων. Ο Υφυπουργός γνώριζε καλά, ότι δεν είχαν τηρηθεί οι συμβατικές υποχρεώσεις σε κρίσιμα θέματα για τα συμφέροντα του δημοσίου. Γι' αυτό και το αρμόδιο όργανο, η Επιτροπή Διοίκησης Κρατικών Λαχείων, εισηγήθηκε τον Αύγουστο του '97 τη μη ανανέωση της υπάρχουσας σύμβασης. Η επιμονή του Υφυπουργού Οικονομικών για την ανανέωση συνιστά αυθαιρεσία και παρανομία.
Τρίτον, παρανόμως ακόμη ο αρμόδιος Υφυπουργός δεν κατήγγειλε από μακρού χρόνου την αρχική σύμβαση, αφού η καταδολίευση των συμφερόντων του δημοσίου και των παικτών ήταν ολοφάνερη εξαιτίας της αδικαιολόγητης άρνησης του αναδόχου να τηρήσει τη σπουδαιότερη ίσως συμβατική υποχρέωση, την εγκατάσταση on line συστήματος άμεσης επικοινωνίας και παρακολούθησης από τη Διεύθυνση Κρατικών Λαχείων.
Συμπέρασμα: η ανανέωση της σύμβασης είναι προφανώς παράνομη και πρέπει να ακυρωθεί. Συμπέρασμα δεύτερο: ο αρμόδιος Υφυπουργός Οικονομικών βαρύνεται με παράνομη συμπεριφορά και είναι αδιανόητο να παραμένει στη θέση του.
(Χειροκροτήματα από την πτέρυγα της Νέας Δημοκρατίας) Και ένα καίριο ερώτημα: ο Υφυπουργός Οικονομικών ενήργησε με δική του πρωτοβουλία ή κατόπιν άνωθεν εντολής; Ο Πρωθυπουργός καλύπτει την καταφανή παρανομία που συντελέστηκε; (Χειροκροτήματα από την πτέρυγα της Νέας Δημοκρατίας) Κυρίες και κύριοι συνάδελφοι, έρχομαι τώρα σε μία ακόμη υπόθεση τζόγου, στα στοιχήματα προκαθορισμένης και μεταβλητής απόδοσης. Με άλλα λόγια, αφού δεν γέμισε η Ελλάδα "κουλοχέρηδες", θεσμοθετείται ο κατ'οίκον ηλεκτρονικός τζόγος, αφού κάθε πολίτης, κάθε νέος θα μπορεί να συμμετέχει από το σπίτι του μέσω του υπολογιστή του.
Αυτή πια η σύμβαση είναι το αποκορύφωμα του απροκάλυπτα στημένου διαγωνισμού. Εδώ ξεπεράστηκε κάθε όριο. Εδώ έπεσε και το τελευταίο φύλλο συκής.
Κυρίες και κύριοι συνάδελφοι, από το γεγονός ότι έλαβαν μέρος στο διαγωνισμό μόνο δύο εταιρείες, ενώ στην αρχή είχαν εκδηλώσει ενδιαφέρον δεκαέξι, αποδεικνύεται αδιαμφισβήτητα ότι η διακήρυξη του διαγωνισμού ήταν συνταγμένη έτσι, ώστε να οδηγεί σε προκαθορισμένο ανάδοχο, διαπίστωση που ανάγκασε τους άλλους ενδιαφερομένους να μη συμμετάσχουν. Δεύτερον, το ότι η σχετική διακήρυξη ήταν προδιαγραμμένη ως προς τον ανάδοχο, αποδεικνύεται και από τη μελέτη σκοπιμότητας του ΟΠΑΠ, στην οποία ρητώς αναφέρεται ότι στην περίπτωση διενέργειας διαγωνισμού η εταιρεία "IΝΤΡΑΛΟΤ" πλεονεκτεί έναντι των άλλων εταιρειών, επειδή έχει την τεχνογνωσία του λογισμικού των μηχανών και γενικότερα του λογισμικού των τυχερών παιχνιδιών. Εξηγείται λοιπόν γιατί όλοι οι άλλοι, μόλις τα είδαν αυτά σηκώθηκαν και έφυγαν από το διαγωνισμό.
(Χειροκροτήματα από την πτέρυγα της Νέας Δημοκρατίας) Τρίτον, για να μην υπάρξει καμία αμφιβολία, μην τυχόν βρεθεί κανένας κουτός και δεν το καταλάβει δηλαδή, ρητώς αναφέρεται στη σελίδα 6 της διακήρυξης ότι τα παιχνίδια αυτά θα διεξαχθούν σε on line μορφή με βάση την τεχνολογική δομή του ΟΠΑΠ και στη σελίδα 67 πως οι τερματικές μηχανές των πρακτορείων είναι τύπου ΕΛΤΕ -1 και ΕΛΤΕ -1Ε, της "ΙΝΤΡΑΚΟΜ".
Τέταρτον, μόλις χρειάζεται να σημειωθεί πως η δεύτερη εταιρεία που έλαβε μέρος στο διαγωνισμό υπήρξε απλώς βιτρίνα, για να μη φανεί ότι δεν υπήρξε ανταγωνισμός, αλλά κατ' ουσίαν η υπόθεση ήταν απευθείας ανάθεση, όπως άλλωστε ήταν φανερό πως ήταν η αρχική πρόθεση του ΟΠΑΠ. Η "ΚΡΟΥΛΙΝΓΚ ΛΙΜΙΤΕΝΤ" είναι μία πολύ μικρή εταιρεία, συμμετείχε την τελευταία στιγμή χωρίς κανέναν 'Ελληνα συνεργάτη και ακούστε τι μεγάλες δραστηριότητες έχει: τέσσερα καταστήματα στοιχημάτων στο 'Ιπσγουιτς της Αγγλίας! Πέμπτον, για μία ακόμη φορά ανακύπτει -και αυτό είναι σημαντικότερο- το βασικό ζήτημα όλων των διαγωνισμών του δημοσίου ή του ευρύτερου δημόσιου τομέα, που είναι ακριβώς, κυρίες και κύριοι συνάδελφοι, η σύνταξή τους με τέτοιον τρόπο, ώστε να οδηγούν σε προκαθορισμένο αποτέλεσμα.
Με τη μεθόδευση αυτή επιτυγχάνεται η νομιμοποίηση και του επόμενου σταδίου του διαγωνισμού, που είναι η κατακύρωση, αφού τα αρμόδια όργανα θα επικαλούνται ότι κινούνται στα πλαίσια, τα οποία ορίζονται στη διακήρυξη. 'Ετσι, ο οποιοσδήποτε έλεγχος, είτε από το Ελληνικό Ελεγκτικό Συνέδριο είτε από τις εισαγγελικές και δικαστικές αρχές, δεν μπορεί να οδηγήσει σε ουσιαστικό αποτέλεσμα, επειδή ακριβώς η κατακύρωση του διαγωνισμού στηρίζεται σε μία φωτογραφική διάταξη.
Κυρίες και κύριοι συνάδελφοι, θα ήθελα να σας πω ότι είναι εντελώς αδιανόητη και ύποπτη η άρνηση του αρμόδιου Υφυπουργού να κοινοποιήσει την υπογραφείσα σύμβαση κατά τη διαδικασία του κοινοβουλευτικού ελέγχου με την εντελώς έωλη δικαιολογία της εμπιστευτικότητας των πληροφοριών, επειδή έτσι καταργείται η δυνατότητα ενημέρωσης της Βουλής, κάτι που αντιβαίνει στην ουσία στο πολίτευμά μας.
Και για να μη μείνει, επιτέλους, καμία αμφιβολία, δυο χρόνια πριν την υπογραφή της σύμβασης, υπάρχει επιστολή του τεχνικού διευθυντή του αναδόχου, που έστελνε προς τον ΟΠΑΠ τις τεχνικές προδιαγραφές του παιχνιδιού.
(Χειροκροτήματα από την πτέρυγα της Νέας Δημοκρατίας) Θα ήθελα να καταθέσω αυτήν την επιστολή.
(Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά την προαναφερθείσα επιστολή, η οποία έχει ως εξής: "INTRALOT Μαρούσι, 22 Μαϊου, 1997 4816/ΚΦ/γδ/ΟΠΑΠ Προς ΟΠΑΠ Κολωνού 2 και Πειραιώς Υπ' όψιν: κου Π. Μπεκιάρη Κύριε Μπεκιάρη, Σας αποστέλλω τις Λειτουργικές Προδιαγραφές Στοιχημάτων για τα παιχνίδια "Λίστα Αγώνων" και "Αποτέλεσμα Αγώνων" συμπεριλαμβανομένης και της ενότητας του "Risk Manager".
Παραμένουμε στη διάθεση σας για οποιαδήποτε διευκρίνιση και αναμένουμε την από κοινού εξέταση του εγχειριδίου προκειμένου να προχωρήσουμε στην τελική διαμόρφωση του η οποία θα οδηγήσει και στην τελική από πλευράς σας αποδοχή του.
Με εκτίμηση, Κώστας Φαρρής Τεχνικός Διευθυντής ") 
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Θα ήθελα να ξεκαθαρίσουμε και κάτι ακόμα.
Κυρίες και κύριοι συνάδελφοι, η διάτρητη αυτή σύμβαση υπεγράφη το Μάρτιο του 1999. Επειδή επίκειται η εφαρμογή της, θέλω να ξεκαθαρίσω κάτι: μη διανοηθείτε να προχωρήσετε στην εφαρμογή αυτής της σύμβασης της ντροπής. Θα βρείτε απέναντί σας ολόκληρη την ελληνική κοινωνία, μια κοινωνία που διαμηνύει σε όλους μας: "'Οχι στον ηλεκτρονικό τζόγο, όχι στους στημένους διαγωνισμούς, όχι στην αδιαφάνεια".
(Χειροκροτήματα από την πτέρυγα της Νέας Δημοκρατίας) Κυρίες και κύριοι συνάδελφοι, αυτή είναι η πραγματική κατάσταση. Το πρόβλημα είναι τεράστιο και απαιτεί συνεννόηση και συνεργασία. Και θα σας μιλήσω ξεκάθαρα στο σημείο αυτό. Η μέχρι στιγμής συμπεριφορά σας, όσο καλή πρόθεση και αν υπάρχει από την πλευρά μας, μάλλον για το αντίθετο πείθει: ότι δεν θέλετε ή, έστω, ότι δεν μπορείτε να συμπαραταχθείτε μαζί μας και να δώσουμε μαζί αυτήν τη μάχη, ότι φοβάστε ή ότι πιστεύετε πως η κατάσταση αυτή σάς ευνοεί, ότι πιθανώς η εύνοια μεγάλων συμφερόντων είναι επωφελής για την Κυβέρνηση. Αν ισχύει όμως αυτό, είναι καταστροφικό για τον τόπο, διότι σημαίνει ότι η Κυβέρνηση, όχι απλώς δεν έχει αντιστάσεις αλλά ότι ευνοεί την αδιαφάνεια.
Κύριε Πρωθυπουργέ, δεν αμφισβητώ την προσωπική σας εντιμότητα. Δεν μπορεί όμως να κωφεύετε, δεν μπορεί να κάνετε πως δεν βλέπετε, να προφασίζεσθε άγνοια, όταν γύρω μας συμβαίνουν τέρατα και σημεία. Δεν μπορεί να λέτε ότι σκανδαλολογούμε, όταν βοά ο τόπος, γιατί έτσι κάνετε ακόμη πιο δύσκολη τη θέση σας, γιατί η αντίδραση αυτή δείχνει ενοχή και προσπάθεια συγκάλυψης. Και πιστεύω -θέλω να το πιστεύω -ότι προσωπικά δεν σας αξίζει αυτό.
Δεν μπορείτε να μας λέτε "πάτε στον εισαγγελέα", όχι μόνο γιατί δεν είμαστε ανακριτές ή αστυνομία, αλλά γιατί η δουλειά μας είναι να κάνουμε αντιπολίτευση και αυτό κάνουμε: έλεγχο. 'Οχι μόνο, γιατί εσείς παρακωλύετε το έργο των αρμοδίων επιτροπών, αλλά πάνω απ' όλα, επειδή ξέρετε ότι η προτροπή σας δεν έχει κανένα ουσιαστικό αντίκρισμα. Εξηγούμαι: όσον αφορά στην εισαγγελική παρέμβαση, η σύνταξη της διακήρυξης διαγωνισμού με τέτοιον τρόπο, ώστε να προδιαγράφεται ήδη ο ανάδοχος, δεν συνιστά αξιόποινη πράξη κατά το Ποινικό Δίκαιο. Και βεβαίως προφανώς το γνωρίζετε ή θα έπρεπε να το γνωρίζετε.
Επομένως η συνεχής παρότρυνση για προσφυγή στον εισαγγελέα γίνεται εκ του ασφαλούς και είναι πονηρή, αφού ο εισαγγελέας δεν μπορεί να ασκήσει ποινική δίωξη, εφόσον δεν έχει προβλεφθεί η τιμωρία αυτής της προφανώς αξιόποινης πράξης. Είναι επίσης γνωστό ότι αποκλείεται οποιαδήποτε παρέμβαση της εισαγγελικής αρχής, σε όσες περιπτώσεις ανακύπτει θέμα ευθύνης μελών της Κυβέρνησης ή Υφυπουργών.
Επιπλέον ορίζεται στο ν. 2509/97, που καταρτίσατε ως Κυβέρνηση, ότι τυχόν συμμέτοχοι των ανωτέρω προσώπων, είτε δημόσιοι υπάλληλοι είτε ιδιώτες, υπάγονται στο Ειδικό Δικαστήριο, δηλαδή αποκλείεται και για τα πρόσωπα αυτά η δυνατότητα επέμβασης της εισαγγελικής αρχής.
Και, τέλος, ξέρουμε όλοι -και το ξέρετε σίγουρα και σεις- ότι οι εισαγγελικές αρχές δεν έχουν την απαραίτητη υποδομή για τον έλεγχο τέτοιων σύνθετων οικονομικών και τεχνικών θεμάτων και προδιαγραφών, για να μπορέσουν να κατευθύνουν τις έρευνές τους στη σωστή πορεία.
Γιατί αρνείσθε την ίδρυση δικαστικής αστυνομίας, παρά την επίμονη πρόταση που σας έχουμε κάνει, παρά τη γενικά αποδεκτή χρησιμότητά της για την καταπολέμηση της εγκληματικότητας και της διαφθοράς; 'Ερχομαι και σ' ένα ακόμη σημείο, γιατί το είπατε τρεις- τέσσερις φορές, κύριε Πρωθυπουργέ. Μας είπατε ότι αποχωρήσαμε το 1997 από τις διακομματικές επιτροπές. Πράγματι είναι αληθές ότι αποχωρήσαμε. Δεν μας είπατε όμως, ενώ το ξέρετε, γιατί αποχωρήσαμε.
Πρώτα απ' όλα αποχωρήσαμε, γιατί είχατε παραβεί την προεκλογική σας δέσμευση για ανεξάρτητη διοικητική αρχή.
Δεύτερον, σε πρακτικό επίπεδο αποχωρήσαμε, γιατί ήταν η εποχή -και θα το θυμάσθε σίγουρα- που πλησίαζε η ανάθεση των προγραμματικών συμφωνιών. Εξηγούμαι: με συγκεκριμένα νομοθετικά μέτρα, αλλά και με παραλείψεις, αφήσατε ανεξέλεγκτες τις κομματικές διοικήσεις των ΔΕΚΟ να μοιράσουν στους προμηθευτές του δημοσίου προμήθειες ενάμισι τρισεκατομμυρίου δραχμών.
Δύο ήταν τα καίρια σημεία. Ενώ γνώριζε η Κυβέρνηση ότι το διάστημα εξαίρεσης της Ελλάδος από την εφαρμογή της οδηγίας 9338 λήγει στις 31.12.1997, άφησε να περάσουν άπρακτα τεσσεράμισι χρόνια από την υπογραφή της οδηγίας, προκειμένου κάτω από το επιχείρημα του επείγοντος να αναθέσει τις προγραμματικές συμφωνίες σε όποιες επιχειρήσεις επιθυμεί, κάτω από ένα διαβλητό καθεστώς εσκεμμένης αδιαφάνειας.
Ακόμα, ενώ ψήφισε το 1995 το ν. 2286 για τις προμήθειες του δημόσιου τομέα, που όριζε τη σύσταση των περί ου ο λόγος διακομματικών επιτροπών για τον έλεγχο των προμηθειών του δημοσίου, άφησε να περάσει ενάμισης ολόκληρος χρόνος από την ψήφιση του νόμου, για να εκδώσει την κανονιστική απόφαση των Υπουργών Ανάπτυξης και Εθνικής Οικονομίας για τη λειτουργία των επιτροπών αυτών.
Κυρίες και κύριοι συνάδελφοι, το φαινόμενο της διαπλοκής έχει ανδρωθεί. Για να αντιμετωπιστεί, χρειάζεται κοινή δράση όλων. Η μάχη της διαφθοράς και της διαπλοκής, για να είναι αποτελεσματική, δεν μπορεί να είναι υπόθεση ενός κόμματος. 'Οσο το δυνατόν περισσότεροι πρέπει να συμμετάσχουμε σ' αυτήν την προσπάθεια, για να χτυπηθεί η διαφθορά, για να απομονωθεί η πανίσχυρη διαπλοκή.
Στην προσπάθεια αυτή δεν πρέπει να υπάρχουν κομματικές ταμπέλες, γιατί η μάχη αυτή δεν πρέπει να έχει κομματικό χρώμα. Τα κόμματα της Αντιπολίτευσης, αλλά και οι υγιείς εκφράσεις-δυνάμεις του κυβερνητικού χώρου πρέπει να είναι δίπλα -δίπλα σ' αυτήν τη μάχη. Θα πρέπει να ξέρετε ότι σ' αυτήν την πορεία, σ' αυτήν την κοινή μάχη, θα έχουμε τη στήριξη όλων των πολιτών που ξέρουν, βλέπουν, αγωνιούν και ανησυχούν. (Χειροκροτήματα από την πτέρυγα της Νέας Δημοκρατίας) Eίναι γεγονός ότι χρειαζόμαστε ένα άλλο κράτος, αποτελεσματικό και υπεύθυνο, ένα κράτος που δεν θα συναλλάσσεται κάτω από το τραπέζι, που δεν θα εκβιάζει, αλλά θα υπηρετεί τον πολίτη.
Είναι άμεση, επιβεβλημένη η προτεραιότητα -και σας το θέτω πάλι επίμονα σήμερα- η υλοποίηση των προτάσεων νόμου που καταθέσαμε ως τώρα για τη συγκρότηση της ανεξάρτητης διοικητικής αρχής για τις συμβάσεις προμήθειας και έργων του δημοσίου, για τη χρηματοδότηση των κομμάτων και την κατανομή του τηλεοπτικού χρόνου στις προεκλογικές περιόδους. Ακόμα, για το νομικό καθεστώς της αποκρατικοποίησης ή εξυγίανσης δημοσίων νομικών προσώπων, με τη δέσμευση τη δική μας ότι θα προηγηθεί διάλογος με όλες τις πολιτικές δυνάμεις για την επικαιροποίηση, τη συμπλήρωση και βελτίωσή τους.
Δεν είμαστε δογματικοί. Είμαστε όμως σταθεροί στις αρχές μας και συνεπείς στις δεσμεύσεις μας.
Επίσης, χρειάζεται ο εκσυγχρονισμός και η ενίσχυση της αποτελεσματικότητας των ελεγκτικών μηχανισμών του κράτους. Αναφέρομαι στη δικαιοσύνη γενικά και στο Ελεγκτικό Συνέδριο ειδικότερα, στην Επιτροπή Ανταγωνισμού, στην ΕΛ.ΑΣ. και στους Επιθεωρητές Δημόσιας Διοίκησης, στο Συνήγορο του Πολίτη, στους μηχανισμούς φορολογικού ελέγχου.
Είπατε για το ΤΑΧΙS. Μα, το ΤΑΧΙS είναι ένα από τα μεγάλα σκάνδαλα της εποχής. Καθυστερεί ήδη πια σχεδόν τρία χρόνια και, ακόμα και σήμερα, υπάρχει τεράστια υστέρηση και, εκεί που έχει περάσει, έχουμε μεγάλο πρόβλημα απαξίωσης της τεχνολογίας που εφαρμόστηκε.
(Χειροκροτήματα από την πτέρυγα της Νέας Δημοκρατίας) Αναφέρομαι ακόμα σε ρυθμίσεις για τον αποτελεσματικότερο κοινοβουλευτικό έλεγχο. Αναφέρομαι στην εκ βάθρων αναμόρφωση του συστήματος ανάθεσης και επίβλεψης δημοσίων έργων.
Ακόμα, είναι ανάγκη να γίνουν κάποιες πρακτικές ρυθμίσεις για κάθε τομέα χωριστά, για να μπει φραγμός στα φαινόμενα παρακμής.
Στο σχέδιό μας αυτό εντάσσονται, πρώτον, ο περιορισμός της δυνατότητας αυθαιρεσιών των δημοσίων υπαλλήλων με οριοθέτηση της διακριτικής ευχέρειάς τους και, όπου αυτό είναι αδύνατο, η καθιέρωση παράλληλων μηχανισμών, για να αφαιρεθούν ή έστω να ελαχιστοποιηθούν τα περιθώρια εκβιασμού του πολίτη και αξίωσης μίζας.
Δεύτερον, ο καθορισμός τακτής προθεσμίας, ώστε να μην υπάρχουν περιθώρια αξίωσης χρονόσημου, όπως δυστυχώς είναι πια συνηθισμένο να λέγεται.
Τρίτον, η καθιέρωση προσωπικής ευθύνης για παράνομες πράξεις ή για παραλείψεις επιβεβλημένων ενεργειών, εξαιτίας των οποίων ζημιούται είτε το δημόσιο είτε ο πολίτης.
Τέταρτον, η αποζημίωση του πολίτη για τη βλάβη που υφίσταται εξαιτίας καθυστερήσεων και λανθασμένων σε βάρος του αποφάσεων της διοίκησης. Πέμπτον, ο συμψηφισμός χρεών, μεταξύ δημοσίου και ιδιωτών.
Κυρίες και κύριοι συνάδελφοι, με τη στάση σας θυμίζετε τον κλέφτη που φωνάζει, για να φοβηθεί ο νοικοκύρης. Μόνο που ο νοικοκύρης είναι ο λαός και δεν μπορείτε να τρομοκρατήσετε μία ολόκληρη κοινωνία.
Αντιμετωπίζουμε ήδη και αντιμετωπίζω προσωπικά έναν αδίστακτο πόλεμο. Ακούμε τον ίδιο τον Πρωθυπουργό να επιστρατεύει ισχυρισμούς και να εξαπολύει ύβρεις. Παρακολουθούμε τα στελέχη της κυβερνητικής προπαγάνδας να μαίνονται ως Ηρωδιάδες. Παρακολουθούμε ακόμα τα παράκεντρα να φτιάχνουν πυρετωδώς λάσπη και τους μισθοφόρους της εξάρτησης να εκπαιδεύονται σε κτυπήματα κάτω από τη μέση. Θα τα καθαρίσουμε αυτά. (Ζωηρά και παρατεταμένα χειροκροτήματα από την πτέρυγα της Νέας Δημοκρατίας) Μια και είμαστε όλοι εδώ, θα το πω ξεκάθαρα. Δεν μας πτοούν ούτε άναρθρες κραυγές ούτε ψίθυροι. Δεν μας τρομάζουν ούτε οι επίσημοι συκοφάντες ούτε οι ανεπίσημοι λασπολόγοι. Δεν καταλαβαίνουμε από πιέσεις και εκβιασμούς. Δεν θα υποχωρήσουμε, δεν θα αδρανήσουμε, δεν θα σιωπήσουμε. Είπαμε να επιβάλουμε διαφάνεια και σεβασμό στον 'Ελληνα φορολογούμενο. Το είπαμε και θα το κάνουμε! (Ζωηρά και παρατεταμένα χειροκροτήματα από την πτέρυγα της Νέας Δημοκρατίας) Δεν μπορεί κανείς να εξαγοράσει τη συνείδηση ενός ολόκληρου λαού, γιατί υπάρχουν τίμιοι 'Ελληνες σ'αυτόν τον τόπο. Η συντριπτική πλειοψηφία είναι τίμιοι 'Ελληνες. Σ'αυτήν την πλειοψηφία και όχι μόνο σε μας ανήκει η ευθύνη και η τιμή για τον αγώνα που έχει ανάγκη ο τόπος. Κανείς δεν θέλει να αναβιώσει η σκανδαλολογία. Τα περί αναβίωσης εντάσεων άλλων εποχών είναι ανοησίες. Κανείς -και προπαντός εμείς- δεν θέλουμε οξύτητες. Αγωνία εκφράζουμε, ανησυχία και πόνο για κάτι που ξέρουν όλοι οι 'Ελληνες και καθημερινά επιδεινώνεται.
Το τελευταίο εύρημα της Κυβέρνησης είναι ότι ο αγώνας κατά της διαφθοράς αποτελεί αγώνα κατά της χώρας, ότι η συνέχισή του απειλεί όσα κερδήθηκαν. 'Οτι και αυτό συνιστά κίνδυνο για την πορεία της χώρας. Ε, όχι και έτσι, κύριοι. Απειλή για τον τόπο είναι η διαφθορά όχι η διαφάνεια. Μόνο θετικές μπορεί να είναι οι επιπτώσεις από την επιβολή θεσμών και μηχανισμών, που θα εγγυώνται πλήρη διαφάνεια, τόσο στην πολιτική όσο και στην οικονομική και κοινωνική ζωή του τόπου. Ο αγώνας ο δικός μας υπηρετεί τη διαύγεια, την ιδιωτική πρωτοβουλία, τον υγιή ανταγωνισμό, το κοινό συμφέρον. Στηρίζει τον κάθε επιχειρηματία που ασχολείται μόνο με την επιχείρησή του. Στηρίζει όλους εκείνους, που δεν διαπλέκονται με την πολιτική εξουσία. Η ανασύνταξη του κράτους συνιστά απολύτως αναγκαία και επιτακτική προϋπόθεση, για να πετύχουμε το δυναμικό αναπτυξιακό άλμα στο νέο αιώνα. Απειλή είναι η παρακμή, η κακοδιοίκηση, η αυθαιρεσία, η παρανομία και η κατάχρηση εξουσίας.
Μας λέτε ότι δεν ασχολείσθε με όλα αυτά, γιατί εσάς σας απασχολούν τα προβλήματα του τόπου. Και ερωτώ ευθέως: δεν είναι πρόβλημα του πολίτη η μίζα, τα φακελάκια, το χρονόσημο για την εξυπηρέτησή του από το κράτος; Δεν είναι πρόβλημα του πολίτη η αφαίμαξη του χρήματός του από τα τρωκτικά του κατεστημένου; Δεν είναι πρόβλημα του πολίτη ότι συντηρεί το πιο ακριβοπληρωμένο σύστημα υγείας στην Ευρώπη χωρίς να εξασφαλίζει στοιχειωδώς αξιοπρεπή περίθαλψη; Δεν είναι πρόβλημα του πολίτη η διαφθορά, που νομιμοποιεί παρανόμους, που υπηρετεί το εμπόριο του λευκού θανάτου και τους νονούς της νύχτας, που συμβάλλει στην έξαρση της εγκληματικότητας; Δεν είναι πρόβλημα του πολίτη να κατασπαταλώνται, να διασκορπίζονται, να καταληστεύονται ιλιγγιώδη ποσά, την ώρα που η πιο άγρια φοροεπιδρομή αρπάζει το εισόδημά του; Κυρίες και κύριοι συνάδελφοι, ήρθε η ώρα για την Κυβέρνηση να ξεκαθαρίσει εδώ και τώρα, σήμερα όχι αύριο, τη θέση της, οριστικά και αμετάκλητα. 'Ηρθε η ώρα να πει το μεγάλο ναι ή το μεγάλο όχι. Αν θα αγωνιστεί μαζί μας για τη διαφάνεια ή αν θα στηρίξει την αδιαφάνεια, τα μεγάλα συμφέροντα, το νοσηρό κατεστημένο.
Αν είναι ναι, τότε πρέπει στην πράξη να το αποδείξει, τότε πρέπει να κάνουμε πράξη όλοι μαζί όσα έχουμε προτείνει και όσα από κοινού θα βρούμε. Αν είναι όχι, τότε είναι βαρύτατα ιστορικά υπόλογη. Τότε συνειδητά θα υπηρετεί την αδιαφάνεια, τη διαφθορά, τη διαπλοκή. Τότε θα μας βρει αμείλικτα απέναντί της, γιατί η Ελλάδα και οι 'Ελληνες, επιτέλους, απαιτούν διαύγεια, διαφάνεια, απαιτούν φως.
('Ορθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα) 
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, θα σχολιάσω πρώτα μία ειδική παρατήρηση του κ. Καραμανλή. Ο κ. Καραμανλής στην αρχή του λόγου του αναφέρθηκε στο τραγικό δυστύχημα, το οποίο έγινε σήμερα και για το οποίο εκφράζω τη λύπη μου και τη συμπάθειά μου στις οικογένειες των εργατών που βρίσκονται αυτήν τη στιγμή, είτε στα νοσοκομεία είτε αναζητούνται. Πιστεύω, όμως, ότι αυτό είναι ένα καλό παράδειγμα μιας εκμετάλλευσης ενός γεγονότος, για να δημιουργηθεί ένα κλίμα.
ΕΝΑΣ ΒΟΥΛΕΥΤΗΣ (Από τη Νέα Δημοκρατία): Ποιο; 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Λέω το εξής, επειδή ρωτάτε.
ΠΡΟΕΔΡΟΣ (Απόστολος Κακλαμάνης): Επιτέλους, για μία ώρα ακούστηκε ο Πρόεδρός σας, σας παρακαλώ. Δεν είναι σωστά πράγματα αυτά.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Είπε ο κ. Καραμανλής: αυτή είναι η απόδειξη του πώς γίνονται τα δημόσια έργα. Ποιο δημόσιο έργο; Αυτό ήταν μία σκαλωσιά, ένα ξυλότυπο που κατέρρευσε, δεν είχε γίνει καν το έργο, δεν είχε παραληφθεί το έργο, δεν λειτουργούσε το έργο. 
ΤΖΑΝΗΣ ΤΖΑΝΝΕΤΑΚΗΣ: Κάθε μέρα περνάω από εκεί. Μη μας λέτε ψέματα. 
ΠΡΟΕΔΡΟΣ (Απόστολος Κακλαμάνης): Σας παρακαλώ πολύ. Τι πράγματα είναι αυτά; Θα απαγορεύσετε στον Πρωθυπουργό να μιλήσει; Σας παρακαλώ, κύριε Τζαννετάκη, είναι δυνατόν να μη μιλήσει ο Πρωθυπουργός; 
ΤΖΑΝΗΣ ΤΖΑΝΝΕΤΑΚΗΣ: Μα, το βλέπω, κύριε Πρόεδρε, κάθε μέρα.
ΠΡΟΕΔΡΟΣ (Απόστολος Κακλαμάνης): Σας παρακαλώ, έχετε Αρχηγό.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Επαναλαμβάνω ότι το έργο είναι υπό κατασκευή. Υπάρχει ένας διεθνής διαγωνισμός. Ο διαγωνισμός κατέληξε. Ανέλαβε ένας εργολάβος. Ο εργολάβος κατασκευάζει τη γέφυρα. 'Οταν κατασκευάζει τη γέφυρα ...
(Θόρυβος) 
ΠΡΟΕΔΡΟΣ (Απόστολος Κακλαμάνης): Επιτέλους, αυτόν το διάλογο θέλετε εδώ; 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): 'Οταν κατασκευάζει τη γέφυρα, πραγματοποιεί κάποιο έργο. Σκάβει, βάζει σκαλωσιές, ρίχνει μπετόν στις σκαλωσιές και εκεί δημιουργήθηκε το πρόβλημα. Δεν είναι ένα δημόσιο έργο, το οποίο έχει τελειώσει, παραληφθεί και λειτουργεί. Δεν μπορεί εδώ ο Αρχηγός της Αξιωματικής Αντιπολίτευσης να φέρνει αυτό ως παράδειγμα, ότι τα δημόσια έργα δεν γίνονται καλά.
Εγώ, κυρίες και κύριοι συνάδελφοι, ερωτώ, δεν έγινε σεισμός στην Αθήνα, δεν υπήρχαν εκτεταμένες καταστροφές σε σπίτια; Ποια δημόσια έργα χτυπήθηκαν από αυτόν το σεισμό; Ποια δημόσια έργα κατέρρευσαν; Εκεί να μας φέρετε παράδειγμα, αν είσαστε σωστός, κύριε Καραμανλή, και να μη διαστρεβλώνετε τα πράγματα.
(Θόρυβος, διαμαρτυρίες) 
ΠΡΟΕΔΡΟΣ (Απόστολος Κακλαμάνης): Παρακαλώ. Οι διακοπές δεν γράφονται.
Δείχνετε πώς αντιλαμβάνεσθε το διάλογο σ' αυτήν την Αίθουσα.
ΘΕΟΔΩΡΟΣ ΚΑΣΣΙΜΗΣ: ....
ΠΡΟΕΔΡΟΣ (Απόστολος Κακλαμάνης): Με σεβασμό ακούστηκε ο κ. Καραμανλής. Είναι απαράδεκτο να μην αφήνετε να απαντήσει ο Πρωθυπουργός. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Επειδή, κύριε Κασσίμη, ρωτάτε, θα σας πω από τις δύο γέφυρες οι οποίες κατέρρευσαν, η μία ήταν κατασκευή στη βόρεια Ελλάδα της δεκαετίας του 1960 και η άλλη ήταν κατασκευή του 1980. Να μην το ξεχνάμε. Νομίζω ότι ήταν άτοπο αυτό και δεν θα έπρεπε ούτε να εκμεταλλευτούμε τον πόνο ούτε να δημιουργούμε εντυπώσεις.
Ο Αρχηγός της Αξιωματικής Αντιπολίτευσης έκανε μία καταγραφή -θα έλθω και στα γενικά- θεμάτων, τα οποία παρουσίασε ως ενδείξεις, αποδείξεις διαφθοράς και σκανδάλων και ανέφερε όποιο θέμα στο οποίο οι διάφοροι ανταγωνιστές για την προμήθεια ή το έργο είχαν ενστάσεις. Και, εν πάση περιπτώσει, μας έδωσε μια μεγάλη εικόνα πραγμάτων, τα οποία δεν πηγαίνουν σωστά.
'Εχω ένα ερώτημα ή μια παρατήρηση. Πότε και πώς επιλέγει η Αξιωματική Αντιπολίτευση τα διάφορα σκάνδαλα και πώς τα παρουσιάζει, διότι σήμερα δεν ακούσαμε και άλλα σκάνδαλα, για τα οποία είχε κατηγορήσει την Κυβέρνηση και για τα οποία είχε κάνει τεράστιο θόρυβο.
Τότε που έγινε η υποτίμηση, η προσαρμογή της αξίας της δραχμής, εδώ σε αυτήν την Αίθουσα είχε λεχθεί ότι υπήρξαν διαρροές, ότι επλούτισαν κάποιοι, ότι είναι σκάνδαλο, ότι πρέπει να γίνουν παραιτήσεις. Δεν ακούσαμε έκτοτε ούτε ένα στοιχείο. Βεβαίως ξεχάστηκε αυτό, διότι επρόκειτο για ψίθυρο, επρόκειτο για συκοφαντία.
Να αναφέρω το περίφημο θέμα των καζίνο. 'Οταν αυτή η Κυβέρνηση αποφάσισε να μη γίνει η επένδυση του Φλοίσβου, υπήρξε διαμαρτυρία από πλευράς της Αξιωματικής Αντιπολίτευσης, η οποία είπε ότι είναι μέγα σκάνδαλο, ότι ευνοούνται, αλλάξατε τα πράγματα, δεν θα έρθουν οι επενδυτές. Ζήτησε τη σύσταση εξεταστικής επιτροπής, παρέπεμψε την Υπουργό στην εξεταστική επιτροπή. Και έκτοτε βέβαια όλα αυτά ξεχάστηκαν, παρήλθαν. Διότι ποιο είναι το συμπέρασμα και το δίδαγμα; Το συμπέρασμα και το δίδαγμα είναι ότι όλα αυτά λέγονται επιλεκτικά στη στιγμή, για να δημιουργούμε εντυπώσεις. Αυτή είναι η τακτική. Δεν πρόκειται για μια τακτική, που προέρχεται από έναν προβληματισμό. Είναι μία τακτική μικροκομματικής εκμετάλλευσης.
Επικαλέσθηκε ο κ. Καραμανλής διάφορες δηλώσεις που έχουν κάνει στελέχη του ΠΑΣΟΚ, διάφοροι Υπουργοί. Εγώ όμως έχω μία άλλη αντίληψη αυτών. 'Οπως είπα, αρχή μας είναι η διαφάνεια και έχουν όλα τα στελέχη του ΠΑΣΟΚ την υποχρέωση στη δημόσια συζήτηση να επισημαίνουν, να δείχνουν, πού θα πρέπει να κοιτάξουμε, πώς θα ψάξουμε. Εμείς δεν ήρθαμε σε μια κοινωνία αγγέλων και λέμε ότι είναι η κοινωνία των αγγέλων. Εμείς ήρθαμε σε μια κοινωνία με πολλά προβλήματα και αγωνιζόμαστε να ξεπεράσουμε αυτά τα προβλήματα και γι' αυτό λέμε αυτά τα προβλήματα. Και είναι διαστρέβλωση να επικαλείται τη δική μας συμβολή για την αντιμετώπιση των προβλημάτων, για να καταδείξει τα προβλήματα.
Ο Συνήγορος του Πολίτη, τον οποίον επικαλέσθηκε, δεν είναι δικό μας δημιούργημα; Το ΕΣΠΕΛ, το οποίο επικαλέστηκε, δεν είναι δικό μας δημιούργημα; Εμείς δεν φροντίζουμε γι' αυτούς τους θεσμούς, τους οποίους δημιουργούμε, για να καταπολεμήσουμε ακριβώς τα φαινόμενα της αδιαφάνειας και της διαφθοράς; Και οι δικαστικές έρευνες, οι οποίες είπε ότι δεν προχωρούν, τι δεν προχωρούν; Η δικαστική εξουσία είναι ανεξάρτητη. Αλλά παρέλειψε να πει ότι, παραδείγματος χάρη, όσον αφορά το προκαθορισμένο στοίχημα και σε πολλές άλλες περιπτώσεις οι δικαστικές έρευνες οφείλονται σε δική μας πρωτοβουλία. Εμείς καταθέσαμε τους φακέλους, επειδή υπήρχαν αυτοί οι ψίθυροι και οι συκοφαντίες. Και είπαμε στην εισαγγελία, στη δικαστική αρχή, ψάξτε να βρείτε αν αυτά είναι αλήθεια ή είναι αυτό που πιστεύουμε εμείς, δηλαδή συκοφαντίες.
Κανένας, λοιπόν, δεν μπορεί να επικαλείται τη δική μας προσπάθεια να καταπολεμήσουμε αυτά τα φαινόμενα ως απόδειξη ότι εμείς διαπιστώνουμε και δεν κάνουμε τίποτα. Αντίθετα, είμαστε δραστήριοι γύρω από αυτό το θέμα. Και έρχομαι τώρα σε μια σειρά από ισχυρισμούς, όπου υπάρχει σαφής παραποίηση της αλήθειας. Θα μπορούσα βέβαια να μιλάω πολλή ώρα γι' αυτό το θέμα.
Είπε παραδείγματος χάρη ο κ. Καραμανλής ότι είχαν ένα σχέδιο για τις προμήθειες, ότι το σχέδιο αυτό δεν το συζητήσαμε, ότι κάπως κρυφά περάσαμε τις άλλες ρυθμίσεις. 'Εχει λάθος. Το συζητήσαμε διεξοδικά το θέμα και είδαμε ότι υπάρχει ένα συνταγματικό πρόβλημα: όταν υπάρχει μία αρχή, η οποία αποφασίζει ποιος θα κάνει το έργο ή τις προμήθειες και η Κυβέρνηση έχει την υποχρέωση της υπογραφής, ποιος έχει την ευθύνη; Και είπαμε ότι την ευθύνη πρέπει να την έχει η Κυβέρνηση, για να υπάρχει συγκεκριμένη ευθύνη. Δεν μπορεί η Κυβέρνηση να αναλαμβάνει ευθύνες ενός άλλου οργάνου, ούτε μπορεί, εφόσον η εκτέλεση ανήκει στην Κυβέρνηση, το άλλο όργανο να παίρνει τις αποφάσεις και να καθορίζει τι θα κάνει η Κυβέρνηση.
Γι'αυτό είπαμε ότι χρειάζεται μία άλλη μορφή ελέγχου και καθιερώσαμε τον έλεγχο από το Ελεγκτικό Συνέδριο. 'Εγινε αυτή η συζήτηση. Το ότι δεν την αντιλήφθηκε η Νέα Δημοκρατία, βεβαίως δεν φταίμε εμείς.
'Οσον αφορά τώρα -για να αναφέρω ένα άλλο θέμα- τη "SOFTEX", επανέλαβε βέβαια ο κ. Καραμανλής τα επιχειρήματα του ανταγωνιστή, ο οποίος δεν πέτυχε στο διαγωνισμό. Θέλω, όμως, να σας επισημάνω -το οποίο δεν το ανέφερε, παρ' όλο που θέλησε να ισχυρισθεί ότι το παρουσιάζει εμπεριστατωμένα το θέμα- ότι η μία προσφορά προέβλεπε την απασχόληση περίπου διακοσίων εργαζομένων, ενώ η άλλη προσφορά, την οποία επιλέξαμε εμείς, προέβλεπε την απασχόληση χιλίων διακοσίων εβδομήντα πέντε εργαζομένων. Και προτιμήσαμε εμείς την προσφορά η οποία προβλέπει τους περισσότερους εργαζόμενους. Είναι ένα κοινωνικό κριτήριο. Εάν εσάς δεν σας ενδιαφέρει, ενδιαφέρει τον κόσμο εκεί, ο οποίος θα έχανε τη δουλειά του.
ΜΙΛΤΙΑΔΗΣ ΕΒΕΡΤ: ...
ΠΡΟΕΔΡΟΣ (Απόστολος Κακλαμάνης): Δεν καταγράφεται τίποτα από αυτά που λέτε, απλώς παράσιτα στην ομιλία. Τι νόημα έχει αυτό, διερωτώμαι πραγματικά.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): 'Οσον αφορά, παραδείγματος χάρη, το προκαθορισμένο στοίχημα, υπάρχουν αρμόδιοι οι οποίοι συζήτησαν μαζί σας. Το προκαθορισμένο όμως στοίχημα, απ' ό,τι γνωρίζω, συζητήθηκε στη Διαρκή Επιτροπή της Βουλής, η οποία είναι αρμόδια. Η Διαρκής Επιτροπή της Βουλής αποφάσισε να θέσει ερωτήματα σε τέσσερις εμπειρογνώμονες, αν οι προδιαγραφές οδηγούν σε συγκεκριμένο πλειοδότη, μειοδότη ή σε συγκεκριμένο αποτέλεσμα. Οι ερωτήσεις προς τους εμπειρογνώμονες, τους οποίους επέλεξε η επιτροπή, έγιναν από ένα Βουλευτή της Αντιπολίτευσης. Και οι εμπειρογνώμονες αποφάσισαν ότι δεν υπάρχει προκαθορισμένη πορεία, οι προδιαγραφές είναι σωστές. Γιατί το ξεχνάτε αυτό, κύριε Καραμανλή; Επίσης ξεχνάτε -και θα σας απαντήσει ο κ. Δρυς- ότι στο "ΞΥΣΤΟ" εξέτασε τη σύμβαση το Νομικό Συμβούλιο. Και το Νομικό Συμβούλιο ήταν εκείνο το οποίο απεφάνθη ότι τα πράγματα έχουν καλώς.
Τώρα, όσον αφορά διάφορα άλλα θέματα που θίξατε, παραδείγματος χάρη είπατε για τις προσλήψεις, οι προσλήψεις, όπως ξέρετε, γίνονται με έναν προγραμματισμό της τριμελούς επιτροπής, η οποία υπάρχει και περνάει η πρόσληψη μια ορισμένη διαδικασία. Υπάρχει το ΑΣΕΠ, υπάρχουν οι ειδικές διατάξεις οι οποίες ισχύουν για προσλήψεις στην Αστυνομία, στο Πυροσβεστικό Σώμα κλπ. Δεν υπάρχει δυνατότητα ούτε παρέμβασης -αυτή ήταν η μεγάλη τομή του ν.2190- ούτε μεθόδευσης των προσλήψεων, ώστε να εξυπηρετηθούν κάποιες άλλες ανάγκες.
Τα νοσοκομεία εσείς δεν λέτε ότι χρειάζονται προσωπικό; Δεν πρέπει να προσληφθεί προσωπικό για τα νοσοκομεία; Η εκπαίδευση δεν χρειάζεται προσωπικό; Δεν ξέρετε ότι οι τομείς αυτοί δεν υπάγονται στον περιορισμό τον οποίον έχουμε θέσει, ότι θα πρέπει να φεύγουν πέντε για να προσλαμβάνεται ένας; Εγώ, όμως, αλλιώς εξέλαβα, βέβαια, τη δική σας παρέμβαση σε αυτό το θέμα και την επισήμανσή σας ότι "θα τα ελέγξουμε όλα". 'Ηταν ίσως ένα μήνυμα παρόμοιο με αυτό που λένε οι διάφοροι προύχοντες της Νέας Δημοκρατίας, οι διάφοροι Βουλευτές σας, ότι "όταν κερδίσουμε τις εκλογές" -που δεν θα τις κερδίσετε- "τότε θα υπάρξουν διορισμοί και θα καταργηθεί ο ν.2190". Τους δίνετε το σήμα, "εδώ υπάρχουν θέσεις". Θέσεις τέτοιες δεν υπάρχουν.
(Χειροκροτήματα από την πτέρυγα του ΠΑ.ΣΟ.Κ.) Κυρίες και κύριοι συνάδελφοι, όλα αυτά, τα οποία αναφέρθηκαν, είναι θέματα τα οποία παρουσιάστηκαν κάτω από ένα πρίσμα. 'Ενα πρίσμα να δημιουργήσουμε την εντύπωση ότι πάνε όλα στραβά, ότι υπάρχει διαφθορά, ότι υπάρχει σάπιο κράτος, ότι τίποτε δεν δουλεύει σε αυτό το κράτος και η κατάσταση της χώρας είναι περίπου απελπιστική.
Και εγώ θα πω σχολιάζοντας πολιτικά αυτή την τοποθέτηση, ότι πρόκειται για μια ακροδεξιά τοποθέτηση, γιατί η ακροδεξιά θέλει πάντα να δημιουργεί την εντύπωση ότι είναι διεφθαρμένο το κράτος και διεφθαρμένος ο πολιτικός κόσμος και γι'αυτό υπάρχουν σωτήρες που έρχονται. Ανοίγουν οι οχετοί όταν προετοιμάζονται οι σωτήρες.
( Χειροκροτήματα από την πτέρυγα του ΠΑΣΟΚ ) Αλλά, κυρίες και κύριοι της Αντιπολίτευσης, οχετοί εδώ δεν υπάρχουν. Και όσο και να προσπαθείτε να ανοίξετε, δεν μπορείτε να ανοίξετε.
Το θέμα είναι ότι είναι επικίνδυνη αυτή η διαδικασία, γιατί γίνεται από μαθητευόμενους μάγους και μεταφέρει τη συζήτηση από ένα επίπεδο ουσίας, σ'ένα επίπεδο, όπως είπα και πριν, ψιθύρων, συκοφαντίας, γενικής αρνητικής εντύπωσης. Είναι μια συζήτηση η οποία θέλει να δείξει ότι ο πολιτικός κόσμος στην Ελλάδα δεν αξίζει και αυτό επαναλαμβάνω, είναι ιδιαίτερα επικίνδυνο.
ΓΕΩΡΓΙΟΣ ΤΖΙΤΖΙΚΩΣΤΑΣ: ...
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Επειδή λέτε Χίτλερ, εγώ δεν είπα καθόλου κάτι τέτοιο. Ακροδεξιά, υπάρχει και στην Ελλάδα. Και υπάρχει συγκεκριμένη ακροδεξιά με τους εκφραστές της, υπάρχει παράδοση ακροδεξιάς στην Ελλάδα και δεν πρέπει να το ξεχνάμε. Ο ελληνικός λαός πολύ έχει ταλαιπωρηθεί από τις τακτικές του διαχωρισμού των πολιτών και κατασυκοφάντηση εκείνων οι οποίοι αρνήθηκαν τον αυταρχισμό και την έλλειψη δημοκρατίας. Να μην επαναλαμβάνουμε, λοιπόν, τις ίδιες πρακτικές. ( Θόρυβος από την πτέρυγα της Νέας Δημοκρατίας ) 'Ερχομαι τώρα στο θέμα της διαπλοκής.
Επιμένετε, γιατί προφανώς έχετε και σεις κάποιο πρόβλημα. Και υπάρχει πρόβλημα. Εγώ, κυρίες και κύριοι συνάδελφοι, έχω παράδειγμα εδώ μια σημείωση σε σχέση με το 'Ιδρυμα Βουδούρη. Μέλη του Ιδρύματος Βουδούρη, το οποίο ως γνωστόν εκδίδει την εφημερίδα "ΕΛΕΥΘΕΡΟΣ ΤΥΠΟΣ" -και θα έλθω σ'αυτό- είναι ο κ.'Εβερτ και ο κ. Βαρβιτσιώτης. Το 'Ιδρυμα Βουδούρη συμμετέχει στο "STAR CHANNEL" με 5%. Είναι η πρώτη περίπτωση διαπλοκής. Το 'Ιδρυμα Βουδούρη μετέχει κατά 87% στην εταιρεία "ΙΔΡΥΜΑ ΤΥΠΟΥ" που εκδίδει τον "ΕΛΕΥΘΕΡΟ ΤΥΠΟ" και συμμετέχει και αυτό στο σταθμό "STAR" κατά 7,5%. Το υπόλοιπο 12% της εταιρείας "ΙΔΡΥΜΑ ΤΥΠΟΥ" που έχει τον "ΕΛΕΥΘΕΡΟ ΤΥΠΟ", ανήκει στον κ. Λιακουνάκο, ο οποίος ως γνωστόν, είναι προμηθευτής του δημοσίου.
Υπάρχουν λοιπόν ο κ.'Εβερτ, ο κ. Βαρβιτσιώτης, ο κ. Λιακουνάκος, ο "ΕΛΕΥΘΕΡΟΣ ΤΥΠΟΣ", το "STAR". Αυτό, θα έλεγα εγώ, είναι ο ορισμός και το παράδειγμα της διαπλοκής.
(Χειροκροτήματα από την πτέρυγα του ΠΑΣΟΚ ) ( Θόρυβος-διαμαρτυρίες από την πτέρυγα της Νέας Δημοκρατίας ) Εν πάση περιπτώσει, επειδή γελάτε, θέλω να σας θυμίσω ότι δεν συνέβη σε άλλο πολιτικό κόμμα...
(Θόρυβος-διαμαρτυρίες από την πτέρυγα της Νέας Δημοκρατίας ) 
ΠΡΟΕΔΡΟΣ (Απόστολος Κακλαμάνης): Παρακαλώ, θα απαντήσει ο κ. Καραμανλής, ο Αρχηγός σας. Μην τον καταργήσετε.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Δεν συνέβη σε άλλο πολιτικό κόμμα ο εκπρόσωπος του πολιτικού κόμματος να είναι ταυτόχρονα και δικηγόρος μέσων ενημέρωσης, τα οποία προσφεύγουν στα δικαστήρια. Αν και αυτό δεν είναι διαπλοκή και σύνδεση, τι είναι; Εγώ, κυρίες και κύριοι, δεν είπα βέβαια, όπως το παρουσίασε ο κ. Καραμανλής -κάθε άλλο μάλιστα- ότι όλα πάνε καλά. Είπα και πριν ότι δεν έχουμε την αυταπάτη ότι ζούμε σ'έναν κόσμο, ο οποίος δεν παρουσιάζει μια σειρά τέτοια φαινόμενα. Και το γρηγορόσημο, η παράνομη αμοιβή και για νόμιμες πράξεις και για παράνομες πράξεις, είναι ένα ...
( Θόρυβος από την πτέρυγα της Νέας Δημοκρατίας ) 
ΠΡΟΕΔΡΟΣ (Απόστολος Κακλαμάνης): Σας παρακαλώ, κύριοι συνάδελφοι.
Επιτέλους! 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης):... διαδεδομένο φαινόμενο. Πώς αντιμετωπίζεται αυτό το φαινόμενο; Το φαινόμενο αυτό αντιμετωπίζεται πρώτα απ'όλα με μια αντικειμενικοποίηση των διαδικασιών, με τη μηχανογράφηση, με τον περιορισμό της υποκειμενικότητας στις αποφάσεις.
Και ανέφερα το παράδειγμα των αντικειμενικών αξιών ακινήτων, το οποίο παράδειγμα δείχνει ότι μπορούμε να περιορίσουμε στο δημόσιο τομέα κατά πολύ την ατομική παρέμβαση και έτσι τη δυνατότητα εκμετάλλευσης. Και η μηχανογράφηση στις εφορίες αυτόν το σκοπό έχει.
Πέρα από την αντικειμενικοποίηση των διαδικασιών, έναν τεράστιο ρόλο σ' αυτό το θέμα παίζει και η παιδεία. Και τα παιδιά από μικρά, αλλά προπαντός οι μεγάλοι, πρέπει να έχουν ένα πρότυπο. 'Ενα πρότυπο σωστής διαχείρισης, ένα πρότυπο προσπάθειας για διαφάνεια. Και αυτό προσπαθούμε να το δώσουμε. Αλλά βέβαια, όταν κάποιος δημιουργεί την αίσθηση ότι όλοι τα πιάνουν, ότι σ' αυτήν την κοινωνία όλα γίνονται μόνο με μπαξίσι, με μίζες κλπ., τότε καλλιεργεί γι' αυτούς, οι οποίοι το κάνουν, ένα άλλοθι. Και εδώ είναι το πρόβλημα της πολιτικής τοποθέτησης της Νέας Δημοκρατίας, ότι καλλιεργώντας αυτό το κλίμα εντείνει βεβαίως την αίσθηση κάποιων ότι μπορεί να προχωρούν έτσι ανέλεγκτα, αφού όλα έτσι συμβαίνουν. Δεν συμβαίνουν έτσι. Και γι' αυτό θα υπάρχει και υπάρχει πάντα προσπάθεια και να περιοριστούν τα φαινόμενα και να καταλογιστούν ευθύνες.
Τρίτο είναι το σημείο της κοινωνικής ευθύνης. Δεν καταπολεμάς τη διαφθορά όταν οικειοποιείσαι συκοφαντίες, ψιθύρους, το τι λένε οι ανταγωνιστές, το τι λένε οι καζινάδες, το τι λένε οι διάφοροι οι οποίοι πήραν μέρος σε έναν ανταγωνισμό και δεν πέτυχαν. Την κοινωνική ευθύνη την αναπτύσσεις όταν είσαι τεκμηριωμένος, όταν έχεις επιχειρήματα, όταν είσαι σοβαρός, όταν δείχνεις στην κοινωνία ότι το πρόβλημα δεν το βλέπεις μονάχα από τη σκοπιά του καταγγέλλοντος, αλλά το βλέπεις κυρίως από τη σκοπιά της διαμόρφωσης αυτής της κοινωνίας με έναν τέτοιον τρόπο, ώστε να αντιδράς σ' αυτά τα φαινόμενα και όταν πείθεις ότι θέλεις να αντιταχθείς σ' αυτό το φαινόμενο. Δεν πείθεις ότι θέλεις να αντιταχθείς σ' αυτό το φαινόμενο, όταν σηκώνεις, όπως είπα στην αρχή, σημαίες ευκαιρίας και ευκαιριακούς σκοπούς. Τότε το μόνο που δείχνεις είναι ότι θέλεις τη μικροκομματική εκμετάλλευση και αυτό γίνεται.
Θα έλεγα, η εποχή έχει προσπεράσει την πολιτική της Νέας Δημοκρατίας. Η εποχή θέλει άλλες προσεγγίσεις στα προβλήματα του ελληνικού λαού και αυτό θα σας το πει και ο ελληνικός λαός το 2000.
(Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριε Πρόεδρε, δεν θα επιχειρήσω να συναγωνιστώ τον Πρωθυπουργό σ' αυτήν τη μακρά και ανιαρή δευτερολογία, που ήταν περίπου μια αποτυχημένη απολογία. Θέλω να διαβάσω κάτι.
"Σήμερα κυριαρχεί η ανοχή στα φαινόμενα παρανομίας και διαφθοράς. Η διαφθορά εκτείνεται σε όλη την πυραμίδα και αποτελεί καρκίνωμα. Αυτό είναι γεγονός, όπως γεγονός είναι ότι τα διαπλεκόμενα συμφέροντα αλλοιώνουν την ουσία της δημοκρατίας". Αυτό δεν το λέω εγώ. Είναι σε πολύ πρόσφατη συνέντευξη του πρώην Υπουργού, του κ. Αλέκου Παπαδόπουλου. Σας το λέω όχι γιατί τυχαίνει να είναι μόνο σημαντικό πρώην κυβερνητικό σας στέλεχος, όχι μόνο διότι υπήρξε πολύ στενός συνεργάτης σας, αλλά διότι καταδεικνύει ότι είστε απελπιστικά μόνος στο να μη θέλετε να καταλάβετε ορισμένα πράγματα, που ξέρουμε όλοι και όχι μόνο όσοι είμαστε σ' αυτήν την Αίθουσα, που ξέρουν όλοι οι πολίτες, όλες οι Ελληνίδες και όλοι οι 'Ελληνες.
Κάνατε μια προσπάθεια να ορίσετε τη διαπλοκή και μας δώσατε να καταλάβουμε πολύ καλά τι εννοείτε με τη διαπλοκή. 'Οποιος συμμετέχει στο διοικητικό συμβούλιο του "ΕΛΕΥΘΕΡΟΥ ΤΥΠΟΥ", είναι ορισμός διαπλοκής για σας. Μάλιστα. Πείτε το και παρακάτω να δείτε πόσους θα πείσετε. (Χειροκροτήματα από την πτέρυγα της Νέας Δημοκρατίας) Κύριε Πρόεδρε, εσείς καλύτερα απ'όλους μας έχετε ξεκαθαρίσει αυτά τα πράγματα. Διαπλοκή είναι η αντί συγκεκριμένων, πολύ συγκεκριμένων παραχωρήσεων, εκχωρήσεων, ευνοιών του κράτους, δηλαδή της εξουσίας, δηλαδή της κυβέρνησης, απόσπαση της στήριξής τους. Αυτό σημαίνει, πριν απ'όλα, εξουσία. Σήμερα εγώ, κύριε Σημίτη, δεν μπορεί να είμαι διαπλεκόμενος, γιατί δεν έχω εξουσία. Αύριο ως Πρωθυπουργός, είμαι στη διάθεση -και θα είμαι στη διάθεση- όλων να με κρίνουν.
(Χειροκροτήματα από την πτέρυγα της Νέας Δημοκρατίας) 'Εχει όμως μεγάλη σημασία, μια και θέλετε να παίξουμε με ορισμούς, να σας πω ότι είναι λάθος ο όρος "διαπλεκόμενα συμφέροντα", γιατί πράγματι συμφέροντα υπάρχουν σε κάθε εποχή, που επιδιώκουν όσο μπορούν και όπου μπορούν και να προωθήσουν το συμφέρον τους και να βρουν πόρτες, παράθυρα, να το επιτύχουν καλύτερα. Διαπλεκόμενα συμφέροντα, λοιπόν, δεν υπάρχουν. Διαπλεκόμενοι πολιτικοί υπάρχουν.
Και εδώ υπάρχει ένα μεγάλο ζήτημα, ένα ζήτημα που άπτεται με ένα ατόπημα που κάνατε. Το είπατε μία φορά στην πρωτολογία σας, στο άγχος όμως και στον πανικό, το είπατε δύο φορές τώρα. Στην αρχή υπαινικτικά, μετά το είπατε και καθαρά, ότι περίπου έρχομαι να προστατεύσω, να υπηρετήσω συμφέροντα ανταγωνιστών, είπατε και κάτι για "καζινάδες", είπατε για συγκεκριμένα ιδιωτικά συμφέροντα. Κύριε Σημίτη, μην μπούμε σε αυτήν τη λογική. Το ποιος υπηρετεί συμφέροντα σε αυτόν τον τόπο και ποιον στηρίζουν τα συμφέροντα, το ποιος είναι ευνοημένος από τα συμφέροντα, το ξέρουν και οι πέτρες.
(Χειροκροτήματα από την πτέρυγα της Νέας Δημοκρατίας) 'Εχει όμως σημασία να ξεκαθαρίσουμε κάτι σημαντικό. Σας έκανα μία σειρά από ερωτήματα, στα οποία δεν απαντήσατε. Τεράστια ζητήματα, σκανδαλώδεις συμβάσεις, στημένους διαγωνισμούς. Πήγατε να τα αντιπαρέλθετε με κάτι λογικές ότι ρωτήθηκαν κάτι πραγματογνώμονες κλπ. Εγώ σάς είπα κάποια στοιχεία, ξεκάθαρα πράγματα. Και την ηλικία, και το μυαλό και τη μόρφωση έχετε, ώστε να μπορείτε να καταλάβατε τι είναι διάτρητο και διαφανές, και τι δεν είναι. Και αυτό το παρακάμπτετε. Δεν λέτε τίποτα. Αυτό είναι και λυπηρό και επικίνδυνο και προσωπικά με γεμίζει θλίψη. Γιατί; Να πούμε μία μεγάλη αλήθεια. Φθάσαμε στο σημείο οικονομικοί παράγοντες να προωθούν πολιτικούς στόχους και πολιτικοί παράγοντες να εξυπηρετούν οικονομικούς στόχους. Και αυτό είναι θλιβερό. Και δεν με ενδιαφέρει να μπω, για μία άλλη φορά, σε αντιδικία μαζί σας. Το θέμα είναι ότι υπάρχει τεράστιο ζήτημα, το οποίο παριστάνετε ότι το αγνοείτε. Και είμαι βέβαιος ότι δεν το αγνοείτε. Αυτό δεν πείθει κανέναν. Δεν σας περνάει κανένας για κουτό, για άπειρο. Ξέρετε τι γίνεται, βλέπετε τι γίνεται και σας προτείνουμε να το παλέψουμε μαζί. Δεν θα συμφωνήσουμε σε όλα. Αλλά να το παλέψουμε μαζί, γιατί είναι τεράστιο το ζήτημα. Την κορφή του παγόβουνου βλέπουμε και εσείς κάθεστε και κάνετε παίγνια και αστεϊσμούς πως διαλέγουμε τα σκάνδαλα. Κέφι να έχετε να ακούσετε και πολλά ακόμα. Αλλά το ζήτημα είναι ότι εισπράττω τη σημερινή σας συμπεριφορά και τοποθέτηση ως άρνηση. Σας είπα πριν "θα πείτε το μεγάλο ναι ή το μεγάλο όχι"; Λέτε το μεγάλο όχι. Δικαίωμά σας. Αλλά να ξέρετε ότι φορτώνεστε μία τεράστια ευθύνη. Μία πολύ μεγάλη ευθύνη.
Και θέλω να ξεκαθαρίσω, για να είμαστε όλοι εντάξει με τους συμπολίτες μας αλλά και ο ένας απέναντι στον άλλο. Εμείς έχουμε και τη βούληση και την πίστη και τη δύναμη να τον συνεχίσουμε και να τον κάνουμε και να τον νικήσουμε αυτό τον αγώνα.
(Χειροκροτήματα από την πτέρυγα της Νέας Δημοκρατίας) Θέλω ακόμη να ξεκαθαρίσω: Δεν ξέρω πώς αισθάνεσθε εσείς, αν φοβάστε, αν έχετε εξαρτήσεις ή αν νομίζετε ότι σας ευνοούν αυτά. Εμείς ούτε φοβόμαστε ούτε συμβιβαζόμαστε ούτε εξαρτήσεις έχουμε ούτε δεσμεύσεις. Και θα το φθάσουμε μέχρι τέλους αυτό.
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας) 
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Καραμανλή, είπατε "δεν έχω εξουσία". Εκεί είναι η διαφορά μας. 'Εχετε εξουσία και προφανώς όλοι εδώ οι συνάδελφοι δεν είναι ανύπαρκτοι. 'Εχετε εξουσία ως Αξιωματική Αντιπολίτευση, έχετε εξουσία την οποία σας δίδει το Συνταγμα, έχετε εξουσία να προβάλλετε θέσεις.
'Eχετε εξουσία να υποστηρίζετε θέσεις. 'Εχοντας εξουσία, έχετε και ευθύνη. Δεν είστε ανεύθυνος. Και επειδή δεν είστε ανεύθυνος, εμείς λέμε ότι η πολιτική την οποία ακολουθείτε, είναι μία πολιτική η οποία δεν συμβιβάζεται με τα συμφέροντα του τόπου. Γι' αυτό ακριβώς πρέπει να συνεργαστείτε δημιουργικά, για να πραγματοποιήσουμε αυτές τις προτάσεις τις οποίες ανέφερα.
(Χειροκροτήματα από την πτέρυγα του ΠΑ.ΣΟ.Κ.) 
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, παρακαλώ, το λόγο.
ΠΡΟΕΔΡΟΣ (Απόστολος Κακλαμάνης): Κύριε Δρυ, όπως σας είπα και στην 'Εδρα, όταν ήλθατε, αναμένω να μιλήσουν οι Αρχηγοί τριών κομμάτων. 
ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Κύριε Πρόεδρε, άμα είναι έτσι, εμείς να φύγουμε.
ΠΡΟΕΔΡΟΣ (Απόστολος Κακλαμάνης): Κυρία Παπαρήγα, αφήστε τον Πρόεδρο να μιλήσει. Θα φύγω, μάλλον, πρώτος εγώ! Κύριε Δρυ, δεν θα αγορεύσετε. Θα σας λόγο το λόγο για μια σύντομη παρέμβαση, όχι πάνω από πέντε λεπτά, για το θέμα που σας αφορά προσωπικά. Αμέσως μετά, κυρία Παπαρήγα, θα πάρετε το λόγο.
Ορίστε, κύριε Υφυπουργέ, έχετε το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, ακούγοντας απόψε τον κ. Καραμανλή να μαστιγώνει την κυβέρνηση της Νέας Δημοκρατίας του 1993, που εκείνη υπέγραψε τη σύμβαση και μάλιστα ατελώς, λόγω της βιασύνης της να αναθέσει το έργο στον ανάδοχο, διερωτήθηκα, γιατί είπε ότι εκείνη την Κυβέρνηση το Σεπτέμβρη του 1993, την ανέτρεψαν τα διαπλεκόμενα συμφέροντα, με τα οποία η κυβέρνηση της Νέας Δημοκρατίας του 1993, ένα μήνα μετά υπέγραψε τη σύμβαση του "ΞΥΣΤΟ". Τέτοια μάλιστα ήταν η βιασύνη της υπογραφής της σύμβασης, ώστε υπεγράφη την Παρασκευή 8.10.1993 και την Κυριακή 10.10.1993 έγιναν οι εκλογές.
Τι έκανε η κυβέρνηση του ΠΑ.ΣΟ.Κ., η οποία προέκυψε από τις εκλογές τον Οκτώβριο του 1993; Μέχρι το Δεκέμβριο του 1993 δεν υλοποίησε τη σύμβαση. Υπεβλήθη ερώτημα στο Νομικό Συμβούλιο του Κράτους, εάν είχαμε τη δυνατότητα να μην υλοποιήσουμε τη σύμβαση. Η απάντηση του Νομικού Συμβουλίου του Κράτους ήταν ότι υποχρεούμεθα να υλοποιήσουμε τη σύμβαση. Επιπλέον θέλω να πω ότι η Νέα Δημοκρατία ούτε μία φορά δεν προσέφυγε στο Νομικό Συμβούλιο του Κράτους, για να θέσει ερωτήματα για την κατάρτιση της σύμβασης.
Φαντάζομαι ότι ο κ. Καραμανλής έκανε λάθος, γιατί αδυνατώ να πιστέψω ότι ο Αρχηγός του Κόμματος της Νέας Δημοκρατίας είναι δυνατόν να λέει συνειδητά ψεύδη. Ανέφερε στην ομιλία του, ότι η Διεύθυνση Κρατικών Λαχείων (Δ.Κ.Λ.) εισηγήθηκε να μην υπογραφεί η σύμβαση. Διαβάζω τι λέει η Δ.Κ.Λ.: "α) Η όλη διαχείριση του στιγμιαίου λαχείου μέχρι σήμερα από την πιο πάνω κοινοπραξία υπήρξε άκρως ικανοποιητική για το δημόσιο".
β) "Κατά τη διάρκεια της σύμβασης και μέχρι σήμερα ο ανάδοχος εξεπλήρωσε τις τακτικές του υποχρεώσεις".
γ) 'Αποψη της υπηρεσίας μας είναι ότι πρέπει να απαιτηθούν μέσω των προβλεπομένων διαπραγματεύσεων για την ανανέωση της σύμβασης οι ρυθμίσεις εκείνες που κρίνονται απαραίτητες για την απρόσκοπτη και αποτελεσματική από πλευράς ελέγχου της υπηρεσίας διαχείρισης του στιγμιαίου κρατικού λαχείου". Η απόφαση αυτή είναι της 26/8/1997.
Η επιτροπή διοίκησης των κρατικών λαχείων (Ε.Δ.Κ.Λ.) με απόφασή της 26-8-97 λέγει: -και δυστυχώς δεν τα είπε όλα ο κ. Καραμανλής, απέκρυψε λέξεις, αλλά με τεράστια σημασία.
ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Είναι αυτά επί προσωπικού; 
ΠΡΟΕΔΡΟΣ (Απόστολος Κακλαμάνης): Δεν έδωσα το λόγο επί προσωπικού. 
ΓΕΩΡΓΙΟΣ ΔΡΥΣ (Υφυπουργός Οικονομικών): Είπε ο κ. Καραμανλής: "Η σύμβαση του στιγμιαίου κρατικού λαχείου". 'Ομως η επιτροπή διοίκησης λέει: "Η παλαιά σύμβαση του στιγμιαίου κρατικού λαχείου δεν εξασφαλίζει τα συμφέροντα ούτε των παικτών ούτε του δημοσίου". Κατόπιν αυτού εισηγείται τη μη ανανέωση της υπάρχουσας σύμβασης ή την κατάρτιση εξυπαρχής νέας με τον ανάδοχο ή την ανάληψη της διαχείρισης από τη Διεύθυνση Κρατικών Λαχείων.
Επομένως η διοίκηση και η διεύθυνση εισηγούνται τη μη ανανέωση της υπάρχουσας ή την κατάρτιση εξυπαρχής νέας σύμβασης με τον ανάδοχο, δηλαδή κατευθείαν ανάθεση ή την κρατικοποίηση του λαχείου.
Η Κυβέρνηση δεν δέχθηκε την εισήγηση αυτή. Προχώρησε και έκανε μετά από διαπραγματεύσεις μία τροποποιημένη σύμβαση στηριζομενη σε άρθρο της σύμβασης του '93. Ο ανάδοχος τελικά εξεπλήρωσε τις υποχρεώσεις που είχε αναλάβει και βεβαίως απεδέχθη πλήρως τις απαιτήσεις του Υπουργείου Οικονομικών.
ΠΡΟΕΔΡΟΣ (Απόστολος Κακλαμάνης): Τελειώστε, κύριε Υφυπουργέ.
ΓΕΩΡΓΙΟΣ ΔΡΥΣ (Υφυπουργός Οικονομικών): Τελειώνω, κύριε Πρόεδρε. 'Ενα λεπτό.
'Ομως ο κ. Καραμανλής όλη τη διαφάνεια, την οποία προβάλλει το κόμμα του, την εστιάζει στον Υφυπουργό Οικονομικών.
ΠΡΟΕΔΡΟΣ (Απόστολος Κακλαμάνης): 'Ενα λεπτό και κλείστε, γιατί πρέπει να δώσω το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, με την τροποποιημένη σύμβαση την οποία υπογράψαμε κατοχυρώσαμε πλήρως τα συμφέροντα του ελληνικού δημοσίου και τα συμφέροντα των παικτών. 'Ολες οι απαιτήσεις που είχαμε έγιναν αποδεκτές. Πριν υπογράψω αυτήν τη σύμβαση, κάλεσα τους εκπροσώπους των κομμάτων, όπως είχα δεσμευτεί στην αρμόδια επιτροπή της Βουλής. Δυστυχώς η Νέα Δημοκρατία δεν προσήλθε στη συζήτηση αυτή. Προσήλθε μόνο ο εκπρόσωπος του Συνασπισμού και του ΔΗΚΚΙ. Η Νέα Δημοκρατία δυστυχώς απουσίαζε σκοπίμως.
Κύριοι της Νέας Δημοκρατίας μιλάτε εσείς για την τροποποιημένη σύμβαση του "ΞΥΣΤΟ". Μήπως μπορείτε να απαντήσετε στο Κοινοβούλιο, ποιος σας έχει γράψει την έκθεση και ποιος είναι ο ανταγωνιστής της "INTRALOT" τον οποίο απέρριψε ο κ. Μητσοτάκης το 1993...
ΠΡΟΕΔΡΟΣ (Απόστολος Κακλαμάνης): Εγώ σας είπα ότι δεν θα αγορεύσετε, κύριε Υπουργέ, εκτός αν θέλετε μετά τους Αρχηγούς να λάβετε το λόγο για μισή ώρα που δικαιούσθε.
ΓΕΩΡΓΙΟΣ ΔΡΥΣ (Υφυπουργός Οικονομικών): Με τη σύμβαση κατοχυρώσαμε πλήρως τα συμφέροντα και του δημοσίου και των παικτών. Η Νέα Δημοκρατία αν νομίζει ότι υπάρχει έστω και σκιά στην τροποποιημένη σύμβαση ας ακολουθήσει τις ανοιχτές λεωφόρους της δικαιοσύνης.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Η Πρόεδρος του Κομμουνιστικού Κόμματος Ελλάδος έχει το λόγο.
ΔΗΜΗΤΡΙΟΣ ΣΙΟΥΦΑΣ: Αυτό που γίνεται είναι νόθευση της συζήτησης... ΠΡΟΕΔΡΟΣ (Απόστολος Κακλαμάνης): Παρακαλώ, μη γράφεται καμία διακοπή, εάν δεν δώσω το λόγο.
ΔΗΜΗΤΡΙΟΣ ΣΙΟΥΦΑΣ: ...
ΠΡΟΕΔΡΟΣ (Απόστολος Κακλαμάνης): Κυρία Παπαρήγα, να μου επιτρέψετε, γιατί θέλω να διευκρινίσω ότι σύμφωνα με το Σύνταγμα και τον Κανονισμό της Βουλής, οι Υπουργοί λαμβάνουν το λόγο όταν τον ζητήσουν. Δικαιούνται, επίσης, όπως ανέφερα στην αρχή, να μιλήσουν σύμφωνα με το άρθρο 97 του Κανονισμού, που λέει: "Μισή ώρα οι αρμόδιοι Υπουργοί, για δεκαπέντε λεπτά να δευτερολογήσουν και να τριτολογήσουν".
Σεβόμενος μία διαδικασία και βλέποντας ότι έχει παραταθεί η συζήτηση μεταξύ του Πρωθυπουργού και του Αρχηγού της Αξιωματικής Αντιπολιτεύσεως, παρακάλεσα τον κ. Δρυ να μη μείνει στην άσκηση αυτού του δικαιώματός του, να παρέμβει για πέντε λεπτά, γιατί πράγματι ο Αρχηγός της Αξιωματικής Αντιπολιτεύσεως ανεφέρθη επιμόνως και πολύ καυστικά στον κύριο Υπουργό και θα ήταν άδικο να μην του δώσω το λόγο, όταν τον δικαιούται να τον πάρει τώρα και να του τον δώσω στις 00.00' η ώρα τα μεσάνυχτα. Σέβομαι τον Κανονισμό και θα ήθελα σ'αυτόν το σεβασμό μου να ανταποκρίνεται και η Νέα Δημοκρατία, η οποία δεν με βοηθάει καθόλου στο έργο μου.
Αντιθέτως, ενώ επιβάλλω στο Σώμα -και με σέβεται- όταν μιλάει ο κ. Καραμανλής να μη διακόπτεται, οι συνάδελφοι της Νέας Δημοκρατίας μονίμως διακόπτουν, προφανώς διότι εσείς το ανέχεσθε και δεν επιτρέπουν στον Πρωθυπουργό να μιλήσει. Αυτό είναι απαράδεκτο και δεν μπορώ ως Πρόεδρος του Σώματος να το ανέχομαι! 
ΔΗΜΗΤΡΙΟΣ ΣΙΟΥΦΑΣ: ...
ΠΡΟΕΔΡΟΣ (Απόστολος Κακλαμάνης): Λυπάμαι, γιατί ζητάτε και τα ρέστα από πάνω! 
ΔΗΜΗΤΡΙΟΣ ΣΙΟΥΦΑΣ: ...
ΠΡΟΕΔΡΟΣ (Απόστολος Κακλαμάνης): Απαγορεύετε στον Πρωθυπουργό να απευθυνθεί στο Κοινοβούλιο. Απαγορεύετε και δεν έχετε πει ποτέ στους Βουλευτές σας ότι οφείλουν να σέβονται το διάλογο εδώ μέσα και τον Πρωθυπουργό! Λυπάμαι πάρα πολύ! 
ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε): Εάν συνεχιστεί αυτός ο διάλογος, εγώ θα κατέβω από την 'Εδρα! 
ΠΡΟΕΔΡΟΣ (Απόστολος Κακλαμάνης): Ορίστε, κυρία Παπαρήγα, έχετε το λόγο.
'Εχετε δίκιο να διαμαρτύρεσθε, αλλά προσπαθώ ως Πρόεδρος του Σώματος να συμβιβάσω, δυστυχώς, τα ασυμβίβαστα πολλές φορές! ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε): Νομίζω ότι η Κυβέρνηση, το ΠΑ.ΣΟ.Κ. και η Νέα Δημοκρατία πρέπει να πάρουν απόφαση ότι για όσο διάστημα -και ελπίζω αυτό να μην είναι μεγάλο- κλέβουν την ψήφο της μεγάλης πλειοψηφίας του ελληνικού λαού και είναι τα δύο κόμματα διεκδικητές της εξουσίας, είναι καταδικασμένα να βαδίζουν μαζί, να έχουν τις ίδιες επιλογές, να πηγαίνουν αντάμα σε βασικά ζητήματα και ταυτόχρονα να ψάχνουν να βρίσκουν ζητήματα να τσακώνονται! Να το πάρουν απόφαση! Ελπίζω και ο ελληνικός λαός να μπορεί να σχηματίζει μια πολύ καλή εικόνα για το τι σημαίνει δικομματισμός! Είναι φυσικό να μιλάτε σε υψηλούς τόνους μεταξύ σας και, αν θέλετε, να προσπαθείτε να κλέψετε το χρόνο των υπολοίπων κομμάτων προκειμένου να κλέψετε την παράσταση. Αφήστε, όμως, να μιλήσουν και οι υπόλοιποι. Διότι δεν καταλαβαίνω, ο τελευταίος ομιλητής του ΔΗ.Κ.ΚΙ. δεν ξέρω, έτσι όπως πάμε, τι ώρα θα μιλήσει! Δεν είμαι αυτόκλητος υπερασπιστής κανενός, αλλά, εν πάση περιπτώσει, πώς θα πάμε μέχρι τις εκλογές; 'Ετσι θα πάμε; Το θέμα που συζητάμε σήμερα τουλάχιστον για μας -και προσωπικά για μένα που έχω επιφορτιστεί από την κοινοβουλευτική ομάδα να μιλήσω- είναι ένα δύσκολο και σύνθετο ζήτημα, παρά το γεγονός ότι είναι και απλό. Γιατί εδώ που τα λέμε, όποιος έχει το μαχαίρι και το πεπόνι, μπορεί να χειρίζεται τα θέματα της δημοκρατίας, της νομιμότητας, της διαφάνειας με όποιον τρόπο θέλει και νομίζει.
Είμαστε ένα κόμμα που δεν διστάσαμε να συμμετέχουμε σε κάποιες από τις επιτροπές τις διακομματικές για ένα μικρό μέρος των προμηθειών, διότι βέβαια το μεγάλο πακέτο των προμηθειών και της διαχείρισης είναι εκτός διακομματικών επιτροπών. Και το τολμήσαμε και το ρισκάραμε. Διότι ούτε το μαχαίρι έχουμε ούτε το πεπόνι έχουμε ούτε πρόσβαση στα κέντρα εξουσίας ούτε στα στοιχεία ούτε μπορούμε να είμαστε βέβαιοι ότι αυτό που έρχεται είναι έτσι και δεν είναι αλλιώς. Και αυτή η συμμετοχή μας βοήθησε για να έχουμε μια πιο ολοκληρωμένη εικόνα για αυτούς τους περίφημους θεσμούς και τις διακομματικές επιτροπές μέσα σε συνθήκες μιας πλήρους πια απελευθέρωσης της αγοράς, μέσα σε συνθήκες απόλυτης ελευθερίας κίνησης κεφαλαίων, εμπορευμάτων κλπ.
Γιατί το λέω αυτό; Γιατί τα τελευταία χρόνια μία σειρά ζητήματα, τα οποία παλαιότερα εθεωρούνταν σκανδαλώδη -πραγματικά σκάνδαλα και όχι σκανδαλολογία- μία σειρά ζητήματα που τουλάχιστον πολιτικά εθεωρούντο -θα έλεγα- παράνομα, μία σειρά ζητήματα που κάποτε ορισμένα κόμματα και ιδιαίτερα το ΠΑ.ΣΟ.Κ τα θεωρούσε θέματα μειοδοσίας και προδοσίας, σήμερα είναι πλήρως νόμιμα. Δηλαδή, το θέμα του τι είναι νόμιμο, τι είναι σκάνδαλο, τι είναι διαφανές και τι είναι αδιαφανές, είναι πάρα πολύ κινητό.
Απ' αυτήν την άποψη η συζήτηση που κάνουμε σήμερα είναι πάνω σε ένα πολύ περιορισμένο αντικείμενο και με κανόνες διαμορφωμένους και εκτός Ελλάδος και εκτός Βουλής και, βεβαίως, με κανόνες νομιμοποιημένους μέσα από τη Βουλή, αλλά που εμείς έχουμε το δικαίωμα να θεωρούμε ότι μπορεί τυπικά να είναι πολλά ζητήματα νόμιμα, αλλά επί της ουσίας όχι. Παραδείγματος χάρη έγινε λόγος από τον Πρωθυπουργό για το θέμα του ΟΤΕ, ότι, εν πάση περιπτώσει, αποκαταστάθηκε η τιμή και η αξία της μετοχής και έγινε μια ιδιωτικοποιήση καλή, σε σύγκριση με την ιδιωτικοποίηση που ετοίμαζε η Νέα Δημοκρατία. Τι να πω; Το συμπέρασμα που βγάζουμε εμείς από την πορεία του ΟΤΕ είναι ότι πριν απ' όλα δεν μπορεί να μιλάμε για τίμημα, όταν πρόκειται για μια επιχείρηση στρατηγικής σημασίας, που βεβαίως σήμερα δεν υπηρετεί την τηλεφωνική επικοινωνία, υπηρετεί πολύ περισσότερα ζητήματα. Τελευταία προσκλήθηκα -υποθέτω ότι αυτό θα έγινε και για τα άλλα κόμματα- να ενημερωθώ από τη διοίκηση του ΟΤΕ για την πορεία της ανάπτυξης και βεβαίως η διοίκηση υπερασπίστηκε το έργο της που είναι και πολιτικό έργο της Κυβέρνησης. Ποιο είναι το συμπέρασμα της αντιπροσωπείας που πήγαμε εκεί; Ο ΟΤΕ χάνει συνεχώς και ακόμη περισσότερο θα χάνει τα επόμενα χρόνια σημαντικά μερίδια της εγχώριας αγοράς. Την ίδια ώρα κάνει ένα μεγάλο άλμα, επενδύσεις στην Αρμενία, στη Ρουμανία. 'Εκανε και στη Γιουγκοσλαβία, μόνο που βομβαρδίστηκαν οι επενδύσεις και με την υπογραφή της ελληνικής Κυβέρνησης. Ανοίγεται λοιπόν, κάνει επενδύσεις με ρίσκο, γιατί κανείς δεν μπορεί να φανταστεί ότι τελικά οι επενδύσεις που γίνονται στην Αρμενία, για παράδειγμα, δεν έχουν ρίσκο και αν δεν έχουν ρίσκο και είναι κερδοφόρες, θα λειτουργήσουν απλώς σαν ένας ενδιάμεσος, σαν ένας μεσίτης των μεγάλων αμερικάνικων επενδύσεων, που θα γίνουν στην πορεία.
Αυτά, με βάση τους νόμους της αγοράς, με βάση τις αποφάσεις, είναι απολύτως νόμιμα. Για μας δεν είναι. Το ίδιο ισχύει βεβαίως και για τη ΔΕΗ και όχι μόνο.
Είπε ο κύριος Πρωθυπουργός ότι η οικονομία πάει πάρα πολύ καλά και φαντάζομαι ότι θα είναι πιο ενθουσιώδης από το μετάλλιο που πήρε από τον Πρόεδρο των Ηνωμένων Πολιτειών, τον κ. Κλίντον! Εμείς δεν μπορούμε να δώσουμε εμπιστοσύνη σ' αυτήν την εκτίμηση κρίνοντας όχι με τα δικά μας μέτρα αλλά και με τα κριτήρια που έχει η Κυβέρνηση. Γιατί, λοιπόν, να νιώσουμε εμπιστοσύνη σε ό,τι διαβεβαιώνει ο Πρωθυπουργός ότι έχουν παρθεί όλα τα μέτρα της διαφάνειας της τάξης, όσον αφορά τη διαχείριση του δημόσιου χρήματος, όσον αφορά γενικότερα τη λειτουργία της οικονομίας. Και να πω ένα παράδειγμα: Με τα κριτήρια της Ευρωπαϊκής 'Ενωσης και με τα κριτήρια της Κυβέρνησης, η Ελλάδα βρίσκεται στη δεκάτη πέμπτη θέση στη σειρά των χωρών μελών της Ευρωπαϊκής 'Ενωσης, όσον αφορά την ανταγωνιστικότητα των ελληνικών προϊόντων. 'Οταν αυτό θεωρείται οικονομικό θαύμα και ότι η Ελλάδα είναι στο σκληρό πυρήνα, ενώ είναι πολύ γνωστό ότι στο επίπεδο της ανταγωνιστικότητας, που είναι βασικό κριτήριο, εν πάση περιπτώσει, και μεγάλη αξία της Ευρωπαϊκής 'Ενωσης και η Ελλάδα είναι στην τελευταία θέση, γιατί να πιστέψω ότι όλα τα άλλα λειτουργούν καλά από την πλευρά της Κυβέρνησης, ακόμα, αν θέλετε, και αν δεν έχω όλα τα επαρκή στοιχεία; Γιατί να δώσω βάση, δηλαδή, σ' αυτά τα συμπεράσματα; Βεβαίως, η Ελλαδα ως χώρα έχει και ορισμένες κατακτήσεις και κάνει και πρωταθλητισμό, παραδείγματος χάρη, στα εργατικά ατυχήματα. Κύριε Πρωθυπουργέ, ήταν πολύ ατυχής η παρέμβασή σας, όσον αφορά το συγκεκριμένο τραγικό ατύχημα. Εδώ έχει δημοσιευθεί -και αυτό δεν είναι στοιχείο του ΚΚΕ, αλλά είναι επίσημο στοιχείο που έχει δοθεί, αν δεν κάνω λάθος, από επιτροπή της ΓΣΕΕ- ότι σε όλη τη διάρκεια που γίνονται οι εργασίες για το μετρό της Αθήνας, έχουμε οκτακόσια εργατικά ατυχήματα και έχουμε και νεκρούς και ανάπηρους, άλλο τώρα ότι εκεί οι υπεύθυνοι λαδώνουν τις υποθέσεις και κλείνουν τα στόματα. 'Εχουμε τέτοιον πρωταθλητισμό! Γιατί, λοιπόν, να πω ότι η Κυβέρνηση σε όλα όσα μας διαβεβαιώνει στα άλλα ζητήματα, πρέπει να είμαστε ήσυχοι, επειδή εμείς δεν έχουμε το μαχαίρι και το πεπόνι για να κάνουμε ένα βαθύτερο έλεγχο στα ζητήματα; Τι να σας πω. 'Οταν ο πόλεμος βαφτίζεται ειρήνη και ανθρωπιστική εκστρατεία, όταν οι εκχωρήσεις κυριαρχικών δικαιωμάτων θεωρείται ότι είναι μία σύγχρονη αντίληψη και καθαρή σκέψη στα ζητήματα των διεθνών συνεργασιών, γιατί εμείς να αισθανόμαστε σίγουροι, όταν η Κυβέρνηση μας διαβεβαιώνει ότι τα πάντα γίνονται με βάση συγκεκριμένους κανόνες; Οπωσδήποτε νιώθουμε την ανάγκη να πούμε ότι και η πρωτοβουλία της Νέας Δημοκρατίας, να φέρει αυτό το θέμα για συζήτηση στη Βουλή, δεν είναι χωρίς υστεροβουλία και να μου επιτρέψετε να πω -είναι πολιτικός χαρακτηρισμός- ότι εκφράζει και ένα είδος πολιτικής υποκρισίας. Είναι φανερό ότι το μόνο μέσο, που διαθέτει σήμερα η Νέα Δημοκρατία, για να αντιπαλέψει τη δεξιά πολιτική της Κυβέρνησης, είναι τα σκάνδαλα, η διαχείριση. Σκάνδαλα υπαρκτά και σκάνδαλα ανύπαρκτα. Είναι φανερό ότι όσο πλησιάζουμε προς τις εκλογές, η Νέα Δημοκρατία δεν αισθάνεται και πολύ καλά -εγώ δεν ξέρω τι λένε τα γκάλοπ, δεν μας απασχολεί εμάς ποιο θα έρθει πρώτο ή δεύτερο θέμα και τα δύο πρέπει να πάνε όσο γίνεται πιο κάτω- αισθάνεται σαν απατημένη σύζυγος έναντι του σκληρού πυρήνα των επιχειρηματιών, που σαφώς προσβλέπουν προς το ΠΑΣΟΚ, γιατί κατάφερε λόγω μιας ιστορικής πορείας να τιθασεύει το λαϊκό κίνημα καλύτερα απ' ό,τι θα μπορούσε να το κάνει η Νέα Δημοκρατία. Και αισθάνεται άσχημα η Νέα Δημοκρατία και θα πολλαπλασιάσει τις παρεμβάσεις της για υπαρκτά ή ανύπαρκτα σκάνδαλα, όπως θα το κάνατε και εσείς σε αντίθετη περίπτωση. Εδώ που τα λέμε, τώρα μπαίνουμε σε μία περίοδο, που πιθανά η πίτα της διαχείρισης να μεγαλώσει, αν και εμείς δεν το πολυπιστεύουμε. 'Εχει όμως εξαγγελθεί ότι θα μεγαλώσει. Ο κ. Κλίντον υποσχέθηκε, παραδείγματος χάρη, ότι κάτι θα δώσει, εν πάση περιπτώσει, από την πίτα στα Βαλκάνια και στις ελληνικές επιχειρήσεις σαν αντάλλαγμα των υπηρεσιών στο Κόσοβο, σαν αντάλλαγμα του γεγονότος ότι η Κυβέρνηση αποδέχθηκε να παίξει η Ελλάδα το ρόλο του χωροφύλακα της περιοχής. Και είναι φυσικό, κύριε Πρωθυπουργέ, να δέχεσθε τις πιέσεις -εγώ θα έλεγα ακόμη- και τους εκβιασμούς των επιχειρηματιών. Γιατί εδώ που τα λέμε, όσο και να μοιράσετε την πίτα αυτή των κερδών, δεν μπορείτε να τους ικανοποιήσετε όλους.
Υπάρχει ένα στοιχείο, κατά τη γνώμη μας, που πιστοποιεί τη νομιμότητα της αδιαφάνειας και το πραγματικό περιεχόμενο της διαφάνειας σήμερα. Είναι, δηλαδή, χίμαιρα να μιλάμε για πραγματική διαφάνεια.
Τα τελευταία χρόνια ζούμε πραγματικά μία περίοδο, όπου στην Ελλάδα γίνονται σοβαρότατες συγχωνεύσεις μέσω εξαγορών ή μέσω συμπράξεων και συμφωνιών ανάμεσα σε μεγάλες επιχειρήσεις-ομίλους, σε μεγάλους επιχειρηματίες. Αυτό και μόνο το γεγονός αποδεικνύει όχι μόνο τον ταξικό χαρακτήρα της Κυβέρνησης, όχι μόνο τον ταξικό χαρακτήρα της Νέας Δημοκρατίας, γιατί υπερασπίζεται αυτές τις διαδικασίες, αλλά το ότι -είναι αυτό που όλοι το καταδικάζουν- δεν είναι δυνατόν να μην υπάρχει διαπλοκή ανάμεσα στην κυβερνητική πολιτική και στην πολιτική που εκδηλώνεται στο πεδίο της οικονομίας.
Ο κ. Κοντομηνάς παραδείγματος χάρη και ο κ. Αποστολόπουλος, που ένωσαν σήμερα τις προσπάθειές τους, για να δημιουργήσουν μία μεγάλη ιδιωτική επιχείρηση στον τομέα της υγείας, με ποιες πλάτες τα δημιούργησαν αυτά; Μόνοι τους, με την ικανότητά τους; Εγώ δεν λέω ότι η Κυβέρνηση έκανε κάτι το ιδιαίτερο ή τυπικά παράνομο. 'Οχι. Απλώς, η Κυβέρνηση έχει ανοίξει τους δρόμους στον τομέα της κοινωνικής ασφάλισης να κυριαρχήσουν τα μεγαθήρια, σε συνδυασμό βεβαίως με την πολιτική υπόσκαψης και διάβρωσης αυτού του δημόσιου τομέα, που υπάρχει στο ζήτημα αυτό. Αυτό δεν είναι διαπλοκή; Να σας πω κάτι; Αναφέρομαι και στον κ. Σημίτη και στον κ. Καραμανλή, όχι σαν πρόσωπα, αλλά σαν αντιπροσώπους μιας συγκεκριμένης πολιτικής. Εμείς όχι ότι δεν θέλουμε, αλλά δεν έχουμε τη δυνατότητα να ψάξουμε ποια ιδιαίτερη σχέση μπορεί να υπάρχει ανάμεσα στην Κυβέρνηση και σε ένα συγκεκριμένο επιχειρηματία. Δεν έχει και τόσο μεγάλη σημασία. Σημασία έχει ότι η Κυβέρνηση -όπως και η Νέα Δημοκρατία αν ήταν στην κυβέρνηση- ακολουθεί μία πολιτική, που ωφελεί μονοπωλιακές επιχειρήσεις. Η Νέα Δημοκρατία, όσες φωνές και να βγάζει κατά του κ. Λαμπράκη και κατά του κ. Κόκκαλη, δεν πρόκειται στη συνείδησή μας τουλάχιστον και πιστεύω και στη συνείδηση ενός σημαντικού μέρους του ελληνικού λαού να καταγραφεί ως ένα κόμμα του λαού, ως ένα λαϊκό κόμμα. Απλώς είναι ένα κόμμα που είναι εναντίον κάποιων επιχειρηματιών, αλλά όχι γενικά εναντίον του κεφαλαίου, εναντίον των μονοπωλιακών ομίλων.
Τα λέω αυτά γιατί, εν πάση περιπτώσει, δεν μπορεί να μιλάμε τώρα με όρους αν είναι ενάρετη η Νέα Δημοκρατία και ανήθικο το ΠΑΣΟΚ. Ούτε ενάρετη είναι η Νέα Δημοκρατία ούτε ανήθικο είναι το ΠΑΣΟΚ. Απλώς και τα δύο κόμματα υπηρετούν μια συγκεκριμένη ταξική πολιτική, η οποία από τη φύση της είναι πολιτικά ανήθικη. Και δεν μπορεί να υπάρξει αρετή σε αυτήν την πολιτική, έστω και αν οι προσωπικοί φορείς αυτής της πολιτικής τελικά πεθάνουν στην ψάθα και δεν κερδίσουν τίποτα προσωπικό από αυτήν την πολιτική. Αυτό είναι ένα ζήτημα καθαρά προσωπικής ηθικής.
Να σας πω όμως και κάτι άλλο. Σε συνθήκες μιας τέτοιας πολιτικής ελαστικοποιούνται και οι συνειδήσεις μαζικά. Θα λιγοστεύουν οι ιδεολόγοι αυτής της πολιτικής και δεν το λέμε με καμία διάθεση να αποδώσουμε κατηγορίες σε κανένα πρόσωπο. Μιλάμε για τη γενικότερη ελαστικοποίηση που κυριαρχεί και γι' αυτήν τη σαπίλα που υπάρχει παντού και που είναι διάχυτη και δεν νομίζω ότι την αμφισβητεί κανείς. Αυτήν τη σαπίλα τη συντηρεί συγκεκριμένη πολιτική. Δεν σαπίζει μια κοινωνία από μόνη της. Είπατε μάλιστα, κύριε Πρωθυπουργέ, ότι ήρθατε σε μια κοινωνία που δεν είναι κοινωνία αγγέλων. Δηλαδή, από πού ήρθατε εσείς; Απ' έξω; Το ΠΑΣΟΚ, παραδείγματος χάρη, δεν έχει συνδράμει, όχι τα τελευταία χρόνια, αλλά όλα τα προηγούμενα χρόνια, ως κυβέρνηση, στο να δημιουργηθούν όχι μόνο οι εστίες κάποιας διαφθοράς, αλλά κυρίως να κυριαρχήσει μια πολιτική που εμπορευματοποιεί τα πάντα και, εν πάση περιπτώσει, ο τελευταίος είναι ο απλός εργάτης, ο υπάλληλος, ο μικρομεσαίος; Είναι τυχαίο, δηλαδή, ότι η Ελλάδα είναι πρώτη χώρα σε εργατικά ατυχήματα; Θα σας πω και τις δικές μας εμπειρίες από τη συμμετοχή μας σε αυτές τις περίφημες διακομματικές επιτροπές, που πραγματικά πήγαμε με ρίσκο, γιατί μέσα σε ένα τέτοιο καθεστώς νομιμοποίησης της ανήθικης κερδοσκοπίας, δεν είναι δυνατόν να μη σκέφτεσαι ότι η συμμετοχή σου σ'αυτές τις επιτροπές, χωρίς να έχεις την πρόσβαση στην πραγματική πληροφόρηση, χωρίς να έχεις, αν θέλεις, και σαν κόμμα Αντιπολίτευσης τους δικούς σου μηχανισμούς στην εξουσία και δεν μπορείς να τους έχεις, σε κάνει να σκέφτεσαι μήπως τελικά γίνεις και συνένοχος.
Να σας θυμίσω ορισμένα πράγματα. Οι διακομματικές επιτροπές που υπάρχουν, είτε συμμετέχουν Βουλευτές είτε στελέχη των κομμάτων, ασχολούνται με ένα πολύ μικρό μέρος των προμηθειών του δημοσίου. Το μεγαλύτερο μέρος είναι εκτός ελέγχου και στεγανοποιημένο. Αναφέρομαι στις προμήθειες των Ενόπλων Δυνάμεων. Και τώρα, μη μου πείτε ότι είναι θέματα ασφαλείας. Είναι πασίγνωστο ότι τα κράτη-μέλη του ΝΑΤΟ γνωρίζουν τι προμήθειες κάνει η ελληνική Κυβέρνηση, ακόμα και η τουρκική ηγεσία, "χάριν" της οποίας κάνουμε αυτές τις προμήθειες.
Πάρτε τη διαχείριση των κοινοτικών κονδυλίων, από τα Κοινοτικά Πλαίσια Στήριξης, τα ΕΟΚικά προγράμματα. Δίνονται σε διαχείριση σε ιδιωτικούς φορείς, σε βιοτεχνικά επιμελητήρια και σε διάφορες ιδιωτικές εταιρείες κατάρτισης, σε σεμινάρια κλπ. Από τη στιγμή που το πακέτο το παίρνει ο ιδιώτης, δεν μπορεί να γίνει κανένας έλεγχος.
Εμείς δεν φιλοδοξούμε απλώς να επιλέγουμε ποιος ιδιώτης θα πάρει τα ποσά. Αυτό που μας ενδιαφέρει είναι για ποιο σκοπό πάνε αυτά τα ποσά και, τέλος, ότι τον ιδιώτη δεν μπορείς να τον ελέγξεις. 'Αλλωστε η Κυβέρνηση το λέει πάρα πολλές φορές και το ίδιο βεβαίως υποστηρίζει και η Αξιωματική Αντιπολίτευση, ότι δεν μπορείς να ελέγξεις τον ιδιώτη, διότι έρχεσαι κόντρα στους νόμους της ελεύθερης αγοράς και παρεμβαίνεις και στον λεγόμενο ελεύθερο ανταγωνισμό. Ποιος μπορεί να ελέγξει αυτές τις ιδιωτικές εταιρείες; Και εδώ έχουμε ένα μεγάλο φαγοπότι.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) Υπάρχει και μια άλλη πλευρά. Είναι πασίγνωστο, μπορεί να το πει ο καθένας, χωρίς κατ' ανάγκη να φέρει ένα χαρτί ότι ένα σημαντικό μέρος των κοινοτικών κονδυλίων διατίθεται στους μηχανισμούς εξαγοράς συνειδήσεως, συναλλαγής, διαφθοράς. Πού θα βρούμε τα στοιχεία; 'Οποιος έχει το μαχαίρι και το πεπόνι, μπορεί να σβήνει και τα στοιχεία, μπορεί να κλείνει και στόματα.
Πάρτε άλλες περιπτώσεις. 'Εχουμε τις διορισμένες διοικήσεις στις ΔΕΚΟ με τους διευθύνοντες συμβούλους. Δεν είναι μόνο οι ΔΕΚΟ, είναι και οι κρατικές τράπεζες και άλλοι αξιωματούχοι κλπ. Παίρνουν τεράστιους μισθούς. Καταργήθηκαν τα πλαφόν στο όριο αμοιβής τους. Οι συμμετέχοντες σε επιτροπές, μέλη διοικητικών συμβουλίων, που είναι διορισμένοι, παίρνουν πολύ υψηλές αποζημιώσεις σε κάθε συνεδρίαση και εκτός έδρας. Και προσφέρουν, υποτίθεται, υπηρεσίες που αφορούν το κοινωνικό σύνολο.
Αυτό τι είναι; Βεβαίως θα μου πείτε "ελεύθερη αγορά είμαστε, ελεύθερα διαμορφώνονται και οι μισθοί αυτών των προσώπων". Δεν νομίζω όμως ότι διαμορφώνονται και ελεύθερα οι μισθοί των εργαζομένων.
Η Επιτροπή Θεσμών και Διαφάνειας υποτίθεται ότι ασκεί έλεγχο στις ανεξάρτητες διοικητικές αρχές, καθώς και σε άλλους οργανισμούς. Η εκτίμηση η δική μας είναι, τουλάχιστον των Βουλευτών που συμμετέχουν σ' αυτήν, ότι υπάρχει ένα συναινετικό κλίμα, διακομματικό. Ασχολούνται με πολλά θέματα, με το Ραδιοτηλεοπτικό, με το ΑΣΕΠ, με το καζίνο, το μαύρο χρήμα. Τι γίνεται; Στο τέλος συντάσσεται μια έκθεση.
Ο κ. Καραμανλής ανέφερε εδώ ορισμένες εκτιμήσεις. Δεν είναι πόρισμα, είναι κάποιες εκτιμήσεις των μελών αυτής της επιτροπής. Περιγράφουν κάποιες καταστάσεις και εμείς συμφωνούμε με αυτές τις καταστάσεις που περιγράφουν. 'Ολοι θα συμφωνήσουμε εδώ. Πέραν τούτου, ουδέν. Οι περισσότερες εκτιμήσεις δεν αγγίζουν την ουσία του προβλήματος. Περιορίζονται σε ορισμένες πλευρές. Σ' αυτές τις περιπτώσεις η ομοφωνία δεν είναι εγγύηση ότι εξασφαλίζεται η διαφάνεια.
Και έχουμε και αρκετές περιπτώσεις.'Εχουμε σημαντικές περιπτώσεις όπου, όπως έγινε με την αγορά των ελικοπτέρων παντός καιρού, καταγγέλθηκε ως σκάνδαλο και μάλιστα όχι μόνο από το ΚΚΕ αλλά και από τους συμμετέχοντες, που ήταν καθορισμένοι από το κυβερνητικό κόμμα.
'Εγινε τίποτε; Ωραία, τις έχουμε αυτές τις επιτροπές. Και μετά τι έγινε; Αλλά το μεγαλύτερο μέρος των προμηθειών είναι έξω από κάθε έλεγχο. Αυτό είναι και το πιο σημαντικό, γιατί στις μικρότερες προμήθειες τα πράγματα μπορεί να είναι και πιο εύκολα.
Πάρτε το θέμα του "πόθεν έσχες" για πολιτικά πρόσωπα, που επεκτάθηκε και σε άλλες κατηγορίες αξιωματούχων και κρατικών παραγόντων χωρίς κανένα ουσιαστικό αποτέλεσμα. Πρώτα-πρώτα τα έξοδα από μίζες τοποθετούνται σε ανώνυμους τίτλους και ανώνυμες μετοχές. Τρέχα-γύρευε δηλαδή. Τοποθετούνται στο εξωτερικό ή σε λογαριασμούς προσώπων εμπιστοσύνης.
Δεν αναφέρομαι σε περιπτώσεις ατομικών παρεκκλίσεων. Είναι το έδαφος τέτοιο, που όταν κάνεις έναν ελεγκτικό μηχανισμό, υπάρχουν άλλοι δέκα μηχανισμοί, που μπορούν να σκεπάσουν τα πάντα και να τα νομιμοποιούν.
Πάρτε και την περίπτωση -εδώ πια και αν περίσσεψε υποκρισία- του νόμου για τα οικονομικά των κομμάτων. Μάλιστα υπάρχει ένας τέτοιος χειρισμός σ' αυτό το θέμα, που δημιουργείται ένα κλίμα, όπου όταν ένα κόμμα -όπως εμείς- λέει ότι "δεν δεχόμαστε έλεγχο", αμέσως τα υπόλοιπα κόμματα θεωρούν ότι έχουμε κάτι να κρύψουμε. 'Οχι, δεν δεχόμαστε έλεγχο στα οικονομικά μας, πέρα από ορισμένα που έχουν καθιερωθεί στα πλαίσια της Βουλής. Και δεν δεχόμαστε και δικαστές.
Τα πράγματα είναι πάρα πολύ απλά, διότι όσοι έλεγχοι και να γίνουν στα κόμματα, οδοί διαφυγής υπάρχουν. Και αυτό πρέπει να το πούμε στον ελληνικό λαό. Μην τον κοροϊδεύουμε. Μάλιστα πολλές φορές ορισμένοι Βουλευτές, που προτείνουν τους ελέγχους, λένε "παιδιά μη φοβάστε τώρα, υπάρχει τρόπος διαφυγής".
Μην κοροϊδεύουμε τον ελληνικό λαό ότι, εν πάση περιπτώσει, θα γίνουν όλα τα κόμματα ενάρετα. Θα σας πω συγκεκριμένα ότι η δική μας άποψη είναι πως όλη αυτή η συζήτηση για τον έλεγχο των οικονομικών των κομμάτων κυρίως ενδιαφέρει τα δύο μεγάλα κόμματα.
Τι πάνε να λύσουν; Πάνε να λύσουν ένα σοβαρό πρόβλημα που έχουν αυτά τα κόμματα, να εξασφαλίζουν όσο γίνεται ένα μεγάλο πακέτο της κρατικής χρηματοδότησης, για να μπορούν επί ίσοις όροις να διεκδικούν -και να κλέβουν θα πω- την ψήφο του ελληνικού λαού. Γι'αυτό γίνεται αυτή η συζήτηση, δηλαδή για να αυξηθεί η κρατική επιχορήγηση. Τάχα, αφού θα ελέγχονται τα κόμματα στις πηγές τους, άρα η μόνη λύση είναι να αυξηθεί η κρατική χρηματοδότηση.
Υπάρχουν και άλλες πλευρές, όπως αυτό το έρμο το κυνήγι του σταυρού, που έχει αναγκάσει Βουλευτές να αναζητούν μέσα, για να τα βγάλουν πέρα. Και εδώ αρχίζει μία ολόκληρη συζήτηση, ο ένας να βγάζει το μάτι του άλλου για το "πόθεν έσχες", σχετικά με τα διάφορα χρήματα.
Υπάρχει λύση και σε αυτό, γιατί, εν πάση περιπτώσει, έχει αποδειχθεί ότι είναι υποκρισία η ιστορία με το σταυρό. Τάχα ο λαός επιλέγει ελεύθερα και διαλέγει τον καλύτερο Βουλευτή στα πλαίσια του κόμματός του. 'Οχι, ο λαός θα επιλέξει αυτόν που είναι περισσότερο γνωστός με διάφορους τρόπους.
Αλλά υπάρχουν τρόποι στο κάτω-κάτω και σε αυτό το ζήτημα να υπάρχει μία μεγαλύτερη αξιοπιστία, ας το πω έτσι, των κομμάτων έναντι του ελληνικού λαού.
Εγώ θα ήθελα να τοποθετηθώ, όσον αφορά το δικό μας κόμμα, το Κομμουνιστικό Κόμμα Ελλάδος. Είναι καθαρά τα πράγματα. Εμείς αρνούμαστε αυτήν τη λογική και κυρίως τα μέσα ελέγχου, καθαρά για πολιτικούς λόγους. Και επειδή δεν ζούμε σε κοινωνία αγγέλων και επειδή βλέπουμε ότι η δημοκρατία πάει όλο προς το χειρότερο και προς τον κατήφορο, όχι μόνο γιατί έχουμε την πικρή πείρα του παρελθόντος, αλλά και γιατί βλέπουμε πού πάνε τα πράγματα σήμερα, ξέρουμε πάρα πολύ καλά ότι οι έλεγχοι στα κόμματα και ιδιαίτερα στα κόμματα εκείνα, τα οποία αντιπαρατίθενται τα κόμματα εξουσίας, δεν θα είναι τίμιοι και γνήσιοι έλεγχοι -ας μην πει κανείς ότι ποτέ δεν θα γίνει αυτό- και αύριο μπορεί να χρησιμοποιηθούν και σαν μέσο πολιτικής δίωξης και τρομοκρατίας.
Παραδείγματος χάρη, αύριο μπορεί να λειτουργήσει ένα ιδιώνυμο εναντίον κάποιου κόμματος. 'Αρα, αυτός που δίνει μια εισφορά σε αυτό το κόμμα, δεν θα είναι και τόσο αρεστός στο σύστημα.
Θα πρέπει να σας ενημερώσω με την ευκαιρία ότι στο Κ.Κ.Ε. υπάρχει δυνατότητα μεγάλης απλοποίησης του ελέγχου, παραδείγματος χάρη της Κοινοβουλευτικής Ομάδας. Τα έσοδα των Βουλευτών είναι πάρα πολύ γνωστά κατ' αρχήν στο ίδιο το κόμμα, αν ζεις από την αποζημίωση, και όχι από το βουλευτικό μισθό, που σου δίνει το κόμμα, ή αν έχεις κάποια προσωπική περιουσία, που προέρχεται ενδεχομένως από κληρονομιά. Ελάχιστοι όμως έχουμε μεγάλες περιουσίες από κληρονομιά, γιατί, δυστυχώς, δεν βγήκαμε οι περισσότεροι από πλούσιες οικογένειες.
Αν ένας Βουλευτής του Κ.Κ.Ε. αγοράσει σήμερα μία "Μερσεντές" ή ακόμη και ένα πιο φθηνό αυτοκίνητο, αν αγοράσει ένα κότερο, αν αγοράσει αμέσως κάποια διαμερίσματα, δεν χρειάζεται να τον ελέγξει η Βουλή ούτε ο ελληνικός λαός. Θα τον ελέγξει ο θυρωρός στον Περισσό. Θα του πει "πού τα βρήκες;" Γι'αυτό απορρίπτουμε ελέγχους, οι οποίοι θα χρησιμοποιηθούν ενδεχομένως -γιατί ελπίζουμε ο ελληνικός λαός να μη δεχθεί τέτοιες εξελίξεις- και για πολιτικές διώξεις, ενώ αντίθετα, είμαστε πάρα πολύ ανοικτοί σε έναν ουσιαστικό και πραγματικό έλεγχο για τις πηγές θα έλεγα του κάθε κόμματος, που σημειωτέον μπορούν να φανούν και με άλλον τρόπο και όχι με τέτοια μέσα.
Θα σας πω ένα παράδειγμα. Είναι δυνατόν το Κομμουνιστικό Κόμμα Ελλάδας να επιχορηγείται παχυλά από διάφορους επιχειρηματίες; Γιατί δηλαδή θα μας δώσουν εκατομμύρια και δισεκατομμύρια; Για να καταψηφίζουμε τους νόμους στη Βουλή και τους γενικούς και αυτούς που φωτογραφίζουν τα συμφέροντα των επιχειρηματιών; Εμείς δεν κατηγορούμε κανένα κόμμα, επειδή παραδείγματος χάρη κάποιοι επιχειρηματίες του δίνουν χρήματα. Δηλαδή, όταν εμάς ο εργάτης, ο συνταξιούχος, μας δίνει το υστέρημά του, ακόμη και τη λαϊκή του αποταμίευση, δεν μπορεί ένας επιχειρηματίας να είναι ιδεολόγος και να θέλει να δώσει τη συνδρομή του στο ταμείο, είτε της Νέας Δημοκρατίας είτε του ΠΑ.ΣΟ.Κ. είτε οποιουδήποτε κόμματος; Αν ένας επιχειρηματίας έρθει και δώσει σε μας ένα ποσό, εμείς θα το πάρουμε. Θα του πούμε όμως, "αν έρθει κάτι στη Βουλή, που φωτογραφίζει τα συμφέροντά σου, θα το καταψηφίσουμε".
Επομένως μπορεί να κριθεί η πολιτική του κάθε κόμματος από το τι κάνει και το τι ψηφίζει μέσα στη Βουλή, χωρίς να σημαίνει κατ' ανάγκη ότι όταν ένας Βουλευτής ή ένα κόμμα ψηφίζει υπέρ των επιχειρηματιών, τα έχει "πιάσει" προσωπικά. Δεν εννοούμε αυτό. Αλλά, εν πάση περιπτώσει, τουλάχιστον όσον αφορά το Κομμουνιστικό Κόμμα Ελλάδος, μπορούμε να πούμε ότι από τον επιχειρηματικό κόσμο της χώρας δεν προέρχονται τα έσοδά μας. Διότι οι άνθρωποι δεν θα ενισχύσουν ένα κόμμα που είναι αδιάλλακτος εχθρός του μεγάλου κεφαλαίου.
Αυτά να τα ξεκαθαρίσουμε, γιατί βλέπω ότι ρέπουμε προς ορισμένες εξελίξεις, οι οποίες είναι άκρως επικίνδυνες. 'Ακουσα τώρα ότι θα υπάρχουν δικαστές μέσα στις επιτροπές ελέγχου. Η δικαιοσύνη γενικά -δεν αναφέρομαι σε όλους τους δικαστές- δεν είναι ούτε ανεπηρέαστη ούτε πραγματικά ανεξάρτητη. Και θα σας πω ένα παράδειγμα. Υπάρχει απεργία που έχει αποφασιστεί ως νόμιμη; Ανεξάρτητοι είναι οι λειτουργοί, αλλά οι αποφάσεις τους είναι εξαρτημένες είτε από την ιδεολογία τους είτε από τα συμφέροντά τους είτε από το κόμμα που ανήκουν και σε τελευταία ανάλυση δεν μπορεί να είναι ανεξάρτητες από τη γενικότερη πολιτική και το πολιτικό πλαίσιο που υπάρχει. Αν στάθηκα αναλυτικά σε αυτό το ζήτημα είναι γιατί, εν πάση περιπτώσει, τα θέματα της διαφάνειας είναι συνάρτηση της πολιτικής η οποία ακολουθείται. Και ας πάρουμε το παράδειγμα της Ευρώπης. Σε όλη την Ευρώπη τα τελευταία χρόνια δεν ζούμε τίποτε άλλο από τον καβγά των χριστιανοδημοκρατικών -να το πω- κομμάτων, της χριστιανοδημοκρατίας και της σοσιαλοδημοκρατίας γύρω από το θέμα των σκανδάλων. Υπάρχει σήμερα ευρωπαϊκή κυβέρνηση -ως την Κομισιόν- που δεν έχει κατηγορηθεί για σκάνδαλα; Για πείτε μου; Πάρθηκαν μέτρα πολιτικής. Ο Αντρεότι πήγε στο δικαστήριο. Δημιουργήθηκε μία εντύπωση στους λαούς ότι, επιτέλους, υπάρχουν και καθαρά χέρια σε αυτές τις κοινωνίες. Τι έγινε; Αθωώθηκαν οι περισσότεροι. Και λέω οι περισσότεροι, στη συντριπτική τους πλειοψηφία, γιατί κάποιος μπορεί και να μην αθωώθηκε. 'Αλλοι έφυγαν στο εξωτερικό, όπως ο Κράξι. Αν φύγει στο εξωτερικό κάποιος φουκαράς 'Ελληνας, θα πέσουν όλοι να τον κυνηγήσουν, για να τον πιάσουν. Δεν λέω φουκαρά τον Κράξι, λέω τον πραγματικό φουκαρά. Είναι μία λαϊκή έκφραση, η οποία δεν είναι καθόλου υποτιμητική. Αυτή είναι η κατάσταση. Διάβαζα προχθές ότι η κυβέρνηση Ζοσπέν ταλανίζεται από ένα σοβαρό σκάνδαλο, που έχει σχέση με τις προμήθειες για τη σίτιση των φοιτητών. Σκάνδαλα, σκάνδαλα, σκάνδαλα! Και αυτά πολλαπλασιάζονται.
Η γνώμη η δική μας είναι ότι πραγματικά μπορούμε να μιλάμε σήμερα για τακτική σκανδαλολογίας επί υπαρκτών σκανδάλων και ενδεχομένως και επί ανύπαρκτων. Κατασκευάζονται όταν δεν υπάρχουν. Για ποιο σκοπό υπάρχει αυτή η σκανδαλολογία; Η Ιταλία μας έδειξε. Στην Ιταλία τουλάχιστον τα σκάνδαλα λειτούργησαν ως μοχλός "αναμόρφωσης" του πολιτικού συστήματος. Πλυντήριο γέννησης νέων πολιτικών σχημάτων, τα οποία βεβαίως δεν ήταν περισσότερο καθαρά από αυτά που αποχώρησαν από την πολιτική σκηνή. Είναι ένα καλό μέσο. Μάλιστα θα το πω και καθαρά για τα πλαίσια του αστικού πολιτικού συστήματος σήμερα, ίσως είναι και λίγο επαναστατικό, γιατί παλαιότερα δεν υπήρχε τέτοια τόλμη σε αυτά τα ζητήματα, αλλά είναι ένα μέσο εκβιασμού, ένα μέσο εκφοβισμού.
Εμείς τα μικρότερα κόμματα, που είμαστε εκτός εξουσίας, δεν κινδυνεύουμε από αυτό το εργαλείο των σκανδάλων, αλλά απευθυνόμενοι και στα άλλα κόμματα της Αντιπολίτευσης -έτσι όπως μας λένε, τα μικρότερακινδυνεύουμε με άλλα μέσα και να μην τα υποτιμάμε.
Τις τελευταίες μέρες ζήσαμε ορισμένες τέτοιες μορφές επίθεσης και ξέρουμε πάρα πολύ καλά ότι υπάρχουν και άλλοι τρόποι, η δυσφήμιση, η συκοφαντία απέναντι είτε από πρόσωπα είτε από κόμματα. Είναι και αυτό, αν θέλετε, μία προέκταση του θέματος που συζητάμε τώρα.
Δεν είναι άσχετο, γιατί ο στόχος είναι ο ίδιος: Να μην ξηλωθεί τούτο το πολιτικό σύστημα, ούτε καν να υποστεί το παραμικρό ρήγμα.
Με την ευκαιρία, δεν αντέχω, θα πω ότι έχουμε κι εμείς τις πληροφορίες μας. 'Οχι μόνο εκτιμήσεις. Δεν ξέρω αν αυτό ξεκινάει από την Κυβέρνηση ή από την ηγεσία του ΠΑ.ΣΟ.Κ., αν και δυσκολεύομαι να τα διαχωρίσω αυτά.
Αλλά, εν πάση περιπτώσει, ετοιμάζεται μία ιδιαίτερη εκστρατεία πριν από τις εκλογές εναντίον των μικρότερων κομμάτων, με ιδιαίτερη αιχμή το Κομμουνιστικό Κόμμα Ελλάδας. Και βέβαια ο στρατηγός υπάρχει, όπως ξέρετε, έχει δοκιμαστεί και σε προηγούμενες εκλογικές μάχες, ο κ. Τσουκάτος. Και το λέω αυτό, γιατί δεν μπορεί να μιλάμε σήμερα για την ηθική στην πολιτική και για τη διαφάνεια. Καθόμαστε τώρα και μιλάμε για το "ΞΥΣΤΟ", το Βιντεολόττο κλπ., ενώ δεν βλέπουμε ότι οι εκδηλωσεις μιας σήψης είναι δυστυχώς πολύμορφες.
Θα ήθελα να τοποθετηθώ και στο το θέμα του Βιντεολόττο. Εμείς θεωρούμε ότι ήταν σκανδαλώδης η απόφαση γι' αυτό. Ενώ προβλεπόταν είσπραξη 70 τρισ. για τους Ολυμπιακούς, τελικά ο τζίρος απ' το Βιντεολόττο θα έφθανε τα 3,5 τρισ. και θα λειτουργούσε δέκα χρόνια πέρα από τους Ολυμπιακούς.
Με άλλη διαταξη καταργήθηκε η κατηγορία των μικτών παιχνιδιών και διατηρήθηκαν οι κατηγορίες των τυχερών και των τεχνικών παιχνιδιών -δεν ξέρω τη διαφορά, ίσως οι γνώσεις μου δεν φθάνουν να δω τη διαφορά- με προφανή στόχο το Βιντεολόττο να χαρακτηριστεί τεχνικό, για να μπορούν να παίξουν οι μικρότερες ηλικίες, οι ανήλικοι. Βεβαίως ήταν ένας φωτογραφικός διαγωνισμός υπέρ των συμφερόντων Κόκκαλη. Καθαρά πράγματα. Κάτω από την κατακραυγή, η Κυβέρνηση υποχώρησε, διατηρώντας όμως την πολύ ηθικού περιεχομένου διάταξη για τυχερά και τεχνικά παιχνίδια με προφανή στόχο να επανέλθει με ανάλογο τυχερό παιχνίδι.
Αλλά, κύριε Καραμανλή, καταλαβαίνω ότι αξιοποιείτε αυτόν το διαγωνισμό της Κυβέρνησης. 'Ομως, κοιτάξτε να δείτε: Σαν κόμμα -όχι μόνο μέσα από τη γενική σας πολιτική, αλλά και με ορισμένες ενέργειες- δεν είσαστε απαλλαγμένοι από τη λογική του τζόγου. Τα ιδιωτικά καζίνο σχεδιάστηκαν επί κυβερνήσεώς σας. Είχατε την ατυχία να μην προλάβετε και να δώσετε τις άδειες. Τις έδωσε το ΠΑ.ΣΟ.Κ. και μάλιστα τις αύξησε. Επί Νέας Δημοκρατίας καθιερώθηκαν οι κουλοχέρηδες, που απαγορεύτηκαν επί ΠΑ.ΣΟ.Κ. 'Εχουμε επέκταση του τζόγου, ΠΡΟΠΟ-ΓΚΟΛ, ΛΟΤΤΟ, ΤΖΟΚΕΡ, ΞΥΣΤΟ κλπ. Και τα δύο κόμματα έχετε βάλει το χεράκι σας! Εν πάση περιπτώσει, η πολιτική που ακολουθείτε σήμερα, αυτή την πολιτική που εμείς λέμε "ελευθερία κίνησης κεφαλαίου, εμπορευμάτων κλπ.", έχει επακόλουθο και τον εθισμό στο τζόγο. Απ' αυτήν την άποψη θα έλεγα ότι καλά είναι να παίρνει καθένας τις ευθύνες του και όταν βλέπει ένα πράγμα να διογκώνεται, να μην τα λέει εκ των υστέρων, ιδιαίτερα όταν μας χωρίζουν λίγοι μήνες από τις εκλογές.
Απ' αυτήν την άποψη εμείς θα θέλαμε να ανακεφαλαιώσουμε λέγοντας ότι γενεσιουργός παράγοντας των σκανδάλων δεν είναι η ανηθικότητα ενός πολιτικού, ούτε -αν θέλετε- η ανηθικότητα της ηγεσίας ενός κόμματος. Είναι τα ταξικά χαρακτηριστικά της πολιτικής του.
Εμείς δεν χρειάζεται να ξέρουμε τα απόκρυφα της πώλησης μιας επιχείρησης. Αρκεί που ξέρουμε ότι πωλούνται επιχειρήσεις στρατηγικής σημασίας και το λέω για άλλη μια φορά.
Θα μου πείτε τώρα, τι προτείνουμε. Σ' αυτό το ζήτημα, κύριε Πρωθυπουργέ, έχουμε μεγάλη δυσκολία να κάνουμε πρόταση. Διότι θα πάρουμε ως δεδομένο ότι αυτή η πολιτική που ακολουθείται σήμερα είναι αυτή και δεν υπάρχει άλλη. Αυτή ακολουθείται παντού, σε όλη την Ευρώπη και στο μεγαλύτερο μέρος του κόσμου.
Αυτή η πολιτική γεννά τη σαπίλα, τη διαφθορά. Είναι αναπόσπαστο νύχι-κρέας.
Τι να προτείνουμε τώρα; Ποιους ελεγκτικούς μηχανισμούς να προτείνουμε; Ακολουθήσαμε μία τακτική. Συμμετέχουμε σ' αυτούς που υπάρχουν. Ακούγεται παραδείγματος χάρη ότι πρέπει να γίνουν ανεξάρτητες διοικητικές αρχές. Ξέρω ότι το προτείνει η Νέα Δημοκρατία, αν δεν κάνω λάθος, το προτείνει και ο Συνασπισμός. Είναι δυνατόν να υπάρχουν σήμερα ανεξάρτητες διοικητικές αρχές; Δεν αναφέρομαι στα πρόσωπα. Εγώ πιστεύω ότι υπάρχουν τίμια πρόσωπα σε όλα τα κόμματα και παντού. Δεν κρατάει κανείς το προνόμιο της τιμιότητας. 'Οπως και όλοι εμείς οι τίμιοι, μπορεί όταν μας δοθεί το μέλι, δεν ξέρω, να γλύψουμε και λίγο μέλι! (Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) Εν πάση περιπτώσει να φτιάξουμε ανεξάρτητες διοικητικές αρχές από πρόσωπα αδιάφθορα. Αυτές οι ανεξάρτητες διοικητικές αρχές δεν θα υπόκεινται στον εκβιασμό, στην πίεση; Δεν θα είναι υποχρεωμένοι να πάρουν υπόψη τι είναι νόμιμο ή τι παράνομο νομιμοποιείται; Και, εν πάση περιπτώσει, εάν ο κοινοβουλευτικός έλεγχος δεν έχει υπόληψη, γιατί θα έχει υπόληψη μια ανεξάρτητη διοικητική αρχή; Είναι δηλαδή μερικά ζητήματα τα οποία, πώς να το πω, δεν είναι μόνο ότι είναι προτάσεις ατυχείς. Το επικίνδυνο είναι ότι θεωρούνται σαν προτάσεις φάρμακο. Αυτό είναι το πρόβλημα και γι' αυτό εμείς πάντα είμαστε διστακτικοί ως και κατηγορηματικά αντίθετοι στη συγκρότησή τους. Και πολλές φορές ακούμε έτσι, κάποιες ειρωνικές τοποθετήσεις. Εσείς τα βάζετε με τον καπιταλισμό και κάνετε μία γενικά αντικαπιταλιστική πάλη και δεν σας ενδιαφέρει η αποκάλυψη των σκανδάλων. Η αποκάλυψη μας ενδιαφέρει, γιατί όταν βγαίνουν κάποια σκάνδαλα στην επιφάνεια, έχουμε, αν θέλετε, και εμείς την ευκαιρία να δείξουμε το βάθος και τους παράγοντες που γεννούν αυτά τα σκάνδαλα. Αλλά και, εν πάση περιπτώσει, δεν είμαστε διατεθειμένοι στο όνομα ότι κάνουμε μια γενική πάλη κατά του συστήματος -και θέλουμε να την κάνουμε, δεν είμαστε καθόλου διατεθειμένοι να κλείσουμε τα μάτια όταν ορισμένα πράγματα βοούν. Αλλά δυσκολευόμαστε πραγματικά. Είναι ένας τομέας που δυσκολευόμαστε να προτείνουμε ασφαλή μέτρα, διότι, όταν σήμερα τα πάντα υποτάσσονται στο κέρδος, η ανομία είναι νόμιμη.
Υπάρχει δε και το εξής πρόβλημα. Και εδώ βεβαίως τις δυσκολίες τις έχει η Κυβέρνηση. Παλαιότερα, σε μια άλλη φάση εξέλιξης αυτού του συστήματος, οι κυβερνήσεις δεν είχαν τόσες πιέσεις από μεμονωμένους ομίλους και επιχειρηματίες, διότι τότε ο ρόλος των κυβερνήσεων -και αυτόν το ρόλο τον έπαιξε η Νέα Δημοκρατία, τον έπαιξε στη συνέχεια και το ΠΑΣΟΚ- ήταν να διαμορφώσουν μια υποδομή μέσα από κρατικές, όπως τις έλεγαν, επιχειρήσεις, η οποία βεβαίως αυτή υποδομή κυρίως ωφελούσε τους ιδιώτες. Και βεβαίως κάτω από την πάλη του κινήματος πρόσφερε και ορισμένες υπηρεσίες κοινωνικού χαρακτήρα στο λαό. Και οπωσδήποτε οι κυβερνήσεις και τα κόμματα δεν δέχονταν μια τέτοια άμεση πίεση από τους επιχειρηματίες. Σήμερα που το κράτος, μέσω βεβαίως πολιτικών αποφάσεων των κυβερνήσεων, έχει μειώσει την άμεση επιχειρηματική του δραστηριότητα, βρίσκεται οπωσδήποτε μπροστά στην άμεση πίεση των επιχειρηματιών. Αυτή είναι η βάση της πιο συγκεκριμένης διαπλοκής. Βεβαίως διαπλοκή πάντα υπήρχε και θα υπάρχει μέσα στα πλαίσια αυτής της συγκεκριμένης πολιτικής και από τη στιγμή που υπάρχει σε βασικά μέσα παραγωγής ατομική ιδιοκτησία. Πραγματικά, ούτε ψύλλος στον κόρφο του οποιουδήποτε κόμματος είναι στην Κυβέρνηση. Θα δέχεται την πίεση και έτσι θα έχουμε και τα φαινόμενα να ανατρέπεται η Νέα Δημοκρατία από επιχειρηματίες, να στηρίζεται η Κυβέρνηση του ΠΑΣΟΚ από επιχειρηματίες, οι ίδιοι επιχειρηματίες, που σήμερα στηρίζουν την Κυβέρνηση Σημίτη, αύριο μπορεί να την ανατρέψουν. Ε, στα πλαίσια αυτής της κατάστασης εμείς δυσκολευόμαστε να προτείνουμε μηχανισμούς εξυγίανσης, διότι το πρόβλημα άπτεται του χαρακτήρα του ίδιου του συστήματος.
Καταλήγοντας, το ΚΚΕ, γνωρίζοντας ότι σ' αυτά τα θέματα το μαχαίρι δεν μπορεί να μπει στο κόκαλο, κάνει κάθε προσπάθεια, μέσω, αν θέλετε, και αυτών των διακομματικών επιτροπών που υπάρχουν, μέσω της πίεσης και κυρίως αξιοποιώντας και όποια στοιχεία μπορεί να δώσει το εργατικό και λαϊκό κίνημα, θα κάνει κάθε προσπάθεια να μην κρύβει τίποτα απ' αυτά που πρέπει να γνωρίζει ο ελληνικός λαός.
Δεν μπορούμε, όμως, να γεμίσουμε το λαό με αυταπάτες, ότι, όταν φτιάξουμε διάφορα θεσμικά όργανα μέσα στη Βουλή ή έξω από τη Βουλή, τα πράγματα λύνονται. 'Ο,τι μπορούμε, θα το προσφέρουμε. 'Εστω, εν πάση περιπτώσει, τα δέκα σκάνδαλα να γίνουν εννέα, διότι τα σκάνδαλα θα πολλαπλασιάζονται. Θα πρέπει, όμως, ο ελληνικός λαός να ξέρει ότι τα σκάνδαλα δεν γεννιώνται στις κορυφές. Ξεκινούν εκεί που δουλεύει ο απλός εργάτης, ο απλός εργαζόμενος.
Πρέπει να πούμε ότι το Εργατικό Συνδικαλιστικό Κίνημα, τουλάχιστον στο επίπεδο της ηγεσίας, έχει προσφέρει πάρα πολλά στο να υπάρχει ακόμα πιο πυκνή αδιαφάνεια. Διότι, εάν είχαμε ένα συνδικαλιστικό κίνημα ταξικό, ριζωμένο στους χώρους δουλειάς, θα μπορούσαμε να είχαμε κάποια περισσότερα στοιχεία για τέτοιες πλευρές ανομίας, μέσα στα πλαίσια βέβαια της σημερινής πολιτικής.
Δυστυχώς καμία ανεξάρτητη διοικητική αρχή και καμία διακομματική επιτροπή, ακόμα και όταν αποτελείται από ανθρώπους αδέκαστους, δεν μπορεί να αναδείξει και πολύ περισσότερο να θεραπεύσει αυτήν τη σαπίλα.
Παρ' όλα αυτά, εμείς, όταν μας δίνεται η ευκαιρία και όταν είμαστε βέβαιοι ότι υπάρχουν συγκεκριμένα και διαπιστωμένα στοιχεία, θα κάνουμε κάθε προσπάθεια, ούτως ώστε έστω και ένα σκάνδαλο να βγει στην επιφάνεια, έστω και ένας υπεύθυνος να πληρώσει. Σε καμία, όμως, περίπτωση δεν πρόκειται να προσχωρήσουμε στη λογική της σκανδαλολογίας και σε μία πολιτική αρετής, η οποία δεν μπορεί να υπάρξει όσο ζούμε, μία πολιτική μιας τέτοιας μεγάλης ταξικής αδικίας και εκμετάλλευσης.
ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κυρίες και κύριοι συνάδελφοι, άκουσα το λόγο του κυρίου Πρωθυπουργού. 'Ενας αυτάρεσκος λόγος που έλεγε, ούτε λίγο ούτε πολύ, ότι περίπου ζούμε στην εποχή της διαφάνειας. Λυπάμαι που θα ενοχλήσω αυτήν την αυταρέσκεια και αίσθηση επάρκειας του πρωθυπουργικού λόγου λέγοντας εκείνο, που είναι η συνείδηση του απλού πολίτη.
Δεν ζούμε στην εποχή της διαφάνειας, ζούμε στην εποχή της μίζας, της προμήθειας, της συναλλαγής και για τις συμβάσεις και για τα προγράμματα και για τα έργα, αλλά και για τις καθημερινές ανάγκες του πολίτη, κύριε Πρωθυπουργέ. Ζούμε σε μια περίοδο εκτεταμένης διάβρωσης, διευρυμένης διαφθοράς.
Επιτρέψτε μου, επίσης, να επισημάνω, ενοχλώντας πάλι την αυταρέσκεια του πρωθυπουργικού λόγου, ότι δεν ζούμε στην εποχή των ελέγχων. Ζούμε στην εποχή της μονοπωλιακής υπερσυγκέντρωσης δύναμης σε κρίσιμους τομείς. Από τον αγροτοτουρισμό μέχρι την πληροφορική. Από τον πολιτισμό μέχρι τα τουριστικά ταξίδια. Από την ψηφιακή τεχνολογία μέχρι το ποδοσφαιρικό πρωτάθλημα. Από τις χρηματοδοτήσεις μέχρι τις διαφημίσεις.
Μην επικαλείσθε, κύριε Πρωθυπουργέ, το τι λένε οι νόμοι για τους ελέγχους και ποιες είναι οι προβλέψεις και οι ρυθμίσεις. Θα σας δείξω πώς γίνονται οι έλεγχοι για να έχετε γνώση της πραγματικότητας.
Μέχρι τις 31-12-98 με έγγραφο της 14-7-98 του Υπουργείου Οικονομικών ξέρετε ποια ήταν η παραγγελία στο ΣΔΟΕ για τον έλεγχο των τυχερών παιχνιδιών; Παρακαλούμε μέχρι 31-12-98 να επικεντρώσετε τους ελέγχους σας μόνο στην προμήθεια και επικόλληση του ειδικού σήματος διενέργειας ψυχαγωγικών τεχνικών παιχνιδιών.
Οι υπόλοιποι έλεγχοι προς το παρόν, θα ανασταλούν, λόγω φόρτου εργασίας στις υπηρεσίες και τις ανάγκες ελέγχων άλλων τομέων της οικονομικής δραστηριότητας.". Μέχρι τέλους του 1998 ήταν ανύπαρκτος ο έλεγχος στο τζόγο και στα τυχερά παιγνίδια, με την άδεια της Αστυνομίας που λένε, με την εντολή του κράτους.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Εγώ μίλησα για τώρα. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Καλώς, κύριε Πρωθυπουργέ, εάν είστε ασφαλής με αυτά που είπατε, από πλευράς ευαισθησίας και αγωνίας, επιτρέψτε μου μιλώντας σας και σε ένα άλλο τόνο και σε έναν τόνο συζήτησης μεταξύ δύο πολιτών, να σας πω ότι χρειάζεται άλλη ευαισθησία, η ευαισθησία του διανοουμένου, που δεν την έχει αυτή η κυβερνητική επάρκεια. Χρειάζεται η αγωνία του πολίτη, που δεν την έχει αυτή η κυβερνητική αυταρέσκεια. Και δεν είστε, ούτε χωρίς ευαισθησίες ούτε χωρίς αγωνίες. 'Εχετε μελετήσει τα προβλήματα.
Μην αρκείστε, λοιπόν, στο να γράφετε κάποιες συνταγές και οδηγίες και να λέτε προς την κοινωνία ότι όλα έχουν καλώς. Δεν έχουν καλώς. Γιατί ξέρετε ότι δεν είμαστε στην εποχή της ορθολογικής αξιοποίησης των πόρων. Ξέρετε ότι είμαστε στην εποχή των διαπλεκομένων, των διαπλεκομένων που τρέφονται από την πίτα του δημοσίου, γιατί η διαπλοκή γίνεται για να αποσπαστούν όσο γίνεται μεγαλύτερα κομμάτια από την πίτα του δημοσίου.
Εγώ θέλω να ξεκαθαρίσω από την πρώτη στιγμή, κύριε Πρωθυπουργέ, ότι για μας δεν είναι υπόθεση σκανδαλολογίας. Είναι υπόθεση δημοκρατικής ουσίας, είναι το σοβαρότερο πρόβλημα του πολιτικού μας συστήματος. Γι'αυτό λέω, εκείνα που σκέφτεσθε, εκείνα που διανοείσθε, εκείνα που έχετε γράψει, εκείνα που σημειώνετε από τις συναναστροφές και τις συζητήσεις σας με μελετητές του φαινομένου, δεν υπάρχουν στην κυβερνητική σας πράξη και σας το λέω ευθέως. Επίσης δεν είναι υπόθεση κομματικής αντιδικίας, αλλά είναι υπόθεση πολιτικής συνεννόησης. Και εάν δεν συνεννοηθούμε τα κόμματα, ως εκφραστές της πολιτικής θέλησης της κοινωνίας, τότε η πολιτική ζωή του τόπου θα είναι σε διαρκή αιχμαλωσία. Επίσης, κύριε Πρωθυπουργέ, δεν είναι υπόθεση παραπομπής στη δικαιοσύνη. Τόσοι έλεγχοι δεν έχουν αποδώσει και σπάνια περνάει σε αυτές τις υποθέσεις η αλήθεια από τις αίθουσες των δικαστηρίων. Είναι υπόθεση πολιτικής απόφασης, είναι υπόθεση θεσμικής επάρκειας. Θεσμικής επάρκειας που να προλαβαίνει, θεσμικής επάρκειας που να μπορεί να κλείνει τις τρύπες. Γιατί παρατηρείται και το συγκεκριμένο σύμπτωμα να λέμε, ότι είναι τρύπιο το πολιτικό σύστημα, αλλά εάν από τις τρύπες εξυπηρετούμεθα εμείς, έχει καλώς!! Κύριε Πρωθυπουργέ, είπατε στην ομιλία σας ότι έχουν αλλάξει πολλά σε αυτήν τη χώρα και ότι τα κόμματα της Αντιπολίτευσης και ο Συνασπισμός -για το κόμμα του Συνασπισμού της Αριστεράς και της Προόδου θα μιλήσωδεν έχουν συνειδητοποιήσει αυτές τις αλλαγές και μένουν προσκολλημένα στο παρελθόν. Τότε, γιατί, κύριε Πρωθυπουργέ, στο τέλος του 20ου αιώνα, εικοσιπέντε χρόνια μετά τη Μεταπολίτευση, η πολιτική βρίσκεται σε κρίση; Γιατί η δημοκρατία βρίσκεται σε αναπηρία και σε αιχμαλωσία; Αλλαγές; Υπήρξαν. Και βελτιώσεις; 'Εγιναν. Και βήματα έγιναν και θετικές καταστάσεις διαμορφώθηκαν και θετικές συνθήκες σε πολλούς τομείς. Συνολικά όμως, κύριε Πρωθυπουργέ, αυτή η περίοδος δεν αξιοποιήθηκε, ως συγκριτικό πλεονέκτημα για διαρθρωτικές αλλαγές και ριζοσπαστικές τομές στους κρίσιμους τομείς της κοινωνίας, της οικονομίας και της πολιτικής, της κρατικής οργάνωσης και του κυβερνητικού συστήματος, της διαχείρισης του δημοσίου χρήματος. 'Αλλαξαν βεβαίως, σε αυτά τα εικοσιπέντε χρόνια, πλειοψηφίες, κυβερνήσεις, πρόσωπα. Δεν άλλαξαν, όμως, οι αντιφάσεις και οι ανεπάρκειες, οι αιτίες που παράγουν και ανακυκλώνουν αυτήν την ορατή πολιτική κρίση.
Ποιο είναι το σταθερό δεδομένο αυτής της περιόδου; Σημειωτέον ότι είναι η μοναδική περίοδος σταθερότητας και πολιτικής ομαλότητας στη νεότερη ιστορία της χώρας. Oλόκληρη η Μεταπολίτευση, το ένα τέταρτο του αιώνα πολιτικής σταθερότητας, ποιο έχει μέσα σε όλες τις αλλαγές που έγιναν, ως σταθερό δεδομένο; Το σταθερό δεδομένο είναι η ένταση και η διεύρυνση της διαφθοράς.
Γιατί συμβαίνει, λοιπόν; Είπε ο κύριος Πρωθυπουργός ότι η Ελλάδα βρίσκεται από θέση ισχύος στο ανταγωνιστικό περιβάλλον του 21ου αιώνα. Τότε γιατί, κύριε Πρωθυπουργέ, είκοσι έξι χρόνια μετά την απομάκρυνση της δικτατορίας η μεταπολιτευτική δημοκρατία βρίσκεται σε ανυποληψία, στις τελευταίες θέσεις από πλευράς εκτίμησης και εμπιστοσύνης στη συνείδηση των πολιτών η πολιτική, στις τελευταίες επιλογές από πλευράς προτίμησης στη συνείδηση των νέων παιδιών, η ενασχόληση με τα κοινά και το δημόσιο. Σημειωτέον ότι γίνονται από θέσεως ωριμότητας και με ηθικά κριτήρια οι απορρίψεις, την ίδια ώρα που αυτά τα παιδιά, τα παιδιά μας, τα παιδιά του 21ου αιώνα, σακατεύονται από την ανεργία, από τη στρεβλή παιδεία, από τον εφιάλτη των ναρκωτικών, το αλκοόλ και τα χάπια; Αυτές οι πρόσφατες έρευνες που έγιναν, πραγματικά πρέπει να σημάνουν αφύπνιση και εγρήγορση των πάντων. Οι δείκτες της ανεργίας των νέων και της τάσης θανάτων και τοξικοεξάρτησης, που είναι οι υψηλότεροι δείκτες μεταξύ των χωρών της Ευρώπης, είναι οι συμπληγάδες που λιανίζουν την κοινωνία μας. Γιατί δεν τους εμπνέει η πολιτική; Συνολικότερη ευθύνη. Ευθύνη των πολιτικών και των πνευματικών ηγεσιών αυτής της χώρας.
Οι δείκτες της διαφθοράς, οι δείκτες της απόρριψης της πολιτικής που μας κατατάσσουν σε επίζηλη αρνητική θέση μεταξύ των χωρών της Ευρώπης, δεν είναι το κύριο αίτιο που ακυρώνει ηθικά και υπονομεύει κοινωνικά τα πάντα; Αυτή η κοινή αντίληψη μιας έρπουσας διαφθοράς, δεν είναι εκείνο το στοιχείο, το οποίο πρέπει να αντιμετωπισθεί με διαφορετικό τρόπο; Αφήστε τις σκοπιμότητες τις κυβερνητικές. Και σωστά επισημάνατε να αφεθούν στην πάντα και οι οποιεσδήποτε μικροκομματικές αντιπαλότητες.
Σήμερα, η πολιτική ζωή του τόπου έχει στα σωθικά της ένα πολύ σοβαρό διαβρωτικό πρόβλημα, που, αν δεν αντιμετωπιστεί, τότε η αποσύνθεση θα είναι πλήρης.
Κύριε Πρωθυπουργέ, είπατε ότι ποτέ δεν υπήρχαν στη χώρα τόσες και τέτοιες εγγυήσεις διαφάνειας. Ε, τότε πώς εξηγείται αυτή η αλυσίδα των δικαστικών παραπομπών; Θα σας θυμίσω ένα χαρακτηριστικό πρόβλημα, που αναστάτωσε πριν από καιρό τον ελληνικό λαό και εξακολουθεί να υπάρχει τούτη την ώρα. Στον ευπαθή χώρο του αθλητισμού η εμπορευματοποίηση, η διαπλοκή και ο υποκοσμικός παραγοντισμός δεν οργιάζουν; Δεν ενισχύονται ανώνυμες ποδοσφαιρικές εταιρείες από παράνομα στοιχήματα και μέσα από αυτήν την οικονομική ενίσχυση και διαφήμιση δεν επηρεάζονται οι εκλογές των ΠΑΕ, των ΕΠΑΕ, της διαιτησίας και όλων των συναφών μηχανισμών, με αποτέλεσμα τούτη την ώρα να βοά ο κόσμος για όλα όσα συμβαίνουν; Είπατε, κύριε Πρωθυπουργέ, ότι το θεσμικό πλαίσιο ασκεί αποτελεσματικούς ελέγχους και δεν επιτρέπει τέτοιες μαγικές εικόνες σαν αυτές που θέλει να εμφανίσει η Αντιπολίτευση συλλήβδην.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Δεν είπα αυτό, κύριε Κωνσταντόπουλε. Αναφέρθηκα στην ανάθεση των μελετών.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ισως να έκανα λάθος. Αν δείτε την ομιλία σας, θα δείτε ότι αναφερθήκατε σε αποτελεσματικούς ελέγχους. Θέλετε να σας επισημάνω ότι οι υπάρχοντες νόμοι δεν εφαρμόζονται; Λειτουργεί η επιτροπή ανταγωνισμού; Λειτουργεί η επιτροπή ανταγωνισμού του Υπουργείου Ανάπτυξης; Λειτουργεί το τμήμα διαφάνειας του Εθνικού Ραδιοτηλεοπτικού Συμβουλίου; Θα σας πω και άλλα παρακάτω. Αλλά κρατήστε τις σημειώσεις αυτές, να δείτε τι δεν λειτουργεί από αυτά που νομίζετε ότι λειτουργούν και δήθεν είναι αποτελεσματικά.
Θέλετε, είπατε, προτάσεις τώρα. Τόσον καιρό, όσες φορές γινόταν η συζήτηση για τη διαφάνεια, πώς αντιμετωπίσατε σειρά επικαίρων ερωτήσεων του Συνασπισμού, σειρά προτάσεων που κατέθεσε ο Συνασπισμός; Με περιφρόνηση αντιμετωπίσατε αυτές τις προτάσεις. Τώρα θέλετε προτάσεις. Εμείς θα καταθέσουμε προτάσεις συγκεκριμένες με ονοματεπώνυμο.
Είπατε, κύριε Πρωθυπουργέ, ότι θα φέρετε νομοσχέδιο για τα ασυμβίβαστα που πρέπει να υπάρχουν στη λειτουργία του χρηματιστηρίου μεταξύ πολιτικών, στελεχών, διοικήσεων, δημοσίων επιχειρήσεων εισηγμένων στο χρηματιστήριο, δημοσιογράφων και άλλων παραγόντων, οι οποίοι ασχολούνται με το χρηματιστήριο. Δεν ακούσατε τίποτε μέχρι τώρα για την εσωτερική πληρορόφηση; Τίποτε για τα κερδοσκοπικά παιχνίδια; ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Πάλι διαστρεβλώνετε τα λόγια μου. Δεν έχω πει τέτοια πράγματα.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Τι διαστρεβλώνω; 'Εχετε φέρει νομοθεσία, η οποία... 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Yπάρχει αυτή η εσωτερική πληροφόρηση που λέτε. Υπάρχουν ένα σωρό κανόνες γι'αυτό. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Εφαρμόζονται; 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Βεβαίως.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θεωρείτε ότι δεν υπήρξε πρόβλημα; 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): 'Οπως υπάρχει σε όλους τους νόμους, έτσι υπάρχει έλλειψη και στην εφαρμογή. Δεν είναι δυνατόν να λέγονται πράγματα, τα οποία δεν είπα.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Σας ερωτώ συγκεκριμένα. Μέχρι σήμερα, υπάρχει νομοθετική ρύθμιση ασυμβίβαστου, να κατέχουν κωδικούς στο χρηματιστήριο μέλη της Κυβέρνησης, πρόσωπα που ασκούν εκτελεστική εξουσία, τα μέλη των οικογενειών τους, πρόσωπα τα οποία βρίσκονται στη διοίκηση μεγάλων επιχειρήσεων του δημοσίου, εισηγμένων στο χρηματιστήριο, δημοσιογράφοι που στελεχώνουν τα γραφεία τύπου και τα γραφεία δημοσίων σχέσεων αντίστοιχων επιχειρήσεων; Αν υπάρχει και δεν το γνωρίζω, πείτε το. Σας λέω ότι δεν υπάρχει. Και αρνηθήκατε αντίστοιχες προτάσεις.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Πρόεδρε, μπορώ να πάρω το λόγο; 
ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Εγώ θέλω να σας διαβάσω αυτό που είπα, για να μη διαστρεβλώνετε αυτά που λέω.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Σας ερωτώ, κύριε Πρωθυπουργέ: Πείτε μου αν υπάρχει τέτοια νομοθεσία.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Είπα ακριβώς: "Τον έλεγχο από ανεξάρτητο όργανο της οικονομικής δραστηριότητας πολιτικών προσώπων στο χρηματιστήριο." ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Υπάρχει, κύριε Πρωθυπουργέ; ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): 'Οχι, δεν υπάρχει.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Εντάξει.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Θα σας απαντήσω. Σας εξήγησα ότι πουθενά στην Ευρωπαϊκή 'Ενωση δεν υπάρχει αυτή η νομοθεσία, την οποία πρότειναν στη Βουλή για την απαγόρευση συναλλαγών από πολιτικά πρόσωπα στο χρηματιστήριο. Πουθενά. Μόνο σε μια χώρα, στην Ισπανία υπάρχει ο έλεγχος από μια ανεξάρτητη επιτροπή και γίνεται η διαχείριση από την επιτροπή αυτή.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Από την Επιτροπή Κεφαλαιαγοράς.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Δεν ξέρω αν στην Ισπανία είναι η Επιτροπή Κεφαλαιαγοράς. Και σας ανέφερα κατόπιν αυτού ότι εκείνο που επιδιώκουμε, είναι ο έλεγχος από ανεξάρτητο όργανο της οικονομικής δραστηριότητας, πολιτικών προσώπων στο χρηματιστήριο. Αυτό και θα κάνουμε.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου); Σας είπα ότι δεν το επιδιώξατε και δεν το μεταβάλατε παρά το γεγονός ότι το πρόβλημα φούντωνε. Επικαλείσθε το επιχείρημα ότι πουθενά στην Ευρώπη δεν υπάρχει, γιατί εκεί θα υπάρχουν θεσμικές κατοχυρώσεις ίσως ισχυρότερες ή γιατί εκεί η διάβρωση και η διαφάνεια, μπορεί να είναι μεγαλύτερη. Δεν είναι επιχείρημα ότι επειδή δεν υπάρχει αλλού, δεν χρειάζεται εδώ.
Και καταλήγω στο ερώτημα: Γιατί δεν εφαρμόζετε, έστω τη ρύθμιση της Ισπανίας, όπου άμα τη αναλήψει τέτοιου διευθυντικού πόστου ή πολιτικού πόστου, κατατίθενται οι μετοχές από τα συγκεκριμένα πρόσωπα και τα μέλη των οικογενειών τους και τη διαχείριση πλέον κάνει η Επιτροπή Κεφαλαιαγοράς. Δεν είναι οι ίδιοι παίκτες. Δεν διαθέτουν κωδικούς. Γιατί δεν κάνετε έστω αυτό; Γιατί το λέω αυτό; Γιατί δεν μπορούν να κρυφτούν τα προβλήματα, με όποια επιχειρήματα κυβερνητισμού εφησυχασμού. Είναι φανερό ότι η Ελλάδα δεν έχει έλθει στα μέτρα του 21ου αιώνα. Μπορεί να έχει έλθει στα μέτρα των διαφόρων κυβερνητικών παρατάξεων. Και όλοι σήμερα ξέρουν ότι η μεταπολιτευτική δημοκρατία, έγινε κομματοκρατία. 'Ολοι επίσης ξέρουν ότι το δημόσιο χρήμα και οι θυσίες του λαού, δεν έφτιαξαν πραγματική ανάπτυξη και κοινωνική δικαιοσύνη. 'Εθρεψαν τη σπατάλη, τα πελατειακά συμφέροντα και την ευκαιριακή κερδοσκοπία. Αυτά τα φαινόμενα ροκάνισαν το Α' και Β' Κοινοτικό Πλαίσιο Στήριξης και αυτά τα συμπτώματα αλλοίωσαν την πραγματική ανάπτυξη με κοινωνική προστασία.
Τα ερωτήματα είναι αμείλικτα. Γιατί έχει καταστραφεί το δημόσιο ήθος σ' αυτήν τη χώρα; Γιατί τα κόλπα και τα τεχνάσματα των μέσων για τη διατήρηση εξουσίας, επισκίασαν τις πολιτικές αρχών και τις αξιώσεις της συνέπειας; Γιατί οι θεσμοί δεν επαρκούν; Γιατί ο λαός δεν ελέγχει; Πού βρίσκεται η εξουσία και πού παίρνονται οι αποφάσεις; Γιατί η πολιτική και η δημοκρατία βρίσκονται υπό χειραγώγηση; Γιατί το δημόσιο χρήμα, τα κοινοτικά προγράμματα και οι κοινωνικές θυσίες δεν πιάσανε τόπο, όπως έπρεπε να πιάσουν τόπο, με υποδομές ανάπτυξης και υποδομές κοινωνικής συνοχής; Κύριε Πρωθυπουργέ και κύριοι της Κυβέρνησης, αυτό είναι το κεντρικό χαρακτηριστικό της ελληνικής πολιτικής ζωής στο τέλος του 20ου αιώνα. Εγώ δεν μηδενίζω, δεν αφορίζω, αλλά καλό είναι να μην ωραιοποιούμε. Η διαχείριση του δημοσίου χρήματος δεν είναι διαφανής και δεν είναι ορθολογικά αξιοποιημένη. Η απορρόφηση αυτών των πόρων δεν γίνεται με αναπτυξιακά και κοινωνικά κριτήρια, και γι'αυτό έχουμε μεγάλες περιφερειακές και κοινωνικές ανισότητες, μεγάλες αναπτυξιακές ανισότητες. Το δημόσιο χρήμα χρησιμοποιείται για να εξασφαλίσει πολιτικά στηρίγματα και πελατειακές σχέσεις. Αυτός είναι ο λόγος για τον οποίον η εξουσία δεν βρίσκεται στους κοινωνικούς, πολιτικούς και κρατικούς θεσμούς, αλλά στους μηχανισμούς και στα συγκροτήματα συμφερόντων. Και άλλες χώρες, αλλά και η Ελλάδα, βρίσκονται στην εποχή της εξουσίας των δικτύων και των πολυμέσων. Και άλλες χώρες, αλλά και η Ελλάδα, χρειάζονται τη διευρυμένη δημοκρατία, με τους νέους θεσμούς διαφάνειας και ελέγχου και με την ηθική και κοινωνική αναζωογόνηση της δημόσιας ζωής.
Αλίμονο, εάν η πολιτική ζωή γενικότερα και οι πολιτικές δυνάμεις και ιδιαίτερα οι δυνάμεις της Αριστεράς, κηρύσσουν αυτή τη μοιρολατρεία της ανημπόριας της πολιτικής ή της αδυναμίας του πολίτη. Εμείς από τις θέσεις της σύγχρονης δημοκρατικής Αριστεράς, θα αγωνιστούμε για τη διεύρυνση της Δημοκρατίας με καινούριους θεσμούς, για την αναζωογόνηση του υπάρχοντος πολιτικού συστήματος, με ουσιαστικές διαρθρωτικές αλλαγές και ρυθμίσεις. Δεν είναι στο επίκεντρο της πολιτικής μας ζωής το πρόβλημα της διαπλοκής οικονομικοεκδοτικών συμφερόντων και πολιτικής; Δεν είναι φανερό ότι αυτό το πρόβλημα θα κυριαρχήσει στην πορεία μας για τις εκλογές του 2000; Και αυτό, γιατί, κύριε Πρωθυπουργέ, είναι μεγάλη η ευαισθησία της κοινής γνώμης. Η κοινή γνώμη βλέπει τη διάβρωση και τη διαφθορά να αλωνίζουν στο δημόσιο χώρο. Και δεν ενοχοποιείται κανείς ούτε πρέπει να παίρνετε αυτό το θέμα ως προσωπική αντιδικία μαζί σας ή με την Κυβέρνησή σας. Αυτά βλέπει ο κόσμος, την ίδια ώρα που η αδικία και οι κοινωνικές πιέσεις γίνονται εξουθενωτικές ολοένα και περισσότερες.
Από τη μια μεριά στήνεται η πυραμίδα του πολιτικού τζόγου και από την άλλη διαλύεται ο ιστός της κοινωνικής συνοχής. Δεν είναι, λοιπόν, επιλογή, η σκανδαλολογία ως σημαία για τις εκλογές και δεν πρέπει να είναι από κανέναν. 'Οσοι το κάνουν, κακώς το κάνουν. Ούτε βεβαίως είναι επιλογή, να επικαλείται κανένας τις παραπομπές των όσων καταγγέλλονται στη δικαιοσύνη. Πρόκειται για τις δύο όψεις του ιδίου νομίσματος.
Η Κυβέρνηση υπερασπίζεται με αυταρέσκεια ένα πολιτικό σύστημα, το οποίο τροφοδοτεί τη διαπλοκή και στηρίζεται σε αυτήν. Η Αξιωματική Αντιπολίτευση καταγγέλλει, προεκλογικά, μερικές εκδηλώσεις αυτού του συστήματος, για να κερδίσει στην εκλογική αντιπαράθεση, εφόσον λειτουργεί έτσι το εκλογικό σύστημα. Αυτοί οι ρόλοι μπορούν να εναλλάσσονται, αλλά το σύστημα παραμένει το ίδιο και λειτουργεί ομαλά με αυτήν την κατανομή ρόλων, με αυτήν την εναλλαγή ρόλων.
Δυστυχώς αυτά είναι τα δεδομένα της μεταπολιτευτικής πραγματικότητας. Λείπει η ουσιαστική και πολιτική θωράκιση του πολιτικού μας συστήματος, της κοινωνίας, του δημοκρατικού μας πολιτεύματος τελικά. Και αυτό το έλλειμμα, είναι ηθικό και κοινωνικό, είναι πολιτικό και δημοκρατικό, που έχει ανυπολόγιστο κόστος, κυρίως για το μέλλον. Το πρόβλημα είναι υπαρκτό. Οι σύγχρονες κοινωνίες είναι αντιμέτωπες με ένα εξαιρετικά δύσκολο και σύνθετο πρόβλημα. Είναι το πρόβλημα της λειτουργίας και της επίδρασης των Μέσων Μαζικής Ενημέρωσης, που από μέσα ενημέρωσης, γίνονται μηχανισμοί επιβολής.
Ο Τύπος παραδοσιακά ήταν η εξουσία που ήλεγχε. Ο ελεγκτικός ρόλος των μέσων ήταν εκείνος που τα καταξίωνε δημοκρατικά, ηθικά και κοινωνικά. Σήμερα τα Μέσα Μαζικής Ενημέρωσης έχουν εξελιχθεί στην πρώτη και ανεξέλεγκτη εξουσία.
Τα διαπλεκόμενα ασκούν πρωτογενώς εξουσία. Και θα εξηγήσω γιατί. Και ποτέ άλλοτε, σε καμιά κυβερνητική περιόδο δεν υπήρχε, δεν είχε μετατοπιστεί τόσο το κέντρο βάρους της πολιτικής ζωής, προς τα εξωθεσμικά κέντρα. Δεν συγκεντρώνουν οι κάτοχοι των Μέσων Μαζικής Ενημέρωσης, τέτοια εξουσία στα χέρια τους, που πια απειλεί ακόμη και τη δημοκρατική συγκρότηση των κοινωνιών; Που ακυρώνει ακόμη και τη δημοκρατική αυτονομία της πολιτικής ζωής; Γι' αυτό και οι πολιτικές δυνάμεις στις σύγχρονες κοινωνίες, που είναι ευαισθητοποιημένες και ανήσυχες και δεν εφησυχάζουν, οι δημοκρατικά οργανωμένες κοινωνίες, οι πνευματικές δυνάμεις, έχουν αποδυθεί κυριολεκτικά σε έναν πρωταρχικό αγώνα, να ελέγξουν αυτό το σύστημα εκφυλισμού και διαστρέβλωσης της δημοκρατίας στο τέλος του 20ου αιώνα.
Στην Ελλάδα το πρόβλημα έχει εκρηκτικές διαστάσεις και λόγω του τρόπου με τον οποίο λειτουργεί με όλες τις δουλείες και τις σκουριές το πολιτικό μας σύστημα. Θα προσλάβει δε εκρηκτικές διαστάσεις, καθώς πάμε προς τις εκλογές, με αποτέλεσμα να χάνει διαρκώς το πολιτικό σύστημα της χώρας. Να χάνει έναντι της κοινωνίας, από πλευράς αξιοπιστίας και αποτελεσματικότητας. Να χάνει και έναντι των εξωθεσμικών μηχανισμών, από πλευράς αυτονομίας, αφού διαρκώς θα χειραγωγείται ολοένα και περισσότερο. Κύριε Πρωθυπουργέ, εγώ θέλω να είμαι σαφής. Η προοπτική των Ολυμπιακών Αγώνων του 2004, η υλοποίηση των προγραμμάτων του Γ' Κοινοτικού Πλαισίου Στήριξης, οι μεγάλες συμβάσεις προμηθειών του δημοσίου, εξοπλιστικών προγραμμάτων, ηλεκτρονικού εμπορίου, πληροφορικής, INTERNET, πολυμέσων και διαδικτύων, με το δεδομένο θεσμικό πλαίσιο αδιαφάνειας και αδυναμίας, δημιουργούν προϋποθέσεις έξαρσης των φαινομένων διαπλοκής, διάβρωσης, παραπολιτικής και παραεξουσίας.
Γι' αυτό, λοιπόν, εμάς, μας ενδιαφέρει, όχι η συνθηματολογική αντιδικία ούτε η προχειρολογία, για τρέχουσες λαϊκίστικες εντυπώσεις. Η υπερσυγκέντρωση πολιτικής δύναμης σε μεγάλα εκδοτικά και οικονομικά συγκροτήματα, που δεν διαθέτουν κανενός είδους νομιμοποίηση και βρίσκονται έξω από κάθε έλεγχο, είναι το κεντρικό πολιτικό πρόβλημα της Ελλάδας, σήμερα και για τις επόμενες δεκαετίες.
Και αν ελέγχουμε την Κυβέρνησή σας, κύριε Πρωθυπουργέ, το κάνουμε για δυο συγκεκριμένους λόγους. Πρώτον, γιατί με συγκεκριμένες πράξεις και παραλείψεις σας, ως Κυβέρνηση, ευνοήσατε και ευνοείτε αυτήν την υπερσυγκέντρωση, έναντι της εξασφάλισης πολιτικής στήριξης. Και δεύτερον, γιατί όσα χρόνια ασκείται την εξουσία, διατηρήσατε δομές που επιτρέπουν αυτή τη μονοπωλιακή υπερεξουσία σε κρίσιμους τομείς.
Και για να συνεννοηθούμε λοιπόν, το πρόβλημα είναι πολιτικό δεν είναι ποινικό, δικαστικό. Το πρόβλημα είναι πρόβλημα δημοκρατικής ουσίας, δεν είναι πρόβλημα κομματικής αντιδικίας.
Γνωρίζουμε όλοι ότι βρισκόμαστε σε προεκλογική περίοδο, το είπατε και σεις στην αντιδικία σας, την καθιερωμένη, στα πλαίσια των δικομματικών διαξιφισμών. Και οι εκλογές του 2000 μαζί με το γεγονός ότι η επόμενη Βουλή είναι αναθεωρητική, θα προσδιορίσουν τους πολιτικούς συσχετισμούς για αρκετές δεκαετίες. Αυτές, λοιπόν, οι εκλογές, πάνε να γίνουν σε συνθήκες άγριας πόλωσης. Της πιο άγριας πόλωσης που έχει βιώσει ποτέ ο ελληνικός λαός. Και επίσης άθλιας παλαιοκομματικής πρακτικής. Και πάνω σ' αυτό το υπέδαφος το πρόσφορο, η διαπλοκή θα οργιάσει. Θα προσφέρει η διαπλοκή πολιτικό χρήμα στήριξης. Θα διαθέσει μέσο προβολής και διαφήμισης. Θα κατασκευάσει επιθυμητές εικόνες, για αρεστά σχήματα και πρόσωπα. Θα επιτεθεί σε μη αρεστούς πολιτικούς χώρους και εκπροσώπους. Θα λειτουργήσει ανταποδοτικά η οικονομικοπολιτική συναλλαγή, και ο κόσμος τη βλέπει αυτήν τη συναλλαγή να κορδακίζεται δημόσια ξετσίπωτη.
Κύριε Πρωθυπουργέ, δεν μιλάω αφηρημένα. 'Ηδη το επικοινωνιακό επιτελείο της δικής σας κομματικής συγκρότησης έχει πιάσει δουλειά. Δεν αναφέρομαι στο ότι δεν υπάρχουν συνθήκες ισοτιμίας, διαφάνειας και δημοκρατικής ισότητας των όπλων.
Να πω χαρακτηριστικά ότι από μία συγκεκριμένη εφημερίδα ορισμένοι, ελάχιστοι, τους οποίους εγώ θα αποκαλώ "ντερμπεντέρηδες", αυτοί οι ελάχιστοι ντερμπεντέρηδες του Βήματος, αυτοαναγορεύονται σε πολιτικούς πραγματογνώμονες, με προκλητικές και χλευαστικές γραφές, εναντίον των μη αρεστών τους σε όλους τους χώρους, μεταφέροντας έναν πολιτικό και προσωπικό χουλιγκανισμό στο δημόσιο βίο.
Εμείς, ο Συνασπισμός αλλά και εγώ προσωπικά, έχουμε προ πολλού καταστεί στόχος. Και όταν αντέδρασα, κύριε Πρωθυπουργέ, δέχθηκα την απειλητική συμβουλή, ότι "κανείς που τα έβαλε με το "μαγαζί", δεν κέρδισε".
Εγώ, λοιπόν, θέλω ήρεμα και υπεύθυνα να ζητήσω κάτι από την Κυβέρνηση. Ζητώ, λοιπόν, από την Κυβέρνηση να ελέγξει το "μαγαζί" και όποιο άλλο μαγαζί αναπτύσσει τέτοια συγκέντρωση δύναμης μονοπωλιακής σε κρίσιμους τομείς. Να το ελέγξει, "το μαγαζί", λοιπόν, για να μη γίνει η κάθε κυβέρνηση και η πολιτική ζωή του τόπου "παραμάγαζο". Να ελέγξει και το δημοσιογραφικό Οργανισμό Λαμπράκη και άλλες κοινοπραξίες εκδοτικών και επιχειρηματικών συμφερόντων, ως προς τα ασυμβίβαστα, ως προς δύο συγκεκριμένα θέματα, μεταξύ ιδιοκτησίας, μέσων ενημέρωσης και επιχειρηματικών δραστηριοτήτων με το δημόσιο και ως προς την τήρηση των εγγυήσεων υγειούς ανταγωνισμού. Και απευθύνομαι εντελώς συγκεκριμένα προς την Κυβέρνησή σας! Δεχθείτε τώρα στα πλαίσια της Βουλής και η Επιτροπή Θεσμών και Διαφάνειας της Βουλής αλλά και το Τμήμα Διαφάνειας του Ραδιοτηλεοπτικού Συμβουλίου να κάνει έλεγχο, αμέσως τώρα, όλων των συγκροτημάτων των ΜΜΕ και των ασυμβιβάστων, που έχουν για άλλες επιχειρηματικές δραστηριότητες. Τώρα, από αύριο! Εξοπλίστε τους με αυτήν την πολιτική εντολή. Και επίσης, απαντήστε, αν δέχεσθε, από τώρα, όριο στις προεκλογικές δαπάνες, μέτρα για την πολιτική διαφήμιση στα ΜΜΕ, με αποφασιστική ευθύνη του Εθνικού Ραδιοτηλεοπτικού Συμβουλίου και ουσιαστικές κυρώσεις όχι υπό την έγκριση του κυρίου Υπουργού Τύπου, ο οποίος έφθασε στο σημείο να ασκεί ακόμη και πρωτογενώς έλεγχο νομιμότητος. Γιατί το ξέρετε το πρόβλημα. Δώστε, λοιπόν, αυτήν την πολιτική εντολή τώρα! Γιατί το λέω αυτό; Γιατί, κύριε Πρωθυπουργέ, γνωρίζετε ότι στις προηγούμενες εκλογές έγιναν σημεία και τέρατα, όργια. Εκατοντάδες εκατομμυρίων ξοδεύτηκαν από πολιτευτές, πολλοί των οποίων είναι και στην Κυβέρνησή σας. Και ξέρετε ότι αυτό ήταν αθέμιτο και παράνομο. Ούτε γάτα, όμως, ούτε ζημιά. Αν, λοιπόν, πάμε με το ίδιο θεσμικό πλαίσιο, τα ίδια σημεία και τέρατα θα επαναληφθούν.
Κύριε Πρωθυπουργέ, όταν πριν από τρία χρόνια, αμέσως μετά την εκλογή σας, επέμενα στο θέμα της τοποθέτησης του κ. Ψυχάρη στη θέση του Διοικητή του Αγίου 'Ορους, ήθελα ακριβώς αυτό το κεντρικό πρόβλημα να θίξω. Δεν με ενδιέφεραν τα πρόσωπα ούτε η σκανδαλοθηρία. Σας έλεγα, όμως, τότε στην ερώτησή μου, πώς είναι δυνατόν διευθυντής μίας μεγάλης εφημερίδας και στέλεχος ενός μεγάλου εκδοτικού συγκροτήματος, με επιχειρηματικές δραστηριότητες ο ίδιος, να επιβάλει τη θέλησή του και ο ίδιος να γίνεται και δημόσιος λειτουργός, σε βαθμό περιφερειάρχη, ώστε να τοποθετείται σε καθαρά πολιτική θέση; Επεσήμανα τότε ότι είναι η κορυφή του παγόβουνου, που σήμερα συνθλίβει την πολιτική μας ζωή. 'Ηταν η πρώτη πράξη της νέας σας Κυβέρνησης. Είχατε βγει αμέσως από τη λαϊκή ετυμηγορία και παρά το ότι είχατε νωπή τη λαϊκή ετυμηγορία, δεν μπορέσατε να πείτε "όχι". Και το μήνυμα αυτό ήταν καταλυτικό, γι'αυτό και η κατάσταση καλπάζει ανεξέλεγκτη. Τότε, λοιπόν, δεν μπορέσατε, δεν θελήσατε να πείτε όχι, κάντε το σήμερα ως πράξη συμβολικού περιεχομένου. Αυτό που δεν κάνατε πριν τρία χρόνια, να το κάνουμε μετά από τριάμισι χρόνια.
Δέχεσθε, λοιπόν, να τοποθετήσετε έναν άλλο διοικητή του Αγίου 'Ορους και να απομακρύνετε το συγκεκριμένο Διοικητή του Αγίου 'Ορους, για ασυμβίβαστο, που συμβολίζει τη διαπλοκή; Κάντε το και να σας στηρίξει όλη η Βουλή.
Εμείς, λοιπόν, αυτό ζητάμε. Πολύ συγκεκριμένα πράγματα, όχι αφηρημένες εκδοχές περί του τι θέλει ο καθένας με αποκρυπτογράφηση προθέσεων. Κάντε τέτοια βήματα και αν κάποιοι δεν το υπερασπιστούν, έρχεσθε συγκεκριμένα να το πείτε, γιατί υπάρχουν και τέτοια φαινόμενα. Και συμφωνώ μαζί σας -και το ξέρετε- ότι υπάρχουν και τέτοια φαινόμενα. Ελέγξτε τους όλους.
Εμείς, λοιπόν, ανεξάρτητα από τις σκοπιμότητες που επέβαλαν στη Νέα Δημοκρατία την ανάδειξη αυτού του προβλήματος, θεωρούμε ότι το πρόβλημα είναι υπαρκτό και επιβάλλεται αγώνας για την αντιμετώπισή του. Δεν συμφωνούμε με απόψεις που ακούστηκαν από άλλα κόμματα όπως, "τι να κάνουμε, δεν γίνεται τίποτα". Αλίμονό μας. Η Αριστερά θα παλέψει για να διευρύνει τους ελέγχους, η Αριστερά θα παλέψει για να διευρύνει τα δικαιώματα της κοινωνίας να ζητάει λογαριασμό, η Αριστερά θα παλέψει για να διευρύνει τους θεσμούς μέσα από τους οποίους θα διευκολύνεται η μεγαλύτερη συμμετοχή και θα έρχεται πρόσωπο με πρόσωπο με την εξουσία ο πολίτης για να ασκεί τα δικαιώματά του.
Να σας θυμίσω. Στις 11-11-1996 με επίκαιρη ερώτησή μου σας ρωτούσα: Ποιες εγγυήσεις διαφάνειας και ελέγχου υπέρ του δημοσίου συμφέροντος έχει αποφασίσει η Κυβέρνηση, προκειμένου να αποκλεισθεί η διαρκής εκχώρηση εξουσιών σε δραστηριότητες επιχειρηματικών συγκροτημάτων; Δεν μου απαντήσατε.
Στις 6-5-1997 ρωτούσα και πάλι: Θα εξακολουθήσει η Κυβέρνηση να αρνείται τη θέσπιση αρχών και οργάνων ελέγχου και συμβάσεων, για έργα και προμήθειες του δημοσίου, με τη μορφή ανεξάρτητης διοικητικής αρχής που είχε κατ'επανάληψη εξαγγείλει ο τότε Υπουργός Μεταφορών της Κυβέρνησής σας ο κ. Καστανίδης; Μου απαντήσατε ότι η υφιστάμενη νομοθεσία και οι όποιες βελτιώσεις θα μελετηθούν και θα προωθηθούν.
Στις 26-2-1998 ρωτούσα και πάλι: Για να προστατευθεί η διαφάνεια χρειάζονται θεσμικά και πολιτικά αντίβαρα, ρυθμίσεις διευρυμένων δημοκρατικών ελέγχων. Γιατί, λοιπόν, υπαναχωρεί η Κυβέρνηση από τις εξαγγελίες και επικυρώνει συμβάσεις και αποφάσεις, οι οποίες γίνονται με έναν τρόπο που προκαλεί σκανδαλισμό και την αντιπαράθεση; Μου απαντήσατε ότι η ερώτηση γίνεται για λόγους εντυπώσεων και για κομματικές σκοπιμότητες.
Στις 11-5-1998 σας ρωτούσα και πάλι: Επειδή οι διακηρύξεις περί διαφάνειας διαχείρισης του δημοσίου χρήματος έρχονται και ξανάρχονται, αλλά οι αναγκαίοι θεσμοί ελέγχου και προστασίας του δημοσίου συμφέροντος δεν γίνονται, ενώ πληθαίνουν οι καταγγελίες για διαβλητές και ανορθόδοξες διαδικασίες, είναι αποφασισμένη η Κυβέρνηση να προχωρήσει αμέσως στη δημιουργία αυτών των ανεξαρτήτων αρχών; Μου δώσατε πάλι την ίδια απάντηση, την απάντηση εκείνη, η οποία λέει ότι όλα είναι επαρκή με μία αυταρέσκεια, η οποία οφείλω να πω ότι εμένα με προβληματίζει. Είναι επικίνδυνη αυτή η αυταρέσκεια και δεν αξίζει ούτε στην Κυβέρνηση, ούτε σε σας, κύριε Πρωθυπουργέ, προσωπικά ούτε στην ελληνική κοινωνία. Η δομή του κράτους, η πίτα του δημοσίου, οι μηχανισμοί των συμφερόντων είναι τόσο πολύπλοκα φαινόμενα πια στην κοινωνική και πολιτική πραγματικότητα, ώστε πραγματικά πρέπει κανείς να μην κοιμάται ήσυχος το βράδυ.
Εμείς, λοιπόν, λέμε ότι η πολιτική ουσία πρέπει να αναζητηθεί σε δύο κατευθύνσεις. Στην εφαρμογή και τη μη καταστρατήγηση της υπάρχουσας νομοθεσίας -εδώ υπάρχουν πολύ μεγάλα προβλήματα- και δεύτερον στη θέσπιση νέων θεσμών, που θα θωρακίζουν τη δημόσια ζωή από φαινόμενα υπερσυγκέντρωσης εξουσίας και δημιουργίας μονοπωλιακών καταστάσεων, ιδιαίτερα στον ευαίσθητο χώρο των Μέσων Μαζικής Ενημέρωσης και του Τύπου. Πρώτη κατηγορία προβλημάτων, κύριε Πρωθυπουργέ, και αν θέλετε ελέγξτε τα. Ακόμα και η υπάρχουσα νομοθεσία δεν εφαρμόζεται. Κραυγαλέο παράδειγμα ο τρόπος με τον οποίο αντιμετωπίζεται το Εθνικό Ραδιοτηλεοπτικό Συμβούλιο. Ο νόμος αλλά και ο Υπουργός αρνούνται στο Εθνικό Ραδιοτηλεοπτικό Συμβούλιο την αρμοδιότητα εκτέλεσης και τήρησης της ίδιας της νομοθεσίας του 2328/95 νόμου. Εμποδίζουν και παρακωλύουν την ανεξάρτητη αρχή στο έργο της, που είναι η εφαρμογή αυτού του νόμου. Το Υπουργείο καθυστερεί τη διαδικασία αδειοδότησης των ραδιοφώνων. Δεν προκήρυξε ακόμη τις άδειες για την επαρχία. Κρατάει είκοσι μήνες τις αιτήσεις για τις άδειες της τηλεόρασης και αυτό για να μην μπορεί να ασκηθεί έλεγχος διαφάνειας και αποκαλυφθεί η διαπλοκή. Επί πέντε χρόνια από την ψήφιση του νόμου, το Εθνικό Ραδιοτηλεοπτικό Συμβούλιο δεν μπορεί να ασκήσει έλεγχο ασυμβιβάστων μεταξύ ιδιοκτησίας μέσων και επιχειρηματικής σχέσης με το δημόσιο, λόγω μη λειτουργίας του τμήματος διαφάνειας.
Μην ανατρέχετε στον τρόπο με τον οποίο δόθηκαν οι άδειες το 1989. Κακός τρόπος, χωρίς μελέτη, χωρίς προετοιμασία, χωρίς γνώση του προβλήματος, χωρίς επαρκή πρόβλεψη του εκρηκτικού για τη δημοκρατία και την κοινωνία φαινομένου, το οποίο θα εξελίσσετο μετά.
Σήμερα που το έχουμε συνειδητοποιήσει όλοι, γιατί δεν προχωράμε σ' αυτόν τον έλεγχο; Κι εμείς σας ζητάμε να προχωρήσετε.
Αδιαφορήσατε για τη δουλειά του Ραδιοτηλεοπτικού Συμβουλίου. Και ο ίδιος ο Υπουργός το αντιμετώπισε περίπου σαν δημόσια υπηρεσία και τον πρόεδρο και τον αναπληρωτή του ως προϊσταμένους δημόσιας υπηρεσίας. Το πρόβλημα είναι ότι τόσο ο νόμος όσο και ο ίδιος ο Υπουργός καθιέρωναν αυτήν την υπουργοκεντρική διαχείριση και αντιμετώπιση, χωρίς την αποδοχή της ανεξάρτητης διοικητικής αρχής. Και σήμερα είναι μεγάλο το πρόβλημα.
Μη μου λέτε πόσα πρόστιμα επιβάλατε. Πόσα εισπράξατε. Μη μου λέτε ότι είπαμε να υπάρξει διαφάνεια στη χορήγηση των αδειών και μέχρις ότου υπάρξει παραμένει αυτό το άναρχο τηλεοπτικό τοπίο. Γιατί η πολιτική αναβολή λήψης μέτρων διαφάνειας, πριμοδοτεί τη σημερινή κακή κατάσταση. Δεύτερη κατηγορία προβλημάτων. Η υπάρχουσα νομοθεσία δεν επαρκεί και δεν είναι σε θέση να λειτουργήσει, εξασφαλίζοντας υγιή ανταγωνισμό και διαφάνεια χάριν του δημοσίου συμφέροντος.
Κύριε Πρωθυπουργέ, αναφερθήκατε στα δημόσια έργα. Είναι γνωστό το παρελθόν. Μεγάλες εκπτώσεις, για να προκύψει μειοδότης, και μετά συγκριτικοί πίνακες και αναθεώρηση, που τελικά οδηγούσαν στο διπλασιασμό και τριπλασιασμό του αρχικού προϋπολογισθέντος κόστους για το έργο. Σήμερα, μετά την εισαγωγή του νέου συστήματος με το μαθηματικό τύπο, τον οποίο εκθειάσατε, για την ανακήρυξη του μειοδότη, έχουμε ένα νέο σκηνικό. Πολύ χαμηλές εκπτώσεις, αποδίδοντας 2%-3% ή μέχρι 8% έως 10% σε έργα με αρχικό προϋπολογισμό τριάντα, και πενήντα και εκατό δισεκατομμυρίων δραχμών.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν είναι έτσι.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): 'Ετσι, κύριε Πρωθυπουργέ, ενώ στο παλιό σύστημα η αδιαφάνεια και η συναλλαγή γινόταν στις αναθεωρήσεις των μελετών, στα πρόσθετα έργα και στην ανακοστολόγηση, στο νέο σύστημα με το μαθηματικό τύπο και τις χαμηλές εκπτώσεις δεν χρειάζεται καν αυτή η συναλλαγή, αφού επιτρέπει την από τα πριν συμφωνία μεταξύ των εταιρειών. Το αίτιο είναι γνωστό. Είναι οι τιμοκατάλογοι των κοστολογίων των έργων (ΑΦΕ, ΗΛΜ, ΑΤΟΕ) του ΥΠΕΧΩΔΕ, που είναι μακράν των τιμών του εμπορίου. Αυτό σας το είχε επισημάνει και το Ελεγκτικό Συνέδριο, το οποίο επικαλείσθε ότι τα προβλήματα που προκύπτουν οφείλονται στο γεγονός ότι υπάρχει αυτή η διάσταση των τιμών μεταξύ των τιμών του ΥΠΕΧΩΔΕ και των τιμών του εμπορίου. Το υπερκέρδος τώρα είναι ενσωματωμένο από τη μελέτη στο έργο και η μη ύπαρξη εκπτώσεων δηλώνει την απουσία ανταγωνιστικών συνθηκών στη διαγωνιστική διαδικασία και υποδηλώνει την ύπαρξη προσυνεννόησης, φαινόμενο που φάνηκε στην Κρήτη και το ξέρει ο κύριος Υπουργός, όπου ουσιαστικά αυτή η προσυνεννόηση ακύρωσε την οποιαδήποτε δυνατότητα.
'Αρα, λοιπόν, επειδή υπάρχουν πάντοτε μεθοδεύσεις και επινοήσεις παράκαμψης της νομοθετικής πρόβλεψης, χρειάζονται και από πλευράς πολιτείας όχι αυταρέσκεια, αλλά αντίβαρα -καινούριοι δραστικοί θεσμοί. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Εχουμε ακυρώσει δεκάδες διαγωνισμούς.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Το έχετε κάνει και καλώς το κάνατε. Αλλά το πρόβλημα εξακολουθεί να υπάρχει. Δεν είναι ποσοτικό το πρόβλημα, κύριε Υπουργέ, είναι ποιοτικό και πολιτικό. Το πρόβλημα είναι αν κλείνουν οι τρύπες ή αν οι τρύπες ανοίγουν δίπλα; Τρίτη κατηγορία προβλημάτων. Η υπάρχουσα νομοθεσία είναι για τα μάτια του κόσμου και υπάρχει για να μην εφαρμόζεται. Χαρακτηριστικά παραδείγματα; Η επιτροπή ανταγωνισμού στο Υπουργείο Ανάπτυξης. Είπε ο κύριος δημόσιος λειτουργός, που εκλήθη, ότι "αυτά τα φρούτα της εσπερίας, περί ανεξαρτήτων αρχών, δεν μπορεί να ευδοκιμήσουν στην Ελλάδα". Αν αυτή είναι η αντίληψη, τότε πράγματι "τα φρούτα", οι εγγυήσεις δημοκρατικού ελέγχου και διαφάνειας, δεν μπορεί να έχουν μέλλον στην Ελλάδα, γιατί εδώ υπάρχουν τα υποπροϊόντα της αδιαφάνειας και της σήψης, που κυριαρχεί στον τομέα των συναλλαγών σε βάρος του δημοσίου. Επιτροπή, λοιπόν, ανταγωνισμού στο Υπουργείο Ανάπτυξης, επιτροπή για τα καζίνο, για τους ελέγχους -η όλη διαδικασία είναι γνωστή- τους πραγματικούς, επιτροπή για τα ηλεκτρονικά μέσα ενημέρωσης.
Τέλος για τον έλεγχο των εκλογικών δαπανών, τον πραγματικό έλεγχο του πόθεν έσχες. 'Οχι τι έσχες. Θα δηλώνουμε κάθε φορά όχι τι έχει ο καθένας, αλλά από πού το έχει. Πραγματική εφαρμογή για όλους με τη μεγαλύτερη διευρυμένη εφαρμογή και κυρίως των οικονομικών των κομμάτων. Ναι, να ελεγχθούν τα οικονομικά των κομμάτων και κανένα κόμμα δεν έχει να φοβηθεί, μέσα σε συνθήκες δημοκρατικής διαφάνειας και κοινωνικής πάλης. Ακόμη και αν επιχειρηθεί η οποιαδήποτε καταχρηστική μεθόδευση σε βάρος πολιτικών δυνάμεων, ε, αυτή η μεθόδευση θα είναι που θα προκαλέσει δημοκρατική και κοινωνική αντίδραση. Δεν μπορεί, λοιπόν, να λέμε ότι δεν γίνεται τίποτε. Γίνονται και πρέπει να γίνουν πολλά, αυτά που κάνουν και άλλες χώρες για να προστατευθούν από αυτά τα νοσηρά φαινόμενα.
Τέταρτη κατηγορία προβλημάτων. Η υπάρχουσα νομοθεσία δεν επαρκεί κύριε Πρωθυπουργέ, για να ρυθμίσει τα νέα δεδομένα της αγοράς, τα νέα δεδομένα του ανταγωνισμού, τα νέα δεδομένα της τεχνολογικής εξέλιξης. Δεν φθάνει, κύριε Πρωθυπουργέ, και είναι μία οδυνηρή πραγματικότητα. Γι'αυτό είπα προηγουμένως ότι είναι ανάπηροι οι κοινοβουλευτικοί θεσμοί μπροστά στην ασυδοσία της αγοράς και κυρίως σε δύο τομείς. Ο ένας τομέας είναι η ραδιοτηλεοπτική επικοινωνία, η ψηφιακή τηλεόραση, το ηλεκτρονικό εμπόριο, οι πύλες του INTERNET, τα λογισμικά και τα τηλεπαιχνίδια, τα διαδίκτυα και τα μέσα, η πληροφορική και η διαφήμιση. Τεράστιος τομέας στον οποίο δεν υπάρχει θεσμική επάρκεια και δεν υπάρχουν πολιτικά αντίβαρα ελέγχου και διαφάνειας.
Ο δεύτερος τομέας είναι ο τομέας των νέων επιχειρηματικών υποκειμένων. Εμφανίζονται νέα επιχειρηματικά υποκείμενα με εξαγορές, συγχωνεύσεις και πολύμορφες συμμετοχές στις αγορές κεφαλαίων και επίσης με τις συνεχείς χρηματιστηριακές ροές, όπου, επιτρέψτε μου να πω, σε ορισμένες περιπτώσεις αναπτύσσονται και φαραωνικές αντιλήψεις νέας κυριαρχίας της χώρας και του κόσμου. Και έχουμε συμπτώματα στην Ελλάδα φαραωνικών αντιλήψεων για την κυριαρχία αυτής της χώρας και για την υποσημείωση ακόμη των επιθυμητών εξελίξεων στις επόμενες δεκαετίες. Αυτή την ασυδοσία την πληρώνουν ακριβά οι πολιτικοί και η πολιτική εξουσία, διότι αδυνατούν να ελέγξουν αυτούς τους ασύδοτους ανταγωνισμούς και συμφέροντα που αποκτούν τεράστια δύναμη.
Κύριε Πρωθυπουργέ, για να σας προστατέψουμε σας φωνάζουμε. Οι κυβερνήσεις είναι αιχμάλωτες. Παίζονται προσωπικές στρατηγικές, παίζονται προσωπικές φιλοδοξίες στα χρηματιστήρια αυτών των κοινοπρακτικών συγκροτημάτων. Πολλοί δρομολογούν διαδρομές ως ομόσταυλοι, στους σταύλους τέτοιων εξουσιών και χρηματοδοτήσεων. Γι'αυτό, λοιπόν, λέμε, για να μην είναι αιχμάλωτες οι κυβερνήσεις οι ελληνικές και η δική σας η Κυβέρνηση, για να μην είναι δέσμιες των Μέσων Μαζικής Ενημέρωσης, απαλλαγείτε από τον κόπο και από τον πειρασμό να χρησιμοποιείτε αυτά τα στηρίγματα, τα όποια σας παρέχουν, γιατί αυτό κοστίζει στον τόπο, σε έναν τόπο όπου οι θυσίες, τα βάρη, οι απώλειες και οι κίνδυνοι μοιράζονται με άδικο τρόπο, σε βάρος εκείνων που δεν έχουν, σε βάρος εκείνων που δεν κατέχουν, σε βάρος εκείνων που δεν αντέχουν.
Γι'αυτό είναι αναγκαίο να αντιμετωπισθούν τα φαινόμενα αμέσως. Πώς μπορεί να αντιμετωπισθεί το πρόβλημα; Εμείς έχουμε προτάσεις. Δεν κηρύσσουμε την ανημπόρια της πολιτικής και τον αγνωστικισμό του προβλήματος. 'Εχουμε προτάσεις και σας τις λέμε. Ανεξάρτητες διοικητικές αρχές διευρυμένης δημοκρατίας. Μπορούν πραγματικά να αντιμετωπίσουν το πρόβλημα και διαρκώς βελτιούμενες να λύσουν αρκετά από τα σημερινά αδιέξοδα. Στη διόγκωση των εξωθεσμικών κέντρων χρειάζεται το αντίβαρο της διευρυμένης δημοκρατίας. Η θέσπιση νέων θεσμών και η αναβάθμιση των υφισταμένων για τον έλεγχο, τη διαφάνεια και την προστασία της προσωπικής ζωής του πολίτη, της ποιότητας ζωής και της δημοκρατίας, είναι οι εγγυήσεις που χρειάζεται το πολιτικό μας σύστημα.
Οι ανεξάρτητες διοικητικές αρχές δημιουργήθηκαν στη δεκαετία του 1980 στις χώρες της Ευρώπης. Το ξέρετε και το έχετε μελετήσει το φαινόμενο, αρνείσθε, όμως, να το υιοθετήσετε στην κυβερνητική σας πρακτική. Στην Αμερική πήγαν νωρίτερα.
Εκείνο που ήταν ζητούμενο ήταν η εποπτεία και ρύθμιση, ο έλεγχος σε ορισμένους κρίσιμους τομείς της οικονομικής και κοινωνικής δραστηριότητας, όπως η ραδιοτηλεοπτική επικοινωνία, η βιοτεχνολογία, ο ανταγωνισμός, τα δημόσια έργα, η δημιουργία τραπεζών προσωπικών δεδομένων, οι χρηματαγορές και οι χρηματιστηριακές ροές.
Για να είναι μάλιστα αυτός ο έλεγχος αξιόπιστος και αποτελεσματικός, αποφασίστηκε οι αρχές αυτές να έχουν τα εχέγγυα της αντικειμενικότητας και της αμεροληψίας, αλλά και της ευελιξίας και της προσαρμογής και να βρίσκονται έξω από την κυβερνητική κηδεμονία, δηλαδή να είναι ανεξάρτητες από την εκτελεστική εξουσία. Η απεξάρτησή τους από την Κυβέρνηση και από την εκτελεστική εξουσία είναι όρος βασικός.
Επειδή όμως καμιά εξουσία δεν ασκείται έξω από τη λαϊκή κυριαρχία και από τους θεσμούς του δημοκρατικού μας πολιτεύματος, γι' αυτό, κύριε Πρωθυπουργέ, διάφορες απόψεις που αναπτύσσουν ορισμένοι συνταγματολόγοι, επικαλούμενοι ότι άλλαξε ο κόσμος, για να δικαιολογήσουν ότι άλλαξαν αυτοί, δεν στέκουν. Η δημοκρατική νομιμοποίηση εξασφαλίζεται, όταν αυτές οι ανεξάρτητες αρχές λογοδοτούν και ελέγχονται απευθείας από το Κοινοβούλιο, το οποίο μέσω των επιτροπών του, λόγου χάρη την Επιτροπή Θεσμών και Διαφάνειας, ασκεί αυτόν τον έλεγχο.
Βεβαίως την πολιτική ευθύνη την έχει η Κυβέρνηση. Βεβαίως τις πολιτικές τις χαράζει και τις εφαρμόζει ο Υπουργός, αλλά η ανεξάρτητη διοικητική αρχή ελέγχει εγκαίρως και προληπτικά. Αν θελήσετε να κάνετε ανανέωση και τροποποίηση του Κανονισμού της Βουλής, δώστε στην αναβαθμισμένη λειτουργία της Βουλής και των επιτροπών της προληπτική, ελεγκτική αρμοδιότητα και εξουσία.
Ο κύριος Πρόεδρος της Βουλής έχει πάρει χρήσιμες -και εγώ θα πω από 'δω- επαινετές πρωτοβουλίες προς αυτήν την κατεύθυνση. Ολοκληρώστε τες. Αναβαθμίστε το ρόλο της Βουλής και δώστε τη δυνατότητα στις κοινοβουλευτικές επιτροπές να ασκούν αυτόν τον έλεγχο με δικτυωμένες γύρω τους ανεξάρτητες διοικητικές αρχές σε κρίσιμους τομείς.
Είναι αναγκαίο, λοιπόν, να επισημάνουμε ότι με τη βοήθεια τέτοιων διευρυμένων νέων θεσμών, μπορεί να αντιμετωπιστεί το πρόβλημα και να υπάρξει ένας δημόσιος χώρος ελεύθερης και πλουραλιστικής επικοινωνίας. Ξέρετε ότι δεν υπάρχει τομέας, στον οποίο να μην έχουν δημιουργηθεί προβλήματα διαφάνειας και διαφθοράς.
'Εχουμε τη διαχείριση και παραγωγή δημοσίων έργων, εκπτώσεις, χρονοδιαγράμματα, ανακοστολογήσεις, υπερβάσεις, ποιότητα έργων, ποιότητα υλικών και προδιαγραφές, διαχείριση του συστήματος κρατικών προμηθειών. Μην επικαλείσθε τις διακομματικές επιτροπές. Αφού όμως τις επικαλείσθε, τότε διευρύνατε αυτούς τους θεσμούς. Γιατί τις κρατάτε μόνο εκεί που είναι ανώδυνες και ακίνδυνες; Βάλτε αυτούς τους θεσμούς στα εξοπλιστικά προγράμματα. Βάλτε αυτούς τους θεσμούς στο τρίτο Κοινοτικό Πλαίσιο Στήριξης, βάλτε αυτούς τους θεσμούς στους κρίσιμους τομείς της πληροφορικής, των διαδικτύων, της ψηφιακής και της διαφήμισης, στη λειτουργία των ΔΕΚΟ και τον κανονισμό προμηθειών, στη διαχείριση των πόρων και των χρηματοδοτήσεων του Πλαισίου Στήριξης, στο πώς εντάσσονται τα έργα, πώς εντάσσονται τα προγράμματα, πώς γίνεται η έγκριση και η κατανομή των αναπτυξιακών κινήτρων σε επιχειρήσεις, σε ιδιώτες, σε προγράμματα για την Τοπική και Νομαρχιακή Αυτοδιοίκηση, σε προγράμματα για τα Ανώτατα Εκπαιδευτικά Ιδρύματα. Οργιάζει το εμπόριο των πληροφοριών, των μελετών και των δικτύων. 'Ολοι αυτοί οι χώροι το ξέρουν είτε πρόκειται για προγράμματα κατάρτισης ανθρώπινου δυναμικού είτε πρόκειται για προγράμματα σπουδών επιλογής. Αναφερόμαστε στη διαχείριση των δημοσίων σχέσεων και της διαφήμισης των Υπουργών και της Κυβέρνησης, των ΔΕΚΟ και των ανώνυμων εταιρειών δημοσίου. Και τέλος στη διαχείριση του Οργανισμού Ανασυγκρότησης Επιχειρήσεων και στη διάλυσή του. Δείτε το, κύριε Πρωθυπουργέ.
'Αλλη μεγάλη πρόκληση είναι οι Ολυμπιακοί Αγώνες. Το πρώτο πρόβλημα που δημιουργήθηκε, ήταν η στελέχωση της ανώνυμης εταιρείας "Αθήνα 2004" και οι διαδοχικές προσωπικές σας επιλογές. Θυμάστε τι είπατε τότε; 'Οτι "προχωρώ σε προσωπικές επιλογές, διότι οι προτάσεις που μου γίνανε ήταν προτάσεις διαπλοκής και θέλω να προφυλάξω τους Ολυμπιακούς Αγώνες από τον ανταγωνισμό των συμφερόντων". Και έγινε σάλος.
Σήμερα η δομή και η οργανωτική λειτουργία της εταιρείας "Αθήνα 2004" που αποφασίστηκε εκ των υστέρων, αποδείχθηκε αναποτελεσματική, χρεώθηκε όλες τις καθυστερήσεις και έχει ανατραπεί πια το αρχικό νομοθετημένο σχήμα με τις θυγατρικές. Είμαστε σε άλλη φάση πλέον. Δεν είμαστε στην περίοδο της "μητέρας εταιρείας με τις θυγατρικές".
Ποιοι αποφασίζουν για τα έργα που εντάσσονται και πώς αποφασίζονται οι χωροθετήσεις, αλλά και οι μετέπειτα χρήσεις των έργων, παραδείγματος χάριν η περίπτωση της νησίδας στον 'Αγιο Κοσμά; 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Πού υπάρχει νησίδα; ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Λέω στη διαδρομή αυτής της υπόθεσης, κύριε Λαλιώτη, και το γνωρίζετε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν υπάρχει νησίδα στο εγκεκριμένο σχέδιο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Υπήρξε και δεν υπάρχει τώρα, αλλά υπάρχουν άλλα προβλήματα. Η αιφνίδια ανακάλυψη παραδείγματος χάριν ότι χρειάζεται δεύτερο Ολυμπιακό Χωριό για τους δημοσιογράφους, έργο που δεν περιλαμβάνεται σε κανένα φάκελο. Γιατί ενώ αρχικά είχε ανακοινωθεί ότι τα έργα θα γίνουν με αυτοχρηματοδότηση και δεν θα δεσμευθούν πόροι από το Γ' Κοινοτικό Πλαίσιο Στήριξης, σήμερα ο προγραμματισμός περιλαμβάνει και τη χρηματοδότηση από το Γ' Κοινοτικό Πλαίσιο Στήριξης, ενώ η αυτοχρηματοδότηση συζητιέται ή εγκαταλείπεται, λόγω ισχυρών διεκδικήσεων και κινδύνων που υπάρχουν και κυρίως διεκδικήσεων για τις μετέπειτα χρήσεις, για τις χρήσεις μετά την Ολυμπιάδα.
Γιατί ενώ αρχικά είχε δηλωθεί ότι όλη η ευθύνη θα ήταν στην οργανωτική επιτροπή "2004 Α.Ε.", σήμερα αυτή η επιτροπή έχει περιορισθεί μονάχα στην εποπτεία και τον έλεγχο; Δεν θέλω να αναφέρω άλλα τέτοια συγκεκριμένα ζητήματα. 'Ενα είναι το βέβαιο και επιτρέψτε μου να τελειώσω μ'αυτήν μου την επισήμανση. Εσείς είστε η σημερινή πολιτική ηγεσία, εσείς είστε η σημερινή Κυβέρνηση, εσείς παίρνετε τις αποφάσεις. Μη μου λέτε ότι έχουμε εξουσία ως κόμματα της Αντιπολίτευσης. 'Οταν το δικομματικό σύστημα περιθωριοποιεί την παρουσία των κομμάτων με τη μικρότερη κοινοβουλευτική δύναμη, τι εξουσία έχουμε εμείς; Προτάσεις σας κάνουμε, μας χλευάζετε. Ιδέες σας δίνουμε, τις απορρίπτετε. 'Ελεγχο σας κάνουμε για το καλό σας, θυμώνετε και νομίζετε ότι σας ενοχοποιούμε. Αυτό είναι πρόβλημά σας. Δεν είναι μονάχα η Κυβέρνηση σε τούτη τη χώρα. Υπάρχουν κοινωνικές δυνάμεις, υπάρχουν επιστημονικές δυνάμεις, υπάρχουν πολιτικές, πνευματικές δυνάμεις. Ας μάθει η Κυβέρνησή σας να ακούει και να αναγνωρίζει. Μην έχετε πια αυτήν τη νοοτροπία την καθεστωτική ότι εσείς είστε και κανείς άλλος και τούτος ο έρμος ο τόπος υπάρχει μονάχα για να σας έχει εσάς αιωνίως στην εξουσία ή αν δεν έχει εσάς, να έχει την Αξιωματική Αντιπολίτευση. Δεν χρωστά τίποτε ο τόπος να υφίσταται αυτό το παιχνίδι του δικομματικού κάτεργου. Το λέω με την έννοια της ταλαιπωρίας.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Κωνσταντόπουλε...
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρωθυπουργέ, μην κάνετε τέτοιους αφορισμούς, γιατί πάλι αδικείτε τον εαυτό σας. Ειδικά μην κάνετε αυτή την υποσημείωση για δικτατορία σε μένα.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Η λέξη "κάτεργο", είναι δική σας.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Λέω γι'αυτό το δικομματικό κάτεργο, με την έννοια πάντα του ίδιου, μονότονου, εξουθενωτικού, επίμονου, με μια καθεστωτική αντίληψη πολιτικού σκηνικού.
Η δημοκρατία δεν διατρέχει κίνδυνο από δικτατορίες και όταν διατρέχει κίνδυνο η δημοκρατία από δικτατορίες, ξέρετε ποιοι μπαίνουν μπροστά και αγωνίζονται, για να μην περάσουν οι δικτατορίες. Σήμερα οι δημοκρατίες διατρέχουν κίνδυνο από τη σήψη, από την υπονόμευση και από τη χειραγώγηση. Σας ζητάμε να μπουν όλα τα κόμματα μπροστά, για να μην υλοποιηθεί και να μην περάσει αυτός ο κίνδυνος χειραγώγησης.
Εμείς, λοιπόν, θέλουμε απέναντι στο πλέγμα των σχέσεων πολιτικής και οικονομίας, να υπάρξουν αντιστάσεις, να διαμορφωθούν διαφορετικοί κανόνες και στο πολιτικό παιχνίδι και στον οικονομικό ανταγωνισμό. Οι κανόνες της ισοτιμίας και του υγιούς ανταγωνισμού σε όλα τα επίπεδα, οικονομικά και πολιτικά, χωρίς μονοπωλιακές καταστάσεις, χωρίς σημαδεμένα χαρτιά πρέπει να είναι το σύνθημα ενός αγώνα, τον οποίο θα στηρίξουν και οι πολιτικές δυνάμεις και οι κοινωνικές δυνάμεις, αλλά και οι υγιείς επιχειρηματικές δυνάμεις που θέλουν σωστό ανταγωνισμό.
Εμείς, λοιπόν, ζητάμε αυστηρά και συγκεκριμένα ασυμβίβαστα για ιδιοκτήτες Μέσων Μαζικής Ενημέρωσης και συναλλασσόμενους με το δημόσιο. Ασυμβίβαστα ως προς τη συμμετοχή ιδιοκτήτη ή μετόχου τηλεοπτικού ή ραδιοφωνικού σταθμού στο μετοχικό κεφάλαιο ή τη διοίκηση περισσοτέρων της μιας ημερησίας και μιας εβδομαδιαίας εφημερίδας πανελλήνιας κυκλοφορίας, ανεξάρτητα από εταιρικό σχήμα, τη συμμετοχή στην ιδιοκτησία ή την διοίκηση των μέσων αυτών. Ασυμβίβαστα μεταξύ της ιδιοκτησίας ή της συμμετοχής στο μετοχικό κεφάλαιο ή τη διοίκηση ραδιοφωνικού ή τηλεοπτικού σταθμού ή μιας ημερήσιας και μιας εβδομαδιαίας εφημερίδας πανελλήνιας κυκλοφορίας και της ιδιοκτησίας ή συμμετοχής καθ'οιονδήποτε τρόπο και ανεξάρτητα από το εταιρικό σχήμα στο μετοχικό κεφάλαιο οικονομικών και επιχειρηματικών μονάδων, οι οποίες αναλαμβάνουν έργα, προμήθειες ή παρέχουν υπηρεσίες προς το δημόσιο και τα εποπτευόμενα από το δημόσιο νομικά πρόσωπα δημοσίου και ιδιωτικού δικαίου.
Ζητάμε θέσπιση, κύριε Πρωθυπουργέ, αντιτράστ νομοθεσίας, αντιμονοπωλιακής νομοθεσίας, η οποία μεταξύ άλλων θα καθιστά παράνομες επιχειρηματικές πρακτικές, συνεργασίες, συμμαχίες, εξαγορές και συγχωνεύσεις που οδηγούν στον περιορισμό των συνθηκών ανταγωνισμού και οδηγούν στην ολιγοπωλιακή ή μονοπωλιακή συγκέντρωση σε τομείς της οικονομικής και επιχειρηματικής δραστηριότητας. Υπάρχει το προηγούμενο και το ξέρετε γιατί και η επιστημονική σας ενασχόληση είναι γι' αυτό το θέμα. Η νομοθετική πράξη των Σέλερ και Κιφόβεν στην Αμερική που ισχύει από το 1950 και οι πρόσφατες ρυθμίσεις αντιτράστ νομοθεσίας για την αντιμετώπιση ακόμη και του μονοπωλίου της Μικροσόφτ στον τομέα της πληροφορικής -πανίσχυρου πολυεθνικού γίγαντα. Ας γίνει, λοιπόν, εδώ ό,τι μπορεί να γίνει προς αυτήν την κατεύθυνση γιατί και εδώ είναι έτοιμες οι πύλες του INTERNET για το ηλεκτρονικό εμπόριο, για τα λογισμικά, για τη συγκέντρωση και τη μετάδοση δεδομένων, για τον έλεγχο των πάντων.
Είναι ανάγκη, λοιπόν, να πούμε ότι ζητάμε άμεση αναγνώριση και ενίσχυση ουσιαστική του Εθνικού Ραδιοτηλεοπτικού Συμβουλίου, ώστε να επιτελέσει τον ελεγκτικό του ρόλο. Δεν χρειάζονται διαβήματα προς εσάς, κύριε Πρωθυπουργέ, διότι ο κύριος Υπουργός οδηγεί σε ακύρωση του Ραδιοτηλεοπτικού Συμβουλίου, το οποίο πράγματι ως προς τη συγκρότησή του δεν είναι νόμιμο. Και έπρεπε να έχει συμμετοχή όλων των κομμάτων που μετέχουν στη Βουλή και του ΔΗ.Κ.ΚΙ. όπως σας έχει υποδείξει το Συμβούλιο Επικρατείας, με την αρχική εισήγηση του εισηγητή.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κάνετε λάθος.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Οι Υπουργοί έχετε και πολύ μεγάλη τάση να διακόπτετε και να μη σέβεστε τουλάχιστον τον Πρωθυπουργό σας.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Και ως προς την αλήθεια.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): 'Οχι, κύριε Πρωθυπουργέ, γιατί το ξέρετε. Μη μου λέτε ως προς την αλήθεια. Ξέρετε ότι εκκρεμεί ενώπιόν σας διάβημα της διοίκησης του Ραδιοτηλεοπτικού Συμβουλίου, γιατί έχει ακυρωθεί η δουλειά του. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Περί Συμβουλίου Επικρατείας ήταν ο λόγος και μιλήσατε για απόφαση που δεν υπάρχει. 'Αλλο εισήγηση, άλλο απόφαση.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Καλώς. Περί συμβουλίου.
Κύριε Πρωθυπουργέ, επειδή είμαι και νομικός θα πρέπει και σεις να γνωρίζετε ότι ορισμένα πράγματα νόμιμης σύνθεσης ή αντισυνταγματικότητας δεν κρίνονται μόνο με δικαστικές αποφάσεις. Ξέρετε, ως δικηγόρος, αν σας έβαζε ως δικηγόρο, που ασχολείται με τα θέματα του εμπορίου, του σήματος και του ανταγωνισμού, το ΔΗ.Κ.ΚΙ., θα λέγατε ότι η ρύθμιση είναι αντισυνταγματική. Ως Πρωθυπουργός δεν το λέτε! Αυτή είναι η ανάγκη που πρέπει να πούμε. Υπάρχει αντισυνταγματική συγκρότηση. Από την άλλη πλευρά δεν εφαρμόζονται οι νομοθετικές προβλέψεις, διότι τις ακυρώνει ο κύριος Υπουργός, ο οποίος θεωρεί ότι το Ραδιοτηλεοπτικό Συμβούλιο είναι δημόσιος οργανισμός. Δεν έχει συνειδητοποιήσει ότι πρέπει να είναι ανεξάρτητη διοικητική αρχή.
Τέλος ζητάμε άμεση και κατεπείγουσα αποκατάσταση της λειτουργικής ικανότητας της επιτροπής ανταγωνισμού. Κατοχύρωσης της οικονομικής αυτοτέλειάς της με την εγγραφή των απαιτούμενων κονδυλίων και την εξασφάλιση του αντίστοιχου προσωπικού. Ζητάμε αναβάθμιση του ρόλου της ειδικής μόνιμης Επιτροπής Θεσμών και Διαφάνειας του Κοινοβουλίου, με την ανάθεση σε αυτήν ελεγκτικών και όχι απλώς εποπτικών, όπως ισχύει σήμερα, αρμοδιοτήτων. Και προς αυτήν την κατεύθυνση οι πρωτοβουλίες του κυρίου Προέδρου της Βουλής είναι εκείνες, οι οποίες χρειάζονται θεσμική και πολιτική ολοκλήρωση.
Κυρίες και κύριοι συνάδελφοι, το πρόβλημα της διαφάνειας στο δημόσιο βίο, το πρόβλημα της διαφάνειας στη διαχείριση των εθνικών και των κοινοτικών πόρων, το πρόβλημα της διάβρωσης και της διαφθοράς δεν είναι υπόθεση κομματικών ανταγωνισμών, κυβερνητικής αυταρέσκειας ή αντιπολιτευτικής πολεμοχαρούς διάθεσης. Αν θα λύσουμε αυτό το πρόβλημα, αν επιχειρήσουμε να το αντιμετωπίσουμε με πολιτική τόλμη και θεσμική επάρκεια, τότε πράγματι θα έχουμε εξασφαλίσει προοπτικές πολιτικής αισιοδοξίας για το πολιτικό μας σύστημα. Αν κρυβόμαστε πίσω από το δάκτυλό μας και ανεμίζουμε εφησυχασμούς λέγοντας ότι δεν τρέχει τίποτε σ' αυτό τον τόπο, ε, τότε πράγματι η πολιτική ζωή του τόπου οδηγείται στην υπονόμευση, στον εκφυλισμό και στην παραπέρα αναξιοπιστία.
ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, κυρίες και κύριοι συνάδελφοι, χαίρομαι πράγματι απόψε γιατί γίνεται συζήτηση πάνω σε ένα πελώριο θέμα πολιτικής, οικονομικής και ηθικής τάξης και σημασίας, το οποίο εδώ και πολλά χρόνια και ως Υπουργός Οικονομικών, αλλά και ως πολιτικός στην Αντιπολίτευση πράγματι παλεύω αταλάντευτα και παρ' ότι είχα το μέλι στο χέρι και δοκιμάστηκα, δεν έπεσα στον πειρασμό, κυρία Παπαρήγα. Διότι πράγματι ο λαός μας έχει κουραστεί από τα μεγάλα λόγια. Οι ιδέες και οι αρχές δοκιμάζονται στην πράξη και όχι με τα λόγια. Αυτός είναι άλλωστε και ο λόγος που είναι δύσπιστος στην πολιτική και στα πολιτικά κόμματα σήμερα ο ελληνικός λαός.
'Εκανα οκτώ χρόνια στο Υπουργείο Οικονομικών, σ' αυτό το νευραλγικό και ευαίσθητο Υπουργείο που διαχειρίζεται κάθε χρόνο τρισεκατομμύρια δραχμές. Νομίζω ότι στην πράξη πολέμησα την οποιαδήποτε διαπλοκή, γιατί πίστευα στην ουσιαστική δημοκρατία, που κυρίαρχος πρέπει να είναι ο λαός και όχι τα εκδοτικά ή τα οικονομικά συγκροτήματα.
'Ημουν ο πρώτος πολιτικός στην Ελλάδα, που τόλμησα -ακριβώς, γιατί πίστευα στις ιδέες και αρχές που διεκήρυττα και δεν τις έλεγα απλά, για να τις λέω και να παραπλανώ πολιτικά το λαό- τόλμησα, επαναλαμβάνω, ως Υπουργός Οικονομικών -και θα το ενθυμείται όλος ο ελληνικός λαός- να βάλω χέρι σε όλα τα εκδοτικά συγκροτήματα, κάνοντας φορολογικό έλεγχο. Παράλληλα καθιέρωσα το δειγματοληπτικό έλεγχο, στις δηλώσεις φόρου εισοδήματος φυσικών και νομικών προσώπων, το έτος 1985. Το 1986 εξέδωσα την πρώτη υπουργική απόφαση, για το πρώτο δείγμα και έβαλα στον τακτικό έλεγχο, όχι στους προσωρινούς, αλλά στον τακτικό που σημαίνει σε βάθος φορολογικό έλεγχο τις πολυεθνικές εταιρείες πετρελαιοειδών και όλες τις επιχειρήσεις στη χώρα μας, ντόπιες και ξένες, που είχαν τζίρο τότε, το 1986-1987 πάνω από ένα δισεκατομμύριο το χρόνο.
Ο πόλεμος έκτοτε ήταν ανηλεής από τα εκδοτικά συγκροτήματα που, πολλά απ' αυτά εξέφραζαν πολεθνικές εταιρείες και ασκούσαν πιέσεις. Γι' αυτό και κάθε φορά εν όψει ανασχηματισμού, αν πάρετε τις εφημερίδες που υπάρχουν στο αρχείο της εποχής εκείνης, ο πρώτος τον οποίο ανασχημάτιζαν οι εφημερίδες, για να ασκήσουν πίεση στον τότε Πρωθυπουργό, ήμουν εγώ, γιατί δεν ήμουν αρεστός, γιατί δεν είχα γίνει ποτέ υπάλληλος, όπως δεν έγινα έκτοτε και μέχρι σήμερα και όπως δεν εννοεί και το ΔΗ.Κ.ΚΙ., εδώ και τέσσερα χρόνια που έγινε, να υποστείλει τη σημαία. Γι' αυτό και από την πρώτη στιγμή που έγινε το ΔΗ.Κ.ΚΙ., έχει ακούσει ο λαός εδώ σε παρόμοιες συζητήσεις που έγιναν σ' αυτήν την Αίθουσα, να είμαι μόνος και πάλι και να βάζω το χέρι στον τύπο των ήλων, καταγγέλλοντας επώνυμα εκδοτικά, τηλεοπτικά συγκροτήματα, παρουσία του κύριου Πρωθυπουργού, αλλά και του κ. Καραμανλή και των άλλων Αρχηγών και δεν έβρισκα ποτέ τη συμπαράσταση επί τρία συνεχή χρόνια που είμαι ως Αρχηγός κόμματος στη Βουλή με τη θέληση του λαού.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) Τόλμησα και τον Οκτώβριο του 1992 έγραψα άρθρο -όταν κανένας δεν μιλούσε τότε για διαπλοκή, γιατί βολεύονταν από τη διαπλοκή κόμματα και πολιτικά πρόσωπα- που δημοσιεύθηκε σε μεγάλης κυκλοφορίας αθηναϊκή εφημερίδα -που το περιέλαβα σε βιβλίο που εξέδωσα μετά από κάποια χρόνια με τίτλο "Οι δρόμοι της ευθύνης"- όπου εκεί, στο άρθρο αυτό, έβαζα το θέμα που τώρα το έχετε ανακαλύψει κάποιοι, γιατί σας χρησιμοποίησαν και εσάς. Νομίσατε ότι θα επιβιώνατε με τη διαπλοκή και με τη συγκάλυψη αυτών. Και τώρα καταλάβατε αυτό που είχα πει σε μία κεντρική επιτροπή το 1994, ένα και πλέον χρόνο πριν φύγω από το ΠΑ.ΣΟ.Κ., στην Κεντρική του Επιτροπή.
Τους είχα πει -αλλά είχα δώσει και γραπτή εισήγηση- ότι κύριοι, όποιος νομίζει ότι μπορεί με τις διαπλοκές προς οικονομικά και εκδοτικά συγκροτήματα να ικανοποιήσει ακόμα και τις προσωπικές του φιλοδοξίες, είναι ανιστόρητος και αφελής, γιατί ξεχνάει κάτι που αποτελεί μία ιστορική πραγματικότητα. 'Οτι σε χρησιμοποιούν αυτοί οι μηχανισμοί και αυτοί οι παράγοντες μέχρι να κάνουν τη δουλειά τους και μετά σε πετάνε σαν στιμμένη λεμονόκουπα. Και φαντάζομαι, επειδή είναι μέλη της ιστορικής ηγεσίας του ΠΑ.ΣΟ.Κ., θα το ενθυμούνται αυτό το κείμενο -ας ψάξουν στα πρακτικά τους- και την ομιλία που έκανα. Θυμάμαι η σύνοδος της Κεντρικής αυτής Επιτροπής έγινε μετά το συνέδριο της άνοιξης του 1994 στο ξενοδοχείο, που είναι στην περιοχή της Πλάκας, "DIVANI".
'Οταν έγραψα, λοιπόν, το άρθρο αυτό τον Οκτώβριο του 1992, που επεσήμανα τον κίνδυνο για τα συμφέροντα της ελληνικής οικονομίας, του ελληνικού λαού, αλλά κυρίως της δημοκρατίας, από την περιέλευση στα χέρια -όπως έλεγα επί λέξει- πέντε μεγαλοεπιχειρηματιών των τηλεοπτικών καναλιών, τότε ήταν που μου έβγαλαν -γνωστή η τέχνη και η μέθοδος από τα παλαιά- τον τίτλο, την πινακίδα του λαϊκιστή.
Χαίρομαι που τώρα, κάνοντας μεταφορά εκείνων που λέγατε για εμένα, εσείς σήμερα, που ανακαλύψατε τη διαπλοκή, σε όποιο χώρο και αν ανήκετε αυτοαναγορεύεσθε λαϊκιστές.
'Ηταν ένας αγώνας πολλών ετών με πολλές θυσίες προσωπικές και οικογενειακές. Γιατί από την πρώτη στιγμή η λάσπη, η υποτέλεια, η υποταγή, σαν αντίληψη, ήταν εκείνα που κυριάρχησαν με αποκορύφωμα το καλοκαίρι του 1989.
Μην ξεχνάμε, γιατί οι λαοί που ξεχνούν, δεν έχουν μέλλον και ειδικά οι νέοι άνθρωποι όταν ξεχνάνε την ιστορία τους και πολύ περισσότερο την πρόσφατη ιστορία, δεν έχουν μέλλον.
Θυμάμαι ένα Σάββατο ταξιδεύαμε με τον αγαπητό Πρόεδρο της Βουλής, τον σημερινό, τον κ. Κακλαμάνη, με το αεροπλάνο στα Γιάννενα για να πάμε μετά στην 'Αρτα, την πατρίδα μου. Είχαμε πολιτική εκδήλωση και θα μιλούσε ο κ. Κακλαμάνης. Και καθόμασταν στο ίδιο κάθισμα. Και μόλις ανοίξαμε τις εφημερίδες είδαμε στην πρώτη σελίδα οκτάστηλο: "Ανασχηματίζεται ο Τσοβόλας, ο Υπουργός Οικονομικών." Και γύρισα στον κ. Κακλαμάνη και του είπα: "Ξέρεις τι είναι αυτό; 'Εχω στο γραφείο μου υπόθεση μεγάλης φοροδιαφυγής, για την οποία ενδιαφέρεται το συγκεκριμένο συγκρότημα". Και όταν γύρισα την Κυριακή το απόγευμα και πήγα στο Υπουργείο, την ίδια στιγμή, που πήγα, χτύπησε το τηλέφωνο και ήταν δημοσιογράφος, οικονομικός συντάκτης αυτού του συγκροτήματος, ο οποίος ήθελε να μάθει τι θα κάνω για τη συγκεκριμένη υπόθεση φοροδιαφυγής. Και του απάντησα, πέρα από κάποια άλλα που του είπα, "εντολές δεν παίρνω από κανέναν, παρά μόνο από εκείνους που με έστειλαν στη Βουλή και από τον ελληνικό λαό" και του έκλεισα το τηλέφωνο. Χαίρομαι πραγματικά, που έστω αργά, έστω για οποιεσδήποτε σκοπιμότητες, ήρθε για συζήτηση αυτό το θέμα στη Βουλή και αυτά που έλεγα εγώ πριν από δεκαπέντε χρόνια και που λέει το ΔΗ.Κ.ΚΙ. από τις 20 Δεκεμβρίου στην ιδρυτική του διακήρυξη το 1995, για τις διαπλοκές, τα λένε τώρα και πολλοί άλλοι. Εύχομαι μόνο να μην τα λένε μέχρι τις εκλογές. Ξέρω πολύ καλά γιατί τα έζησα. Γιατί ο κ. Καραμανλής έφερε το θέμα; Γιατί διαπίστωσε ότι εξυπηρετούνται τα διαπλεκόμενα ή μια σημαντική μερίδα των διαπλεκομένων καλύτερα από την ηγεσία του σημερινού ΠΑ.ΣΟ.Κ. Βλέπει ότι στηρίζουν εν όψει των εκλογών αυτήν την ηγεσία και αυτό το ΠΑ.ΣΟ.Κ. και γι' αυτόν ακριβώς το λόγο, έφερε το θέμα. Και έστω έτσι που το έφερε, θεωρώ ότι είναι θετικό βήμα. Γιατί έδωσε τη δυνατότητα σε όλους μας ενώπιον του ελληνικού λαού, που μεταδίδεται από την κρατική τηλεόραση αυτή η συζήτηση, δεν έχουμε δυστυχώς, άλλη δυνατότητα εμείς, αφού οι διαπλοκές βρίσκονται προς την πλευρά της Κυβέρνησης με τα μέσα ενημέρωσης, να πληροφορηθεί ο ελληνικός λαός τι γίνεται στο παρασκήνιο της πολιτικής, αν και το έχει καταλάβει πολύ καλά και εδώ είναι το δυστύχημα για τους διαπλεκόμενους και κυρίως για τα εκδοτικά και οικονομικά συγκροτήματα, που ελέγχουν τα Μέσα Μαζικής Επικοινωνίας.
Και επειδή, κύριε Πρωθυπουργέ και κύριοι της ηγεσίας του ΠΑ.ΣΟ.Κ., όπως έλεγε και ο αείμνηστος Ανδρέας Παπανδρέου, σοσιαλιστές δεν είναι εκείνοι που δηλώνουν ότι είναι σοσιαλιστές, σοσιαλιστές, είναι εκείνοι που κάνουν καθημερινή πράξη το σοσιαλισμό. Και επειδή ξέρω τι μηχανεύεστε εν όψει εκλογών, όπως μηχανευτήκατε τα ίδια και κατά την προεκλογική περίοδο των εθνικών και των ευρωεκλογών -ντροπή σας- σας λέω το εξής: Ο ομιλών σε όλη την πολιτική σταδιοδρομία εμπράκτως απέδειξε και αγωνίζεται καθημερινά μαζί με τους φίλους συντρόφους του είτε βρίσκονται μέσα στη Βουλή είτε έξω από τη Βουλή, εναντίον της διαπλοκής και της υποκρισίας. Το μεγαλείο αυτής της πολιτικής, που είναι στην πράξη σοσιαλισμός με ανθρωπιά και δημοκρατία και όχι στα λόγια με αριστερή φρασεολογία και σκληρή συντηρητική αντιλαϊκή και αντιδημοκρατική πολιτική, επιβεβαιώθηκε και το είδε ο λαός -και το κλείνω αυτό το κομμάτι- κατά τη διάρκεια της δίκης στο Ειδικό Δικαστήριο, όταν εκεί ενώπιον του ελληνικού λαού, που άκουγε, έβλεπε στην τηλεόραση που μεταδίδετο, άκουσε από τα στόματα αυτών των μεγαλοεκδοτών που επηρεάζουν τις πολιτικές εξελίξεις και είχαν συνηθίσει οικονομικούς Υπουργούς να τους έχουν υπαλλήλους τους, άκουσε να καταθέτουν -και υπάρχουν τα πρακτικά της δίκης και οι βιντεοκασσέτες, που τις έχω όλες από την αρχή μέχρι το τέλος- να λένε ότι εμένα, που ήμουν οκτώ χρόνια Υπουργός Οικονομικών, με έβλεπαν για πρώτη φορά εκείνη την ημέρα που ήρθαν ως μάρτυρες κατηγορίας να καταθέσουν στο Ειδικό Δικαστήριο.
Αυτός είναι πραγματικός εκσυγχρονισμός, αυτή είναι αναβάθμιση της πολιτικής ζωής και αυτή είναι αποκατάσταση της αξιοπιστίας των πολιτικών κομμάτων, αλλά και των πολιτικών προσώπων. 'Ολα τα υπόλοιπα είναι υποκρισία, είναι απλά για κατανάλωση, προκειμένου τελικά να αποπροσανατολίζεται ο ελληνικός λαός.
Κυρίες και κύριοι συνάδελφοι, βρισκόμαστε σήμερα σε μία σκληρή περίοδο πολέμου μεταξύ ισχυρών οικονομικών συγκροτημάτων στη χώρα μας. Θα πρέπει να ξέρει ο ελληνικός λαός, όπως το ξέρετε και εσείς, ότι σήμερα στη χώρα μας υπάρχουν ομάδες διαπλεκομένων εκδοτικών και οικονομικών συγκροτημάτων με πολιτικά κόμματα και με την πολιτική στη χώρα μας. Το ένα έχει σήμερα το πάνω χέρι γιατί είναι διαπλεκόμενο με τη σημερινή Κυβέρνηση. Το άλλο δεν έχει το πάνω χέρι. Εξυπηρετείται, ναι, αλλά θέλει πάντα να έχει το καθένα μπλοκ το πάνω χέρι έναντι του άλλου, που διαθέτει και τα μέσα ενημέρωσης.
Τελικά αυτός ο πόλεμος, αυτήν τη στιγμή έχει ως στόχο το μοίρασμα της μεγάλης πίτας που έρχεται από το 2000 μέχρι το 2006 και περιλαμβάνει τα τρισεκατομμύρια των μεγάλων έργων των Ολυμπιακών Αγώνων, αλλά και τα τρισεκατομμύρια του τρίτου Πακέτου Κοινοτικής Στήριξης, κυρίες και κύριοι συνάδελφοι.
Αυτή η διαπλοκή και αυτός ο πόλεμος συμφερόντων διάβρωσε ακόμα και τον αθλητισμό, διάβρωσε κυρίως και το ποδόσφαιρο. Γι'αυτό και αυτές τις μέρες είδαμε πρόεδρο μεγάλης ομάδας των Αθηνών να στρέφεται για πρώτη φορά -βγήκαν ανοιχτά τα μαχαίρια βλέπετε- κατά προέδρου άλλης ομάδος, να καταγγέλλει άλλα συγκροτήματα που ανήκουν σ'αυτήν την άλλη ομάδα, τη δεύτερη που σας είπα. Και ο χορός συνεχίζεται και η υποκρισία από κάποιους εδώ μέσα συνεχίζεται.
Επειδή, εμείς δεν έχουμε διαπλοκή με κανέναν ούτε διανοούμαστε να έχουμε, γιατί ή θα στηρίξει ο λαός, αν το θέλει, καθαρές πολιτικές προσπάθειες με συγκεκριμένους ιδεολογικούς και πολιτικούς προσανατολισμούς ή αλλιώς να διαλέξει μεταξύ των διαπλεκομένων ομάδων και των πολιτικών κομμάτων που εκφράζονται αυτές οι διαπλεκόμενες ομάδες ή αλλιώς και ο λαός ας αναλάβει τις ευθύνες του. Ας μην αναθεματίζει κόμματα και πολιτικούς. Ας έρθει λίγο να κάνει αυτοκριτική, γιατί οι καιροί ου μενετοί.
'Εχουμε, λοιπόν, σύγκρουση μεγάλων συμφερόντων. Οι θεσμοί καταρρακώνονται, ακόμη και ο αθλητισμός που μέσα απ'αυτόν πρέπει να περνάνε άλλα μηνύματα μιας και από δω ξεκίνησε και η ιδέα του Ολυμπισμού, έγινε και αυτό αντικείμενο εμπορικής εκμετάλλευσης και χρησιμοποιείται από τους μεγαλοεπιχειρηματίες ως μέσο λαϊκής στήριξης, προκειμένου να εκβιάζουν μαζί με τα μέσα ενημέρωσης, που έχουν στην ιδιοκτησία τους, για να πάρουν δημόσια έργα μεγάλης αξίας, αλλά και συμβάσεις προμήθειας μεγάλης αξίας από το δημόσιο τομέα. Πού καταντήσαμε; Και ακούσαμε τον κύριο Πρωθυπουργό απόψε να λέει ισχυρή Ελλάδα, ισχυρή οικονομία και ισχυρή κοινωνία. Ακριβώς, αφού η λογική τους και της Νέας Δημοκρατίας και του νέου ΠΑΣΟΚ είναι η αναγόρευση του τζόγου ως κυρίαρχου μοχλού "ανάπτυξης" της ελληνικής οικονομίας και κοινωνίας.
Γι' αυτόν ακριβώς το λόγο δεν εξεπλάγημεν καθόλου και με το βιντεολόττο και με όλα τα υπόλοιπα παιχνίδια που προωθήθηκαν αρχικά από τη Νέα Δημοκρατία και μετά από το νέο ΠΑ.ΣΟ.Κ., θέλοντας να μετατρέψουν όλη την Ελλάδα σε τζόγο -καζίνο, λογική τζόγου στο χρηματιστήριο και όχι μηχανισμός υγιούς άντλησης κεφαλαίου- τινάζοντας έτσι στον αέρα την πραγματική, την παραγωγική οικονομία, αλλά και την ίδια την κοινωνία. Και γι' αυτό θα δώσουν λόγο στον ελληνικό λαό και στις επερχόμενες γενιές, γιατί τους εθίζουν με αυτήν την τακτική και με αυτήν την αντίληψη στο να μη δουλεύουν, αφού τους εμφανίζουν ως παράδεισο το εύκολο κέρδος του πολύμορφου τζόγου στα καζίνο, στο χρηματιστήριο, όπως λειτουργεί, στα τυχερά παιχνίδια, στο βιντεολόττο και σε όλα τα υπόλοιπα, τα οποία είναι γνωστά.
Εδώ για την αποκατάσταση της τάξης, ο πρώτος Αρχηγός κόμματος, που έθεσε εδώ στη Βουλή, όταν συζητήθηκε το άρθρο 15, το θέμα του βιντεολόττο, ήταν ο ομιλών. Και σε εκείνη τη συνεδρίαση μετά από δύο, τρεις ομιλητές, πήραν το λόγο και στήριξαν πράγματι τη θέση που είχα διατυπώσει προηγουμένως εγώ, ο κ. 'Εβερτ και ο κ. Μητσοτάκης. 'Αλλο αν τα μέσα ενημέρωσης επειδή πρέπει άλλους να προβάλλουν και να εμφανίζουν επιτυχίες με ξένα κόλλυβα, έγραψαν αυτά που έγραψαν με εξαίρεση μόνο δύο εφημερίδες, θυμάμαι, που το είχαν αυτό ως πρώτη σελίδα με τις φωτογραφίες τη δική μου, του κ. Μητσοτάκη και του κ. 'Εβερτ.
'Οταν το βράδυ ψήφισε πάλι με ονομαστική ψηφοφορία η Κοινοβουλευτική Ομάδα του ΠΑ.ΣΟ.Κ. το άρθρο 15, ο κ. Κωνσταντίνος Καραμανλής, ο Πρόεδρος της Νέας Δημοκρατίας, πανηγύριζε για τη ματαίωση της σύμβασης μόνο και δεν είπε καμμία κουβέντα εκείνη την ημέρα -μετά την ψήφιση του άρθρου 15για το ότι ο τζόγος προχωράει, ψηφίστηκε. Εγώ βγήκα την ημέρα εκείνη και είπα εδώ, απ' αυτό το Βήμα της Βουλής, ότι είστε απαράδεκτοι, κύριοι της Νέας Δημοκρατίας, όταν καταπίνετε την κάμηλο που είναι η καθιέρωση της διάταξης του βιντεολόττο και διυλίζετε τον κώνωπα, που ήταν η ματαίωση μόνο του διαγωνισμού. Αυτό σήμαινε ότι το πρόβλημά τους ήταν να μην πάει στον συγκεκριμένο επιχειρηματία γιατί ενδεχομένως ενδιαφέρονταν κάποιος άλλος επιχειρηματίας να πάρει το βιντεολόττο.
Και με τη μάχη που δώσαμε όταν εδώ ήρθε για συζήτηση το θέμα της σύστασης εξεταστικής επιτροπής για το Φάλκον -που κατήγγειλα πάλι τη Νέα Δημοκρατία γιατί το περιόρισε εκεί το θέμα- τότε μετά από δύο, τρεις ημέρες κατέθεσαν οι Βουλευτές της Νέας Δημοκρατίας την τροπολογία για την κατάργηση των διατάξεων που είχα βάλει ως θέμα εγώ και οι Βουλευτές του ΔΗ.Κ.ΚΙ. πριν από λίγες ημέρες.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Επομένως ο κύριος Πρωθυπουργός όταν λέει ότι έχει ισχυρή κοινωνία, υποκρίνεται, εμπαίζει τους νέους ανθρώπους, αλλά και την πλειοψηφία του ελληνικού λαού. Πως μπορεί να υποστηρίζει κάποιος υπεύθυνα και σοβαρά, αν σέβεται το λαό, αν σέβεται το θεσμό του Κοινοβουλίου ότι έχουμε ισχυρή κοινωνία, όταν ξέρουμε ότι σήμερα με αυτή σας την πολιτική των αριθμών, αδιαφορώντας για τους ανθρώπους, αδιαφορώντας για την πραγματική, την παραγωγική ανάπτυξη της χώρας, η ανεργία στους νέους ανθρώπους της χώρας, έχει πάει στα ύψη; Και σύμφωνα με τα επίσημα στατιστικά στοιχεία, ένας στους τρεις 'Ελληνες νέους σήμερα είναι άνεργος. 'Οταν επίσης σήμερα, η ανεργία, η επίσημη, η καταγεγραμμένη, σύμφωνα με τις δικές σας ανακοινώσεις, έχει φθάσει στο 11,5% και η πραγματική έχει ξεπεράσει το 15%. Και όταν επίσης, λόγω της δικής σας οικονομικής πολιτικής, αλλά και της προηγούμενης της Νέας Δημοκρατίας, από το 1990 μέχρι σήμερα, δύο εκατομμύρια διακόσιες χιλιάδες 'Ελληνες, σύμφωνα με τα επίσημα στατιστικά στοιχεία της Ευρωπαϊκής 'Ενωσης, έχουν εισόδημα κάτω από το όριο της φτώχειας.
Αλλά για σας τους νεοφιλελεύθερους, τους συντηρητικούς, το μόνο που σας ενδιαφέρει είναι να βελτιωθούν κάποιοι αριθμοί και αδιαφορείτε για την ανεργία, για τα προβλήματα των νέων, ναρκωτικά, για τα προβλήματα των αγροτών, για τα προβλήματα των μικρομεσαίων που στενάζουν. Και απόψε με περισσό θράσος ο κύριος Πρωθυπουργός ήρθε και είπε απευθυνόμενος στους αγρότες όλης της χώρας, που παρακολουθούν τη συνεδρίαση, ότι θα τους δώσει λεφτά από το Γ' Κοινοτικό Πλαίσιο Στήριξης.
Τι λεφτά να δώσουν σε όποιους απέμειναν να καλλιεργούν τη γη, όταν ξέρετε ότι επί 11 χρόνια λόγω της νεοφιλελεύθερης, αντιαγροτικής πολιτικής η συντριπτική πλειοψηφία των αγροτών βρίσκεται σε απόγνωση; 'Εχουμε αναλύσει κατ'επανάληψη γιατί βρίσκεται σε απόγνωση. Και αν νομίζετε ότι με τέτοια λόγια και με προεκλογικά ψίχουλα θα παρασύρετε τους αγρότες, τους οποίους εξαθλιώσατε τα τρία προηγούμενα χρόνια, κάνετε μεγάλο λάθος. Γιατί τους αγρότες μπορεί να τους υποτιμάτε, αλλά είναι περήφανοι και πράγματι θα δώσουν τη σκληρή απάντηση όταν έρθει η ώρα, των εθνικών εκλογών. Γιατί δεν αντέχουν πλέον άλλη κοροϊδία.
Κυρίες και κύριοι συνάδελφοι, η διαπλοκή κατά την άποψή μας, είναι η σχέση αλληλεξάρτησης μεταξύ πολιτικής και οικονομικής εξουσίας και δεν είναι βέβαια εγγενές φαινόμενο της ελληνικής κοινωνίας. Γεννιέται και ακμάζει σε οποιαδήποτε χώρα και σε οποιοδήποτε μέρος του πλανήτη υπό καθεστώς ασύδοτης οικονομίας της αγοράς.
Μέσα σε ένα τέτοιο τοπίο, όπου επικρατεί ως μοναδικός νόμος η ανταγωνιστικότητα και το κέρδος, αλλά και ελέγχεται και η παγκόσμια και η εθνική πληροφόρηση από ορισμένα ολιγοπωλιακά κέντρα, δημιουργούνται, όπως είναι φυσικό, οι συνθήκες για την ουσιαστική αλλοίωση της αντιπροσωπευτικής δημοκρατίας, αλλά και για τον εκφυλισμό των μηχανισμών του κοινωνικού ελέγχου.
Ο σημερινός κόσμος διευθύνεται από ένα υπερσυγκεντρωμένο μπλοκ οικονομικών μονάδων και τραπεζών, πολυεθνικές επιχειρήσεις, παγκόσμια τράπεζα, Διεθνές Νομισματικό Ταμείο κλπ, που η παρέμβασή τους και ο έλεγχος στην παγκόσμια αγορά έχει άμεσες συνέπειες στην παγκόσμια παραγωγή, τις υπηρεσίες και τον πολιτισμό κάθε λαού με τις ιδιαιτερότητές του.
Αυτές οι οικονομικές δυνάμεις, απρόσιτες και αθέατες ορισμένες φορές, έξω από κάθε δημοκρατικό, εθνικό ή διεθνή έλεγχο, καθορίζουν τις τύχες της ανθρωπότητας. Παράλληλα, λόγω της ανασφάλειας των οικονομικών δυνάμεων έναντι του παγκόσμιου ισοπεδωτικού οικονομικού ανταγωνισμού, παρατηρείται μεγαλύτερη απευθείας ανάμειξή τους στην εκτελεστική, στη νομοθετική και στη δικαστική εξουσία, στην προσπάθειά τους, μέσα από αδιαφανείς σχέσεις να πετύχουν την κατάληψη προνομιακών θέσεων στην εγχώρια και διεθνή αγορά.
Αυτό έχει ως αποτέλεσμα τον εναγκαλισμό των ισχυρών οικονομικών συγκροτημάτων με πολιτικά κόμματα μέσω των οποίων επέρχεται η διαχειριστική λογική του συστήματος και συνακόλουθα η δυσπιστία, που την παρατηρούμε και στη χώρα μας πολιτών έναντι των πολιτικών κομμάτων.
Στη χώρα μας, το φαινόμενο έχει πάρει μεγάλες διαστάσεις τα τελευταία χρόνια και τα δύο μεγάλα κυρίως κόμματα, αποτελούν το μέτωπο των διαχειριστών της εξουσίας, το οποίο επηρεάζεται από τα μεγάλα οικονομικά συμφέροντα, που έχουν πλέον απροκάλυπτα λόγο στους κρίσιμους και ευαίσθητους τομείς και της οικονομίας και της κοινωνίας και της εξωτερικής μας πολιτικής και ιδιαίτερα στα εθνικά μας θέματα.
Σημαίνοντα ρόλο στο πλέγμα αυτό, έχουν και τα μαζικά μέσα επικοινωνίας, τα οποία με την επανάσταση της τεχνολογίας και τον έλεγχό τους από τα ολιγοπωλιακά συμφέροντα, έχουν υπερβεί τον παραδοσιακό τους ρόλο και τείνουν να εξελιχθούν σε υπερεξουσία. Η εξέλιξη αυτή, κυρίες και κύριοι συνάδελφοι, είναι επικίνδυνη και ταυτόχρονα αντιδημοκρατική, αφού έτσι καταλύεται ουσιαστικά η λαϊκή κυριαρχία.
Η Ελλάδα τα τελευταία χρόνια μαστίζεται και το έχουμε πει πολλές φορές, από έντονη πολιτική κρίση και παρακμή όλου του πολιτικού συστήματος και των θεσμών του. Η κρίση των παραδοσιακών κομμάτων της χώρας μας στα οποία κυριαρχεί η συντηρητική νεοφιλελεύθερη αντίληψη και η κρίση του μοντέλου της αντιπροσωπευτικής δημοκρατίας, έχει λάβει δυστυχώς μεγάλες διαστάσεις με κυρίαρχο χαρακτηριστικό την δυσπιστία, όπως προανέφερα, μεγάλου τμήματος του λαού μας προς τα πολιτικά κόμματα.
Κατά την άποψη του ΔΗ.Κ.ΚΙ. πρόκειται για δομική ιδεολογική κρίση που αγκαλιάζει τα παραδοσιακά μεγάλα κόμματα δημιουργώντας την αίσθηση του πολιτικού και ιδεολογικού κενού στην πατρίδα μας. Αυτό που περιγράφεται ως κρίση πολιτικής, στην πραγματικότητα δεν είναι τίποτε άλλο, παρά η απογοήτευση ενός μεγάλου αριθμού πολιτών από το κράτος απ'τη Δημόσια Διοίκηση και από το ρόλο του κράτους ως υπεύθυνου για την προάσπιση του δημοσίου συμφέροντος.
Και πώς να μην είναι έτσι, κυρίες και κύριοι συνάδελφοι, όταν τα δυο μεγάλα πολιτικά κόμματα, νεοφιλελεύθερης και τα δύο αντίληψης ανταγωνίζονται ποιο θα συμβάλει περισσότερο στην απαξίωση του δημόσιου τομέα -το ζήσαμε και απόψε σ'αυτήν την Αίθουσα- με πολιτικές που κατατείνουν στην εκποίηση δημόσιας περιουσίας και κεκτημένων του κοινωνικού κράτους με ταυτόχρονο άκριτο εγκωμιασμό και στήριξη του ιδιωτικού συμφέροντος.
Ο νεοφιλελευθερισμός, διεθνώς στην Ευρώπη και στην πατρίδα μας, επιβάλλει τη συρρίκνωση του κράτους και την υποκατάστασή του από την ιδιωτική πρωτοβουλία, ακόμη και σε τομείς στρατηγικής σημασίας για την οικονομία και την κοινωνία, που παραδοσιακά τουλάχιστον σε όλη την Ευρώπη ανήκαν στη δικαιοδοσία του και είχε την ευθύνη τους το ίδιο το κράτος. Μιλάω για τη δημόσια παιδεία, για τη δημόσια υγεία, για τα κρατικά μέσα μαζικής επικοινωνίας και για τους οργανισμούς κοινής ωφέλειας.
Αντί δηλαδή το κράτος να αναδειχθεί σε εγγυητή της ανοικτής και προσφερόμενης σε όλους χωρίς καμία διάκριση παροχής δημοσίων υπηρεσιών, μετατρέπεται καθημερινά σε υπεργολάβο των μεγάλων ιδιωτικών επιχειρήσεων. Αυτό το ζούμε και με τον ΟΤΕ και με την κινητή τηλεφωνία. Με άλλα λόγια, κατά την άποψη του ΔΗ.Κ.ΚΙ. κυβερνά η αγορά και οι κυβερνήσεις απλώς διαχειρίζονται. 'Αλλωστε και η αντιπαράθεση απόψε για πολλοστή φορά μεταξύ του κ. Σημίτη και του κ. Καραμανλή, αυτό επιβεβαίωσε.
Η διαπλοκή και η διαφθορά στον δημόσιο τομέα, αποτελούν σύμφυτα του υφισταμένου πολιτικού και οικονομικού συστήματος και δεν αντιμετωπίζονται ούτε με αφορισμούς ούτε με την ατέρμονα και ανούσια σκανδαλολογία. 'Οσο στο όνομα του δήθεν εκσυγχρονισμού θα υπάρχει άκριτα εκποίηση δημόσιας περιουσίας και παραχώρηση παραδοσιακών κρατικών δραστηριοτήτων σε ιδιωτικά συμφέροντα, τα φαινόμενα της διαπλοκής και της διαφθοράς θα διογκώνονται. Αυτό γιατί οι αμείλικτοι νόμοι της ασυδοσίας της αγοράς επιβάλλουν την κατάληψη προνομιακής θέσης στη ζούγκλα του ανταγωνισμού έναντι οποιουδήποτε τιμήματος και μέσου και πέρα από κάθε ηθική αξία και αρχή.
Το ίδιο συμβαίνει όταν πολιτικές ηγεσίες και κόμματα νεοφιλελεύθερης αντίληψης για τη διατήρηση ή την ανέλιξή τους στην εξουσία, αναζητούν την εύνοια των μεγαλοπαραγόντων της αγοράς και των μεγάλων εκδοτικών συγκροτημάτων, παρά από το να την επιδιώκουν μέσα από την απόκτηση της εμπιστοσύνης του λαού με πρόθεση πολιτικών, που υπηρετούν το λαό και τη χώρα. 'Ολες αυτές οι καταγγελίες και οι σκανδαλολογίες, άλλοτε βάσιμες και άλλοτε όχι, στο υφιστάμενο κοινωνικό και πολιτικό πλαίσιο, έχουν συνήθως ως κατάληξη την κατίσχυση μιας ομάδας συμφερόντων έναντι μιας άλλης.
Υπολογίζουν στο ότι ξεχνάμε εύκολα ή στο ότι ξεχνά εύκολα ο λαός. Για θυμηθείτε έναν κορυφαίο μεγαλοοικονομικό παράγοντα που σήμερα έχει διεισδύσει προκλητικά στην οικονομία και στην πολιτική.
Τι σκληρή αντιπαράθεση έκανε πριν από ένα χρόνο, κατά της Υπουργού Ανάπτυξης. Ξαναείδατε τη συνέχεια αυτής της αντιπαράθεσης; Ασφαλώς όχι. Τι είχε ως κατάληξη; Αυτό που είπα πριν. Την κατίσχυση αυτής της ομάδας σε βάρος της οικονομίας, σε βάρος των συμφερόντων του ελληνικού λαού και έναντι της άλλης ομάδας των διαπλεκομένων που προανέφερα.
Εμείς θα χαρακτηρίσουμε την πρωτοβουλία της Νέας Δημοκρατίας ως άκαιρη. Μην ξεχνάμε ότι είναι ο κατ' εξοχήν πολιτικός εκφραστής του φιλελευθερισμού όσο και το σημερινό ΠΑ.ΣΟ.Κ. που προωθούν την ιδεολογία της ασύδοτης οικονομίας της αγοράς που παράγει και αναπαράγει διαπλοκές, πολιτική διαφθορά και πολύπλευρη παρακμή. Με άλλα λόγια την εντάσσουμε στον πόλεμο μεταξύ ομάδων διαπλεκομένων συμφερόντων αυτήν τη στιγμή, που θέλουν να μοιράσουν την πίτα των τρισεκατομμυρίων των έργων των Ολυμπιακών Αγώνων αλλά και του Γ' Κοινοτικού Πλαισίου Στήριξης.
Το πρόβλημα της κοινωνίας μας δεν είναι η έκβαση του πολέμου μεταξύ διαπλεκομένων κατά την άποψή μας, αλλά η πλήρης καταστολή τους. Ο λαός, τα λαϊκά στρώματα, δεν πρέπει να έχει ως ζητούμενο το ποιο μπλοκ διαπλεκομένων συμφερόντων θα πρέπει να επικρατήσει μέσα από τη συγκεκριμένη πολιτική έκφραση. Ο λαός θα πρέπει με την καθημερινή συμμετοχή του, αλλά και με την ψήφο του να καταργήσει και τα δυο μπλοκ και να βάλει με τη δική του συμμετοχή μπροστά, για μια άλλη πορεία της χώρας.
Πρέπει επίσης μέσω της παιδείας να προσδιορίσουμε τον τύπο του πεπαιδευμένου ανθρώπου και του συστήματος αξιών, που θέλουμε να λειτουργεί η κοινωνία. Και γι' αυτό εμείς πέρα από την κριτική και τις καταγγελίες, πέρα από τις αναλύσεις, ως αρχή προτείνουμε μεταξύ άλλων και τα εξής: Πρώτον -τα είχα προτείνει αυτά στην πρώτη ομιλία, που είχα κάνει εδώ στη Βουλή ως Αρχηγός κόμματος επί των προγραμματικών δηλώσεων της Κυβέρνησης, που είχα κάνει ολόκληρη ανάλυση για τη διαπλοκή και τα διαπλεκόμενα- την άμεση σύσταση διακομματικής κοινοβουλευτικής επιτροπής με αρμοδιότητες όμως και όχι απλά να συζητάει χωρίς καμιά ουσία, επιφορτισμένη αποφασιστικά με το έργο της ανάθεσης των δημοσίων έργων μεγάλης αξίας και των μεγάλων προμηθειών του δημόσιου τομέα που θα υποστηρίζεται αυτή η επιτροπή από το κατάλληλο έμπειρο επιστημονικό και τεχνοκρατικό προσωπικό. Σ' αυτήν τη διακομματική κοινοβουλευτική επιτροπή δεν θα πρέπει να έχει πλειοψηφία το εκάστοτε κυβερνών κόμμα.
Δεύτερον, την αλλαγή νομοθεσίας για την ανάθεση των μεγάλων έργων γιατί η υφιστάμενη νομοθεσία ευνοεί τη διαπλοκή και τις πάρα πολύ μεγάλες τεχνικές επιχειρήσεις, ενώ αφανίζει σιγά- σιγά τις μεσαίες και μικρές τεχνικές επιχειρήσεις.
Τρίτον, τη θεσμοθέτηση του κοινωνικού ελέγχου σε όλες τις διαδικασίες ανάθεσης των πάσης φύσεως δημοσίων έργων και σύναψη συμβάσεων προμηθειών του δημόσιου τομέα μικρότερης αξίας με τη συμμετοχή εκτός των άλλων κοινωνικών φορέων κυρίως εκπροσώπων της αιρετής αυτοδιοίκησης, πρώτου και δεύτερου βαθμού.
Τέταρτον, τη θεσμοθέτηση του κοινωνικού ελέγχου στην εκτέλεση και την παραλαβή των δημοσίων έργων με τη συμμετοχή και της αυτοδιοίκησης και των κοινωνικών φορέων κατά τόπους, αλλά και τη συμμετοχή των ειδικών εκπροσώπων ΑΕΙ και ΤΕΙ.
Πέμπτον, την απαγόρευση της σύγκρουσης, εν όλω ή εν μέρει εφημερίδων, εντύπων γενικώς και της λειτουργίας ηλεκτρονικών μέσων ενημέρωσης, τηλεοράσεων και ραδιοφώνων από επιχειρηματίες που συναλλάσσονται με το δημόσιο τομέα για την ανάληψη δημοσίων έργων και προμηθειών. Και προσθέτω. Η απαγόρευση αυτή πρέπει να ισχύει και για τους συγγενείς εξ αίματος ή εξ αγχιστείας μέχρι τετάρτου βαθμού.
Aυτά που ακούσαμε σήμερα να λέγονται ότι τάχα καθιέρωσαν το "πόθεν έσχες", δεν είναι σοβαρά, γιατί δεν υπάρχει κανείς μηχανισμός ελέγχου του "πόθεν έσχες" ούτε αυτών ούτε άλλων κατηγοριών προσώπων που θεσμοθετήθηκε μεν, αλλά έμεινε γράμμα κενό περιεχομένου για δημιουργία και μόνο εντυπώσεων.
Τελειώνω με αυτό που είπε ο κύριος Πρωθυπουργός για το Εθνικό Ραδιοτηλεοπτικό Συμβούλιο.
Δεν τιμά τη δημοκρατία και τους θεσμούς, κύριε Πρωθυπουργέ και κύριοι του ΠΑ.ΣΟ.Κ., που γίνατε καθεστώς -και σκληρό πλέον- νομίζοντας ότι θα κυβερνάτε εσαεί. Είναι το μεγάλο λάθος που γίνεται στους κυβερνώντες κάθε φορά, όταν πλέον εκπνέει όλη η βουλευτική περίοδος. Και επιμένετε να εξαιρείτε μόνο το ΔΗ.Κ.ΚΙ -το φόβο μας να έχετε- από τη συμμετοχή στο Εθνικό Ραδιοτηλεοπτικό Συμβούλιο, που συγκροτήθηκε μετά τις εκλογές του 1996, όταν το ΔΗ.Κ.ΚΙ με τη θέληση του ελληνικού λαού ήταν κόμμα πλέον της Βουλής. Τι πάτε τώρα να μου βρείτε δικαιολογίες, για να δικαιολογήσετε τα αδικαιολόγητα; Εγώ δεν θα πάω καθόλου στα νομικά -που ξέρετε ότι την ακύρωσε την απόφασή σας και έκρινε αντισυνταγματικό το νόμο σας το Ε' Τμήμα του Συμβουλίου της Επικρατείας και παρέπεμψε στην ολομέλεια, η οποία ακριβώς δεν θα βγάλει απόφαση πριν τις εθνικές εκλογές- αλλά θα πάω στο ηθικό, στο θέμα δημοκρατικής και πολιτικής τάξης.
Εξακολουθείτε να επιμένετε, υποτιμώντας τη νοημοσύνη του ελληνικού λαού και της Βουλής ότι υπάρχει δικαιολογία σε αυτό που κάνετε επί τρία χρόνια; Λυπάμαι, γιατί σας είχα συντρόφους για είκοσι ένα χρόνια και λυπάμαι εκεί που καταντήσατε, το ΠΑ.ΣΟ.Κ. σήμερα να αποκλείει κόμμα εκλεγμένο από το λαό, παραβιάζοντας σαφώς την αρχή της ισότητας που υπαγορεύει το άρθρο 3 του Συντάγματος και να προσπαθεί μετά από τριάμισι χρόνια να βρει και δικαιολογίες. Αυτό σημαίνει ότι είστε ένα σκληρό, στυγνό καθεστώς και αντιλαμβάνεσθε τη δημοκρατία με το τι είναι το κομματικό σας συμφέρον.
Επειδή είπε ο κύριος Πρωθυπουργός επίσης ότι εμείς αποχωρήσαμε κάποια στιγμή από όλες τις επιτροπές για τις προμήθειες, θέλω να πω ότι, ναι, κύριοι, αποχωρήσαμε για δύο λόγους.
Πρώτον, γιατί δεν μπορείτε να μας εξαιρείτε από το Εθνικό Ραδιοτηλεοπτικό Συμβούλιο, που έχει ουσιαστικές αρμοδιότητες πάνω στο κορυφαίο θέμα, που έχει σχέση με τη δημοκρατία και με τη διαπλοκή, με τις άδειες των καναλιών, των ραδιοφώνων και να θέλετε να συμμετέχουμε εμείς όπου σας βολεύει εσάς και να σας νομιμοποιούμε με την τυπική και μόνο συμμετοχή, χωρίς καμία δυνατότητα ελέγχου από την πρώτη στιγμή, που αρχίζουν οι δημοπρασίες, που μπαίνουν οι όροι, οι φωτογραφικές διατάξεις που αναπτύχθηκαν και ήταν απόλυτα σωστά αυτά που ειπώθηκαν εδώ πέρα. 'Οχι, κύριοι, εμείς δεν θα νομιμοποιήσουμε τις δικές σας παρανομίες, ούτε να σας καλύψουμε πάνω σε αυτά που θέλετε να κάνετε. Είστε υπόλογοι απέναντι στη δημοκρατία και απέναντι στο λαό. Και αυτή η συμπεριφορά σας να ξέρετε, όση προσπάθεια και αν κάνετε για νέες λάσπες, δεν πρόκειται να ευοδωθεί.
Ξέρετε, σας προετοιμάζουν, περιμένουν. Το ξέρω. Μα, εσείς φθάσατε και αλλάξατε τρεις η ώρα, το πρωί την τελευταία Κυριακή πριν τις εκλογές του 1996, ολόκληρη την πρώτη σελίδα εφημερίδας, για να γράψετε σκανδαλολογία εναντίον μου. Αυτή είναι η αξία σας και αυτή είναι η αντίληψή σας για τη δημοκρατία.
Επειδή ξέρατε -αυτή είναι η δημοκρατική σας αντίληψη- ότι εγώ δεν είχα δυνατότητα, όπως και το ΔΗ.Κ.ΚΙ., να δώσω απάντηση. Σας παραδίδω στην κρίση και των πρώην συντρόφων μου, των εκατομμυρίων μεσαίων στελεχών, μελών και φίλων του ΠΑ.ΣΟ.Κ. που αγωνιστήκαμε για τη δημοκρατία και όχι για την οπισθοδρόμηση της δημοκρατίας και τη διαπλοκή, όπως σας παραδίδω και στους άλλους πολίτες, σε όποιο κόμμα και αν ανήκουν. Κύριοι συνέλθετε. Δεν κάνετε ζημιά στον εαυτό σας -αυτό δεν μας ενδιαφέρεικάνετε ζημιά στη χώρα, κάνετε ζημιά στη δημοκρατία, κάνετε ζημιά στον απλό 'Ελληνα πολίτη, κάνετε ζημιά στη νεολαία μας γιατί την εθίζετε σε πρακτικές και λογικές, που δεν οδηγούν πουθενά, αλλά οδηγούν σε αδιέξοδο. Εμείς θα συνεχίσουμε ανυποχώρητα τον αγώνα και σας λέω ότι όσες λάσπες και αν ετοιμάζετε εν όψει εκλογών να ρίξετε "καθαρός ουρανός, αστραπές δεν φοβάται". Αναγκάζομαι να πω με Κυβέρνηση ΠΑ.ΣΟ.Κ. το ίδιο που είχα πει την πρώτη ημέρα που άρχιζε η δίκη στο Ειδικό Δικαστήριο. 'Οταν απευθυνόμουν τότε στο Δικαστήριο και στους κατηγόρους, ξεκίνησα λέγοντας αυτό "καθαρός ουρανός, αστραπές δεν φοβάται"! Εσείς συνεχίζετε αυτόν τον αγώνα τον αντιδημοκρατικό. Εμείς επιμένουμε στον καθαρό δημοκρατικό και προοδευτικό αγώνα, γιατί είμαστε η συνέχεια της ιστορίας της δημοκρατικής παράταξης και όλων των αγώνων των γενιών που πάλεψαν για την πραγματική δημοκρατία της λαϊκής κυριαρχίας και όχι των διαπλεκομένων και των μηχανισμών που πάλεψαν επίσης για πρόοδο, για κοινωνική δικαιοσύνη, εθνική ανεξαρτησία και αξιοπρέπεια! Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Περιβάλλοντος, Χωροταξίας και Δημοσίων 'Εργων κ. Κωνσταντίνος Λαλιώτης έχει το λόγο για είκοσι λεπτά.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριοι συνάδελφοι, πιστεύω ότι μετά από τις ομιλίες των πολιτικών Αρχηγών, μπορούμε να βγάλουμε ένα συμπέρασμα, ένα συμπέρασμα χρήσιμο για όλα τα πολιτικά κόμματα, ένα συμπέρασμα χρήσιμο για το Κοινοβούλιο, ένα συμπέρασμα χρήσιμο για την πολιτική και τους πολιτικούς. Αυτό το συμπέρασμα για να είναι χρήσιμο και να έχει διαχρονική αξία, θα πρέπει να στηρίζεται σε ορισμένες παραδοχές.
Η βασική παραδοχή είναι ότι η διαφάνεια, η νομιμότητα και η προστασία του δημοσίου συμφέροντος ως ζωτικές αρχές για το Πολίτευμά μας, αλλά και για την κοινωνία μας, δεν αποτελούν κομματικό στόχο. Αντιθέτως, αποτελούν αδήρητη ανάγκη και για την κοινωνία και για την πολιτική και για τους πολιτικούς και για τους πολίτες.
Ο αγώνας για τη διαφάνεια, τη νομιμότητα και την προστασία του δημοσίου συμφέροντος, ήταν, είναι και θα πρέπει να είναι διαρκής. Η μάχη για την πάταξη της συναλλαγής, της διαπλοκής και της διαφθοράς, είναι μία μάχη, ένας αγώνας που δεν τελειώνει, αλλά δεν μπορεί να τον επωμιστεί μόνος του ο καθένας μας αν θέλουμε να είναι νικηφόρος.
Για να είναι νικηφόρος, πρέπει να στηρίζεται σε όλες τις πολιτικές δυνάμεις, σε όλες τις κοινωνικές δυνάμεις και να δημιουργεί προϋποθέσεις και συνθήκες συστράτευσης, αλλά και έμπνευσης όλων των πολιτών. Για να γίνει όμως αυτό θα πρέπει να δούμε τα πράγματα έξω και πέρα από τις ατομικές ή κομματικές μας αναφορές ή τις μονοσήμαντες προσεγγίσεις. Δεν μπορεί να περιφέρει ο καθένας τη δική του αλήθεια ή τη δική του μισή αλήθεια ή τη δική του επιλεκτική προσέγγιση.
Αν θέλουμε να είμαστε αποτελεσματικοί, πρέπει με το δεδομένο ότι κανείς δεν μπορεί να αναγορεύσει τον εαυτό του σε τιμητή του άλλου, να δούμε πώς μπορούμε να δημιουργήσουμε όρους και προϋποθέσεις για την κατοχύρωση, αλλά και τις ασφαλιστικές δικλείδες της διαφάνειας, της νομιμότητας και της προστασίας του δημοσίου συμφέροντος, έτσι ώστε η δημόσια ζωή να έχει ένα ήθος που θα αποτελεί αδιαπραγμάτευτο κανόνα και πέρα από τον κανόνα όποιος παρεκκλίνει να είναι η εξαίρεση και να τιμωρείται.
Σε ορισμένες φάσεις της πρόσφατης πολιτικής ζωής υπάρχουν ορισμένες εντάσεις. Οι εντάσεις πρέπει να έχουν ένα θετικό πλαίσιο αναφοράς, γιατί καμιά δημοκρατία δεν έχει αδιέξοδα. Τη διέξοδο και τη λύση τη δίνει πάντα ο ελληνικός λαός.
'Ομως, υπάρχουν ζητήματα πολιτικής και ηθικής τάξης, που δεν πρέπει να μας ξεφεύγουν. Γι' αυτό το λόγο δεν πρέπει να σβήνουμε με σφουγγάρι αυτά που πέρασαν. Πρέπει να υπάρχει μνήμη -όχι για να παρελθοντολογούμε, και ούτε για να εκδικούμεθα μια μνήμη- η οποία να αποτελεί λαμπάδα που να φωτίζει την πορεία μας για το μέλλον.
Η σκανδαλολογία εδώ και πολύ καιρό τείνει να καταλάβει και να κατακλύσει το πολιτικό προσκήνιο. Εδώ θα ήθελα να πω κάτι το οποίο έχω πει ότι το 1999 δεν μπορεί να μετατραπεί σε 1989. Η δημοκρατία μας και η χώρα μας, η πολιτική ζωή πέρασε από καβδιανά δίκρανα την εποχή εκείνη. 'Εγινε προσπάθεια τότε από μία συγκεκριμένη πολιτική παράταξη, το κόμμα της Νέας Δημοκρατίας, για δικούς της λόγους, κομματικούς, να ποινικοποιήσει την πολιτική ζωή.
Δεν θα αναφερθώ στις κορυφαίες δίκες του Ειδικού Δικαστηρίου. Θα ήθελα να υπενθυμίσω ότι κατά την περίοδο 1989-1993 σύρθηκαν στα δικαστήρια -μετά από μηνυτήριες αναφορές που είχαν καταθέσει στη δικαιοσύνη Βουλευτές και στελέχη επώνυμα της Νέας Δημοκρατίας- περίπου τετρακόσια εβδομήντα πολιτικά στελέχη, Βουλευτές, Υπουργοί, αλλά και στελέχη των Δημοσίων Οργανισμών που είχαν μία ευδόκιμη και με ήθος θητεία κατά τη διακυβέρνηση της χώρας από το ΠΑ.ΣΟ.Κ. την περίοδο 1981-1989.
Σας πληροφορώ και σας προκαλώ ταυτοχρόνως να δείτε ποια ήταν η εξέλιξη. Τα τετρακόσια εβδομήντα στελέχη, Υπουργοί, Βουλευτές, διοικητές οργανισμών πέρασαν από πρώτο και δεύτερο βαθμό στην ανακριτική και δικαστική διαδικασία της δικαιοσύνης και όλα αθωώθηκαν.
Ακόμα, το κόμμα της Νέας Δημοκρατίας, η ηγεσία της Νέας Δημοκρατίας, δεν έχει ζητήσει πολιτική, δημόσια συγγνώμη, στα πρόσωπα που δίωξε ούτε στην παράταξη που ήθελε να λεηλατήσει και να εκμηδενίσει, με την αρωγή για ένα διάστημα, στο διάστημα της συγκυβέρνησης με την κυβέρνηση Τζαννετάκη με την Αριστερά, μια συγκυβέρνηση, μια στάση που την πλήρωσε ακριβά η παραδοσιακή Αριστερά και θα την πληρώνει.
Οφείλετε, κύριοι της Νέας Δημοκρατίας, να ζητήσετε για λόγους πολιτικής και ηθικής τάξης, συγγνώμη και στο κόμμα του ΠΑ.ΣΟ.Κ. και σε αυτούς τους ανθρώπους που σύρατε στα δικαστήρια ενσυνείδητα, διότι ήταν αθώοι, αλλά θέλατε να σπιλώσετε και τα πρόσωπα αυτά, αλλά και μια ολόκληρη παράταξη και να ελέγξετε τις εξελίξεις, για να έρθετε στην εξουσία.
Εμείς οφείλουμε να σας πούμε ότι η ιστορία όταν επαναλαμβάνετε είναι φάρσα. Δεν πρόκειται να επαναλάβετε τη σκανδαλολογία του 1989. 'Ηδη ο ελληνικός λαός έχει καταλάβει ότι παίζεται μια φαρσοκωμωδία.
Επίσης πρέπει να σκεφθείτε πάρα πολύ καλά, όχι τον κομματικό σας αντίπαλο, αλλά τη δημοκρατία την οποία υπηρετείτε, όπως την υπηρετούμε και εμείς. Γιατί αυτή η σκανδαλολογία δημιουργεί ένα νοσηρό κλίμα που βυθίζει μέσα στη λάσπη την πολιτική ζωή και θεωρείται πια η πολιτική από τους πολίτες και κυρίως από τους νέους μια απαξία, ενώ θα έπρεπε να είναι μια αξία ζωής. Να δούμε σε αυτήν την απαξία ποιος βάζει το λιθαράκι του και τη λάσπη του.
Κύριοι συνάδελφοι, πολλά είπε ο Αρχηγός της Νέας Δημοκρατίας. Εγώ δεν θα ήθελα όλες τις προτάσεις που καταθέτει ο κ. Καραμανλής, ο κ. Κωνσταντόπουλος, η κ. Παπαρήγα, ο κ. Τσοβόλας, να τις διαγράψω. Πιστεύω ότι έχουν ένα σημείο αναφοράς θετικό. Δηλαδή ο καθένας κάνοντας προτάσεις ή παρεμβαίνοντας θέλει να γίνει κάτι καλό στον τόπο. Πρέπει όμως να γίνει σαφές ότι κανένας δεν μπορεί να μονοπωλήσει την αλήθεια και την ηθική εις βάρος του άλλου. Γι'αυτό είπα πριν ότι ο αγώνας για τη διαφάνεια, τη νομιμότητα και την προστασία του δημόσιου συμφέροντος είναι αγώνας όλων μας και κρινόμαστε κάθε στιγμή.
Γι'αυτό το λόγο δεν μου αρέσει να κάνω εύκολη κριτική στους άλλους, όμως δεν ανέχομαι να κάνουν φθηνή κριτική οι άλλοι, στην παράταξη την οποία εκπροσωπώ, την Κυβέρνηση την οποία υπηρετώ μετά από λαϊκή εντολή. Δεν ανέχομαι κάποιοι άλλοι χωρίς κανένα στοιχείο να ρίχνουν σκιές και λάσπη, να σπιλώνουν έναν ολόκληρο τομέα, τον τομέα των δημοσίων έργων. Δεν πρέπει τα δημόσια έργα να μπουν στη δίνη της σκανδαλολογίας, γιατί αποτελούσαν και αποτελούν την εγγύηση και την ατμομηχανή για την ανάπτυξη της χώρας.
Αν υπάρχει ουσιαστική κριτική, να γίνεται. Αν υπάρχουν συγκεκριμένα στοιχεία, εγώ είμαι ο πρώτος που μέχρι σήμερα τα έχω στείλει στη δικαιοσύνη για να λάμψει η αλήθεια και να επιβληθούν κυρώσεις.
Δεν ανέχομαι όμως, όπως και κάθε έντιμος κοινοβουλευτικός, κάθε έντιμος πολιτικός, μέσα από την αοριστία, μέσα από την αθλιότητα ορισμένων αναφορών να στιγματίζετε και τομείς κρίσιμους για την ανάπτυξη της χώρας, αλλά και ανθρώπους.
'Ολοι μιλούν για τα διαπλεκόμενα. Ορισμένοι όμως το πρωϊ τα καταγγέλλουν. Αλλά δυστυχώς, αυτή η αντίσταση διαρκεί ορισμένες ώρες. Γιατί αυτοί που καταγγέλλουν τα διαπλεκόμενα, το πρωί, το βράδυ συναλλάσσονται και προσκυνούν τα διαπλεκόμενα και συντρώγουν με τους διαπλεκόμενους. 'Αρα δεν είναι αξιόπιστη η κριτική τους.
Κύριοι συνάδελφοι, πρέπει να λύσουμε και ορισμένους λογαριασμούς με την ιστορία. Τα οικόσημα πολλών οικογενειών που ασχολούνται με την πολιτική και έχουν αναφορά στη Νέα Δημοκρατία, δημιουργήθηκαν και συντηρούνται με το λεγόμενο πολιτικό χρήμα, το χρήμα και των επιχειρηματιών και των εργολάβων.
Γι'αυτό πριν αρχίσει ο καθένας την κριτική και πριν υψώσει τη φωνή του, πρέπει να ξέρει και τη διαδρομή του. Από που ξεκίνησε, εκεί που είναι σήμερα και εκεί που θα καταλήξει. Επίσης δεν μπορούν να μιλούν για διαπλεκόμενα όλοι εκείνοι που γεννήθηκαν μέσα στη διαπλοκή και κολυμπούν μέσα στη διαπλοκή.
Μετά απ'αυτήν την εισαγωγή, κύριοι συνάδελφοι, θα ήθελα να πω ότι όλη η κριτική που άσκησε ο Αρχηγός της Νέας Δημοκρατίας ήταν μια κριτική με άσφαιρα πυρά, με πυροτεχνήματα. 'Ηταν σκανδαλολογία από την αρχή μέχρι το τέλος. Είπα πριν ότι δεν θέλω να μηδενίσω ούτε την πρόθεσή του ούτε και ορισμένες από τις προτάσεις του.
'Ομως, δεν μπορεί κανείς να παραβλέψει ότι ο βασικός καμβάς της ομιλίας του σηματοδοτείται από τις τρεις λέξεις, σκανδαλολογία, κινδυνολογία, παραπληροφόρηση. Ψέματα και μισές αλήθειες που είναι χειρότερες και από το ψέμα.
Η απάντησή μου στηρίζεται στην αρχή της αντιστροφής: Ο καθένας εξ ιδίων κρίνει τα αλλότρια.
Τι είπε ο κ. Καραμανλής; Είπε ότι υπάρχει σήψη, υπάρχει διαφθορά ότι είναι αυτός ο τιμητής και ο Πρωθυπουργός, ο κ. Σημίτης, είναι ο κατηγορούμενος και ο απολογούμενος και ότι η Νέα Δημοκρατία θα εμμείνει στον ανένδοτο κατά της διαπλοκής και της συναλλαγής. Να μείνει στον ανένδοτο είκοσι τέσσερις ώρες το εικοσιτετράωρο και να μην ισχύει αυτό που είπα πριν ότι το πρωϊ κάποιοι καταγγέλλουν τα διαπλεκόμενα και το βράδυ συναλλάσσονται με τα διαπλεκόμενα και προσκυνούν τα διαπλεκόμενα και τους αφέντες των μέσων ενημέρωσης και των επιχειρήσεων.
Κύριοι συνάδελφοι, ο συνάδελφος κ. Κωστόπουλος, Βουλευτής Αρκαδίας και πρόεδρος της ΟΚΕ Οικονομικών, έδωσε μία συνέντευξη, όπου ισχυρίστηκε ότι μετά από έρευνα που είχε κάνει ο ίδιος, κατέληξε στο συμπέρασμα -και μπορεί να αναφέρει ονόματα και να περιγράψει καταστάσεις- ότι στη διοίκηση του ΥΠΕΧΩΔΕ οι υπάλληλοι, οι επιβλέποντες, οι μηχανικοί, για να κάνουν οτιδήποτε, παίρνουν μίζα 20% από τους εργολάβους.
Τι έπρεπε να κάνω εγώ ως Υπουργός, παρ' όλο που δεν υπήρχε αναφορά στο πρόσωπό μου; 'Επρεπε να αντιδράσω άμεσα, γιατί θεωρούσα και θεωρώ ότι πρέπει να λάμψει η αλήθεια και να μπει τέλος σ'αυτήν τη νοσηρή σκανδαλολογία.
Γι'αυτό με δική μου πρωτοβουλία ζήτησα εγγράφως από τον Εισαγγελέα του Αρείου Πάγου, τον κ. Δημόπουλο, να αρχίσει αμέσως η διερεύνηση από τη δικαιοσύνη για τους ισχυρισμούς του κ. Κωστόπουλου. 'Εχω προκαλέσει τον κ. Κωστόπουλο και τους Βουλευτές της Νέας Δημοκρατίας να δώσουν στοιχεία και ονόματα και να αποδείξουν τους ισχυρισμούς τους.
Οφείλουν να το κάνουν. Αν δεν το κάνουν ο κ. Κωστόπουλος, αλλά και οι άλλοι συνάδελφοί του, θα είναι πολιτικοί συκοφάντες, θα είναι φθηνοί σκανδαλολόγοι. Τότε δικαιολογημένα θα ισχύει η αναφορά μου ότι υπάρχουν κάποιοι σκανδαλολόγοι καθ' έξιν και κατ' επάγγελμα, γιατί αυτό προεκτείνεται και σε ορισμένες εφημερίδες. 'Ομως το πολιτικό και το ηθικό στίγμα του πολιτικού συκοφάντη δεν θα βαραίνει μόνο το Βουλευτή Αρκαδίας κ. Κωστόπουλο, αλλά την ηγεσία της Νέας Δημοκρατίας, που επωάζει και ανέχεται αυτούς τους καθ' έξιν και κατ' επάγγελμα σκανδαλολόγους.
Κύριοι της Νέας Δημοκρατίας, πρέπει κάποια στιγμή να σοβαρευτείτε. Καταθέτω την επιστολή, που είχα στείλει προς τον κ. Δημόπουλο, για να αρχίσει η δικαστική έρευνα.
(Στο σημείο αυτό ο Υπουργός ΠΕΧΩΔΕ κ. Κωνσταντίνος Λαλιώτης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Κύριοι συνάδελφοι, μίλησε ο κ. Καραμανλής για διαγωνισμούς μαϊμούδες, για κακοτεχνίες, για έργα που ξηλώνονται και άλλα. Είπε ο Πρωθυπουργός και το επαναλαμβάνω, ότι πριν από ορισμένες εβδομάδες είχαμε έναν καταστροφικό σεισμό στην Αττική. Κατά μήκος του ρήγματος υπήρχαν δεκάδες σημαντικά δημόσια έργα. Κανένα δημόσιο έργο δεν έπαθε την παραμικρή ζημιά. 'Ολοι το έχουν ομολογήσει και όλοι το έχουν διαπιστώσει.
Χθες υπήρξε ένα πρόβλημα ένα εργοταμιακό ατύχημα σε ένα έργο, το οποίο περιλαμβάνεται στην Αττική Οδό. Κατέρρευσε σε μία γέφυρα η ξυλοκατασκευή, ο ξυλότυπος, κατά τη διαδικασία των εργασιών. Την αποκλειστική ευθύνη τη φέρει η ανάδοχος κοινοπραξία, που προέκυψε μετά από διεθνή διαγωνισμό, και βεβαίως ο σύμβουλος, ο ανεξάρτητος μηχανικός, που οφείλει να ελέγχει τις μελέτες, τις εργασίες, αλλά και την ποιότητα των εργασιών, που πάλι και αυτός προέκυψε μετά από διεθνή διαγωνισμό και είναι η εταιρεία GIP, η οποία είναι αναγνωρισμένη διεθνώς.
Εγώ ως όφειλα έδωσα εντολή στους Eπιθεωρητές Δημοσίων 'Εργων να παρέμβουν, να διερευνήσουν όλα τα αίτια της κατάρρευσης και τις ευθύνες που έχει η κοινοπραξία και ο Ανεξάρτητος Μηχανικός, που έχουν προκύψει από το διεθνή διαγωνισμό, για να λάμψει η αλήθεια, να αποδοθούν οι ευθύνες και να επιβληθούν οι κυρώσεις.
Είπε ο κ. Καραμανλής ότι γκρεμίζονται γέφυρες, πέφτουν τμήματα οδικών αξόνων κλπ. 'Οταν γκρεμίζεται μια γέφυρα, πρέπει να ξέρουμε πότε κατασκευάζεται και όχι να μιλάμε γενικά και αόριστα οτιδήποτε. 'Εχουν υποστεί τα τελευταία χρόνια ορισμένες ζημιές, ορισμένα δημόσια έργα. Είναι η γέφυρα της Κατερίνης, που κατέρρευσε πέρσι, κατά μήκος του ΠΑΘΕ. Αυτή η γέφυρα έχει κατασκευαστεί το 1960. Δίπλα είναι μια καινούρια γέφυρα, που ήταν έτοιμη και δόθηκε στην κυκλοφορία. Αλλά και ο Αρχηγός της Νέας Δημοκρατίας δεν το γνωρίζει ή το γνωρίζει και το αποσιωπά και τα Μέσα Ενημέρωσης έδειχναν τη γέφυρα του 1960 και έλεγαν για κακοτεχνίες. Το ίδιο ισχύει και με τη γέφυρα στον Κηφισό. 'Επαθε καθίζηση μια γέφυρα, που έχει κατασκευαστεί το 1980. Γι' αυτό αντέδρασα με αυτόν τον τρόπο, όταν παρενέβη κατά την ομιλία του Πρωθυπουργού ο πρώην Πρωθυπουργός κ. Τζαννετάκης. Εμείς γκρεμίσαμε τη γέφυρα για να αντικατασταθεί.
Θα μπορούσα να αναφέρω και άλλα παραδείγματα, όπως είχα αναφέρει για τα είκοσι εννιά κτίρια που κατέρρευσαν κατά το σεισμό. Πότε χτίστηκαν τα κτίρια; Χτίστηκαν κατά τη δεκαετία του '60, του '70 μέχρι το '80 και τρία από αυτά το 1993. 'Αρα, ποιος έχει την ευθύνη; Εγώ δεν θέλω να πω ότι η ευθύνη ανήκει σε μία παράταξη, απλώς πρέπει κάθε φορά που συμβαίνει κάτι, να λέμε πότε κατασκευάστηκε, γιατί και ποιοι έχουν τις ευθύνες. 
ΠΡΟΕΔΡΕΥΩΝ (Παναγιώτης Σγουρίδης): Να συντομεύουμε, κύριε Υπουργέ, για το λόγο ότι η ώρα είναι περασμένη και έχουν να μιλήσουν άλλοι έξι ομιλητές.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μα, έχουν ειπωθεί τόσα πολλά, κύριε Πρόεδρε.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Και εγώ θα μιλήσω, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Το ξέρω και σας έχω περιλάβει μέσα στους έξι.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Είπε ο κύριος Πρωθυπουργός και επαναλαμβάνω ότι υπήρχε μία σύμβαση, που είχε μονογραφηθεί από τη Ν.Δ., είναι η σύμβαση των Σπάτων. Την επαναδιαπραγματευτήκαμε και ήταν πολύ κοπιαστική αυτή η επαναδιαπραγμάτευση. Είχε όμως ένα όφελος συνολικό για το ελληνικό δημόσιο εκατό δισεκατομμυρίων (100.000.000.000).
Το έχω πει πενήντα φορές στη Βουλή, δεν έχει σηκωθεί ποτέ ούτε ένας από τη Ν.Δ. να αμφισβητήσει τα στοιχεία.
Τα καταθέτω για μία ακόμη φορά.
(Στο σημείο αυτό ο Υπουργός Περιβάλλοντος, Χωροταξίας και Δημοσίων 'Εργων κ. Κ. Λαλιώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Από την επαναδιαπραγμάτευση που έκανε το ΠΑΣΟΚ της σύμβασης για το νέο αεροδρόμιο στα Σπάτα το ελληνικό δημόσιο είχε συνολικό όφελος εκατό δισεκατομμύρια (100.000.000.000). Προκαλώ να μου απαντήσετε κάποια στιγμή. Εγώ δεν σκανδαλολογώ, αποδεικνύω. Παρακαλώ να το δείτε.
Δεύτερον, να μιλήσουμε με τη γλώσσα της αλήθειας. Υπάρχουν έργα κατά μήκος του οδικού άξονα Πατρών-Αθηνών-Θεσσαλονίκης που έχουν γίνει κατά το πρώτο Κοινοτικό Πλαίσιο Στήριξης κατά την περίοδο 1990-1993 επί Νέας Δημοκρατίας και έργα τα οποία έχουν γίνει κατά το δεύτερο Κοινοτικό Πλαίσιο Στήριξης την περίοδο από το 1994 μέχρι σήμερα επί κυβερνήσεων ΠΑΣΟΚ.
Οι διαφορές είναι συντριπτικές και ως προς την ποιότητα των έργων και ως προς το κόστος των έργων. Οι μελέτες που έχουν γίνει και είναι συγκριτικές και δεν μπορούν να αμφισβητηθούν, γιατί είναι για τα ίδια έργα, σας πληροφορώ ότι αποδεικνύουν ότι το κόστος επί Νέας Δημοκρατίας ήταν 40% πιο ακριβά από τις σημερινές τιμές. Αυτό το 40% δεν πήγαινε στο ελληνικό δημόσιο, αλλά στις τσέπες των εργολάβων. Κατά την περίοδο των κυβερνήσεων ΠΑΣΟΚ αυτό το 40% είναι σε όφελος του ελληνικού δημοσίου και εις βάρος των εργολάβων. Αν θέλετε, κοιτάξτε και τους ισολογισμούς των εργοληπτικών εταιρειών να δείτε αν έχουν κέρδη, αλλά σε ποια περίοδο είχαν κέρδη και σε ποια περίοδο δεν έχουν κέρδη. Και δεν μιλώ για τις υπεραξίες των χρηματιστηρίων που εγγράφονται ως κέρδη, για τα πραγματικά κέρδη σε σχέση με το τζίρο των έργων. Θα δείτε λοιπόν ότι για την περίοδο αυτή μετά το 1995 δεν έχουν κέρδη. Αυτό τι σημαίνει; 'Οτι υπάρχει ασφυκτικός έλεγχος και δεν υπάρχουν δυνατότητες για συνεχείς υπερβάσεις. Εγώ δεν σκανδαλολόγησα ποτέ. Εστειλα δεκαεφτά συμβάσεις του ΠΑΘΕ της περιόδου της Νέας Δημοκρατίας να ελεγχθούν από τη δικαιοσύνη γιατί ξεκίνησε ένας εισαγγελέας μετά από ένα δημοσίευμα την έρευνα του. 'Εδωσα όλα τα στοιχεία και για τις συνεχείς υπερβάσεις, γιατί το συμβατικό αντικείμενο και το συμβατικό κόστος ήταν είκοσι τέσσερα δισεκατομμύρια (24.000.000.000) και κατέληξαν να γίνουν με πολλές κακοτεχνίες σαράντα πέντε δισεκατομμύρια (45.000.000.000).
'Αρα υπήρχε πρόβλημα και υπάρχει πρόβλημα και ως προς τις υπερβάσεις, αλλά και ως προς την ποιότητα των εργασιών και είναι στον εισαγγελέα. Εγώ δεν κατηγόρησα κάποιον Υπουργό της Νέας Δημοκρατίας. Ξέρω ποιοι έχουν υπογράψει. Αλλά αναρωτηθείτε εσείς. Και μπορούμε να διακρίνουμε το πολιτικό ήθος το δικό μου και το πολιτικό ήθος το δικό σας.
Επίσης, για τις κακοτεχνίες έχουν επιβληθεί κυρώσεις στους εργολάβους και για την περίοδο 1990-1993 είναι 2,5 δισεκατομμύρια που πρέπει να αποκατασταθούν με έξοδά τους και κατά την περίοδο την τρέχουσα, άλλα 3,5 δισεκατομμύρια μόνο για τον ΠΑΘΕ.
Το έχω καταθέσει δεκάδες φορές και παρακαλώ να τα δείτε.
(Στο σημείο αυτό ο Υπουργός Περιβάλλοντος, Χωροταξίας και Δημοσίων 'Εργων κ. Κ. Λαλιώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Για τον Αχελώο το ίδιο. Ακυρώσαμε μια σύμβαση που ήταν έτοιμη να υπογραφεί από τη Νέα Δημοκρατία και για λόγους περιβαλλοντικούς, γιατί ήταν αδιέξοδο αυτό το έργο το οποίο είχε σχεδιαστεί, αλλά για λόγους οικονομικούς. Οικονομικά ήταν ασύμφορο το έργο με τη συγκεκριμένη σύμβαση, που ήταν έτοιμο να υπογραφεί. Ακυρώσαμε το έργο, προκηρύξαμε διαγωνισμό για το ίδιο έργο με τα ίδια τεχνικά χαρακτηριστικά και το όφελος για το ελληνικό δημόσιο ήταν σημαντικό.
Καταθέτω για μια ακόμα φορά και θέλω να πάρω κάποια φορά κάποια απάντηση.
(Στο σημείο αυτό ο Υπουργός Περιβάλλοντος, Χωροταξίας και Δημοσίων 'Εργων κ. Κ. Λαλιώτης καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Για τις αναθέσεις των Μελετών είπε και ο Πρωθυπουργός και επαναλαμβάνω: Κατά την περίοδο της Νέας Δημοκρατίας, τις περισσότερες μελέτες τις προωθούσε η κυβέρνηση της Νέας Δημοκρατίας και το ΥΠΕΧΩΔΕ τότε με απευθείας αναθέσεις σε ορισμένα γραφεία υμετέρων. 'Ηταν ορισμένα γραφεία που έπαιρναν τις μελέτες και αφού τις έπαιρναν με μικρό ποσό και με περιορισμένο συμβατικό αντικείμενο και περιεχόμενο της μελέτης, μετά άρχιζαν διεύρυνση του συμβατικού αντικειμένου της μελέτης, άρα και διαρκείς προσαυξήσεις στο τίμημα. Και γι' αυτό είχαμε τριπλασιασμό, πενταπλασιασμό, δεκαπλασιασμό, έως και δεκαπενταπλασιασμό.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, οι Υπουργοί έχουν δικαίωμα να μιλήσουν μισή ώρα. Θα παρακαλέσω να κάνετε οικονομία χρόνου. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τελειώνω, κύριε Πρόεδρε.
Μίλησε ο κ. Καραμανλής και είπε ότι τα έργα προχωρούν με ρυθμούς χελώνας. Δεν προχωρούν με ρυθμούς χελώνας. 'Εχουν ρυθμό και χρονοδιάγραμμα ολοκλήρωσής τους. Για κάθε έργο μεγάλο και μικρό υπάρχει η χάρτα της διαφάνειας. Υπάρχει το ιστορικό που είναι ανοικτό και στην κριτική την κοινοβουλευτική και πολιτική και στα ΜΜΕ.
(Στο σημείο αυτό ο Υπουργός Περιβάλλοντος, Χωροταξίας και Δημοσίων 'Εργων κ. Κ. Λαλιώτης, καταθέτει στα Πρακτικά πίνακα μελετών διαφόρων έργων ο οποίος βρίσκεται στο αρχείο του Τμήματος Γραμματείας, της Διεύθυνσης Στενογραφίας και Πρακτικών της Βουλής) Το μετρό θα λειτουργήσει ως άρτιο και ασφαλές και αξιόπιστο μέσο για την Αττική δίνοντας λυτρωτική λύση στα σημαντικά προβλήματα κυκλοφορίας στις αρχές του έτους. Ο προϋπολογισμός δεν έχει πολλαπλασιαστεί. Είναι ένα ψέμα. Το τελικό κόστος διαμορφώνεται με την τιμαριθμική αναπροσαρμογή και τη συναλλαγματική εξέλιξη της αρχικής προσφοράς. Είναι μικρές έως ελάχιστες οι όποιες υπερβάσεις σ' αυτό το συγκεκριμένο έργο. Και βεβαίως δεν μπορεί να πει κανείς υπέρβαση στη συμπληρωματική σύμβαση του 1994 με τα πενήντα τέσσερα δισεκατομμύρια (54.000.000.000) που αφορούσε κατά συντριπτική πλειοψηφία πρόσθετες εργασίες, ξεχωριστές εργασίες που έπρεπε να είχαν ληφθεί υπόψη κατά τη σύμβαση του 1991 οι οποίες δεν ελήφθησαν υπόψη.
Μπορεί να σκεφθεί κανείς ένα Μετρό χωρίς προσβάσεις των ατόμων με ειδικές ανάγκες; Μπορεί να σκεφθεί κανείς ένα Μετρό χωρίς σημαντική ενίσχυση των αεραγωγών και των συστημάτων ασφαλείας; 'Ολα αυτά τα περιλαμβάνει η σύμβαση η συμπληρωματική.
Αναφορικά με τον άξονα του ΠΑΘΕ. Από το 1993 μέχρι το 1998 είχαν κατασκευαστεί και είχαν παραδοθεί διακόσια δεκαεπτά χιλιόμετρα. Το 1999 δόθηκαν σε κυκλοφορία εκατόν πενήντα χιλιόμετρα. Βρίσκονται υπό κατασκευή εκατόν ογδόντα χιλιόμετρα. Αυτή είναι η αλήθεια. Θα τελειώσει η διαδικασία της σύμβασης για τον Μαλιακό Κόλπο, θα προωθηθούν όμως και τα άλλα σημαντικά έργα, όπως για τον 'Αγιο Κωνσταντίνο, τα Καμένα Βούρλα, τα Τέμπη αλλά και το έργο για την Κακιά Σκάλα. 'Εγιναν κατολισθήσεις στην Κακιά Σκάλα. Πριν από δυο χρόνια είχαμε κάνει τη συντήρηση γιατί είναι ένα έργο τριάντα περίπου χρόνων. Τα προβλήματα της Κακιάς Σκάλας τώρα αυτό ξεπερνιούνται με τις σήραγγες που κάνουμε μήκους περίπου οκτώ χιλιομέτρων. 'Αρα και οι κατολισθήσεις, για τις οποίες μας κατηγορούσε η Νέα Δημοκρατία, δεν αφορούν νέα έργα. Είναι τα παλιά έργα στα οποία κάνουμε συντηρήσεις.
Τελειώνοντας, κύριε Πρόεδρε, θα ήθελα να πω ότι εμείς έχουμε μια σειρά από θεσμικές παρεμβάσεις που αποδεικνύουν την πίστη μας στη διαφάνεια, στη νομιμότητα και στην προστασία του δημοσίου συμφέροντος. 'Ομως δεν είναι μόνο οι θεσμικές παρεμβάσεις, αλλά είναι και οι καθημερινές μας πράξεις σε όλα τα μεγάλα και περιφερειακά έργα. Ακόμα αποδεικνύεται και από τις παρεμβάσεις που κάνουμε προς τις περιφέρειες, τις νομαρχίες και τους δήμους.
Διάβασε ο κ. Καραμανλής το πόρισμα της Επιτροπής Θεσμών και είπε ότι ο κ. Παπαδόπουλος μίλησε για ομερτά περιγράφοντας το τι συμβαίνει στην Τοπική Αυτοδιοίκηση. Αυτή είναι η αλήθεια. Δεν μίλησε για ομερτά για κάποια έργα τα οποία αφορούν το ΥΠΕΧΩΔΕ ή άλλα Υπουργεία. Είπε ο κ. Καραμανλής ότι τις επιτροπές εισήγησης και ανάθεσης τις ορίζει ο Υπουργός. Λάθος. Είναι μεικτές επιτροπές. Στις επταμελής επιτροπές σε επίπεδο νομαρχίας, τρία τέσσερα μέλη τα ορίζει ο νομάρχης, σε επίπεδο δήμων τα ορίζει ο δήμαρχος και σε επίπεδο περιφέρειας ο περιφερειάρχης. Και μόνο σε επίπεδο Υπουργείου τα ορίζει ο Υπουργός. Επίσης μετέχουν τρεις διαπιστευμένοι εκπρόσωποι, ένας του ΤΕΕ, ένας των εργοληπτικών ενώσεων και ένας από την 'Ενωση Δήμων και Κοινοτήτων. Οι αποφάσεις δε για τα έργα ήταν ομόφωνες. Μάλιστα στην συντριπτική πλειοψηφία τους αφορούσαν τον πρώτο μειοδότη. Μετρημένες στα δάκτυλα ήταν οι αναθέσεις στον δωδέκατο ή στον εικοστό μειοδότη. Για τις λίγες αυτές εξαιρέσεις θεσμοθετήσαμε τη Μαθηματική Μέθοδο για την ανάθεση των Δημοσίων 'Εργων. Με το μαθηματικό τύπο έχουμε επιβάλει μια αδιάβλητη μέθοδο που δεν υπεισέρχεται ο ανθρώπινος παράγοντας. Δεν μπορεί κανένας να επηρεάσει το αποτέλεσμα του διαγωνισμού. Και όπου θεωρούμε ότι είναι ασύμφορη η έκπτωση που δίνουν οι κοινοπραξίες και οι εργολάβοι, ακυρώνουμε το διαγωνισμό. 'Εχουμε ακυρώσει δεκάδες διαγωνισμούς και τους έχω επαναπροκηρύξει και φαίνεται ότι ελέγχουμε το σύστημα.
Επίσης ήθελα να κάνω μια αναφορά για την ομιλία του κ.Τσοβόλα. Σέβομαι τον κ.Τσοβόλα και τη διαδρομή του. Η ομιλία του όμως ήταν μια προεκλογική ομιλία που δεν είχε σχέση με το θέμα, παρά μόνο προς το τέλος κατέθεσε ορισμένες προτάσεις που πρέπει να αξιολογηθούν. 'Εκανε μερικές γενικόλογες αναφορές. Βεβαίως υπήρξε και ένας πολιτικός αυτισμός. Εγώ, εγώ, εγώ και το ΔΗ.Κ.ΚΙ., το ΔΗ.Κ.ΚΙ., το ΔΗ.Κ.ΚΙ. Λες και δεν υπάρχει στην ελληνική κοινωνία άλλος άνθρωπος ή άλλο κόμμα ή άλλη πολιτική δύναμη διαχρονικά. Θεωρώ ότι προς το τέλος, επειδή θέλησε να μονοπωλήσει και τους αγώνες αλλά και την ηθική και τη διαδρομή και την ιστορία της δημοκρατικής και προοδευτικής παράταξης, πέρασε σε ορισμένες επιθέσεις κατά του ΠΑΣΟΚ που δεν τον τιμούν.
Θα απαντήσει για το Εθνικό Ραδιοτηλεοπτικό Συμβούλιο ο κ.Ρέππας και σ'αυτά που είπε ο κ.Τσοβόλας, αλλά δεν πρέπει να νομίζει ότι τον καταδιώκει το ΠΑΣΟΚ. Δεν τον καταδιώκει το ΠΑΣΟΚ, θα τον κρίνει ο ελληνικός λαός. Και βεβαίως θα κρίνει ότι ταυτίζει τη Νέα Δημοκρατία και το ΠΑΣΟΚ. 'Εχει πάθει αχρωματοψία, δεν βλέπει τις ουσιώδεις διαφορές, τις ιστορικές πολιτικές κοινωνικές, τις ηθικές αλλά και τις προγραμματικές, κυρίως με τη Νέα Δημοκρατία και την ταυτίζει με το ΠΑΣΟΚ. Το ΚΚΕ, σε κάποια άλλη συγκυρία πολιτική σε άλλους χρόνους είχε το σύνθημα: "Τι Πλαστήρας, τι Παπάγος". Ο κ.Τσοβόλας τώρα έχει το σύνθημα: "Τι Σημίτης τι Καραμανλής".
Δεν αντιλαμβάνομαι τη στάση του κ. Τσοβόλα. Λυπάμαι γι'αυτήν την αχρωματοψία του και γι'αυτήν την εμμονή του.
ΠΡΟΕΔΡΕΥΩΝ (Παναγιώτης Σγουρίδης): Ο κ.Σιούφας έχει το λόγο. ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν έπρεπε να σταματήσετε τον κ. Λαλιώτη. Θα μπορούσατε να τον αφήσετε να μιλάει για αρκετή ώρα ακόμα και ο ίδιος και οι τρεις Υπουργοί που θα ακολουθήσουν και το υπόλοιπο Υπουργικό Συμβούλιο μπορεί να έλθει εδώ, αλλά δεν θα μπορέσουν, όπως δεν μπόρεσε και ο κ.Λαλιώτης να αντικρούσουν τη στέρεα, την τετραγωνισμένη επιχειρηματολογία της πολιτικής παρέμβασης που έκανε ο Πρόεδρος της Νέας Δημοκρατίας και που πραγματικά, όχι απλά αναστάτωσε όταν έκανε τον μεν Πρωθυπουργό κυριολεκτικά να τα χάσει και να υπάρξει αυτή η θλιβερή εμφάνισή του στη Βουλή και κύρια η δευτερολογία του και η τριτολογία του, διότι και το πρόβλημα είναι υπαρκτό και το γνωρίζει όλος ο ελληνικός λαός όσο και αν προσπάθησαν να αποδείξουν το αντίθετο.
Κύριοι συνάδελφοι, θέλω να ξεκινήσω την παρέμβασή μου με τη διαπίστωση ότι τον τελευταίο καιρό ο Πρωθυπουργός καταφεύγει σε συκοφαντικούς ισχυρισμούς, κακοποιώντας βάναυσα την αλήθεια και εξαπολύοντας ύβρεις εναντίον στελεχών της Νέας Δημοκρατίας. Το διέπραξε και απόψε, συκοφαντώντας τον εκπρόσωπο τύπου της Νέας Δημοκρατίας το 1996 τον καθηγητή Προκόπη Παυλόπουλο, σήμερα Βουλευτή Επικρατείας, θέλοντας έτσι να συκοφαντήσει και να παραποιήσει την αλήθεια, κάνοντας πως δεν γνωρίζει ότι ο Προκόπης Παυλόπουλος το 1996 δεν ήταν Βουλευτής, δεν είχε κοινοβουλευτική ιδιότητα, ήταν καθηγητής Πανεπιστημίου, ελεύθερος επαγγελματίας, είχε τους πελάτες του, όπως το ίδιο έκανε και ο Πρωθυπουργός πριν αναλάβει βουλευτικά ή υπουργικά καθήκοντα.
'Επεσε, όμως, ο ίδιος στην παγίδα που προφανώς έστηνε στη Νέα Δημοκρατία για να εξαπολύσει αυτούς τους συκοφαντικούς, αναληθείς ισχυρισμούς. Αυτό είναι το πρώτο.
Το δεύτερο το οποίο διέπραξε, επίσης, απόψε ο Πρωθυπουργός ήταν ότι συκοφάντησε το 'Ιδρυμα Τύπου του 'Αρη και της Λίλιαν Βουδούρη και τους μετέχοντες σε αυτό, τον πρώην πρόεδρο της Νέας Δημοκρατίας, το Μιλτιάδη 'Εβερτ και τον πρώην αντιπρόεδρο της Νέας Δημοκρατίας, το Γιάννη Βαρβιτσιώτη, παρά το γεγονός ότι γνωρίζει ότι συμμετέχουν στο 'Ιδρυμα από τη θέληση του διαθέτη, του 'Αρη Βουδούρη και όχι για κανέναν άλλο λόγο και παρά το ότι γνωρίζει ο Πρωθυπουργός ότι το 'Ιδρυμα και δεν παίρνει έργα και δεν δίνει έργα και δεν έχει καμία σχέση με το δημόσιο τομέα.
Δεν ήταν, όμως, αυτός ο στόχος του Πρωθυπουργού. Ο στόχος του Πρωθυπουργού ήταν η ακηδεμόνευτη φωνή το "ΕΛΕΥΘΕΡΟΥ ΤΥΠΟΥ". Και γι' αυτό το διέπραξε συκοφαντώντας κατά τέτοιο προκλητικό τρόπο και εμφανίζοντας ότι διαπλοκή είναι το 'Ιδρυμα Βουδούρη.
'Εκανε όμως και άλλη συκοφαντική επίθεση ο Πρωθυπουργός αναφερόμενος στο STAR CHANNEL -και είναι απορίας άξια αυτή του η αναφορά- ότι υπάρχει και εκεί διαπλοκή, παρά το γεγονός ότι γνωρίζει πως το STAR CHANNEL και δεν δίδει έργα και δεν παίρνει έργα και δεν έχει καμία σχέση με το δημόσιο.
Και στην περίπτωση, όμως, του "ΕΛΕΥΘΕΡΟΥ ΤΥΠΟΥ" και στην περίπτωση STAR CHANNEL ένας ήταν ο σκοπός. Προσπάθεια να τρομοκρατήσει και να φιμώσει τις ακηδεμόνευτες φωνές, τον ακηδεμόνευτο δημοσιογραφικό λόγο. Επί ματαίως όμως.
'Ερχομαι στο συνάδελφο, το Βουλευτή κ. Δημήτριο Κωστόπουλο για τον οποίο έκανε πριν από λίγο αναφορά ο κ. Λαλιώτης. Γιατί βιαστήκατε και έχετε τόσο μεγάλη ανησυχία, κύριε Υπουργέ; Παραπέμψατε την υπόθεση στη δικαιοσύνη...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Καμία ανησυχία.
ΔΗΜΗΤΡΙΟΣ ΣΙΟΥΦΑΣ: Μα, αφιερώσατε δέκα λεπτά από το χρόνο σας.
Παραπέμψατε την υπόθεση στην ελληνική δικαιοσύνη. 'Εχουμε εμπιστοσύνη στην κρίση της. Εσείς, βεβαίως, δεν γνωρίζω γιατί αγωνιάτε και σπεύσατε να κάνετε όλες αυτές τις αναφορές ανεπιτυχώς και πάλι εδώ μήπως μπορέσετε με αυτό τον τρόπο να δικαιολογήσετε τα αδικαιολόγητα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Καμία αγωνία. Καθαρός ουρανός αστραπές δεν φοβάται. 
ΠΡΟΕΔΡΕΥΩΝ (Παναγιώτης Σγουρίδης): Να μη γράφεται καμία διακοπή. 
ΔΗΜΗΤΡΙΟΣ ΣΙΟΥΦΑΣ: Θέλω επίσης να σημειώσω, κύριοι συνάδελφοι, ότι ο Πρωθυπουργός και άτεχνα και φοβισμένα και λιποθυμισμένα, επιχείρησε να δικαιολογήσει τα αδικαιολόγητα σχετικά με τις διαδικασίες ανάθεσης των δημοσίων έργων και κυρίως να δικαιολογήσει, όπως και πριν από λίγο ο κ. Λαλιώτης, τους τέσσερις νόμους, με τους οποίους επιχειρήθηκε να βρεθεί το σύστημα του μαθηματικού τύπου για το οποίο σεμνύνεται. Πήρε, όμως, την απάντηση από τον Πρόεδρο της Νέας Δημοκρατίας. 'Ηταν καταλυτική.
Εκείνο που θέλω να σημειώσω γι' αυτό το θέμα είναι μόνο ένα: Γιατί ξέφυγε από το σύστημα, που διεθνώς είναι αναγνωρισμένο, της ανάθεσης των έργων στον τελευταίο μειοδότη; Γιατί αυτό το σύστημα, που υπήρχε την περίοδο '90-'93, ήταν αυτό το οποίο ήταν και άδολο και τίμιο και εκείνο για το οποίο δεν μπορούσε να υπάρξει απολύτως καμία διαβολή. Ενώ τώρα με τέσσερις νόμους επιχειρήσατε να αλλάξετε το σύστημα και πάλι βρίσκεσθε σε αυτό το οποίο σας είπε πριν. Να είναι από πριν καθορισμένος ποιος θα πάρει το συγκεκριμένο έργο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): ...
ΔΗΜΗΤΡΙΟΣ ΣΙΟΥΦΑΣ: Σας ευχαριστώ για την επισήμανση της αγνοίας μου. Καλύτερα που δεν τα ξέρω καλά.
Εκείνο, όμως, που θα ήθελα να σας πω είναι να μην αισθάνεσθε εσείς και τόσο σίγουρος που τα ξέρετε τόσο καλά. Εγώ πάντως δεν είμαι μόνιμος Υπουργός ΠΕΧΩΔΕ για να τα γνωρίζω τόσο καλά όσο εσείς που είσθε έξι χρόνια σε αυτό το Υπουργείο. Δικαιολογημένα. Δέχομαι την άγνοιά μου. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Λαλιώτη! Δεν σας διέκοψαν όταν μιλούσατε.
ΔΗΜΗΤΡΙΟΣ ΣΙΟΥΦΑΣ: Ο Πρωθυπουργός επίσης, όπως και ο κ. Λαλιώτης είπε ότι παρέπεμψε μία σειρά από προϋποθέσεις της περιόδου 1990-1993 με κακοτεχνίες στον εισαγγελέα. Και καλά κάνατε. Αλλά έχω να σας απαντήσω ότι αυτά ήταν έργα τα οποία βρίσκονταν υπό κατασκευή. Δεν παρέλαβε κανένα η Νέα Δημοκρατία, γιατί δεν είχε ολοκληρωθεί και συνεπώς και αυτό καταπίπτει ως έωλο επιχείρημα εναντίον της Νέας Δημοκρατίας.
Αλλά μια και αναφέρεστε για έργα και για αναθέσεις, κύριε Υπουργέ, δέστε λίγο και γύρω σας, κοιταχτείτε στον καθρέφτη. Να μην πάμε μακριά, εγώ δεν θέλω να ανοίξω μεγάλη συζήτηση, θα σταθώ μόνο στην υπόθεση του κτηματολογίου. Αλλά δεν είναι του παρόντος να ανοίξουμε ένα τέτοιο θέμα με αναθέσεις μελετών. Δεν μπορώ, όμως, να μη σταθώ σε δύο πράγματα.
Δεν μπόρεσα να καταλάβω την αναφορά σας για το 1989. Αυτό το κάνατε για να αναδείξετε ή στη δελφινολογία που υπάρχει μέσα στο κόμμα σας να επισημάνετε στον ελληνικό λαό το τι έλεγε τότε ο σημερινός Πρωθυπουργός σας για εκείνη την περίοδο; Εάν το ξεχάσατε εσείς,θα σας το θυμίσω εγώ, κύριε Λαλιώτη, γιατί το αντιλαμβάνομαι και ήταν ατυχέστατο από την πλευρά σας να αναφερθείτε.
Θα σας πω πρώτα-πρώτα, ότι στις 29 Δεκεμβρίου του 1989 σε συνέντευξή του στο MEGA ο κ. Σημίτης τόνιζε ότι η κάθαρση είναι αναγκαία και ότι πρέπει να γίνουν οι δίκες.
Στις 20 Μαρτίου του 1989 σε ομιλία του στις Συκιές Θεσσαλονίκης υπεστήριζε, ότι όχι μόνο το σκάνδαλο ήταν υπαρκτό, αλλά και ότι θα έπρεπε να είχε εντοπισθεί από το 1983, αφήνοντας σαφέστατες αιχμές σε βάρος της κυβέρνησης, που τότε στήριζε.
Σε ομιλία του στο Λονδίνο στις 3 Μαϊου του 1989 ομολογούσε ευθέως την ύπαρξη σκανδάλου. Απέδιδε ευθύνες στην Κυβέρνηση και άφηνε να εννοηθεί ότι οι μίζες πήγαιναν στο κόμμα. Το σκάνδαλο Κοσκωτά έλεγε ο κ. Σημίτης, συνδέεται άμεσα με τα προβλήματα χρηματοδότησης των κομμάτων, τα οποία προσπάθησαν να προσεταιριστούν τον απατεώνα. Και πρόσθετε "βεβαίως έχει ευθύνη η Κυβέρνηση, γι'αυτό η κάθαρση πρέπει να συνεχιστεί".
Στις 7 Μαρτίου του 1989 στο ραδιοφωνικό σταθμό TOP-FM έλεγε "η δικαιοσύνη μέχρι στιγμή έχει κάνει πολύ καλά τη δουλειά της, αλλά αυτό δεν αρκεί. Πιστεύω ότι όσοι είναι αναμεμιγμένοι στην υπόθεση, δεν πρέπει να συμμετέχουν στην Κυβέρνηση".
Και για του λόγου το αληθές για να μην θεωρήσετε ότι κάνω απλά αναφορές, καταθέτω στα Πρακτικά, κύριε Λαλιώτη, όλα τα αποκόμματα των εφημερίδων της περιόδου εκείνης που έχουν αυτές τις αναφορές του Πρωθυπουργού, για να αντιληφθείτε ότι ή από αφέλεια το κάνατε αυτό απόψε -που δεν το πιστεύω, είστε ένας αρκετά ευφυής άνθρωπος- ή απλά για να υπενθυμίσετε στον Πρωθυπουργό σας το τι έλεγε την περίοδο εκείνη για να αναδειχθεί μέσα στα πλαίσια του τι έλεγε τότε εναντίον της κυβέρνησης, στην οποία στο παρελθόν συμμετείχε ή εναντίον του τότε αρχηγού του. 'Ολα αυτά είναι καταγεγραμμένα στις εφημερίδες και αποδεικνύονται. Αποδεικνύεται ότι ήταν μία πραγματικότητα, την οποία όσο και να θέλει να την κρύψει σήμερα δεν μπορεί να το αποφύγει και ο ίδιος ο Πρωθυπουργός ο κ. Σημίτης.
(Στο σημείο αυτό ο Βουλευτής κ. Δημήτριος Σιούφας καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Θα πω δύο πράγματα ακόμα και τελειώνω κύριε Πρόεδρε, γιατί εγώ δεν χρειάζομαι, παρ'ότι ένας -και δεν θέλω να ισχυριστώ αυτό του Αισώπουαλλά λέων.
Πρώτον, ο κ. Λαλιώτης έκανε εκτεταμένη αναφορά για να επιχειρηματολογήσει για τα έργα, για τις μελέτες, συγκρίνοντας την περίοδο 1990-1993 και 1993-1997. Αλλά πέρα από αυτές τις δύο πολιτικές περιόδους, κύριε Λαλιώτη, υπάρχει και η περίοδος 1981-1989, αλλά για εκείνη δεν θέλετε να κάνετε καμία αναφορά και καμία σύγκριση. Γιατί αν την επιχειρούσατε δεν θα τολμούσατε να καταθέσετε αυτά τα στοιχεία, τα οποία καταθέσατε εδώ.
'Ερχομαι τώρα σε ό,τι είπατε περί οικοσήμων στη Νέα Δημοκρατία και τόσα άλλα πράγματα.
Αν αναφέρεστε σε πολιτικές οικογένειες, θέλω να σας πω ότι για τη δική μας την παράταξη είναι τιμή που συμμετέχουν στο κόμμα μας πολιτικές οικογένειες με μακρά προσφορά στον τόπο, στην πατρίδα, στο έθνος και στον ελληνισμό. Τα δικά σας οικόσημα είναι αυτά που δημιουργήσατε μετά το 1981. Και να σας θυμίσω εκείνο το οποίο σας έλεγε ο Γιώργος Κατσιφάρας "εάν δεν ήταν ο Ανδρέας Παπανδρέου, δεν θα γνώριζε πάρα πολλούς από αυτούς που ανήκουν στο κόμμα που κυβερνάει σήμερα, ούτε ο θυρωρός της πολυκατοικίας τους".
'Ερχομαι τώρα σε δύο θέματα τα οποία ανεδείχθησαν απόψε.
Σε ό,τι αφορά το θέμα του ΞΥΣΤΟΥ, ο Πρωθυπουργός σε ενενήντα πέντε λεπτά ομιλίας και στις καταγγελίας που έκανε ο Πρόεδρος της Νέας Δημοκρατίας, δεν βρήκε ούτε μία λέξη να καλύψει τον Υφυπουργό Οικονομικών, που αναγκάστηκε παρεμβαίνοντας μέσα στη διαδικασία να εμφανιστεί και να απολογηθεί και να αντικρούσει τα όσα είπε ο Πρόεδρος της Νέας Δημοκρατίας και που τον άφησε ακάλυπτο ο Πρωθυπουργός.
Το ζητούμενο είναι ένα. Εμείς υποδείξαμε γι' αυτούς που έχουν εμπλοκή σ' αυτό το θέμα -άλλωστε την εξέλιξή του θα την έχουμε την ερχόμενη εβδομάδα στη Διαρκή Επιτροπή Οικονομικών Υποθέσεων, όπου εκεί θα ξετυλιχθεί πλήρως ολόκληρη η υπόθεση και θα ξεδιπλωθεί- δύο πράγματα. Εκείνοι οι οποίοι έχουν την ευθύνη και υπέγραψαν αυτήν τη σύμβαση έχουν δύο δρόμους: 'Η τον δρόμο της παραίτησης ή τον δρόμο της αποκάλυψης των εντολέων για να ανανεωθεί η συγκεκριμένη σύμβαση ή να μην υπάρξουν οι έλεγχοι για την πρώτη σύμβαση που ήταν επιβεβλημένη και διαπιστωμένη και από το Νομικό Συμβούλιο του κράτους και απ' όλους τους υπηρεσιακούς παράγοντες.
Σε ό,τι αφορά τώρα το θέμα του προκαθορισμένου στοιχήματος, η τοποθέτηση είναι μία. Και εδώ θα είμαστε ανυποχώρητοι γιατί ανυποχώρητη είναι η ελληνική κοινωνία. Αυτή αξιώνει να μη μπούμε στον 21ο αιώνα ως χώρα, ως λαός και κύρια ως νεολαία, με τον τζόγο σημαία, αυτόν τον οποίο πραγματοποιεί η Κυβέρνηση και επεχείρησε και με το βιντεολόττο.
Γιατί σε ό,τι αφορά το προκαθορισμένο στοίχημα, ο δικός μας αγώνας είναι να μη μετατραπεί κάθε ελληνικό σπίτι σε ένα ηλεκτρονικό καζίνο. 'Εχοντας την ελληνική κοινωνία αλλά και όλες τις υγιείς πολιτικές δυνάμεις του τόπου, πιστεύουμε ότι είμαστε σε θέση -γιατί η ελληνική κοινωνία ανθίσταται- και αυτήν την επιδίωξη να την πραγματοποιήσουμε. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Φούρας έχει το λόγο. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, θα ήθελα το λόγο επί προσωπικού.
ΠΡΟΕΔΡΕΥΩΝ (Παναγιώτης Σγουρίδης): Συγγνώμη, κύριε Φούρα.
Πείτε μας σε τι συνίσταται το προσωπικό.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Ακουσα τον κύριο Υπουργό ΠΕΧΩΔΕ να με λέει συκοφάντη και συνεπώς ζητώ το λόγο επί προσωπικού.
ΠΡΟΕΔΡΕΥΩΝ (Παναγιώτης Σγουρίδης): Δεν σας είπε τέτοιο πράγμα. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Το άκουσα και είναι γραμμένο και στα Πρακτικά.
ΠΡΟΕΔΡΕΥΩΝ (Παναγιώτης Σγουρίδης): Δεν είπε τέτοιο πράγμα.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Το άκουσα με τα αυτιά μου, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ο προεδρεύων ήταν παρών. Είπε ξεκάθαρα...
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Μην επιμένετε.
ΠΡΟΕΔΡΕΥΩΝ (Παναγιώτης Σγουρίδης): Είπε ξεκάθαρα ότι έστειλε ο,τιδήποτε εσείς καταγγείλατε, στον Εισαγγελέα.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Με απεκάλεσε συκοφάντη και ζητώ το λόγο επί προσωπικού.
ΠΡΟΕΔΡΕΥΩΝ (Παναγιώτης Σγουρίδης): Είπε, σε περίπτωση που δεν αποδειχθούν...
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Σας παρακαλώ πολύ! Και εγώ σε περίπτωση που δεν...
ΠΡΟΕΔΡΕΥΩΝ (Παναγιώτης Σγουρίδης): 'Εχει ιδίαν αντίληψη το Προεδρείο. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Αν δεν είναι θέμα επί προσωπικού αυτό, τότε ποιο είναι; 
ΠΡΟΕΔΡΕΥΩΝ (Παναγιώτης Σγουρίδης): Δεν σας είπε συκοφάντη.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Σας παρακαλώ, κύριε Πρόεδρε. Δεν έχετε δίκιο. Αν δεν είναι αυτό θέμα επί προσωπικού, τότε ποιο είναι; 
ΠΡΟΕΔΡΕΥΩΝ (Παναγιώτης Σγουρίδης): Προσωπικό θέμα δεν δημιουργήθηκε. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δημιουργήθηκε, κύριε Πρόεδρε. Θεωρώ ότι με έθιξε προσωπικά.
ΠΡΟΕΔΡΕΥΩΝ (Παναγιώτης Σγουρίδης): Μα, αφού δεν σας απεκάλεσε συκοφάντη! 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Με απεκάλεσε συκοφάντη, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Σε περίπτωση που δεν αποδειχθούν αυτά τα οποία λέτε...
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Θέλετε να αρχίσω και εγώ τα "εάν"; Σας παρακαλώ πάρα πολύ! 
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατ' αρχήν επιστρέφω το χαρακτηρισμό και δηλώνω ότι εγώ είμαι δημιούργημα του φωτός και όχι του σκότους.
Δεύτερον, είχα την εντύπωση ότι ο κύριος Υπουργός μετά τις καταγγελίες μου, οι οποίες έγιναν στο φως και αφού πήγε την υπόθεση έστω όπως την πήγε -και εγώ δεν είχα καμία αντίρρηση- στον εισαγγελέα, θα έπρεπε να σεβαστεί και να περιμένει το πόρισμα.
Κατέθετα επί έξι ώρες στον εισαγγελέα και ζήτησα να ασκηθεί ποινική δίωξη. Κατέγραψα μερικές δεκάδες γεγονότα. Ανέφερα χαρακτηρισμούς για το Υπουργείο του κυρίου Υπουργού μεγάλων κοινοβουλευτικών ανδρών, του κ. Μητσοτάκη, του κ. Κορκολόπουλου. Ανέφερα επιστολές του προέδρου του Τεχνικού Επιμελητηρίου, των ελεύθερων μηχανικών, που χαρακτηρίζουν το Υπουργείο αδιαφανές, σάπιο, Υπουργείο μίζας και ρεμούλας.
Απορώ πως ο κύριος Υπουργός δεν είχε ακόμα το σθένος να διατάξει μία διοικητική εξέταση.
Είναι μαθηματικός βέβαιο ότι η δικαιοσύνη θα στείλει την υπόθεση σε περαιτέρω έρευνα, ώστε να μπορέσει αυτό το απόστημα που υπάρχει στο Υπουργείο και για τις μελέτες και για δημόσια έργα και για την εκτέλεση των δημοσίων έργων, να σπάσει.
Επιμένω ότι αυτά γίνονται στο Υπουργείο. Επιμένω στις απόψεις μου και δεν δέχομαι κανένα χαρακτηρισμό, τον οποίο τον επιστρέφω στον κ. Λαλιώτη.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, το λόγο για ένα λεπτό.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ. ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κατ' αρχήν πιστεύω ότι ο κ. Κωστόπουλος πρέπει να διαβάσει τα Πρακτικά.
Κάποτε έδωσε μία συνέντευξη και ισχυρίστηκε ορισμένα πράγματα. Είπα τι περιέγραφε στη συνέντευξή του και τι έπραξα με δική μου πρωτοβουλία, στέλνοντας γραπτή επιστολή στον Εισαγγελέα του Αρείου Πάγου, τον κ. Δημόπουλο για να ξεκινήσει δικαστική έρευνα για να λάμψει η αλήθεια, Απαιτώ από τον κ. Κωστόπουλο να αποδείξει με στοιχεία και ονόματα -γιατί έλεγε στη συνέντευξή του ότι είχε κάνει ο ίδιος ειδική έρευνα-τους ισχυρισμούς του.
Και είπα ότι αν δεν καταθέσει το αποτέλεσμα της ειδικής έρευνας που έκανε ο ίδιος, αν δεν καταθέσει στοιχεία και ονόματα, τότε θα έχω το δικαίωμα -και δεν μπορεί να το αμφισβητήσει κανείς- να πω ότι κρύβεται πίσω από το δάκτυλό του και βεβαίως θα φέρει το στίγμα του πολιτικού συκοφάντη. Εγώ έχω εμπιστοσύνη στην ελληνική δικαιοσύνη. 'Επραξα αυτό που όφειλα να πράξω ως Υπουργός Περιβάλλοντος, Χωροταξίας και Δημοσίων έργων, γιατί από το 1994 μέχρι σήμερα έχω δώσει τη δική μου μάχη, έχω κάνει τη δική μου προσπάθεια μαζί με όλους τους άλλους, χωρίς να εξαιρώ κανένα, για να επικρατήσει το ήθος στη δημόσια ζωή και να υπάρχουν ασφαλιστικές δικλείδες για τη διαφάνεια, για τη νομιμότητα και για το δημόσιο συμφέρον. 'Ολα αυτά που είπε, αν με αφορούν, τα επιστρέφω και βεβαιως εξ ιδίων ο καθένας κρίνει τα αλλότρια. Δεν θέλω να κάνω καμία άλλη αιχμή. Ποια ήταν η Κυβέρνηση της μίζας και της ρεμούλας, το γνωρίζουν οι 'Ελληνες και έχει αναφορά σε άλλες εποχές.
ΠΡΟΕΔΡΕΥΩΝ (Παναγιώτης Σγουρίδης): Νομίζω ότι δόθηκαν οι εξηγήσεις.
Δεν υπάρχει προσωπικό θέμα.
Ο Υφυπουργός Πολιτισμού κ. Φούρας έχει το λόγο.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, η Νέα Δημοκρατία γενίκευσε την επίθεσή της στον Οργανισμό Προγνωστικών Αγώνων Ποδοσφαίρου, έναν Οργανισμό που ίδρυσε το 1959 ο Κωνσταντίνος Καραμανλής για να κάνει τυχερά παιχνίδια, έναν Οργανισμό που έχει συμβάλει στην ανάπτυξη του ελληνικού αθλητισμού, έναν Οργανισμό που μας δίνει το δικαίωμα να είμαστε υπερήφανοι στηρίζοντας οικονομικά το ελληνικό αθλητισμό και τους αθλητές μας.
Σήμερα, η ελληνική άρση βαρών πήρε έξι μετάλλια στο παγκόσμιο πρωτάθλημα, έξι από τα εννιά.
(Χειροκροτήματα από την πτέρυγα του ΠΑ.ΣΟ.Κ.) Νομίζετε ότι αυτό έγινε τυχαία; Νομίζετε ότι στις επιτυχίες οδηγείται ο ελληνικός αθλητισμός, με κάποιον αυτόματο πιλότο; Ο ΟΠΑΠ διαθέτει τα χρήματα. Από το 1990 έως το 1999 η Ομοσπονδία 'Αρσης Βαρών χρηματοδοτήθηκε από τον ΟΠΑΠ με έξι δισεκατομμύρια (6.000.000.000) δραχμές. Η Νέα Δημοκρατία πώς τον θέλει αυτόν τον Οργανισμό; Να παίζει μόνο ΠΡΟΠΟ; Δεν τον θέλει να ανανεώνεται και να εκσυγχρονίζεται; Είχαμε το θέμα του βιντεολόττο και τώρα πάμε στο προκαθορισμένο στοίχημα και αύριο θα πάμε στο "κίνο" και μεθαύριο θα πάμε στο "μπιγκολόττο". Και βεβαίως η Νέα Δημοκρατία χτυπώντας τον ΟΠΑΠ, χτυπάει την πιθανότητα ο ελληνικός αθλητισμός να συνεχίζει να έχει μία πορεία, η οποία θα κάνει υπερήφανους τους 'Ελληνες.
Δεν ξέρω ποιος παρέχει στοιχεία στον κ. Καραμανλή. Δεν νομίζω ότι θεσμικός παράγων της δημοκρατίας, ο αρχηγός της Αξιωματικής Αντιπολίτευσης, δικαιούται να λέει στη Βουλή τη μισή αλήθεια. Μας έφερε σήμερα ένα χαρτί και το κατέθεσε στα πρακτικά, ως αποδεικτικό των ισχυρισμών του ο κ. Καραμανλής. Θα παρακαλούσα τον κ. Σιούφα να μεταφέρει αυτά που θα πω στον κ. Καραμανλή και να πάψει να εμπιστεύεται τον συγκεκριμένο Βουλευτή που τον οδηγεί σε ολισθηρή οδό. Κάποιος, κατά τον κ. Καραμανλή,αφελής τεχνικός διευθυντής της ΙΝΤΡΑΛΟΤ Κώστας Φαρής, στέλνει στον κ. Μπεκιάρη, διευθυντικό στέλεχος του ΟΠΑΠ, ένα έγγραφο, που απ'αυτό "αποδεικνύεται" μία υπόγεια διαδρομή, μία φωτογραφική πρόθεση. 'Ετσι στήνονται οι δουλειές στο δημόσιο, κύριοι της Νέας Δημοκρατίας; Με επιστολές; Με πρωτόκολλα; Με καταγεγραμμένες προθέσεις; Με προαποφασισμένες διαδρομές; Αυτά έχετε να πείτε στον ελληνικό λαό; Αυτό το χαρτί η κ. Πετραλιά το κατέθεσε το Μάρτιο του 1998 -που κατέθεσε τώρα ο Πρόεδρος της Νέας Δημοκρατίας- στην Επιτροπή Μορφωτικών Υποθέσεων. Αυτό το χαρτί απετέλεσε το λόγο, για να πάρει μία απόφαση η επιτροπή. Και με έγγραφο που συνέταξε τότε η κ. Μπενάκη, ρωτήθηκαν τέσσερις εμπειρογνώμονες, οι οποίοι απάντησαν ως εξής: Ο κ. Διονύσιος Αναπολιτάνος, Καθηγητής του Πανεπιστημίου Αθηνών: "Οι ανταλλαγείσες επιστολές μεταξύ της επιτροπής στοιχημάτων και του ομίλου ΙΝΤΡΑΚΟΜ έχουν σχέση αποκλειστικά και μόνο με τις λειτουργικές προδιαγραφές του λογισμικού των μηχανών και του κεντρικού συστήματος και δεν έχουν καμία σχέση με το αντικείμενο του δημόσιου διαγωνισμού". Το καταθέτω.
(Στο σημείο αυτό ο κύριος Υπουργός καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Ο κ. Κώστας Γαβρόγλου καθηγητής: "Δεν υπάρχει καμία σχέση των λειτουργικών προδιαγραφών, που διαμορφώθηκαν από τη σχετική αλληλογραφία ως προς τον πληροφοριακό εξοπλισμό και το λογισμικό μέρος με τις προδιαγραφές της διακήρυξης".
Ο κ. Αβαρισιώτης Καθηγητής του Μετσοβείου Πολυτεχνείου: "Δεν υπάρχει καμία σχέση ανάμεσα στις λειτουργικές προδιαγραφές, που διαμορφώθηκαν από τη σχετική αλληλογραφία ως προς τον πληροφοριακό εξοπλισμό και το λογισμικό μέρος με τις προδιαγραφές της διακήρυξης".
Ο κ. Διονύσιος Μυρτίδης: "Οι ανταλλαγείσες επιστολές αφορούν αποκλειστικά και μόνο λειτουργικές προδιαγραφές για το λογισμικό και δεν έχουν καμία σχέση με το διαγωνισμό".
Είναι ντροπή να οδηγούν κάποιοι, υπηρετούντες ιδιοτελή και ιδιωτικά συμφέροντα, τον Αρχηγό της Νέας Δημοκρατίας σε μια τέτοια συμπεριφορά. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μου επιτρέπετε μία διακοπή; 
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Βεβαίως.
ΠΡΟΕΔΡΕΥΩΝ (Παναγιώτης Σγουρίδης): 'Οχι, δεν έχει το δικαίωμα.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, ένα λεπτό.
ΠΡΟΕΔΡΕΥΩΝ (Παναγιώτης Σγουρίδης): Να μη γράφονται τίποτα από όσα λέει ο κ. Κεφαλογιάννης.
Συνεχίστε, κύριε Υπουργέ.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, ειλικρινά θλίβομαι, γιατί θα πρέπει να μάθει ο ελληνικός λαός ότι ο ΟΠΑΠ τα τελευταία τέσσερα χρόνια έδωσε στον ελληνικό αθλητισμό διακόσια σαράντα δισεκατομμύρια.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ...
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Και το πρόγραμμα δημοσίων επενδύσεων έχει δώσει μόνο εξήντα ένα δισεκατομμύρια. Εδώ γίνεται μια επίθεση στον ΟΠΑΠ, για να εξυπηρετηθούν ιδιωτικά συμφέροντα, για να έχουν κέρδη τα καζίνο και τα παράνομα στοιχήματα, τα οποία διατρέχουν όλη τη χώρα.
Ο κ. Καραμανλής είπε και άλλη μια μισή αλήθεια. Είπε ότι το στοίχημα προκαθορισμένης απόδοσης θα παίζεται από το κάθε σπίτι. Είναι μέγα ψεύδος. Θα παίζεται από τα πρακτορεία του ΠΡΟ-ΠΟ και όχι από όλα, αλλά μόνο από αυτά που θα έχουν on line σύνδεση. Το στοίχημα προκαθορισμένης απόδοσης είναι ένα ΠΡΟ-ΠΟ, στο οποίο γνωρίζεις εκ των προτέρων τι θα κερδίσεις, ανάλογα με το τι ποντάρεις.
Και βεβαίως, επειδή υπάρχει σύγχυση στον κ. Καραμανλή και τη Νέα Δημοκρατία, καταθέτω έναν πίνακα με διακόσιες από τις πεντακόσιες εταιρίες προκαθορισμένου στοιχήματος, που έχουν site στο internet. Σε αυτές τις εταιρίες μπορεί να παίξει ο οποιοσδήποτε έχει ένα τερματικό και μια πιστωτική κάρτα.
(Στο σημείο αυτό ο κ. Υπουργός Πολιτισμού κ. Α. Φούρας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Τι προσπαθεί να κάνει η Νέα Δημοκρατία; Να στερήσει από τον ελληνικό αθλητισμό πόρους και από τον ΟΠΑΠ τη δυνατότητα να χρηματοδοτεί τον ελληνικό πολιτισμό και αθλητισμό; Ο κ. Καραμανλής μας είπε ότι όσα λέει δεν μπορούν να τεκμηριωθούν δικαστικά. Τότε γιατί τα λέει; Προφανώς, τα λέει σε μια προεκλογική περίοδο για προεκλογική εκμετάλλευση, γιατί νομίζει ότι με αυτό το όχημα θα οδηγηθεί στις εκλογές.
'Εχω πει στους πέντε χιλιάδες πράκτορες του ΟΠΑΠ ότι επιτέλους πρέπει να υπάρξει σοβαρότητα. 'Ενα εισόδημα είκοσι πέντε δισεκατομμυρίων το χρόνο είναι το εισόδημά τους.
Είκοσι χιλιάδες οικογένειες συντηρούνται και ζουν από τα παιχνίδια του ΟΠΑΠ, έναν Οργανισμό που τον οδηγεί η Νέα Δημοκρατία στην καταστροφή. Και είπα ότι θα το συζητήσουμε και στη Βουλή.
Δεύτερον, οι αθλητές, οι ομοσπονδίες, τα σωματεία, ο ελληνικός αθλητισμός είναι ανάστατος απ'αυτήν την πολιτική. Κανένας Υπουργός Οικονομικών σε καμία κυβέρνηση δεν βάζει σε προτεραιότητα τον αθλητισμό. Αν θέλουμε αθλητισμό, θα κάνουμε ό,τι κάνουν όλες οι σύγχρονες χώρες, θα επιτρέψουμε σε έναν οργανισμό τυχερών παιχνιδιών υπό κρατικό έλεγχο με κρατικές εγγυήσεις και διασφαλίσεις να παράγει χρήμα για τον αθλητισμό. 'Ετσι νομίζετε ότι έχουν έλθει οι επιτυχίες; 'Ετσι νομίζετε ότι έχουμε αυτή την εθνική ομάδα γυμναστικής; 'Ετσι νομίζετε ότι έχουμε το στίβο στην τέταρτη παγκόσμια θέση; 'Ετσι νομίζετε ότι έχουμε αθλητές που μας κάνουν περήφανους; 'Ετσι νομίζετε ότι έχουμε τα προγράμματα μαζικού αθλητισμού; Κυρίες και κύριοι συνάδελφοι, να σταματήσει αυτή η προσπάθεια, η λογική "να χτυπήσουμε τον κρατικό οργανισμό για να υπηρετήσουμε τον ιδιωτικό τζόγο" και φυσικά τις σκοτεινές του διαδρομές! Και όσοι παραπλανούν -γιατί πιστεύω ότι είναι παραπλανημένος ο Πρόεδρος της Νέας Δημοκρατίας-γύρω από τα θέματα αυτά, νομίζω ότι θα πρέπει να του δώσουν εξηγήσεις.
Κυρίες και κύριοι συνάδελφοι, εγώ θέλω να κλείσω αυτήν την παρέμβασή μου λέγοντας, ότι σε αυτά τα τέσσερα χρόνια που είμαι σε αυτό το Υπουργείο, αισθάνομαι υπερήφανος γιατί η πολιτική μας συνοδεύεται από μεγάλες επιτυχίες του ελληνικού αθλητισμού. Ταυτόχρονα θέλω να δηλώσω ότι χωρίς να έχουμε έναν υγιή και ανταγωνιστικό κρατικό οργανισμό, που θα παίζει τυχερά παιχνίδια και τα οποία θα αποδίδουν στον ελληνικό αθλητισμό τους πόρους για να υπάρχουν 'Ελληνες που να αθλούνται, για να έχουμε αθλητικές εγκαταστάσεις, για να έχουμε χρηματοδοτήσεις των σωματείων, για να μπορούμε να φτιάχνουμε νέα αθλητικά έργα, χρειαζόμαστε τον ΟΠΑΠ αλλά και ο ελληνικός αθλητισμός θα τελματωθεί και την ευθύνη θα έχουν εκείνοι οι οποίοι σκανδαλολογούν και σκανδαλοθηρούν όχι πλέον σε βάρος του ΟΠΑΠ αλλά σε τελική ανάλυση σε βάρος του ελληνικού αθλητισμού.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο. 
AXIΛΛΕΥΣ ΚΑΝΤΑΡΤΖΗΣ: Κύριοι Βουλευτές, δεν είναι βέβαια η πρώτη φορά που στη Βουλή γίνεται συζήτηση για τα θέματα της διαπλοκής και της διαφάνειας. Πότε με αφορμή το ένα γεγονός, πότε με αφορμή το άλλο, συχνά-πυκνά έχουν γίνει συζητήσεις στη Βουλή για το θέμα αυτό, για το θέμα της διαπλοκής, της διαφάνειας των σκανδάλων τα τελευταία χρόνια.
Τι απέδωσαν όμως όλες αυτές οι συζητήσεις; Βεβαίως, μέσα σε αυτήν την Αίθουσα όλοι κατακεραύνωναν τα φαινόμενα αυτά. Και για να είμαστε και ειλικρινείς, δεν έλειψαν βέβαια και οι διακηρύξεις προθέσεων για το χτύπημα αυτών των φαινομένων. Αλλά τα φαινόμενα αυτά παράγονται και αναπαράγονται όπως είναι γνωστό σε όλους, γιατί ακριβώς είναι σύμφυτα με το σημερινό κοινωνικοοικονομικό σύστημα, που βασίζεται στο κυνήγι του κέρδους.
Σήμερα είχαμε μία ακόμα επανάληψη για πολλοστή φορά αυτής της ανούσιας αντιπαράθεσης ανάμεσα στα δύο μεγάλα κόμματα, ανάμεσα στα δύο κόμματα του δικομματισμού. Και ακούσαμε βεβαίως πριν από λίγο τον κ. Λαλιώτη να μας γυρίζει στο 1989, ξεχνώντας τι έλεγε η τότε ηγεσία του κυβερνώντος κόμματος, ότι η αλήθεια πρέπει να λάμψει και να αποδοθούν οι ευθύνες στον κάθε έναν όσο ψηλά και αν βρίσκεται.
Είναι καθαρό ότι η πολιτική αντιπαράθεση με κύριο θεμα την σκανδαλολογία στοχεύει να αποκρύψει την ταύτιση σε βασικές επιλογές των δύο μεγάλων κομμάτων του δικομματισμού του ΠΑ.ΣΟ.Κ. και της Νέας Δημοκρατίας, να αποπροσανατολίσει το λαό και τους εργαζόμενους από το πραγματικό δίλημμα, που είναι συνέχιση ή ανατροπή αυτής της πολιτικής, μίας πολιτικής που κάνει τους πλούσιους πλουσιότερους και τους φτωχούς φτωχότερους.
Αυτό είναι το πραγματικό πρόβλημα και όχι βέβαια ποιος θα έχει την κουτάλα της εξουσίας, αν θα είναι το ΠΑΣΟΚ ή η Νέα Δημοκρατία στην Κυβέρνηση για να συνεχίζεται πάντα με τον έναν ή τον άλλον η ίδια αντιλαϊκή πολιτική. Ούτε θα πρέπει να ενδιαφέρει τον ελληνικό λαό, ποιος θα είναι ο καλύτερος διαχειριστής που θα προωθήσει τις διαρθρωτικές αλλαγές στα πλαίσια της ΟΝΕ. Δηλαδή, την κατεδάφιση όσων έχουν απομείνει από τις κοινωνικές κατακτήσεις των εργαζομένων, εργασιακά δικαιώματα, ασφαλιστικό σύστημα, το ξεπούλημα των κερδοφόρων τομέων της δημόσιας περιουσίας που έχει χτιστεί με τον ιδρώτα και με το χρήμα του ελληνικού λαού, αλλά και την προώθηση των ιδιωτικοποιήσεων σε τομείς της υγείας, της πρόνοιας, της παιδείας, επιλογές που εκπορεύονται από τα συμφέροντα και τις επιδιώξεις της πλουτοκρατίας, την πολιτική και τις αποφάσεις της ΟΝΕ. Σ'αυτά τα ζητήματα έχει ταυτιστεί και το ΠΑΣΟΚ και η Νέα Δημοκρατία. Γι'αυτό και η αντιπαράθεση έχει να κάνει με το ποιος θα τα διαχειριστεί και θα τα περάσει καλύτερα με τις λιγότερες αντιστάσεις από το λαό, δηλαδή ποιος θα τον κοροϊδέψει καλύτερα.
Αν θέλετε πραγματικά να μιλήσουμε για σκάνδαλα, αυτό ακριβώς είναι το μεγάλο σκάνδαλο. Η πολιτική που χρόνια τώρα ακολουθείτε, η πολιτική που παίρνει από τους πολλούς για να δώσει στους λίγους, που παίρνει από τους πολλούς για να δώσει στους βιομήχανους, στους μεγαλέμπορους, στις τράπεζες και τους "φτωχούληδες" εφοπλιστές. Τι περισσότερο να πούμε όταν τα λένε τα ίδια τα στοιχεία σας; Την περίοδο 1991-1997, τότε που οι εργαζόμενοι έβλεπαν το εισόδημά τους να συρρικνώνεται, πάνω από 2.500% αυξήθηκαν τα συνολικά καθαρά κερδη των βιομηχάνων. Γι'αυτό όμως το σκάνδαλο άκρα του τάφου σιωπή, μη θιγούν βεβαίως οι ελευθερίες και τα δικαιώματα της πλουτοκρατίας να αρμέγει τον πλούτο που παράγεται από τον ιδρώτα του λαού μας. Και όταν βέβαια ο λαός σηκώνει και κεφάλι, τότε να και τα ΜΑΤ, να και τα δικαστήρια, να και ο αυταρχισμός στο μεγαλείο του. Θα μου πείτε ότι αυτά δεν γίνονται παράνομα. Γίνονται νόμιμα. Και αν γίνονται νόμιμα, τι αλλάζει δηλαδή; Πώς αλλιώς θα χαρακτηρίσουμε αυτήν την πολιτική που παίρνει τη γη του φτωχοαγρότη για να την δώσει στον τσιφλικά; Πώς αλλιώς θα χαρακτηρίσουμε αυτήν την πολιτική που σπρώχνει στο λουκέτο το βιοπαλαιστή ή τον ρίχνει στην αγκαλιά των μεγαλεμπόρων για να κάνουν χρυσές δουλειές; Πως να χαρακτηρίσουμε αυτήν την πολιτική που αρπάζει το ψωμί του εργάτη για να καταλήξει στα θησαυροφυλάκια των βιομηχάνων, τη ληστεία των τραπεζών με τα τοκογλυφικά επιτόκια, τις νόμιμες φοροαπαλλαγές των μεγαλοβιομηχάνων, των μεγαλεμπόρων, των μεγαλοεπιχειρηματιών; Θα μπορούσε πολλά να πει κανείς για το θέμα αυτό, αλλά βλέπετε, ο χρόνος είναι περιορισμένος και δεν μας παίρνει. Γιατί τα επισημαίνουμε όλα αυτά; Γιατί απλούστατα αν θέλουμε να ψάξουμε για τη διαπλοκή, να η διαπλοκή με τα συμφέροντα του μεγάλου κεφαλαίου.
Είναι υποκρισία από τα κόμματα εκείνα, που στήριξαν και στηρίζουν αυτές τις επιλογές, να διακηρύσσουν σήμερα ότι θέλουν το κτύπημα με τα διαπλεκόμενα συμφέροντα. Το λύκο βλέπουμε τον ντορό γυρεύουμε, όπως λέει και ο λαός μας; Σ'αυτό ακριβώς το έδαφος ανθεί και ο τζόγος που καλλιεργήθηκε, όχι μόνο από τη σημερινή Κυβέρνηση, αλλά και από τις προηγούμενες κυβερνήσεις. Εδώ έχουν τις ευθύνες τους και οι κυβερνήσεις του ΠΑΣΟΚ και οι κυβερνήσεις της Νέας Δημοκρατίας. Ας θυμηθούμε τα καζίνο και μια σειρά άλλες περιπτώσεις. Μη μας λέει τώρα ο κύριος Υπουργος ότι χάρη στον τζόγο χρηματοδοτείται ο ελληνικός αθλητισμός και ο ελληνικός πολιτισμός. Είναι μια μορφή φορολογίας και τίποτα περισσότερο και ταυτόχρονα αποπροσανατολίζει το λαό ότι δήθεν μπορεί κάποιος να κοιμηθεί απένταρος και να ξυπνήσει την άλλη μέρα το πρωί, εκατομμυριούχος. Πάρτε μέτρα για να χτυπηθεί ο τζόγος.
Πάνω σ'αυτό το έδαφος ανθίζουν και ευδοκιμούν και τα άλλα φαινόμενα. Αναφέρομαι στις μίζες, στα χρήματα κάτω από το τραπέζι και στα διάφορα ανταλλάγματα, που δεν είναι πάντα σώνει και καλά χρηματικά. Για παράδειγμα, η πολιτική στήριξη και η προβολή από τα Μέσα Μαζικής Ενημέρωσης αλλά και διάφοροι άλλοι τρόποι που είναι γνωστοί σε όλους. Τέτοιου είδους φαινόμενα καρποφορούν και ανθίζουν σε μια κοινωνία που επικρατεί ο ανελέητος ανταγωνισμός,όπου το κέρδος θεοποιείται και στο βωμό του θυσιάζονται τα πάντα.
Mπορούν να αντιμετωπιστούν τα προβλήματα αυτά στα πλαίσια του σημερινού συστήματος; Εμείς απαντάμε ότι δεν μπορεί να αντιμετωπιστούν. Μπορεί βέβαια να μπουν κάποιοι μικροί περιορισμοί. Αλλά να αλλάξει ριζικά η κατάσταση, δεν θα αλλάξει.
Δείτε για παράδειγμα τι έχουν αποδώσει τα μέτρα που έχουν παρθεί σχετικά με το πόθεν έσχες. Ξεκίνησε από τα πολιτικά πρόσωπα, επεκτάθηκε στους δημόσιους λειτουργούς και έχει αγκαλιάσει ένα ευρύ φάσμα των ανθρώπων που εμπλέκονται στη δημόσια ζωή. Και λοιπόν ποιος ουσιαστικός έλεγχος μπορεί να γίνει τη στιγμή που υπάρχουν οι ανώνυμες μετοχές, οι ανώνυμοι τίτλοι του δημοσίου και μια σειρά άλλοι τρόποι διαφυγής; Να μια πρόταση. Θέλετε προτάσεις ουσιαστικές; Να γίνει η μετατροπή των ανώνυμων μετοχών και τίτλων του δημοσίου σε ονομαστικούς. Είναι ένα μέτρο που θα βάλει κάποιο περιορισμό και θα διευκολύνει τον έλεγχο. Αλλά βλέπετε ότι αυτό το μέτρο δεν μπορεί να γίνει δεκτό από τις κυρίαρχες σήμερα δυνάμεις που σκοντάφτει στην άρνησή τους.
Τώρα τελευταία για να κτυπηθεί η διαπλοκή μπαίνει το ζήτημα του ελέγχου των οικονομικών των κομμάτων. Και εδώ δεν λείπουν οι πλειοδοσίες και από την πλευρά του ΠΑ.ΣΟ.Κ. και από την πλευρά της Νέας Δημοκρατίας, αλλά και από την πλευρά του Συνασπισμού. Υπάρχει ο ν. 2429/96. 'Εφερε κανένα αποτέλεσμα; Κανένα. Και εδώ ακριβώς επιβεβαιώνονται οι εκτιμήσεις του ΚΚΕ που χαρακτήριζε υποκριτικές εκείνες τις διακηρύξεις. Πάντα υπάρχουν τα παράθυρα αδιαφανούς χρηματοδότησης που μένουν ανοικτά, όπως για παράδειγμα η άνιση προβολή μέσα από τα ΜΜΕ. Βέβαια δεν αναφέρομαι στην προεκλογική περίοδο μόνο, αλλά για την περίοδο αυτή που μεσολαβεί ανάμεσα στις εκλογές. Τώρα λέτε να αλλάξετε το νόμο. Σε ποια κατεύθυνση; Πάλι θα συνεχίσουν να υπάρχουν τα παράθυρα. Στο όνομα του κτυπήματος της διαπλοκής γίνεται προσπάθεια να μπουν εισαγγελείς και αστυνομικοί στους ελεγκτικούς μηχανισμούς.
Ακούσαμε προηγουμένως τον κύριο Πρωθυπουργό να λέει ότι είναι έτοιμο το νομοσχέδιο, που θα βάζει και δικαστικούς στις επιτροπές ελέγχου. Φυσικά και δεν θα συναινέσουμε σε τέτοιου είδους προτάσεις που ακούγονται από την πλευρά των δυο μεγάλων κομμάτων, αλλά και από την πλευρά του Συνασπισμού. Στην ουσία τους είναι μέτρα που αντικειμενικά βάζουν σε κίνδυνο την ελεύθερη δράση και λειτουργία και παρεμβάλλουν εμπόδια στις δραστηριότητες των κομμάτων. Δημιουργούν δυνατότητες για να κτυπηθούν κόμματα που εναντιώνονται στις κυρίαρχες επιλογές. Βέβαια δεν έχουμε μόνο την πικρή πείρα του παρελθόντος, τότε που χιλιάδες μέλη, οπαδοί του ΚΚΕ και όχι μόνο υπέστησαν διώξεις, στάλθηκαν στα στρατοδικεία μέχρι και στα αποσπάσματα, γιατί έδιναν την οικονομική τους ενίσχυση. Βλέπουμε όμως και τις σημερινές εξελίξεις προς τα που πάνε.
Θα κλείσω λέγοντας ότι το ΚΚΕ δεν μπορεί και δεν θα συμφωνήσει σε τέτοιου είδους μέτρα. Το κύριο για μας δεν είναι οι προτάσεις για το κτύπημα της διαπλοκής. Ανέφερα και προηγουμένως την πρότασή μας. Είχαμε κάνει και άλλες προτάσεις που δεν γίνονται αποδεκτές. Το κύριο είναι η πολιτική η οποία εκτρέφει αυτά τα φαινόμενα. Μόνο η ανάπτυξη του ισχυρού λαϊκού κινήματος και η αποφασιστική παρέμβαση των εργαζομένων, η αλλαγή του συσχετισμού των δυνάμεων μπορούν να φέρουν αποτελέσματα και να βάλουν περιορισμό στο θέμα των διαπλεκομένων και να καταφέρουν και κτυπήματα. ΠΡΟΕΔΡΕΥΩΝ (Παναγιώτης Σγουρίδης): Ο κ. Κουναλάκης έχει το λόγο. 
ΠΕΤΡΟΣ ΚΟΥΝΑΛΑΚΗΣ: Κύριοι συνάδελφοι, εμένα δεν μου άρεσε η συζήτηση απόψε, το ομολογώ. Κατά τη γνώμη μου υπήρξε μια μεγάλη σύγχυση ανάμεσα στη σκανδαλολογία και το τεράστιο πρόβλημα της διαπλοκής, το οποίο δεν είναι μόνο ελληνικό, είναι ένα διεθνές φαινόμενο και μου κάνει εντύπωση πως εδώ δεν συζητούμε με σοβαρότητα αυτό το θέμα και το αντιμετωπίζουμε πολύ ανάλαφρα και επιπόλαια, όταν σε ολόκληρη την Ευρώπη και σε όλες τις ανεπτυγμένες χώρες, γίνεται ένας μεγάλος διάλογος ανάμεσα σε διανοητές, φιλοσόφους, πολιτικούς, κοινωνιολόγους κ.λπ. για το πώς είναι δυνατόν και με ποια μέτρα είναι δυνατόν να προστατευθεί η δημοκρατία απέναντι στα τεράστια προβλήματα της διαφθοράς και διαπλοκής, που λέω και πάλι ότι δεν είναι ελληνικό το ζήτημα, είναι μεγάλο διεθνές φαινόμενο.
Και δεν μπορώ καθόλου να κατανοήσω τη στάση του Κ.Κ.Ε. που περίπου αδιαφορεί για όλα αυτά και ονειρεύεται το σοσιαλισμό για να αντιμετωπίσουμε τα προβλήματα. Θέλω να σας πω, κύριε συνάδελφε, ότι στον υπαρκτό σοσιαλισμό υπήρξε διαφθορά πάρα πολύ εκτεταμένη. 'Αρα, κανένα κοινωνικό καθεστώς δεν προστατεύει τους πολίτες από τη διαφθορά και οποιοδήποτε καθεστώς και αν επικρατεί σε μία χώρα, πρέπει να υπάρχουν θεσμοί διαφάνειας και αυστηρών ελέγχων για να διαφυλάξουμε τη δημοκρατία και να προστατεύσουμε την πολιτική από αυτούς, οι οποίοι την επιβουλεύονται! 
ΑΧΙΛΛΕΥΣ ΚΑΝΤΑΡΤΖΗΣ: Εκεί τα περιορισμένα φαινόμενα τα οποία υπήρχαν τιμωρούνταν με τον πιο παραδειγματικό τρόπο.
ΚΥΡΙΑΚΟΣ ΣΠΥΡΙΟΥΝΗΣ: Σήμερα ομιλείτε ορθώς, κύριε Κουναλάκη.
ΠΕΤΡΟΣ ΚΟΥΝΑΛΑΚΗΣ: Λοιπόν, πρέπει να είμαστε ειλικρινείς εδώ και να μη λέμε ψέματα και να προσπαθούμε να ρίξουμε στάχτη στα μάτια του κόσμου. Δυστυχώς απεδείχθη ότι η διαφθορά και η διαπλοκή οργιάζουν σε όλα τα καθεστώτα και σε οποιοδήποτε καθεστώς οι πολίτες είναι υποχρεωμένοι και τα κοινοβούλια και τα κόμματα να προστατεύονται από αυτά τα άθλια φαινόμενα. Δυστυχώς, όμως, δεν είδα απόψε μια σοβαρή συζήτηση γύρω απ' αυτά τα ζητήματα, αλλά περιοριστήκαμε σε αλληλοκαταγγελίες του τύπου, εμείς όταν ήμασταν στην εξουσία ήταν όλα ρόδινα, ενώ όταν ήσασταν εσείς ήταν όλοι διεφθαρμένοι ... κλπ. Δυστυχώς, αυτά είναι μόνιμα φαινόμενα και πρέπει να τα αντιμετωπίσουμε με πολύ μεγάλη σοβαρότητα.
Η διαπλοκή πλήττει τη δημοκρατία. Είναι ο μεγαλύτερος κίνδυνος σήμερα για τη λειτουργία του Δημοκρατικού Πολιτεύματος αυτή η υπόθεση και χρειάζεται να την αντιμετωπίσουμε.
Επειδή είδα τον κ. Ρέππα, θέλω να θέσω μερικά ζητήματα που έχουν σχέση με τα Μέσα Ενημέρωσης και τη διαπλοκή. Είπε ο κύριος Πρωθυπουργός περίπου ότι τα έχουμε λύσει τα προβλήματα αυτά με το νέο νομοθετικό πλαίσιο κλπ. Εγώ δεν αρνούμαι ότι έχουν υπάρξει πρόοδοι, όσον αφορά το νομοθετικό πλαίσιο, αλλά θέλω να θέσω μερικά ζητήματα.
Είπε παραδείγματος χάρη ο κύριος Πρωθυπουργός: 'Εχουμε καθιερώσει με το νόμο Βενιζέλου, το ασυμβίβαστο ανάμεσα σε αυτούς, οι οποίοι είναι ιδιοκτήτες Μέσων Ενημέρωσης και σε αυτούς που αναλαμβάνουν δημόσια έργα. Πράγματι, ο νόμος λέει και το προεδρικό διάταγμα λέει ότι δεν μπορούν οι ιδιοκτήτες Μέσων Ενημέρωσης να αναλαμβάνουν δημόσια έργα. Γίνεται αυτό στην πράξη; 'Οχι. Ξέρετε γιατί; Διότι πέντε χρόνια μετά την ψήφιση του νόμου αυτού, ακόμη ως τώρα -ελπίζω να συμβεί γρήγορα- δεν έχει συγκροτηθεί η Επιτροπή Διαφάνειας στα πλαίσια του Εθνικού Συμβουλίου Ραδιοτηλεόρασης που είναι το αρμόδιο όργανο για να πιστοποιεί το ασυμβίβαστο.
'Αρα, υπάρχει ο νόμος, υπάρχει το προεδρικό διάταγμα, δεν υπάρχει αυτή η επιτροπή και επί πέντε ολόκληρα χρόνια τώρα, οι ιδιοκτήτες των Μέσων Ενημέρωσης μπορούν να παίρνουν μέρος σε διαγωνισμούς και να αναλαμβάνουν δημόσια έργα. Αυτή είναι η πραγματικότητα, κύριε Υπουργέ. Και ξέρω ότι θα μου πείτε, το ΑΣΕΠ, οι καθυστερήσεις ... 'Ολα αυτά τα καταλαβαίνω, έπρεπε όμως η Κυβέρνηση να σπεύσει και να πάρει μέτρα για να υλοποιηθεί αμέσως ο νόμος αυτός, μόλις βγήκε το προεδρικό διάταγμα, το οποίο έχει εκδοθεί από το 1996, δηλαδή εδώ και τέσσερα χρόνια. Αυτό είναι το πρώτο που ήθελα να πω.
Το δεύτερο: Υπήρξαν καθυστερήσεις στην επιβολή για την είσπραξη προστίμων από τα Μέσα Ενημέρωσης. Αυτό το έχει καταγγείλει επανειλημμένως το Εθνικό Συμβούλιο Ραδιοτηλεόρασης, ξέρω ότι ο κύριος Υπουργός έχει μία άλλη άποψη και εγώ τη σέβομαι, αλλά πρέπει επιτέλους, να ξεκαθαρίσουμε τι ακριβώς συμβαίνει με αυτό το θέμα.
Τρίτον: Υπάρχει παρατεταμένη παρανομία στα θέματα αυτά. Εγώ ερωτώ γιατί ακόμη δεν εκδίδονται οι άδειες για τα ραδιόφωνα, για τις τηλεοράσεις; Υπάρχει μία απίστευτη παρανομία. Εγώ δεν βγάζω την ουρά μου απέξω. Και εμείς έχουμε ευθύνες που το '89 επιτρέψαμε χωρίς ένα σύγχρονο νομοθετικό πλαίσιο να λειτουργήσει η ιδιωτική τηλεόραση, αλλά έχουν παρέλθει από τότε έντεκα χρόνια. Εγώ θέλω να είμαι ειλικρινής. 'Εχουμε ευθύνες όλοι. Γιατί τόσα χρόνια δεν περνούμε από την παρανομία στη νομιμότητα; Διότι υπάρχει μεγάλη δύναμη και μεγάλη πίεση, την οποία μπορεί να ασκούν οι ιδιοκτήτες των Μέσων Ενημέρωσης.
Γιατί, κύριε Υπουργέ, ακόμη το Εθνικό Συμβούλιο Ραδιοτηλεόρασης δεν έχει αναλάβει όλες τις αρμοδιότητες και εξουσίες του; Δεν θέλουν οι ιδιοκτήτες το Εθνικό Συμβούλιο Ραδιοτηλεόρασης να γίνει πραγματικά μία ανεξάρτητη αρχή. Το φοβούνται αυτό το όργανο. Και μου κάνει πάλι εντύπωση ότι ένα κομμάτι, ένα κόμμα της Αριστεράς και το ΔΗ.Κ.ΚΙ. λένε, εμείς δεν θέλουμε, δεν ενδιαφερόμαστε γι'αυτές τις ανεξάρτητες αρχές.
Ξέρετε τι όπλο είναι μια ανεξάρτητη αρχή, αν της δώσουμε τη δυνατότητα να λειτουργήσει για να περιορίσει την ασυδoσία ορισμένων, πράγμα που δεν μπορεί να κάνει ούτε μια κυβέρνηση ούτε τα κόμματα; 
ΑΧΙΛΛΕΥΣ ΚΑΝΤΑΡΤΖΗΣ: Δεν είναι αυτή η θέση μας, κύριε Κουναλάκη, για το Εθνικό Ραδιοτηλεοπτικό Συμβούλιο και μη τη διαστρεβλώνετε.
ΠΕΤΡΟΣ ΚΟΥΝΑΛΑΚΗΣ: Δεν είπα για σας, αλλά για τις ανεξάρτητες αρχές γενικώς.
Θέλω να πω επίσης, κάτι άλλο. Ο κύριος Πρωθυπουργός παρουσίασε ότι οι σχέσεις ανάμεσα στην Κυβέρνηση και το Εθνικό Συμβούλιο Ραδιοτηλεόρασης, είναι περίπου ειδυλλιακές, ότι έχουν τακτοποιηθεί τα ζητήματα κ.λπ. Δεν είναι έτσι. Εγώ έχω διαβάσει ένα σωρό επιστολές, παράπονα, καταγγελίες για τη μη ομαλή σχέση και λειτουργία του Εθνικού Συμβουλίου Ραδιοτηλεόρασης, σε σχέση με τον Υπουργό.
Λέω λοιπόν να σταματήσει η ιστορία αυτή το ταχύτερο δυνατόν και να μπορέσει το όργανο αυτό να παίξει πραγματικά το ρόλο του.
'Ενα δεύτερο θέμα που θέλω να θίξω και που έχει άμεση σχέση με αυτό, είναι ο νόμος για τον έλεγχο των οικονομικών των κομμάτων και τις προεκλογικές δαπάνες κομμάτων και υποψηφίων Βουλευτών.
Κοιτάξτε να δείτε, αυτός ο νόμος έγινε το 1995. Εμείς ήμασταν εκτός Βουλής, όμως μας είχαν ζητήσει να καταθέσουμε προτάσεις...
ΚΥΡΙΑΚΟΣ ΣΠΥΡΙΟΥΝΗΣ: Προκλητικά παραβιάζεται ...
ΠΕΤΡΟΣ ΚΟΥΝΑΛΑΚΗΣ: Θα σας πω.
Καταθέσαμε τις προτάσεις. Kαι πρέπει να σας πω ότι υπήρξε στην αρχή ένα σχέδιο που ήταν πολύ ικανοποιητικό. Στην πορεία όμως εγκαταλείφθηκε και ήλθε ένα τελείως διαφορετικό πράγμα στη Βουλή.
'Εχω μία πείρα, είμαι τώρα τέσσερα χρόνια σε μία πενταμελή επιτροπή, που υποτίθεται ότι κάνει αυτόν τον έλεγχο. Συμβαίνει αυτό που λέει ο στρατηγός. Παραβιάζεται ο νόμος. Αλλά και ο ίδιος ο νόμος βοηθάει στο να παραβιάζεται, διότι έχει τόσα κενά, τόσες ασάφειες, είναι τόσο ανεπαρκής, ούτως ώστε είναι πάρα πολύ απλό να παραβιαστεί.
Σας λέω ειλικρινά ότι το 1996 αηδίασα. Με ποια έννοια; Είπαμε στους υποψήφιους Βουλευτές να μας φέρουν τα προεκλογικά τους έξοδα. Και λέγαμε: "Β' Περιφέρεια Αθηνών, πλαφόν δεκατέσσερα εκατομμύρια δραχμές. Δεν μπορείς να υπερβείς αυτό το ποσόν". 'Ερχονταν λοιπόν εκλεγμένοι Βουλευτές, που ξέραμε ότι ξόδεψαν -το ξέραμε αυτό, ήταν ολοφάνεροεκατοντάδες εκατομμύρια και έκαναν μία δήλωση ότι ξόδεψαν δώδεκα οκτακόσια. Και είχαν σαράντα εκλογικά κέντρα, είχαν οργιάσει στη διαφήμιση με γιγαντοαφίσσες και διαφημίσεις σε όλη την Αθήνα -όχι ένας και δύο, αλλά δεκάδες- με τεράστια εκλογικά κέντρα στην Πανεπιστημίου, στο Σύνταγμα, όπου -ξέρετε πάρα πολύ καλά- μόνο για να ενοικιάσεις ένα τέτοιο κατάστημα, πρέπει να δώσεις από πενήντα μέχρι εκατό εκατομμύρια δραχμές.
ΚΥΡΙΑΚΟΣ ΣΠΥΡΙΟΥΝΗΣ: Εδώ είναι η διαπλοκή! 
ΠΕΤΡΟΣ ΚΟΥΝΑΛΑΚΗΣ: Μας ενδιαφέρει αυτό ή όχι; Εγώ λέω ότι μας ενδιαφέρει πάρα πολύ.
ΚΥΡΙΑΚΟΣ ΣΠΥΡΙΟΥΝΗΣ: Να τα πατάξουμε.
ΠΕΤΡΟΣ ΚΟΥΝΑΛΑΚΗΣ: Να τα πατάξουμε και να κάνουμε μία αυστηρή επιτροπή, διότι για μένα τίθεται το ερώτημα...
ΑΧΙΛΛΕΥΣ ΚΑΝΤΑΡΤΖΗΣ: Δεν θα δεχθούμε αστυνομικούς και εισαγγελείς μέσα.
ΠΕΤΡΟΣ ΚΟΥΝΑΛΑΚΗΣ: Μια στιγμή. Για μένα τίθεται το ερώτημα: Από πού βρήκε ένας υποψηφίος Βουλευτής εκατοντάδες εκατομμύρια δραχμές και τα ξόδεψε, όταν ο μισθός του είναι ένα εκατομμύριο διακόσιες χιλιάδες το μήνα. Πού τα βρήκε; ΑΧΙΛΛΕΥΣ ΚΑΝΤΑΡΤΖΗΣ: ... (Δεν ακούστηκε) 
ΚΥΡΙΑΚΟΣ ΣΠΥΡΙΟΥΝΗΣ: ... (Δεν ακούστηκε) 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι! Σας παρακαλώ! 
ΠΕΤΡΟΣ ΚΟΥΝΑΛΑΚΗΣ: 'Ενα λεπτό, μη με διακόπτετε. Εγώ δεν σας διέκοψα. Αυτό σημαίνει ότι πρέπει να υπάρξει αυστηρός έλεγχος. Και η Αριστερά πρέπει να πρωταγωνιστήσει στον έλεγχο αυτόν και όχι να παριστάνει την αδιάφορη και να λέει, ότι θα περιμένω το σοσιαλισμό, για να πατάξω τη διαφθορά και τη διαπλοκή. Πρέπει να μας ενδιαφέρει αυτό το πράγμα.
Ρωτάω εγώ τώρα, γιατί εγώ έκανα αυτήν την πρόταση για τη μικτή επιτροπή: Μπορούμε εμείς, κύριοι συνάδελφοι, πέντε Βουλευτές, που είμαστε σε αυτήν την επιτροπή και κάποιοι Ορκωτοί Λογιστές που κάνουνε έναν τυπικό έλεγχο, να κάνουμε τον πραγματικό έλεγχο των εξόδων των κομμάτων και των υποψηφίων Βουλευτών; Τι πρότεινα λοιπόν; Μία μικτή επιτροπή από δικαστές και Βουλευτές, η οποία θα λειτουργεί συνεχώς και κατά τη διάρκεια του προεκλογικού αγώνα και που θα δέχεται καταγγελίες, παραδείγματος χάρη, στη διάρκεια του προεκλογικού αγώνα και όχι να έρχονται καταγγελίες στην επιτροπή μας, αφού τελειώσει ο εκλογικός αγώνας κι εμείς να μην μπορούμε να ελέγξουμε τίποτα. 'Αρα, λοιπόν, είμαστε υποχρεωμένοι. Αυτό συμβαίνει σε όλη την Ευρώπη.
Σας θυμίζω ότι ο Ζακ Λάνγκ -ο γνωστός Ζακ Λάνγκ- έχασε για δύο χρόνια το βουλευτικό του αξίωμα, διότι παραβίασε άθελά του κατά πενήντα χιλιάδες γαλλικά φράγκα το πλαφόν που είχε δικαίωμα να ξοδέψει κατά τη διάρκεια του εκλογικού αγώνα.
'Ετσι μπορεί να προστατευθεί η δημοκρατία και η ίδια η πολιτική, από τις πιέσεις και τις προσπάθειες εξαγοράς από τα μεγάλα συμφέροντα.
Μία λέξη ακόμα, κύριε Πρόεδρε. Γι' αυτό ακριβώς επιμένω ότι είναι πάρα πολύ σημαντικό και θετικό το γεγονός, ότι η Υπουργός κ. Παπανδρέου δέχτηκε τις προτάσεις που κάναμε εμείς, που ήμασταν στην επιτροπή πλην του κ. Κανταρτζή που διαφωνεί -και έχει κάθε δικαίωμα να διαφωνεί- και ελπίζω ότι σύντομα θα υπάρχει ουσιαστική βελτίωση αυτού του νόμου και όχι μόνο σ' αυτό το θέμα αλλά και σε άλλα.
Θα ήθελα να πω μια τελευταία λέξη. Εγώ νομίζω ότι τέτοιες συζητήσεις πρέπει να κάνουμε συχνά. Είναι κέρδος για τη δημοκρατία, διότι συμφωνώ απολύτως μ' αυτό που είπε ο Νίκος ο Κωνσταντόπουλος, ότι ένας από τους λόγους που οι πολίτες αποστρέφονται την πολιτική, είναι και η διαδεδομένη αίσθηση, ότι η πολιτική δεν είναι αυτή που κυβερνά τον τόπο, ότι υπάρχουν άλλες δυνάμεις, άλλα μεγάλα συμφέροντα που έχουν τον πρώτο λόγο όσον αφορά τα θέματα της εξουσίας. Αν αυτό γίνει συνείδηση στους πολίτες και στο λαό, καταλαβαίνετε ότι θα στρέψουν τα νώτα τους στην πολιτική.
'Αρα η πολιτική πρέπει να ξανακερδίσει το χαμένο έδαφος και ένας τρόπος για το πετύχει αυτό, είναι να αντιμετωπίσει τη διαπλοκή και τα φαινόμενα της διαφθοράς.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, δυστυχώς η δημοκρατία μας λειτουργεί μέσα από την κρίση κομμάτων, πολιτικών, πολιτικής και της ίδιας της κοινωνίας και δεν είναι αποτελεσματική η δράση μας και η λειτουργία του Κοινοβουλίου. Θα έπρεπε μια διαδικασία σαν τη σημερινή να λειτουργεί σαν βάλσαμο για τον ελληνικό λαό, που βλέπει με αγωνία αυτά που γίνονται. Δυστυχώς η ίδια η λειτουργία μας σήμερα, με μισές αλήθειες και μισές λογικές, εντείνει τη δυσπιστία του ελληνικού λαού.
Μην προσπαθείτε, κύριοι της Κυβέρνησης, να πείσετε κανέναν ότι δεν υπάρχει διαπλοκή. Υπάρχει σε όλα τα επίπεδα. Και τη γνωρίζει και ο μπακάλης και ο μανάβης της γειτονιάς και ο αυτοκινητιστής και ο ασθενής που θα πάει στο νοσοκομείο, ο καθένας και ο αγρότης που θα πάει στην Αγροτική Τράπεζα. 'Ολοι το γνωρίζουν. Δεν υπάρχουν κανόνες υγιούς δημοκρατίας και αγοράς, σε κανένα, μα σε κανένα επίπεδο. 'Εχουμε πια χυδαιοποιηθεί και η "ξεφτίλα" έχει ξεπεράσει τα όριά της. Σε κάθε περίπτωση θέλεις μίζα.
Για τον ΟΠΑΠ, όπως είπε ο κύριος Υπουργός, στοιχίζει είκοσι εκατομμύρια μια άδεια σήμερα, για να πάρεις ένα πρακτορείο από τον ΟΠΑΠ. Και αυτά τα λέω με όλο το θάρρος και χωρίς παρεξήγηση, γιατί ξέρω ότι απ' αυτούς που με ακούνε τώρα του ΟΠΑΠ, όσοι δεν έχουν ευνοηθεί από πολιτικές γνωριμίες, τα έχουν πληρώσει, τα έχουν σκάσει. Δεν παρεξηγούμαι απ' αυτόν που πάει να πάρει άδεια για το καφενείο, γιατί ξέρει ότι για να πάρει άδεια για το καφενείο, θα πάει να τα ρίξει στη Διεύθυνση Υγιεινής. Γι' αυτό μιλάω με όλη μου την ειλικρίνεια και αυτά που λέω εγώ επίσης δεν βοηθούν, γιατί έρχεσθε εσείς εδώ, που είσθε κυρίαρχες πολιτικές δυνάμεις σ' αυτόν τον τόπο, εναλλάσσεσθε στην εξουσία και λέτε μισές αλήθειες. Και νομίζετε ότι έτσι μπορεί να διαιωνίζεσθε κλπ. Μπορεί. Και διαιωνίζεσθε, όχι μέσα απ' αυτήν την πολιτική που ασκείτε, αλλά μέσα από τη δύναμη που έχετε ασκήσει σ' αυτό το σύστημα και από τον έλεγχο που έχετε στα χέρια σας. Είναι καθημερινή διαπλοκή η ζωή μας.
Εδώ έγινε μια συζήτηση για τη "SOFTEX". Πριν δεκαπέντε ημέρες ήλθε το θέμα αυτό σαν επερώτηση στη Βουλή. Είπε τα μισά πράγματα ο κ. Καραμανλής και απάντησε λέγοντας τη μισή αλήθεια ο κύριος Πρωθυπουργός.
Πράγματι είπε ο κύριος Πρωθυπουργός ότι ο ένας διαγωνισμός δεν προκρίθηκε παρ'όλο που ήταν τριάντα δισεκατομμύρια η διαφορά, γιατί το ένα είχε διακόσιες θέσεις εργασίας και το άλλο είχε χίλιες διακόσιες. Ε, είπε τη μισή αλήθεια, γιατί υπήρξε και ο δεύτερος διαγωνισμός -και αυτό είναι γνωστό- που πάλι ήταν τριάντα δισεκατομμύρια η διαφορά στην προσφορά και ήταν ίδιος ο αριθμός των εργαζομένων.
Αλλά πάλι δεν μπήκε εκεί το θέμα από τον κ.Καραμανλή, αν κατάλαβε καλά ο κύριος Πρωθυπουργός και έκανε πως δεν κατάλαβε. Αλλού μπήκε το θέμα, στο ότι δεν εστάλη αυτή η υπόθεση στο Ελεγκτικό Συνέδριο, όπως ισχυρίστηκε ο κύριος Πρωθυπουργός, που λέει ότι όλες οι υποθέσεις -είναι πολιτική απόφαση- για πάνω από πεντακόσια εκατομμύρια στέλνονται στο Ελεγκτικό Συνέδριο.
'Ετσι έγινε πριν από δεκαπέντε μέρες πάλι σ' αυτήν την Αίθουσα αυτή η συζήτηση. Και βγήκε ο Κοινοβουλευτικός Εκπρόσωπος του ΠΑΣΟΚ ο κ. Γεωργακόπουλος και παρεκάλεσε και αυτός με τη σειρά του την Κυβέρνηση να το στείλει αυτό στο Ελεγκτικό Συνέδριο και ακόμα δεν το έχει στείλει. Είμαι καχύποπτος που λέω ότι δεν το στέλνει, γιατί πραγματικά υπάρχει κάτι άνομο; Τα σκάνδαλα πολλές φορές είναι και πολιτικά και οικονομικά και καθένας τα δικαιολογεί όπως θέλει. Τους δίνει την πολιτική διάσταση ή την οικονομική διάσταση.
Ας πάρουμε τα μεγάλα θέματα.
ΟΤΕ: 'Οταν ήρθε στη χώρα η κινητή τηλεφωνία απαγορεύτηκε στον ΟΤΕ να συμμετέχει σε αυτήν και επετράπη σε δύο εταιρείες. Η μία μπορεί να ήταν φίλη του ενός κόμματος η άλλη του άλλου κόμματος. Επετράπη στην "TELESTET" και στην "PANAFON" και επί πέντε χρόνια δεν επιτρεπόταν στον ΟΤΕ να συμμετέχει στην κινητή τηλεφωνία. Αυτό ήταν ή πολιτικό σκάνδαλο ή οικονομικό σκάνδαλο. Πάντως λογικό δεν ήταν. Δεν μπορεί να δικαιολογήσει κανείς τίποτα, γιατί η εξέλιξη εν συνεχεία απέδειξε ότι υπονομεύτηκε ο ΟΤΕ και έτσι σήμερα αναγκάζεται, για να μπορέσει να φτιάξει τα προγράμματα διείσδυσης στα Βαλκάνια, να ανεβάζει τις μονάδες, όπως έκανε χθες που ανέβασε άλλη μια δραχμή τη μονάδα.
'Αλλο μεγάλο θέμα. Το είπα προχθές και στον Υπουργό Ανάπτυξης. Τη ΔΕΠ την κάνατε ιδιωτική επιχείρηση με βάση τη φιλοσοφία σας. Λειτουργεί όμως αποτελεσματικά; Ενάμιση μήνα η Βόρεια Ελλάδα έχει μείνει χωρίς υγραέριο. Γιατί; Είναι αυτό οικονομικό σκάνδαλο; Το αφήνω στην κρίση σας και στην κρίση του ελληνικού λαού.
Είχαμε πυρκαγιά στην ΕΚΟ πέρσι το Φεβρουάριο. Δεν επισκευάστηκε, ενώ μπορούσε και είχε όλο το χρόνο να επισκευαστεί. Επρόκειτο όμως έτσι κι αλλιώς να βάλει μπρος, όπως έβαλε αυτήν την εβδομάδα. Δύο μήνες πριν σταματάνε τα ΕΛΔΑ, τα βγάζουν εκτός λειτουργίας για συντήρηση και μένει για λειτουργία μόνο η "MOTOR OIL" του Βαρδινογιάννη, η οποία ασκώντας μονοπώλιο, κόντρα ακόμα και στη δική σας πολιτική φιλοσοφία και οικονομική άποψη, ανέβασε κατά 31% το κόστος. Αυτό μετακυλίεται βεβαίως στην αγορά και ανεβαίνει ο πληθωρισμός. Υπάρχει δηλαδή διαπλοκή πολιτικού και οικονομικού περιεχομένου, για να εξυπηρετηθεί κάποιος οικονομικά. Δεν ξέρω αν τα πήρε κάποιος, αλλά αυτό δεν είναι θέμα. Δεν θα γίνουμε εμείς εδώ δικαστές.
'Εχετε υποβαθμίσει σημαντικούς τομείς της οικονομίας μας. Τον αγροτικό τομέα εσείς τον χειρίζεστε πολιτικά, εσείς έχετε υποσχεθεί να φέρετε αλλαγή του συνεταιριστικού κινήματος, γιατί γνωρίζετε ότι πέρσι πρόπερσι ο ελληνικός λαός πλήρωσε διακόσια δισεκατομμύρια από το υστέρημά του για να τους ξεχρεώσει. Ξέρετε ότι δεν χρεώθηκαν από άλλες δυσκολίες, αντικειμενικές και υποκειμενικές, παρά μόνο μέσα από την κακή διαχείριση που εννοεί και τα υπόλοιπα.
Στη Βουλή κατέθεσα εγώ για το συνεταιρισμό της δικής μου πόλης μια κατάσταση, όπου άνθρωποι πεθαμένοι πριν τρία χρόνια παρέδωσαν ντομάτα στο συνεταιρισμό για να τη βιομηχανοποιήσει. 'Εκαναν συναλλαγή με τον συνεταιρισμό, έκαναν συναλλαγή με την αγροτική τράπεζα, οι πεθαμένοι αυτοί άνθρωποι, με δικές τους υπογραφές. 'Εδωσα λοιπόν την κατάσταση στον Υπουργό, χαμογέλασε, μου έδωσε την αίσθηση ότι θα το δει τουλάχιστον και στη συνέχεια τίποτα.
Τι να κάνουμε δηλαδή; Να πηγαίνουμε εμείς στην εισαγγελία να καταθέτουμε κάθε φορά μηνύσεις για να έρχεται μετά ο κύριος Υπουργός και να λέει "είσαι κοινός συκοφάντης", όπως είπε στον κ. Κωστόπουλο σήμερα; Δεν αντιμετωπίζεται έτσι η πραγματικότητα. Θα αντιμετωπισθεί μόνο όταν παραδεχθείτε ότι είμαστε σε σοβαρή κρίση και όταν ζητήσετε την βοήθεια τη δική μας επί της ουσίας, για να μπορέσουμε να αντιμετωπίσουμε το ζήτημα που πρέπει να αντιμετωπισθεί.
Και πρέπει να αντιμετωπισθεί, κύριε Υπουργέ, για ένα πολιτικό λόγο. Ο λόγος είναι ότι σήμερα η κυριαρχία του νεοφιλελευθερισμού που εκφράζει και καταλήγει στην απληστία του κέρδους είναι λογικό να δημιουργεί τέτοια φαινόμενα. Είναι συνέπεια των πολιτικών εξελίξεων ανά τον κόσμο και της πολιτικής που εφαρμόζετε εσείς, αυτής της πολιτικής που από πρώτους σε ψήφους στην επαρχία, σας έκανε πρώτους σε ψήφους στο Κολωνάκι. Δεν είναι τυχαία αυτά τα πράγματα. 'Εχετε κάνει αυτή την επιλογή.
Εγώ δεν μπορώ να ισχυριστώ ότι είστε όλοι ανέντιμοι και απατεώνες, δεν μπορώ όμως και να δεχθώ ότι δεν είναι και κανένας σας. Αυτή είναι η αίσθηση του ελληνικού λαού. Εγώ θα πάω κόντρα στη λογική του ελληνικού λαού, γιατί είμαι διαφορετικός; Μετά μου λέτε ανεξάρτητες διοικητικές αρχές και είπατε και σήμερα ότι εμείς δεν συμμετέχουμε. Μα τι να συμμετέχουμε, κύριοι όλων των κομμάτων, που πιστεύετε σ'αυτήν την αντίληψη; Δεν βλέπετε πώς διαρθρώνονται αυτές και πώς λειτουργούν; Εδώ είναι να τρελαίνεται κανείς από την αναξιοπιστία που υπάρχει στο πολιτικό μας σύστημα. Βλέπει κανείς για την ίδια υπόθεση με σύγκλιση ή με διορισμό τεσσάρων καθηγητών του πανεπιστημίου να βγαίνει ένα συμπέρασμα, το οποίο λέει αυτό είναι μαύρο. 'Αλλοι τέσσερις καθηγητές του πανεπιστημίου που πληρώνονται όμως από άλλον φορέα, από τον αντίδικο φορέα λένε ότι αυτό είναι άσπρο. Οι πανεπιστημιακοί. Η κρίση δηλαδή έχει μπει σε όλα τα επίπεδα πια και πρέπει να το δεχθούμε αν θέλουμε να το πολεμήσουμε.
Προσπαθούμε δηλαδή επιστρατεύοντας κάθε φορά ίσως και διαφορετικό τρόπο για να γινόμαστε πιο πειστικοί σε σας να σας πείσουμε πράγματι ότι πρέπει να το αποδεχθείτε, ότι πρέπει να το πολεμήσουμε όλοι μαζί. Αυτή η λογική της μισής αλήθειας που επικαλείσθε μία φορά εσείς και μία φορά η Αξιωματική Αντιπολίτευση για να κοροϊδεύετε τον ελληνικό λαό δεν περνά πια, γιατί έχει παραγίνει το κακό.
Το ζει ο ελληνικός λαός, δεν μπορούμε να είμαστε πειστικοί μέσα από το διάλογο, παρά μόνο μέσα από πρακτικές αποφάσεις.
Εμείς θεσμικά προτείναμε από την αρχή και είπαμε τι σημαίνει για μας ανεξάρτητες αρχές και πώς πρέπει να συγκροτούνται. Τι τρόπο λειτουργίας πρέπει να έχουν. Καταθέσαμε τις δικές μας απόψεις που είναι πολιτικές θέσεις. Δεν θα διαφέρατε και σεις στην άποψη με μας, αν δεν είχατε άλλους λόγους. Και ο λόγος είναι ότι σήμερα ασκείτε εξουσία με ένα πολιτικό σύστημα και με μία απόφαση. Να τα πάρει η αγορά, γιατί κυριαρχεί η αγορά. Αλλά ξεχνάτε ότι η αγορά είναι σκληρή, είναι ασύδοτη. Βασίζεται στο κέρδος. Και σεις και μεις δεν πρέπει να εκπροσωπούμε αυτούς που ασχολούνται με μοναδική ιδεολογία την κερδοσκοπία και την αξία του χρήματος γιατί υπάρχουν και άλλα κοινωνικά αγαθά. Υπάρχουν νοσοκομεία. Μα δεν το βλέπετε, κλείνει η καρδιολογική πτέρυγα του Παπανικολάου. Δεκατρείς επιστήμονες γιατρούς είχε, τρεις έμειναν. Φρόντισαν να τους "καθαρίσουν" όλους, έναν-έναν. Πέρασε ασυμβίβαστα πράγματα ο κ. Παπαδήμας για κάποιους να μην είναι -λέει, ενώ για άλλους δεν ισχύει- καθηγητές στο πανεπιστήμιο, αλλά και στο ΕΣΥ και ας προσφέρουν στο ΕΣΥ και ας είναι ενδεδειγμένοι επιστήμονες που έχουν παγκόσμια αναγνώριση. Τους βάζουμε και αυτούς στο περιθώριο. Δεν είναι τυχαίο, δεν μπορώ να φανταστώ ότι εκδικείται αυτούς τους επιστήμονες. Απλώς εξυπηρετεί το σύστημα που λέει τι; 'Οτι το ΕΣΥ πρέπει να περάσει στον ιδιωτικό φορέα. Αυτή όμως η διαδικασία έχει αυτές τις διαπλοκές τις οποίες τις χρεώνεσθε εσείς και δεν μπορείτε πια να τις καλύπτετε.
ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Τύπου και Μέσων Μαζικής Ενημέρωσης έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, καθώς ολοκληρώνεται η αποψινή συζήτηση ο λόγος μας πρέπει να είναι ψύχραιμος, ακραία υπεύθυνος και συναινετικός. Μπορώ να διερωτηθώ αν γίναμε άραγε σοφότεροι απόψε, αν ενισχύθηκε μετά τα όσα ακούσαμε η πολιτική μας βούληση να καταπιαστούμε με προβλήματα και να τα αντιμετωπίσουμε για να τα λύσουμε ή αν δείχνοντας πως μένουμε αιχμάλωτοι, εγκλωβισμένοι στο μικρόκοσμο της κομματικής και πολιτικής ζωής σπέρνουμε την απογοήτευση στους πολίτες που μας άκουσαν και τους οδηγούμε σε παροπλισμό.
Οφείλουμε να είμαστε αισιόδοξοι γιατί ακόμη και η συνειδητοποίηση της κρίσης -και η κρίση είναι φανερή σε πολλούς τομείς και σε διάφορα μεγέθη- αποτελεί το πρώτο βήμα για την αντιμετώπιση και την υπερβασή της.
Ουδείς είναι δραπέτης της πραγματικότητας, ουδείς την αγνοεί. Υπάρχουν προβλήματα, τα βιώνουμε. Δεν είναι λίγα. Τα προβλήματα είναι ο κοινός μας αντίπαλος, κύριοι συνάδελφοι. Δεν υπάρχει πρόβλημα με το οποίο κάποιος πρέπει να επιχειρεί να συμμαχήσει για να στραφεί εναντίον του άλλου. Είμαστε συναγωνιστές στην κοινή προσπάθεια. Τα προβλήματα αυτά δεν τα προσεταιριζόμαστε ως σημαία για να κατανικήσουμε τον πολιτικό αντίπαλο.
Τα προβλήματα αυτά τα προσεγγίζουμε, επειδή είναι οι εκκρεμότητες, οι ουρές, η προβολή του παρελθόντος στο σήμερα, έτσι ώστε να πάψουν να υπάρχουν. Μας εκφράζει αυτό που άλλαξε σε αυτήν την κοινωνία και όχι αυτό που δεν άλλαξε και πρέπει να αλλάξει. Αλλά δίπλα σε αυτά τα προβλήματα υπάρχει και η Ελλάδα της σιγουριάς, της αισιοδοξίας, η Ελλάδα του 21ου αιώνα.
Η χώρα μας δεν είναι μια μελανόμορφη χώρα, όπως μονοδιάστατα κάποιοι την περιγράφουν, πιστεύοντας πως έτσι πλήττουν την Κυβέρνηση. Κάνουν τεράστιο λάθος. Η Ελλάδα ενισχύεται, είναι φανερό αυτό και κοινά ομολογημένο, ενώ η πολιτική αποδυναμώνεται. Κύριος λόγος είναι η σκίαση του δημόσιου βίου, της πολιτικής ζωής από εμάς τους ίδιους, με την εκτόξευση ατεκμηρίωτων κατηγοριών. Πιστεύουν κάποιοι ότι έτσι θα υπερκεράσουν τον πολιτικό αντίπαλο, δεν αντιλαμβάνονται πως τελικώς οδηγούνται σε αδιέξοδο, αφού στο πεδίο του συσχετισμού των δυνάμεων, το τελικό αποτέλεσμα δεν είναι άλλο από την υπονόμευση και την αποδυνάμωση του περιεχομένου, του νοήματος και της αξίας της πολιτικής και της διεισδυτικότητας και αποτελεσματικότητάς της. Είναι τελικά απώλεια για όλους, και για τη δημοκρατία μας το αποτέλεσμα αυτό, γιατί βεβαίως στο πλαίσιο της δημοκρατίας η διαφάνεια, η νομιμότητα αποτελούν συστατικά στοιχεία και αγαθά της. 'Ομως τα άνομα συμφέροντα, τα οποία ασφαλώς υπάρχουν, όπως σε κάθε ανθρώπινη κοινωνία, σε κάθε ιστορική περίοδο, δεν φοβούνται, είτε λόγους πανηγυρικούς για το εγώ μας, για τον εαυτό μας, που δήθεν τα αντιμετωπίζει με τρόπο ηρωϊκό, είτε λόγους επικήδειους για τη δημοκρατία και τη σήψη του κομματικού συστήματος.
Τα άνομα συμφέροντα δεν συρρικνώνονται και δεν ανατρέπονται από ένα λόγο, ο οποίος είναι άκοπος και άσκοπος, δεν έχει συγκεκριμένο στόχο. Είναι σαν τον πυροβολισμό, ο οποίος γίνεται μόνο και μόνο για να έχουμε τη χαρά να ακούσουμε το θόρυβο, όχι για να πετύχουμε κάποιο στόχο.
Πάνω απ' όλα, λοιπόν, θα πρέπει να είναι ηθική και έντιμη η στάση η δική μας απέναντι στους πολίτες, απέναντι στα θέματα, αλλά και μεταξύ μας. Κι αυτό δεν συμβαίνει. Πιστεύω ότι είναι φανερό ότι η Νέα Δημοκρατία επιχειρεί να επανέλθει στην κεντρική πολιτική σκηνή, αφού ηττήθηκε σε πολιτικό και προγραμματικό επίπεδο, από τη λεγόμενη πίσω πόρτα, αυτή της παραπολιτικής και της σκανδαλολογίας. Το πιστεύω απόλυτα. Ο κ. Καραμανλής έχει αναγορεύσει τον εαυτό του σε μια υπέρτατη αρχή, που μπορεί να κρίνει και να ταξινομεί τους πάντες, να δικάζει τους πάντες, να κρίνει εκείνος τι είναι σκάνδαλο και τι δεν είναι, χωρίς να αναμένει γι' αυτό τη γνώμη των αρμοδίων οργάνων της συντεταγμένης πολιτείας μας, να κρίνει εκείνος ποιος είναι κατηγορούμενος και πρέπει να απολογηθεί και ποιος είναι ο τιμητής και ο κήνσορας. Και βέβαια, επειδή πολύ νερό έχει κυλήσει στην πολιτική ζωή της χώρας μας και δεν μπορεί να μπεις δυο φορές στο ίδιο ποτάμι, πιστεύω ότι θα εγκαταλείψει γρήγορα η Νέα Δημοκρατία αυτό το μοντέλο άσκησης πολιτικής, το οποίο δεν είναι τίποτε άλλο, παρά ένα διάβημα απονενοημένο και γι' αυτό τελικά αυτοκαταστροφικό.
Η Νέα Δημοκρατία το 1993 είπε ο Αρχηγός της ότι ανετράπη από οικονομικά συμφέροντα. 'Εγιναν εκλογές. Τι είναι αυτό που εμπόδισε τους πολίτες και τον ελληνικό λαό να ψηφίσει και πάλι τη Νέα Δημοκρατία και να την αναδείξει κυβέρνηση, αν η Νέα Δημοκρατία με τα πεπραγμένα της είχε πείσει τον ελληνικό λαό, ώστε να μπορέσει να αποσπάσει και πάλι την ψήφο και την εμπιστοσύνη του.
Ας αφήσουν λοιπόν στην άκρη αυτού του είδους τα λογοπαίγνια, τα οποία είναι κατώτερα της πολιτικής επιχειρηματολογίας, που πρέπει να χρησιμοποιούμε, όταν μιλάμε τουλάχιστον στο Κοινοβούλιο. Και περισσότερο βεβαίως όταν καλούμε μετ' επαίνων στις τάξεις του κόμματός μας στελέχη, τα οποία κατηγορούμε με αυτόν τον τρόπο ότι συμμετείχαν σε μια τέτοια ραδιουργία, σε βάρος του τότε κυβερνώντος κόμματος.
Κυρίες και κύριοι συνάδελφοι -είμαστε όλοι συνάδελφοι αυτήν την ώρα, κυρίες που εργάζεσθε εδώ για να υποστηρίξετε και τη δική μας προσπάθεια και όλοι συμπάσχουμε, είναι ήδη η ώρα 3 παρά το πρωί- ειδικώς για τα Μέσα Ενημέρωσης όλα όσα έχουν θεσπιστεί με το βασικό ν. 2328 ισχύουν. Τα στοιχεία είναι στη διάθεση παντός ενδιαφερομένου. Θα μιλήσω για το θέμα αυτό με περισσότερες λεπτομέρειες. Εισαγωγικώς αρκούμαι να πω ότι όλη την περίοδο διακυβέρνησης της χώρας από τη Νέα Δημοκρατία οι τηλεοπτικοί σταθμοί λειτούργησαν παράνομα, δεν εκδόθηκε έστω για τη μεταβατική νομιμοποίησή τους οποιαδήποτε διάταξη ή πράξη και βεβαίως δεν ειπράχθηκε έναντι των συχνοτήτων που τους παραχωρήθηκαν, όπως είπε και ο Πρωθυπουργός, ούτε μια δραχμή ως αντάλλαγμα χρήσης των συχνοτήτων αυτών. Εμείς επιτελέσαμε και συνεχίζουμε να επιτελούμε ένα τιτάνιο έργο. Είναι πολλά τα κείμενα που μπορεί να έχει στη διάθεσή του ο κάθε συνάδελφος. Σας λέγω για να αποσαφηνίσουμε το ραδιοτηλεοπτικό πεδίο, ότι προχωρήσαμε στην έκδοση χαρτών πεδιοκάλυψης που προβλέπουν για όλη την επικράτεια και για κάθε συγκεκριμένη περιοχή τα όρια εμβέλειας του εκπεμπόμενου σήματος. Ορίσαμε συγκεκριμένα κέντρα εκπομπής όπου θα εγκατασταθούν οι πομποί. Ορίσαμε συγκεκριμένες συχνότητες μεσω των οποίων θα μεταφέρεται το σήμα. Και επίσης, τη συγκεκριμένη ένταση ισχύος με την οποία θα λειτουργεί ο κάθε πομπός. Αυτό το έργο είναι τεράστιο, είναι πρωτόγνωρο, είναι πολυσύνθετο, συναντά πολλές δυσκολίες στην εφαρμογή το φιλόδοξο αυτό προγράμμμά μας, πολλές των οποίων δυσκολιών προέρχονται από τα ίδια τα ΜΜΕ, από τους ενδιαφερόμενους. Αποδείχθηκε ότι ήταν ανέτοιμοι να προσαρμοστούν σε μια νέα πραγματικότητα. Είχαν μάθει αλλιώς να λειτουργούν με ένα τρόπο άναρχο, ασύδοτο, τους είχε επιτραπεί άλλωστε γιατί οι προβλέψεις που είχαν προηγηθεί ευνοούσαν αυτήν την ασυδοσία και την ανομία.
(Στο σημείο αυτό κτυπάει το κουδούνι λήξης της ομιλίας του κυρίου Υπουργού) Κύριε Πρόεδρε, θα σας παρακαλέσω, ψύχραιμα θα μιλήσω, δώστε μου λίγο χρόνο ακόμη να αναπτύξω κάποιες αποψεις, να ενημερώσω και τους συναδέλφους.
ΠΡΟΕΔΡΕΥΩΝ (Παναγιώτης Σγουρίδης): Καμιά αντίρρηση. Μόνο να μην περάσουμε τις 3 η ώρα ....
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): 'Οχι.
ΠΡΟΕΔΡΕΥΩΝ (Παναγιώτης Σγουρίδης): ... για το λόγο ότι πρέπει να λυπηθείτε και τις συναδέλφους, όπως τις αποκαλέσατε, πρακτικογράφους, γιατί αύριο το πρωί στις 9 η ώρα πρέπει να ξεκινήσουν την επόμενη συνεδρίαση.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Εμείς πιο πριν για ολόκληρη την ημέρα επίσης αύριο θα ξεκινήσουμε τη δουλειά μας.
ΠΡΟΕΔΡΕΥΩΝ (Παναγιώτης Σγουρίδης): 'Ολοι σ' αυτό το μοτίβο δουλεύουμε.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): 'Ολη αυτήν την περίοδο, κύριοι συνάδελφοι, από τα κόμματα της Αντιπολίτευσης δεν κατατέθηκε ουδεμία πρόταση εκτός δύο προτάσεων νόμων της Νέας Δημοκρατίας. Η μια το 1996 που δεν προέβλεπε τίποτε άλλο παρά αλλαγή επωνυμιών των οργάνων, την κατάργηση δηλαδή του Υπουργείου Τύπου και του Εθνικού Συμβουλίου Ραδιοτηλεόρασης και την ίδρυση μιας Εθνικής Επιτροπής Ραδιοτηλεόρασης, όπως την ονομάζει. Η άλλη πρόταση πρόκειται να συζητηθεί το επόμενο διάστημα -κατατέθηκε το 1999- για την προβολή των κομμάτων κατά την προεκλογική περίοδο. Επαναλαμβάνει διατάξεις που ισχύουν, διατάξεις του 2328, του 2429, το άρθρο 30 συγκεκριμένα. Η μόνη νέα ιδέα που εισφέρει είναι η αγορά από το κράτος ραδιοτηλεοπτικού χρόνου δύο ωρών ημερησίως σε όλα τα ηλεκτρονικά μέσα της χώρας. Η προχειρότητα αυτής της πρότασης αποδεικνύεται από το ότι το κόστος που συνεπάγεται η εφαρμογή αυτής της ιδέας ανέρχεται ίσως σε εκατοντάδες δισεκατομμύρια δραχμές, το οποίο κόστος κατά την πρόταση της Νέας Δημοκρατίας θα πρέπει να αφαιρεθεί, λέει από τις προεκλογικές δαπάνες των κομμάτων, αυτές που προβλέπονται σύμφωνα με την οικονομική ενίσχυση που έχουν από το κράτος κατά την προεκλογική περίοδο. Η ενίσχυση αυτή για τις πρόσφατες ευρωεκλογές ήταν περίπου τέσσερα δισεκατομμύρια για όλα τα πολιτικά κόμματα.
'Εχουμε εκδώσει όλες τις πράξεις -οι αποφάσεις οι δικές μου είναι στη διάθεσή σας- ώστε να καταβάλουν τα Μέσα Ενημέρωσης το αντάλλαγμα χρήσης που αναλογεί για τις συχνότητες που τους έχουν χορηγηθεί. Και τα Μέσα Ενημέρωσης λειτουργούν νομίμως παρά το ότι δεν έχει ολοκληρωθεί ακόμα η χορήγηση των αδειών.
Θα έλθω στο θέμα αυτό αμέσως μετά.
Με νόμο, όμως, που έχουμε ψηφίσει, αυτήν τη μεταβατική περίοδο τα Μέσα Ενημέρωσης λειτουργούν νομίμως -οι τηλεοπτικοί σταθμοί- έχουν αναλάβει όλες τις δεσμεύσεις και τις υποχρεώσεις -και τις οικονομικέςκαι πρέπει να ανταποκριθούν σε αυτές.
'Οσον αφορά το αντάλλαγμα χρήσης, πρέπει να σας πω ότι ένα μεγάλο ποσοστό, που ξεπερνά τα δύο δισεκατομμύρια δραχμές, έχει ήδη εισπραχθεί από τις οικονομικές υπηρεσίες. Το άλλο τμήμα του ποσού αυτού τελεί ακόμη σε εκκρεμότητα επειδή ακριβώς τα Μέσα Ενημέρωσης, όπως κάθε 'Ελληνας πολίτης, όπως προβλέπει άλλωστε το Σύνταγμα, έχουν χρησιμοποιήσει τα ένδικα μέσα, που έχουν στη διάθεσή τους, προκειμένου να επιτύχουν τη σχετική αναστολή. Είναι θέμα της ανεξάρτητης δικαστικής εξουσίας να εκδόσει το συντομότερο δυνατό τις σχετικές αποφάσεις.
'Οσον αφορά το Συμβούλιο Ραδιοτηλεόρασης και τη σύνθεσή του, έχω να πω τα εξής: Το Συμβούλιο Τηλεόρασης και Ραδιοφωνίας, δεν είναι διακομματική επιτροπή, δεν είναι προέκταση του συσχετισμού δύναμης των κομμάτων στη Βουλή. Τα μέλη του απολαμβάνουν προσωπικής και λειτουργικής αυτονομίας, παραμένουν στη θέση τους, ενώ υποδείχθηκαν από κάποια κόμματα, μέχρι να ολοκληρωθεί η θητεία τους και δεν υπόκεινται σε οποιαδήποτε ανάκληση από αυτόν ο οποίος πρότεινε ένα συγκεκριμένο μέλος. Αυτό είναι το χαρακτηριστικότερο στοιχείο που δηλώνει την αυτονομία τους. Ο ν. 2173/93 είναι αυτός ο οποίος προβλέπει τον τρόπο με τον οποίο συγκροτείται το Συμβούλιο Ραδιοτηλεόρασης. Αυτός εφαρμόζεται. Το 1993, ουδείς μπορούσε να προβλέψει ποιο θα είναι το τοπίο αυτής της Αίθουσας μετά τις εκλογές του 1996. 'Αρα, είναι άδικο να κατηγορείτε την Κυβέρνηση για οποιαδήποτε σκοπιμότητα.
Θα μπορούσαμε να συζητήσουμε το θέμα της αλλαγής του νόμου, παρά το ότι πιστεύω πως πρέπει οι νόμοι να εφαρμόζονται για μια μακρά σχετικά περίοδο και να διορθώνονται οι ατέλειες όταν έχουμε αποκτήσει εμπειρία από την εφαρμογή τους. Το ΔΗ.Κ.ΚΙ., όμως, προσέφυγε στο Συμβούλιο της Επικρατείας. Η συζήτηση αυτή, λοιπόν, μένει σε εκκρεμότητα. Θα αναμένουμε την απόφαση του Συμβουλίου της Επικρατείας προς την οποία θα συμμορφωθούμε, προκειμένου, αξιοποιώντας και το momendum, να προχωρήσουμε σε ενίσχυση και αναβάθμιση περαιτέρω του Εθνικού Συμβουλίου Ραδιοτηλεόρασης.
Πάντως -για την ιστορία το σημειώνω- η απόφαση του πέμπτου τμήματος του Συμβουλίου της Επικρατείας, όχι μόνο δεν δικαιώνει το ΔΗ.Κ.ΚΙ. σ'αυτήν την προσφυγή, με το συγκεκριμένο σκεπτικό της προσφυγής, αλλά αντιθέτως θεωρεί πως άλλη πρέπει να είναι η σύνθεση, ο τρόπος συγκρότησης του Εθνικού Συμβουλίου Ραδιοτηλεόρασης.
Κύριοι συνάδελφοι, ο κ. Κωνσταντόπουλος και ο κ. Κουναλάκης αναφέρθηκαν σε σειρά θεμάτων όσον αφορά το Συμβούλιο Ραδιοτηλεόρασης.
Το Τμήμα Ελέγχου Διαφάνειας, το οποίο προβλέπεται με το π.δ. 310/96, είναι δικό μας δημιούργημα, είναι δημιούργημα του ομιλούντος. Αυτό δείχνει την ισχυρή βούλησή μας να προχωρήσουμε, δίνοντας στο Συμβούλιο Ραδιοτηλεόρασης κάθε εξουσία, σε ακραίο και αυστηρό έλεγχο όλων των φυσικών και νομικών προσώπων που δραστηριοποιούνται στον ευρύτερο ραδιοτηλεοπτικό χώρο. Το μοντέλο αυτό, που έχουμε εισαγάγει με το συγκεκριμένο προεδρικό διάταγμα, δεν ισχύει πουθενά στην Ευρώπη. Πρόσφατα στη Γαλλία και όχι στο πλαίσιο ανεξάρτητης αρχής, ως ανεξάρτητο τμήμα, όπως εμείς εδώ, επαναλαμβάνονται κάποιες ρυθμίσεις οι οποίες για πρώτη φορά έχουν εισαχθεί από εμάς.
'Ολοι οι ελεγκτικοί μηχανισμοί του κράτους, από το ΣΔΟΕ και η Τράπεζα Ελλάδος και πολλοί ακόμα, είναι στη διάθεση του Συμβουλίου Ραδιοτηλεόρασης, προκειμένου να ελέγξει, να συλλέξει και να διασταυρώσει τα στοιχεία των προσώπων, φυσικών και νομικών, που δραστηριοποιούνται σ'αυτόν τον τομέα.
Το 1996 -για την ιστορία του πράγματος, κύριε Κουναλάκη, επειδή γνωρίζω ότι αυτά τα θέματα τα συζητάτε εσείς ιδιαιτέρως και σε δημόσιους χώρους επειδή σας αφορούν, είστε δημοσιογράφος- με την ίδρυση του Τμήματος, στις 18/11/96 εκδώσαμε τη σχετική προκήρυξη προκειμένου να καλύψουμε τις δεκαεπτά θέσεις επιστημόνων που με την ίδρυση αυτού του Τμήματος Eλέγχου Διαφάνειας στο Συμβούλιο Ραδιοτηλεόρασης, είχαμε δημιουργήσει. Παρενέβη το ΑΣΕΠ. Δημιουργήθηκε, αν θέλετε, μια τριβή λόγω της διάστασης απόψεων. Μετά από γνωμοδότηση του Νομικού Συμβουλίου του Κράτους το ΑΣΕΠ ανέλαβε στις 19 Φεβρουαρίου 1997 τη διενέργεια του σχετικού διαγωνισμού -εκείνο πλέον και όχι εμείς- για την κάλυψη αυτών των θέσεων.
Το Υπουργικό Συμβούλιο ενέκρινε την πλήρωση των θέσεων το Μάιο του 1997. Η προκήρυξη έγινε από το ΑΣΕΠ στις 3 Ιουλίου του 1998. Τα αποτελέσματα εξεδόθηκαν την 1η Οκτωβρίου 1999 για την πρόσληψη οκτώ μόνο από τους δεκαεπτά συνολικά επιστήμονες που προβλέπεται να στελεχώσουν αυτό το τμήμα. Δεν έχω να προσθέσω τίποτε σ' αυτό. Θα πω μόνο ότι στο νόμο που ψηφίσαμε για συνδρομητικές υπηρεσίες, τον 2644/99 προβλέψαμε εξαίρεση για τις προσλήψεις στο Συμβούλιο Ραδιοτηλεόρασης. Του δώσαμε την δυνατότητα να παρακάμπτει το ΑΣΕΠ και να προσλαμβάνει στελέχη, προκειμένου να ανταποκριθεί στην αποστολή του. Και ελπίζω να αξιοποιήσει αυτή τη ρύθμιση το Συμβούλιο Ραδιοτηλεόρασης.
Αυτό δείχνει πόσο επιθυμούμε να λειτουργήσει αυτό το τμήμα. Αλλά τα στοιχεία αυτά κατ' αρχήν, τα μετοχολόγια δηλαδή των επιχειρήσεων των ραδιοτηλεοπτικών είναι στη διάθεση τόσο τη δική μας, όσο και του Συμβουλίου Ραδιοτηλεόρασης. Τόσο καιρό μπορούσε να αξιοποιήσει τα στοιχεία αυτά το Συμβούλιο Ραδιοτηλεόρασης, κύριοι συνάδελφοι.
'Οσον αφορά την παραχώρηση αδειών, σε ραδιοφωνικούς και τηλεοπτικούς σταθμούς θα πω λίγα πράγματα.
Για τους τηλεοπτικούς σταθμούς οι άδειες είναι εθνικής, περιφερειακής και τοπικής εμβέλειας. Για τους ραδιοφωνικούς σταθμούς οι άδειες είναι μόνο τοπικής εμβέλειας, νομαρχιακού επιπέδου.
Αφού προηγήθηκε όλη αυτή η εργασία για την οποία σας μίλησα με την έκδοση των χαρτών, με την έκδοση όλων των κανονιστικών πράξεων, προχωρήσαμε για τους τηλεοπτικούς σταθμούς στη σχετική προκήρυξη. Τα προεδρικά διατάγματα -δεν είναι πληροφορημένος ο κύριος Πρόεδρος της Νέας Δημοκρατίας- έχουν εκδοθεί. Είναι στη διάθεσή σας και μπορείτε να μελετήσετε όλα τα απαραίτητα προεδρικά διατάγματα που έχουν εκδοθεί. Η διαδικασία αυτή είναι σε εξέλιξη. Πρέπει να σας πω ότι η διαδικασία αυτή είναι επίπονη. Εκατό και πλέον χιλιάδες σελίδες απαρτίζουν όλο αυτό τον όγκο του υλικού των φακέλων που έχουν καταθέσει οι τηλεοπτικοί σταθμοί. Θα ολοκληρωθεί η διαδικασία αυτή γιατί επιθυμούμε να ολοκληρωθεί.
Πρέπει να σας πω το οξύμωρο που συμβαίνει συνήθως. 'Οταν δεν ελέγχουμε κάποιον σταθμό μας κατηγορείτε ότι επιτρέπουμε την ασυδοσία. 'Οταν ελέγχουμε και κλείνουμε κάποιο σταθμό, μας κατηγορείτε ότι φιμώνουμε το σταθμό. 'Οταν το Συμβούλιο Ραδιοτηλεόρασης παραπονείται εναντίον της Κυβέρνησης -κακώς, θα επανέλθω σ' αυτό- κάποιοι τρέχουν αμέσως να υπερασπισθούν το Συμβούλιο Ραδιοτηλεόρασης, πιστεύοντας πως έτσι πλήττουν την Κυβέρνηση. 'Οταν το Συμβούλιο Ραδιοτηλεόρασης εκδίδει απόφαση η οποία δεν τους είναι βολική, στρέφονται εναντίον του Συμβουλίου Ραδιοτηλεόρασης. Ξεχνούν τότε την αυτονομία του, το κύρος του, το οποίο κατά τα άλλα μας καλούν να περιφρουρήσουμε.
Υπάρχει το πρόσφατο παράδειγμα της έκδοσης απόφασης του Συμβουλίου Ραδιοτηλεόρασης για τις είκοσι άδειες ραδιοφωνικών σταθμών του νομού Αττικής. Εκπρόσωποι της Νέας Δημοκρατίας, πολιτικά στελέχη επιφανή, κατηγόρησαν το Συμβούλιο Ραδιοτηλεόρασης για την επιλογή του, η οποία μάλιστα απόφαση ήταν ομόφωνη. Τι σημαίνει αυτό; Μήπως σημαίνει υποκρισία; Μήπως αυτό δείχνει πως ενδιαφερόμαστε κάθε φορά να υπερασπιστούμε την κομματική μας σημαία, αδιαφορώντας εάν αυτό πληγώνει και τραυματίζει την αλήθεια; ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, παρακαλώ τελειώνετε.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Θα κλείσω, κύριε Πρόεδρε. Επιτρέψτε μου σε έναν τόνο ήρεμο να ολοκληρώσω τη σκέψη μου.
ΠΡΟΕΔΡΕΥΩΝ (Παναγιώτης Σγουρίδης): 'Ηρεμα, αλλά να κλείσετε.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Δεν έχω κανένα μα κανένα πρόβλημα με το Συμβούλιο Ραδιοτηλεόρασης, κύριε Κουναλάκη. Από τη δική μου πλευρά ουδέν πρόβλημα. Και γνωρίζετε πολύ καλά ότι έχω σιωπήσει, παρά το ότι τα δημοσιεύματα, παραπολιτικά κυρίως, είναι πολλά. Και λυπούμαι γι' αυτό.
Ο Πρόεδρος σας, προφανώς παραπληροφορημένος εξετέθη με τα όσα του είπαν, στελέχη προφανώς του Συμβουλίου Ραδιοτηλεόρασης, τα οποία και εκείνα εκτίθενται και εκθέτουν και το όργανο το οποίο στελεχώνουν και καλούνται να υπηρετήσουν, όταν ισχυρίζονται τέτοιους ισχυρισμούς οι οποίοι δεν ευσταθούν.
Υπάρχει ένα πρόβλημα, όχι πολιτικό, όχι διοικητικό, αλλά ένα επιστημονικό πρόβλημα, το οποίο αφορά τη δυνατότητα ή μη επιβολής κυρώσεων αναδρομικώς. Εμείς πιστεύουμε ότι δεν είναι δυνατόν αναδρομικώς να επιβάλλονται κυρώσεις.
Το Συμβούλιο Ραδιοτηλεόρασης εξέδωσε μια σχετική απόφαση η οποία δεν έχει κυρωθεί από εμάς. Αυτό είναι το σημείο της διαφωνίας, το οποίο απετέλεσε και την πέτρα του σκανδάλου. Δεν αντιλαμβάνομαι όμως γιατί αυτό πρέπει να είναι θέμα, το οποίο κάποιοι θα το χρησιμοποιούν, προκειμένου να προκαλέσουν τριβή αντί να επιδιώξουν την συνεννόηση για να αντιμετωπίσουμε το θέμα. Περί αυτού πρόκειται και μόνο περί αυτού. Ξεχνάτε ότι είναι αυτή η Κυβέρνηση η οποία άναψε κόκκινο φως σε όσους επιχείρησαν να αναπτύξουν χωρίς να υπάρχει εξειδικευμένο πλαίσιο συνδρομητικές ραδιοτηλεοπτικές υπηρεσίες με τις νέες τεχνολογίες; Και συγκεντρώσαμε τη μήνι των συμφερόντων αυτών. Για πρώτη φορά οι υπογραφές αυτές στράφηκαν εναντίον της Κυβέρνησης με επώνυμη ανακοίνωσή τους. 'Εχετε κάποιο άλλο προηγούμενο; Σε όλη τη Ευρώπη δεν υπάρχει το πλαίσιο, το οποίο θεσπίσαμε εμείς με τέτοια ακραία λεπτομέρεια. Ρωτήστε παρακαλώ σε όλες τις χώρες της Ευρωπαϊκής 'Ενωσης για να πληροφορηθείτε αν κάτι ανάλογο συμβαίνει με αυτό που εμείς εγκαθιδρύσαμε στη χώρα μας.
Είμαστε ιδιαίτερα αυστηροί. Και λυπάμαι που αποχωρήσατε από τη Βουλή όταν ήρθε προς συζήτηση το σχετικό θέμα. Δεν μας κάνατε την τιμή και τη χάρη να ακούσουμε τις απόψεις σας. Και δεν πρέπει να σας διαφεύγει ότι εμείς ρυθμίσαμε το θέμα του αγγελιοσήμου.
Δεκάδες δισεκατομμυρίων δραχμών παρέμειναν στη διάθεση των ιδιοκτητών των Μέσων Ενημέρωσης και δεν απεδίδοντο ή απεδίδοντο με μεγάλη χρονική υστέρηση στα δικαιούχα ασφαλιστικά ταμεία. Εν τω μεταξύ αξιοποιούσαν τα χρήματα αυτά όποιοι για μία έστω ορισμένη περίοδο τα είχαν στη διάθεσή τους.
Με δική μας ρύθμιση, κύριοι, τα χρήματα αυτά αποδίδονται απευθείας από διαφημιστές και διαφημιζόμενους στα δικαιούχα ασφαλιστικά ταμεία χωρίς να παρεμβάλλεται ο οποιοσδήποτε παράγων ιδιοκτήτης μέσων ενημέρωσης.
Κύριοι συνάδελφοι, λυπάμαι γιατί ενώ ο κύριος Πρωθυπουργός μίλησε με στοιχεία, ο κ. Σιούφας δεν αντέκρουσε τα στοιχεία, απλά επιδόθηκε σε μία αμήχανη άμυνα, ένα πρελούντιο το οποίο ισοδυναμεί με δήλωση υποταγής στους συγκεκριμένους σταθμούς ή παράγοντες ενημέρωσης στους οποίους αναφέρθηκε.
Κύριοι συνάδελφοι, πρέπει να σας πω ότι η τεχνολογία ιδίως στο χώρο των Μέσων Ενημέρωσης τρέχει με ασύλληπτη ταχύτητα. Στη νομοθετική εξουσία η πολιτική και τη μεγαλύτερη προνοητικότητα να δείξει είναι δύσκολο να θεσπίσει ένα τέτοιο πλαίσιο το οποίο θα αντιμετωπίζει προβλήματα, φαινόμενα, τα οποία θα εκδηλωθούν σε μία ύστερη φάση.
Πιστεύω, όμως, ότι σε θεσμικό και νομικό επίπεδο είμαστε στην πρωτοπορία του σύγχρονου κόσμου. Και θα προχωρήσουμε και στην εφαρμογή αυτού του πλαισίου και κατά το ποσοστό που αυτό μέχρι σήμερα δεν έχει γίνει. Θα ενισχύσουμε το Συμβούλιο Ραδιοτηλεόρασης, γιατί πιστεύουμε στο ρόλο του. Αυτό αποδεικνύεται από το ότι το Συμβουλιο Ραδιοτηλεόρασης ενισχύεται οικονομικά κατά τρόπο που είναι αποκαλυπτικός για τις διαθέσεις μας. Το 1995 ο προϋπολογισμός ήταν δεκαεπτά εκατομμύρια δραχμές και με συνεχείς αυξήσεις το 2000 ο προϋπολογισμός του Συμβουλίου Ραδιοτηλεόρασης θα ανέρχεται στα τριακόσια πενήντα εκατομμύρια δραχμές. 'Οσον αφορά την υποδομή του μέχρι το 1997 ήταν μία επιτροπή που αναζητούσε χώρο για να συνεδριάσει. Σήμερα διαθέτει το δικό του κτίριο με επαρκή υποδομή και στελέχωση.
'Οσον αφορά το status των μελών του, πρέπει να σας πω ότι ο πρόεδρος πλέον έχει αποκλειστική απασχόληση και οι αποδοχές του έχουν εξομοιωθεί με αυτές του προέδρου του Νομικού Συμβουλιου του Κράτους. Τα μέλη του Συμβουλίου Ραδιοτηλεόρασης έχουν αμοιβές που διπλασιάστηκαν προσφάτως, από τις διακόσιες σε τετρακόσιες χιλιάδες δραχμές το μήνα.
Το 1996 το Εθνικό Συμβούλιο Ραδιοτηλεόρασης πέραν των λίγων αποσπασμένων διοικητικών υπαλλήλων, δεν διέθετε ούτε έναν επιστήμονα. Σήμερα διαθέτει εποχιακούς, έχει οχτώ μόνιμους υπαλλήλους επιστήμονες και θα προσλάβει και άλλους.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, συντομεύστε σας παρακαλώ.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Οι αρμοδιότητες του έχουν αυξηθεί υπέρμετρα. 'Εχω εδώ κατάλογο αρμοδιοτήτων που δόθηκαν στο Συμβούλιο Ραδιοτηλεόρασης με το ν. 2644 πέραν των όσων είχε. Και θα προχωρήσουμε προς αυτήν την κατεύθυνση γιατί επιθυμούμε την περαιτέρω ενίσχυσή του.
'Ομως δεν αντιλαμβάνομαι γιατί η Κυβέρνηση υπόκειται στον έλεγχο οποιασδήποτε άλλης αρχής η οποία θέλει να εμφανίζεται ως ανώτερη της Κυβέρνησης. Η Κυβέρνηση εκφράζει τη λαϊκή κυριαρχία.
Υπάρχει το κύρος μιας ανεξάρτητης αρχής, το κύρος των επιστημόνων, των στελεχών. Το κύρος της Κυβέρνησης δεν υπάρχει; Η Κυβέρνηση είναι υποδεέστερο μέγεθος; Είναι παράγων αμελητέος ώστε να αντιμετωπίζεται με αυτόν τον τρόπο; Και όταν κάποιοι καλούνται να υπηρετήσουν ένα συγκεκριμένο πλαίσιο με το οποίο λειτουργεί το όργανο το οποίο στελεχώνουν, δεν νομίζω ότι είναι πολύ φρόνιμο να αντιδικούν με τρόπο σχεδόν συνδικαλιστικό για το ότι οι αρμοδιότητες ή το πλαίσιο αυτό κατά την άποψή τους δεν είναι επαρκές.
Αυτό αφορά την Κυβέρνηση, αφορά τη δική μας επιλογή και το δικό μας πρόγραμμα.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, τελειώνετε, είναι περασμένες τρεις το βράδυ και έχει τελειώσει και ο χρόνος σας.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Μία αναφορά θα κάνω μόνο στον κ. Τσοβόλα για να εκφράσω τη λύπη μου, γιατί ο κ. Τσοβόλας όπως συνηθίζει στρέφεται εναντίον του ΠΑΣΟΚ και μόνο εναντίον του ΠΑΣΟΚ και όχι της Νέας Δημοκρατίας. Ο κ. Τσοβόλας έχει επιλέξει μια πολιτική αυτοθυματοποίησης, έχει αυτοαναγορευτεί στον παράγοντα που μόνο αυτός μπορεί να αντιμετωπίσει τα προβλήματα σ' αυτόν τον τόπο. Πιστεύω ότι η στάση του αυτή δεν τιμά την ιστορία του και αποκαλύπτει τους πραγματικούς του στόχους.
Η πολιτική έχει το χώρο της, τα Mέσα Eνημέρωσης το δικό τους, ο καθένας έχει το δικό του ρόλο, τη δική του αποστολή. Δεν πρέπει να υπάρχει σύγχυση ρόλων και αρμοδιοτήτων. Φοβάμαι όμως ότι εμείς οι ίδιοι πολλές φορές εκχωρούμε ζωτικό χώρο της πολιτικής στα Mέσα Eνημέρωσης, εμείς οι ίδιοι οι πολιτικοί. Αν εμείς σεβαστούμε τους κανόνες για την υγιή λειτουργία του πολιτικού συστήματος, θα έχουμε δημιουργήσει μια άριστη προϋπόθεση για να αντιμετωπίσουμε και τα άλλα προβλήματα τα οποία αναφύονται όσον αφορά τις σχέσεις των κομμάτων ή της πολιτικής με τα μέσα ενημέρωσης.
Με αυτήν την έννοια, επιθυμώ μιλώντας εκ μέρους της Κυβέρνησης να συζητούμε αυτά και άλλα σημαντικά θέματα πάλι και πάλι σε αυτό το Κοινοβούλιο με ένα τρόπο και ένα τόνο που αρμόζει σε μία σύγχρονη δημοκρατία του 21ου αιώνα.
(Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχουν διανεμηθεί τα Πρακτικά της Παρασκευής 12 Νοεμβρίου 1999 και ερωτάται το Σώμα αν τα επικυρώνει.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Παρασκευής 12 Νοεμβρίου 1999 επικυρώθηκαν.
Κηρύσσεται περαιωμένη η συζήτηση προ ημερησίας διατάξεως σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας, κ. Κώστα Καραμανλή, σε επίπεδο Αρχηγών Κομμάτων, με θέμα: "Η διαφάνεια στο δημόσιο βίο".
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 03.08' λύεται η συνεδρίαση για σήμερα Πέμπτη 25 Νοεμβρίου 1999 και ώρα 10.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

