

 

  

Σελίδα 1709 

 

 

Π Ρ Α Κ Τ Ι Κ Α  Β Ο Υ Λ Η Σ 

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΛΑ'

Πέμπτη 26 Νοεμβρίου 1998

 

 

Αθήνα, σήμερα στις 26 Νοεμβρίου 1998, ημέρα Πέμπτη και ώρα 10.16' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο εκτελών χρέη Γραμματέα να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Αθανάσιο Νάκο, Βουλευτή Μαγνησίας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η 'Ενωση Καταναλωτών Λέσβου ζητεί την καθιέρωση ανώτατης τιμής πώλησης των καυσίμων στο Νομό Λέσβου. 

2) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Συνδικάτο Οικοδόμων Νομού Ηλείας ζητεί να μην παραβιάζονται τα εργασιακά δικαιώματα στο νεοαναγειρόμενο Νομαρχιακό Νοσοκομείο Πύργου. 

3) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η Πανελλήνια 'Ενωση κατωτέρων πληρωμάτων μηχανής Ε.Ν. "Ο ΣΤΕΦΕΝΣΩΝ" ζητεί τη λύση των προβλημάτων του κλάδου. 

4) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Ελληνική Κοινότητα Νυρεμβέργης Γερμανίας υποβάλλει προτάσεις για τη φορολόγηση των συντάξεων των παλιννοστούντων ελλήνων. 

5) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ, ΜΑΡΙΑ ΜΠΟΣΚΟΥ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία η Ομοσπονδία Νεφροπαθών Θράκης - Μακεδονίας - Ηπείρου - Θεσσαλίας ζητεί να δημιουργηθούν Μονάδες Τεχνητού Νεφρού σε όλες τις πρωτεύουσες των Νομών της χώρας. 

6) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Δημοτική Αγωνιστική Κίνηση Μύρινας Λήμνου Νομού Λέσβου καταγγέλλει την προσπάθεια από τους ιδιοκτήτες του ξενοδοχειακού συγκροτήματος "ΑΚΤΗ ΜΥΡΙΝΑ" να κατεδαφιστεί το κτίσμα - ψαροκαλύβα στο αλιευτικό καταφύγιο στον "ΠΕΤΑΣΟ". 

7) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία η Ομοσπονδία Ενώσεων Γονέων Μαθητών Νομαρχίας Πειραιά ζητεί να δοθούν στη Νομαρχία Πειραιά τα κονδύλια για τις ανάγκες της παιδείας στον Πειραιά. 

8) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Κοινότητα Ζαγοράς Μαγνησίας ζητεί να δρομολογηθούν Δελφίνια τουλάχιστον δύο ημέρες την εβδομάδα απο Β.Σποράδες - Χορευτό. 

9) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το ΤΕΕ - Τμήμα Μαγνησίας ζητεί την ανάθεση της μελέτης τροποποίησης Γεν. Πολεδομικού Σχεδίου Βόλου Ν.Ιωνίας Μαγνησίας. 

10) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ζητούν να εκτελεστεί η απόφαση του Εφετείου Λάρισας και να καταβληθούν τα δεδουλευμένα οφειλόμενα καθώς και οι αποζημιώσεις κλπ. από την εκκαθαρίστρια "Εθνική Κεφαλαίου". 

11) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται η αναθεώρηση του τρόπου έκδοσης αδειών σκοπιμότητας για την ακτοπλοϊα. 

12) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται η οικονομική στήριξη των ΜΜΕ. 

13) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο το ΤΕΕ επισημαίνει κινδύνους υπονόμευσης του κτηματολογίου. 

14) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται να μην ισχύσει το μέτρο της εκ περιτροπής κυκλοφορίας στο δακτύλιο των φορτηγών Δ.Χ. αυτοκινήτων. 

15) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται η ρύθμιση των χρεών των βιοτεχνών. 

16) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην πρόθεση της ΑΤΕ να εισπράξει ληξιπρόθεσμες οφειλές 

  

 

  

Σελίδα 1710 

κτηνοτρόφων και αγροτών. 

17) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται να καταργηθεί ο δημοτικός φόρος 2% στα επισιτιστικά επαγγέλματα. 

18) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία το Εργατικό Κέντρο Νομού Σερρών ζητεί την επίλυση των προβλημάτων του ΟΕΚ. 

19) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία η Εταιρεία Μακεδονικών Σπουδών Κέντρο Απόδημων Μακεδόνων ζητεί να μη διακοπεί η λειτουργία του ΚΑΜ λόγω έλλειψης χρημάτων. 

20) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία ο Σύλλογος Αμβυκούχων - Αμπελουργών του Νομού Σερρών ζητεί νέες ρυθμίσεις φορολόγησης του τσίπουρου. 

21) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία το Σωματείο Συνταξιούχων και εν ενεργεία Στελεχών Εκπροσώπων και υπαλλήλων Εργ.Οργαν. Ν.Σερρών να ικανοποιηθεί ασφαλιστικό αίτημα των μελών του. 

22) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία ο 'Ομιλος UNESCO Σερρών υποβάλλει προτάσεις για την εισαγωγή στα ΑΕΙ των παιδιών με ειδικές ανάγκες. 

23) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία ο Δήμος Σερρών ζητεί την έγκριση τροποποίησης των όρων δόμησης του εγκεκριμένου σχεδίου της πόλης Σερρών. 

24) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία Φορείς Παραπληγικών Οργανώσεων Νομού Σερρών ζητούν τη λήψη μέτρών για την προσπέλαση των κινητικά αναπήρων σε όλους τους δημόσιους χώρους. 

25) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία ο Προμηθευτικός Συνεταιρισμός Φαρμακοποιών Νομού Σερρών ζητεί την ένταξη της μορφής ΣΥΝ.Π.Ε. στο Νόμο περί συγχωνεύσεων επιχειρήσεων. 

26) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία ο Παλαιστικός 'Ομιλος Σκουτάρεως Σερρών ζητεί έκτακτη οικονομική ενίσχυση. 

27) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Δημήτριος Ιακωβίδης, άτομο με ειδικές ανάγκες κάτοικος Δράμας, ζητεί την ικανοποίηση του ασφαλιστικού του αιτήματος. 

28) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Εργαζομένων Νομαρχιακής Αυτοδιοίκησης Δράμας ζητεί την τροποποίηση απόφασης σχετικά με την αύξηση του αριθμού ημερών για εκτός έδρας μετακινήσεις. 

29) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κ. Μαρία Μητρούση, κάτοικος Δράμας, ζητεί τη διευθέτηση της συνταξιοδότησής της. 

30) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Κοινότητα Αλιστράτης του Νομού Δράμας διαμαρτύρεται για την υπαγωγή του Δήμου Αλιστράτης στο Ειρηνοδικείο Ν.Ζίχνης. 

31) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Κοινότητα Αγίου Αθανασίου Δράμας ζητεί την αποζημίωση των αγροτών της. 

32) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με τα οικονομικά προβλήματα των ρυζοπαραγωγών Βορείου Ελλάδας. 

33) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η 'Ενωση Συμπολεμιστών Εθνικού Αγώνος ΕΑΟ - ΕΣΕΑ διαμαρτύρεται για το κάψιμο της ελληνικής σημαίας. 

34) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Παναγιώτης Αλεξιάδης, κάτοικος Δράμας, ζητεί να διευθετηθεί η συνταξιοδότησή του. 

35) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Κων/νος Ζηλακάκης, κάτοικος Δράμας, ζητεί τη διευθέτηση της συνταξιοδότησής του. 

36) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η 'Ενωση Γονέων και Κηδεμόνων των μαθητών των σχολείων Β'βάθμιας Εκπαίδευσης του Δήμου Βόλου ζητούν να μειωθεί ο αριθμός των φοιτούντων μαθητών ανά τμήμα. 

37) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Κοινότητα Μανταμάδου Νομού Λέσβου ζητεί χρηματοδότηση για να γίνουν εργασίες συντήρησης των αγροτικών δρόμων της. 

38) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Πανελλήνιος Σύνδεσμος Νεφροπαθών υπό αιμοκάθαρση ή μεταμόσχευση ζητεί τη χορήγηση του προνοιακού επιδόματος στους νεφροπαθείς υπό αιμοκάθαρση, περιτοναϊκή κάθαρση και μεταμόσχευση. 

39) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Εξωραϊστικός Εκπολιτιστικός Σύλλογος Αγίου Δημητρίου - Αχιλλείου Μαγνησίας "Αγ.Δημήτριος" ζητεί χρηματοδότηση για την ανακαίνιση του παλαιού Ιερού Ναού του. 

40) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ζητεί την καταγραφή των ζημιών λόγω της καταιγίδας στις 23 και 24 Νοεμβρίου 1998 στην Ιτέα, Κίρρα, Γαλαξείδι, Δεσφίνα, Γλυφάδα και Τολοφώνα του Νομού Φωκίδας, τη χορήγηση αποζημιώσεως στους πληγέντες καθώς και την άμεση κατασκευή αντιπλημμυρικών έργων στην περιοχή τους. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2357/16.9.98 ερώτηση δόθηκε με το υπ' αριθμ. 196/8.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2357/16.9.98 που κατέθεσε ο Βουλευτής κ. Ν. Κατσαρός, σας πληροφορούμε τα εξής: 

Η κατασκευή του ταμιευτήρα στην περιοχή Καλαμακίου Αγίας Λαρίσης θα αποτελέσει αντικείμενο αρμοδιότητας της Περιφέρειας Θεσσαλίας η οποία και εξετάζει το θέμα. 

Ο Υπουργός 

Σ. ΤΖΟΥΜΑΚΑΣ" 

2. Στην με αριθμό 2360/16.9.98 ερώτηση δόθηκε με το υπ' αριθμ. 34070/6.10.98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην ερώτηση 2360/16.9.98 που κατέθεσαν οι 

  

 

  

Σελίδα 1711 

Βουλευτές κύριοι Μ. Αγγουράκης και Μ. Κωστόπουλος σχετικά με το αντικείμενο του θέματος, σας γνωρίζουμε ότι λόγω της αδυναμίας υπογραφής συλλογικής σύμβασης εργασίας εξαιτίας της έλλειψης συνδικαλιστικής οργάνωσης εργαζομένων στις παιδικές εξοχές των δήμων, ο καθορισμός των αποδοχών των εργαζομένων στις παιδικές κατασκηνώσεις, καθορίζεται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών, ύστερα από σχετική πρόταση του οικείου ΟΤΑ. 

Στο πλαίσιο της γενικότερης δημοσιονομικής πολιτικής οι αποδοχές των κοινοταρχών των κατασκηνώσεων καθορίσθηκαν στις 40.000 δρχ. 'Εναντι 39.000 δρχ. για το έτος 1997. 

Πάντως τα θέματα των αποδοχών των εργαζομένων στις παιδικές εξοχές και το εν γένει καθεστώς εργασίας τους, θα τεθεί υπόψη αρμοδίων υπηρεσιακών παραγόντων για εξέταση, μελέτη και σχετικές ενέργειες για την επόμενη κατασκηνωτική περίοδο. 

Ο Υφυπουργός 

Λ. ΠΑΠΑΔΗΜΑΣ" 

3. Στην με αριθμό 2363/16.9.98 ερώτηση ΑΚΕ85 δόθηκε με το υπ' αριθμ. 3526/13.10.98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Σε απάντηση της ερώτησης με αριθμό 2363/85/16.9.98 που κατέθεσαν στη Βουλή των Ελλήνων οι Βουλευτές κύριοι Μ. Κωστόπουλος και Α. Τασούλας σχετικά με την παρακράτηση ειδικής εισφοράς στις συντάξεις κύριας και επικουρικής ασφάλισης υπέρ του Λογαριασμού Αλλυλεγγύης Φορέων Κοινωνικής Ασφάλισης, σας γνωρίζουμε τα ακόλουθα: 

Με το άρθρο 67 του ν. 2084/92 συστάθηκε στη Γενική Γραμματεία Κοινωνικών Ασφαλίσεων του Υπουργείου Υγείας, Πρόνοιας και Κοινωνικών Ασφαλίσεων ειδικός Λογαριασμός με τίτλο "Λογαριασμός Αλλυλεγγύης Φορέων Κοινωνικής Ασφάλισης" (Λ.Α.Φ.Κ.Α.) με σκοπό την οικονομική ενίσχυση ελλειμματικών φορέων κοινωνικής ασφάλισης. 

Ως πόροι του Λ.Α.Φ.Κ.Α. ορίσθηκαν κατ' αρχήν οι κατά το άρθρο 59 του ν. 2084/92 κοινωνικοί πόροι, η κατά το άρθρο 61 του ν. 2084/92 εφάπαξ εισφορά και οι τόκοι των καταθέσεων. Με το άρθρο 25 παράγραφος 3 του ν. 2556/97 με το οποίο τροποποιήθηκε το άρθρο 60 του ν. 2084/92 πόρο του Λ.Α.Φ.Κ.Α. αποτελεί από 1.1.1998 και η ειδική εισφορά των συνταξιούχων των φορέων κυρίας και επικουρικής ασφάλισης πλην Ο.Γ.Α. και Ν.Α.Τ. η οποία παρακρατείτο από τις καταβαλλόμενες συντάξεις (πλην δώρων εορτών και επιδομάτων αδείας. Ο Λ.Α.Φ.Κ.Α. τηρείται στην Τράπεζα της Ελλάδος, σε έντοκο λογαριασμό με το επιτόκιο που ισχύει εκάστοτε για τα χρωματικά διαθέσιμα των φορέων της κοινωνικής ασφάλισης. 

Ο Λ.Α.Φ.Κ.Α. για το διάστημα από 1.1.1998 έως 15.9.1998 έχει εισπράξει τόσο από τους πόρους των άρθρων 59, 61 του ν. 2084/92 όσο και από τον πόρο του άρθρου 25 παράγραφος 3 του ν. 2556/97 το ποσό των δρχ. 12.007.283.101 και έχει καταβάλλει σε ελλειμματικούς φορείς κοινωνικής ασφάλισης για να ανταπεξέλθουν στις υποχρεώσεις τους το ποσό των δρχ. 9.593.465.000, ενώ τα έσοδα του από τον πόρο του άρθρου 25 παράγραφος 3 του ν. 2556/97 για το ίδιο διάστημα ανέρχεται σε δρχ. 1.925.768.444. 

Συνολικά, ο Λογαριασμός για το διάστημα από την έναρξη της λειτουργίας του, το έτος 1993, μέχρι σήμερα έχει εισπράξει δρχ. 89.576.139.517 και έχει επιχορηγήσει ελλειμματικούς φορείς κοινωνικής ασφάλισης για να ανταπεξέλθουν στις υποχρεώσεις τους με συνολικό ποσό δρχ. 36.808.957.375, εκ των οποίων, το ΙΚΑ με δρχ. 10.000.000.000 το ΤΣΑΥ με δρχ. 18.200.572.375 το Τ.Σ.Π. - Η.Σ.Α.Π. με δρχ. 3.880.385.000, για λοιπούς οργανισμούς δρχ. 4.728.000.000. 

Το δε υπόλοιπο του Λογαριασμού Αλλυλεγγύης Φορέων Κοινωνικής Ασφάλισης στην Τράπεζα της Ελλάδος στις 15.9.1998 είναι δρχ. 52.767.182.142. 

Τέλος, υπενθυμίζουμε ότι η ειδική αυτή εισφορά θεσπίστηκε με σκοπό την ενίσχυση των ελλειμματικών φορέων κύριας και επικουρικής ασφάλισης. 

Οι λόγοι θέσπισης της ως άνω εισφοράς δεν έχουν εκλείψει. Για το λόγο αυτό, με διάταξη νόμου (άρθρο 25 του ν. 2556/97), ορίζεται ότι η λήξη καταβολής της δεν μπορεί να είναι ενωρίτερα από την 31.12.2001. 

Ο Υφυπουργός 

Ν. ΦΑΡΜΑΚΗΣ" 

4. Στην με αριθμό 2371/17.9.98 ερώτηση δόθηκε με το υπ' αριθμ. 47/13.10.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της 2371/17.9.98 ερώτησης, που κατέθεσε ο Βουλευτής κ. Λ. Κουρής, σε ό,τι μας αφορά, σας γνωρίζουμε ότι οι εργασίες για την κατασκευή της αναφερόμενης σε αυτή υπόγειας διάβασης πεζών ολοκληρώθηκαν και αναμένονται σύντομα να τοποθετηθούν από την αρμόδια Υπηρεσία του συνερωτώμενου Υπουργείου ΠΕ.ΧΩ.Δ.Ε. τα στηθαία ασφάλειας επί της διαχωριστικής νησίδος, ενώ από το Δήμο Σπάτων η τοποθέτηση μεταλλικής θύρας. 

Επειδή από τη μελέτη του έργου δεν προβλέπονταν η τοποθέτηση στηθαίων στην προέκταση του βραχίονα της υπόγειας διάβασης και ειδικότερα στο τμήμα της προς την κατεύθυνση Σπάτων, το Τμήμα Τροχαίας Αγίας Παρασκευής ζήτησε εγγράφως από την Υπηρεσία του αναφερόμενου Υπουργείου την τοποθέτηση των εν λόγω στηθαίων. 

Η εν λόγω υπηρεσία μας, αποσκοπούσα στην ομαλή και ασφαλή κυκλοφορία πεζών και οχημάτων στην περιοχή, με την 2917/1996 Απόφασή της προέβη σε προσωρινές κυκλοφοριακές ρυθμίσεις για το χρονικό διάστημα της κατασκευής του έργου. 

Στην Υπηρεσία αυτή δόθηκαν εντολές και οδηγίες για εντατικοποίηση των ελέγχων καθ' όλη τη σχολική περίοδο και κυρίως, μέχρι να αποπερατωθούν όλα τα εκτελούμενα έργα στην αναφερόμενη διάβαση, μέσω της οποίας οι μαθητές που προέρχονται από το μέρος των Σπάτων εισέρχονται κατευθείαν στο προαύλιο του Σχολείου, και ασκεί συνεχή αστυνόμευση για τη διευκόλυνση της κυκλοφορίας των πεζών και οχημάτων και την πρόληψη των τροχαίων ατυχημάτων. Παράλληλα, για την ασφαλέστερη κυκλοφορία ειδικά των μαθητών κατά την προσέλευση και αποχώρησή τους από το Σχολείο, διατίθεται καθημερινά και πρόσθετος αστυνομικός του οικείου Δήμου. 

Ο Υπουργός 

Γ. ΡΩΜΑΙΟΣ" 

5. Στην με αριθμό 2372/17.9.98 ερώτηση δόθηκε με το υπ' αριθμ. 2099/8.10.98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 2372/17.9.98 ερώτηση που κατέθεσε ο Βουλευτήςς κ. Λ. Κουρής σχετικά με την ασφάλιση των αλλοδαπών απασχολούμενων σε πτηνοτροφεία, σας γνωρίζουμε τα εξής: 

Σύμφωνα με τις διατάξεις του Ν.Δ. 4262/64 και του άρθρου 2 του ν. 825/78, οι απασχολούμενοι σε βουστάσια, ιππορφοβεία, πτηνοτροφεία, χοιροτροφεία, τυροκομεία και παρεμφερείς προς αυτά επιχειρήσεις ή εκμεταλλεύσεις, υπάγονται στην υποχρεωτική ασφάλιση του ΙΚΑ. 

Με τις διατάξεις του άρθρου 27 του πρόσφατα ψηφισθέντος νόμου 2639/98, δεν μεταβλήθηκε το ασφαλιστικό καθεστώς των ως άνω προσώπων και ρητά επαναλήφθηκε ότι παραμένουν στην ασφάλιση του Ιδρύματος, αφού η εργασία, στις περιπτώσεις αυτές, παρέχεται σε συστεγασμένες και οργανωμένες επιχειρήσεις και δεν παρουσιάζονται ιδιαίτερα προβλήματα ως προς την ασφάλιση. 

Αντίθετα, με τις ίδιες διατάξεις προβλέφθηκε η αλλαγή του φορέα ασφάλισης των απασχολούμενων, για ίδιο λογαριασμό, σε γεωργικές εργασίες, οι οποίοι και υπήχθησαν στην ασφάλιση του ΟΓΑ, εξαιρούμενοι της ασφάλισης του ΙΚΑ. Τούτο κρίθηκε σκόπιμο, αφού είχαν δημιουργηθεί προβλήματα ως προς την ασφάλισή τους, λόγω αντικειμενικών δυσκολιών 

  


 

  

Σελίδα 1712 

(απασχόληση για μικρά χρονικά διαστήματα σε διάφορους κτηματίες που αποφεύγουν να καταβάλλουν εισφορές κλπ.). 

Τέλος, η ασφάλιση των αλλοδαπών εργαζομένων στο ΙΚΑ είναι υποχρεωτική, σύμφωνα με τα ισχύοντα, εφόσον το επάγγελμα που ασκείται, όπως του βοηθητικού προσωπικού στα πτηνοτροφεία, είναι υπακτέο στην ασφάλιση του Ιδρύματος. 

Τροποποίηση των ισχύουσων διατάξεων για εξαίρεση των αλλοδαπών εργαζομένων στην πτηνοτροφεία από την ασφάλιση του ΙΚΑ και υπαγωγή τους στην ασφάλιση του ΟΓΑ, δεν αντιμετωπίζεται. 

Ο Υφυπουργός 

Ν. ΦΑΡΜΑΚΗΣ" 

6. Στην με αριθμό 2375/17.9.98 ερώτηση δόθηκε με το υπ' αριθμ. 201/8.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2375/17.9.98 που κατέθεσε ο Βουλευτής κ. Ι. Καρακώστας σας πληροφορούμε τα εξής: 

Η εταιρεία TABACO MAR AEBΠΕ (Μαρνέζος) αδυνατεί να εξοφλήσει την εμπορική αξία των καπνών (Τσεμπέλια) εσοδείας 1997 του ν. Αιτωλοακαρνανίας επειδή η Εθνική Τράπεζα ανέστειλε την χρηματοδότηση της εταιρείας λόγω συσσωρευμένων χρεών της. 

Τόσο το Υπουργείο Γεωργίας, όσο και ο Εθνικός Οργανισμός Καπνού (ΕΟΚ), βρίσκονται σε άμεση συνεργασία με τους καπνοπαραγωγούς και καταβάλουν συνεχώς προσπάθειες για την εξόφλησή τους, είτε εκχωρώντας τα καπνά σε άλλη καπνεμπορική εταιρεία, είτε ασκώντας την επιρροή τους στην Εθνική Τράπεζα για τη συνέχιση της χρηματοδότησης της εταιρείας TABACO MAR. 'Αλλωστε, με τη σύμφωνη γνώμη των ενδιαφερομένων καπνοπαραγωγών ο Εθνικός Οργανισμός Καπνού δεν προχώρησε, όπως είχε το δικαίωμα, στην κατάπτωση της εγγυητικής επιστολής η οποία καλύπτει μόνο το 25% της εμπορικής αξίας των καπνών, προκειμένου να βρεθεί τρόπος να πληρωθούν οι παραγωγοί για το σύνολο της αξίας των καπνών τους. 

Υπήρξε προσπάθεια να μεταβιβαστούν τα καπνά αυτά σε άλλες καπνεμπορικές επιχειρήσεις, οι οποίες τελικά δεν έδειξαν το απαιτούμενο ενδιαφέρον, λόγω αδυναμίας τους να διοχετεύσουν στη διεθνή αγορά. Από την Εθνική Τράπεζα Αγρινίου, θα τακτοποιηθεί το θέμα και θα συνεχιστεί η χρηματοδότηση της εταιρείας Μαρνέζου. 

Ο Υπουργός 

Σ.ΤΖΟΥΜΑΚΑΣ" 

7. Στην με αριθμό 2376/17.9.98 ερώτηση δόθηκε με το υπ' αριθμ. 167/13.10.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της 2376/17.9.98 ερώτησης που κατέθεσε ο Βουλευτής κ. Σ. Σπηλιωτόπουλος, σας γνωρίζουμε την παρούσα φάση, σύμφωνα με τον σχεδιασμό της πυροπροστασίας της χώρας από το Αρχηγείο Πυροσβεστικού Σώματος, δεν αντιμετωπίζεται ενδεχόμενο προαγωγής της Πυροσβεστικής Υπηρεσίας Καλαβρύτων. 

Η Υπηρεσία αυτή, μετά την ψήφιση του ν. 2612/98, για να ανταποκριθεί στις αυξημένες υποχρεώσεις της, ενισχύθηκε με εποχικό προσωπικό και υπαλλήλους αποσπασμένους από τη Δασική Υπηρεσία. Επίσης ενισχύθηκε με τα απαραίτητα υλικά και μέσα, με μηχανολογικό εξοπλισμό, καθώς και με πυροσβεστικά οχήματα από τη Δασική Υπηρεσία. 

Επισημαίνεται ότι, πέραν των αρμοδίων τοπικών Υπηρεσιών, η αντιμετώπιση των δασικών πυρκαγιών, όταν υπάρχει ανάγκη, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων των ΕΜΑΚ, όπως επίσης και από τα λοιπά διαθέσιμα, για το σκοπό αυτό, μέσα. 

Ο Υπουργός 

Γ. ΡΩΜΑΙΟΣ" 

8. Στην με αριθμό 2419/18.9.98 ερώτηση δόθηκε με το υπ' αριθμ. 57/8.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην 2419/18.9.98 ερώτηση που κατέθεσε ο Βουλευτής κ. Λ.Παπανικολάου, για τα θέματα της αρμοδιότητάς μας, σας πληροφορούμε τα εξής: 

Αρμοδιότητες που μεταβιβάστηκαν από τις Δασικές Υπηρεσίες στο Πυροσβεστικό Σώμα (ν. 2612/1998). 

- Η ευθύνη και ο επιχειρησιακός σχεδιασμός της καταστολής των πυρκαγιών στα δάση και στις δασικές εν γένει εκτάσεις (άρθρο 1 παρ. 1). 

- Η έκδοση σχετικών με την πρόληψη των δασικών πυρκαγιών πυροσβεστικών κανονισμών και διατάξεων (άρθρο 1 παρ. 2). 

- Η ενημέρωση και ευαισθητοποίηση των πολιτών σε θέματα πυροπροστασίας του δάσους (άρθρο 1 παρ. 2) 

- Η οργάνωση περιπόλων (άρθρο 1 παρ. 2) 

- Η επιτήρηση των δασών με επίγεια και εναέρια μέσα (άρθρο 1 παρ. 2). 

- Η κατανομή των πυροσβεστικών δυνάμεων (άρθρο 1 παρ. 2). 

- Η συνεργασία με άλλες αρχές και φορείς (άρθρο 1 παρ. 2). 

- Η φύλαξη της περιοχής όπου εξερράγη πυρκαγιά για τυχόν αναζωπυρώσεις (άρθρο 1 παρ. 2). 

- Η άσκηση καθηκόντων ειδικού ανακριτικού υπαλλήλου κατά το άρθρο 34 Κώδικα Ποινικής Δικονομίας για τα εγκλήματα εμπρησμού σε δασικές και αγροτικές εκτάσεις (άρθρο 5 παρ. 1). 

- Η άσκηση καθηκόντων ειδικού ανακριτικού υπαλλήλου κατά το άρθρο 34 Κώδικα Ποινικής Δικονομίας για τα αδικήματα που αναφέρονται στο άρθρο 69 του ν. 998/1979 και αφορούν την αντιμετώπιση πυρκαγιών (άρθρο 5 παρ. 1). 

- Η άσκηση έργου δημοσίου κατηγόρου για πταισματικές παραβάσεις, καθώς και για όποιες άλλες από την κείμενη νομοθεσία αφορούν στην πρόληψη πυρκαγιών στις δασικές και αγροτικές εκτάσεις (άρθρο 5 παρ. 3). 

- Οι αρμοδιότητες, υποχρεώσεις και δικαιώματα του Δασάρχη, που προβλέπονται από τις διατάξεις των άρθρων 23 έως 27, εκτός του άρθρου 35, του ν. 998/1979, καθώς και όποιες άλλες αφορούν θέματα δασοπροστασίας από τις πυρκαγιές (άρθρο 6). 

Αρμοδιότητες του Υπουργείου Γεωργίας σε θέματα δασικής πολιτικής. 

Στην αρμοδιότητα του Υπουργείου Γεωργίας ανήκει η πρόληψη των δασικών πυρκαγιών, όπως η φροντίδα των δασών, οι αναδασώσεις, οι φυτεύσεις, η διευθέτηση χειμάρρων και η οργάνωση αντιπλημμυρικών έργων, η προστασία από καταπατήσεις και διεκδικήσεις, η ανάπτυξη, η καλλιέργεια και η εκμετάλλευση των δασών, η οργάνωση της δασικής αναψυχής. 

Το Υπουργείο Γεωργίας είναι αρμόδιο για όλες εκείνες τις ενέργειες που έχουν ως σκοπό τη μείωση της ευελεκτικότητας των δασών, την αύξηση της παραντοχής τους και τη μείωση του κινδύνου έκρηξης πυρκαγιών σε δάση. 

Ο Υπουργός 

Σ. ΤΖΟΥΜΑΚΑΣ" 

9. Στην με αριθμό 2430/18.9.98 ερώτηση δόθηκε με το υπ' αριθμ. 177/2.10.98 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της 2430/18.9.1998 ερώτησης των Βουλευτών κυρίων Ο. Κολοζώφ και Μ. Αγγουράκη σας γνωρίζουμε ότι από όσα προκύπτουν από τους φακέλους που τηρούνται στην αρμόδια υπηρεσία του Υπουργείου Εξωτερικών για θέματα τηλεπικοινωνιών, καθώς και από την ενημέρωση του αρμόδιου χειριστή θεμάτων τηλεπικοινωνιών στη Μόνιμη Ελληνική Αντιπροσωπεία της χώρας μας στην Ευρωπαϊκή 'Ενωση, καμία ένδειξη δεν υπάρχει μέχρι σήμερα στην Ε.Ε. για δημιουργία 

  


 

  

Σελίδα 1713 

Δικτύου παρόμοιου με το αναφερόμενο στην ερώτηση. 

Ο Αναπληρωτής Υπουργός 

Γ. ΠΑΠΑΝΔΡΕΟΥ" 

10. Στην με αριθμό 2435/21.9.98 ερώτηση δόθηκε με το υπ' αριθμ. 3/13.10.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της 2435/21.9.98 ερώτησης που κατέθεσε ο Βουλευτής κ. Λ.Παπαγεωργόπουλος, σε ό,τι μας αφορά, σας γνωρίζουμε ότι για το αναφερόμενο τροχαίο ατύχημα, επελήφθησαν αμέσως οι αρμόδιες Υπηρεσίες μας και μεταξύ των άλλων μετέβησαν επί τόπου δύο Αστυνομικοί Διευθυντές και ο Διοικητής του Τμήματος Τροχαίας Κηφισιάς, από τους οποίους ελήφθη μέριμνα για τον απεγκλωβισμό, με τη συνδρομή της Πυροσβεστικής Υπηρεσίας, των τραυματιών και άμεση διακομιδή τους στα νοσοκομεία, καθώς και η αποκατάσταση της κυκλοφορίας στο σημείο. 

Στη συνέχεια, στα πλαίσια της προανάκρισης που ανατέθηκε σε αξιωματικό, μεταφέρθηκε με συνοδεία αστυνομικών το λεωφορείο στο ΚΤΕΟ Χολαργού, όπου φρουρήθηκε μέχρι της παράδοσής του στους αρμόδιους τεχνικούς για έλεγχο, παραγγέλθηκε η λήψη αίματος από τον οδηγό για ανίχνευση οινοπνεύματος, ελήφθησαν φωτογραφίες του τόπου του ατυχήματος, ενημερώθηκε τηλεφωνικά ο εισαγγελέας υπηρεσίας και, αφού κλήθηκε, προσήλθε στον τόπο του ατυχήματος πραγματογνώμονας. 

Πέρφαν αυτών όμως, οι δύο πραγματογνώμονες, που διορίστηκαν από τον πίνακα πραγματογνωμόνων της Εισαγγελίας Πρωτοδικών Αθηνών, εκτός από τα ερωτήματα τα σχετικά με την κατάσταση του οχήματος, που τους τέθηκαν, κλήθηκαν να συντάξουν σχετικό σχεδιάγραμμα και να προβούν στον έλεγχο του οδοστρώματος, για την επισήμανση τυχόν κακοτεχνιών, βλαβών κλπ. αιτούμενοι, αν το κρίνουν αναγκαίο, και τη γνώμη ή εμπειρία αρμοδίων του ΥΠΕΧΩΔΕ ή άλλων Υπηρεσιών, προκειμένου να διαπιστωθούν τα πραγματικά αίτια του ατυχήματος. 

Τέλος, η δικογραφία μετά την ολοκλήρωσή της, θα υποβληθεί από την Υπηρεσία στον αρμόδιο εισαγγελέα Πρωτοδικών για τα περαιτέρω. 

Ο Υπουργός 

Γ. ΡΩΜΑΙΟΣ" 

11. Στις με αριθμό 2521/23.9.98, 2465/22.9.98 ερωτήσεις δόθηκε με το υπ' αριθ. 224/8.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στις 2521/23.9.98 και 2465/22.9.98 ερωτήσεις που κατέθεσαν οι Βουλευτές κύριοι Δ. Πιπεργιάς και Ε. Αποστόλου σας πληροφορούμε τα εξής: Η διαδικασία πώλησης της εταιρείας "ΑΦΟΙ ΜΙΜΙΚΟΥ Α.Ε." βρίσκεται σε εξέλιξη. Η όποια απόφαση της ΑΤΕ σχετικά με το μέλλον της επιχείρησης, θα στοχεύει στην διασφάλιση των συμφερόντων της Τράπεζας και θα εξασφαλίζει τις δεδομένες συνθήκες ανταγωνισμού στον κλάδο. 

Ο Υπουργός 

Σ. ΤΖΟΥΜΑΚΑΣ" 

12. Στην με αριθμό 2464/22.9.98 ερώτηση ΑΚΕ108 δόθηκε με το υπ' αριθμ. 1583/13.10.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην 2464/108/22.9.98 ερώτηση και Αίτηση Κατάθεσης Εγγράφων της Βουλευτού κ. Β. Αράπη - Καραγιάννη, σας πληροφορούμε ότι, σύμφωνα με την παράγραφο 2 του άρθρου 6 του π.δ. 398/1995 (ΦΕΚ 223 τ. Α'/31.10.95) "υποψήφιοι για τις θέσεις προϊσταμένων των Διευθύνσεων και Γραφείων Δευθτεροβάθμιας Εκπαίδευσης μπορεί να είναι εκπαιδευτικοί της Δευτεροβάθμιας Εκπαίδευσης των κλάδων ΠΕ1 μέχρι και ΠΕ20 με βαθμό Α' και τετραετή υπηρεσία στο βαθμό αυτό". 

Επομένως ο κ. Κρέπιας, πληρούσε τις προϋποθέσεις να γίνει δεκτός στη διαδικασία επιλογής, αφού είναι εκπαιδευτικός της Δευτεροβάθμιας Εκπαίδευσης του κλάδου ΠΕ17 υπομηχανικών, με βαθμό Α' και τετραετή υπηρεσία στο βαθμό αυτό. 

Η επιλογή και τοποθέτηση του κ. Ευστράτιου Κρέπια στη θέση του προϊσταμένου του 2ου γραφείου Δευτεροβάθμιας Εκπαίδευσης Ανατολικής Αττικής έγινε σύμφωνα με τα μόρια που συγκέντρωσε από τα μοριοδοτούμενα και συνεκτιμώμενα κριτήρια, που προβλέπονται από το άρθρο 7 του ανωτέρω π.δ., σε συνδυασμό με τη δήλωση προτίμησής του και των λοιπών συνυποψηφίων του. 

Ως προς το σημείο της αναφοράς των 13 μορίων δεν γίνεται λόγος στο σχετικό πρακτικό. 

Συνοδευτικά σας στέλνουμε τα αιτούμενα στοιχεία. 

Ο Υφυπουργός 

Ι. ΑΝΘΟΠΟΥΛΟΣ" 

13. Στην με αριθμό 2488/98 ερώτηση δόθηκε με το υπ' αριθμ. 30/9.10.98 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση: 

"Απαντώντας στην 2488/98 ερώτηση του Βουλευτή κ. Μπηρόλ Ακήφογλου, σας γνωστοποιούμε, στο πλαίσιο της αρμοδιότητάς μας τα εξής: 

Σύμφωνα με τη διάταξη του άρθρου 87 πααράγραφο 1 του Συντάγματος η δικαιοσύνη απονέμεται από δικαστήρια συγκροτούμενα από τακτικούς δικαστές, που απολαμβάνουν λειτουργική και προσωπική ανεξαρτησία. 

Τα άτομα που υπόκεινται στην εξουσία των δικαστηρρίων έχουν τις εγγυήσεις που θεσπίζουν το Σύνταγμα και οι νόμοι (π.χ. δημοσιότητα των συνεδριάσεων των δικαστηρίων, αιτιολογημένο των δικαστικών αποφάσεων, δικαίωμα παροχής έννομης προστασίας κλπ.). 

Στο πλαίσιο αυτό παρέμβαση της Διοίκησης στο έργο της ανεξάρτητης Δικαιοσύνης ούτε προβλέπεται ούτε είναι επιτρεπτή. 

Ο Υπουργός 

Δ. ΡΕΠΠΑΣ" 

14. Στην με αριθμό 2500/22.9.98 ερώτηση δόθηκε με το υπ' αριθμ. 71/13.10.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της 2500/22.9.98 ερώτησης που κατέθεσε ο Βουλευτής κ. Φ. Κουβέλης, σας γνωρίζουμε ότι χορήγηση επιδόματος επικίνδυνης και ανθυγιεινής εργασίας μετά την καθιέρωση με το ν. 2448/1996 του νέου ενιαίου μισθολογίου δεν προβλέπεται. Αντί αυτού στο αστυνομικό προσωπικό χορηγείται επίδομα ειδικής απασχόλησης, λόγω των ιδιαιτέρων συνθηκών εργασίας του. 

Πάντως, το Υπουργείο, εκτιμώντας το έργο που επιτελούν οι αστυνομικοί και γνωρίζοντας τα προβλήματα που τους απασχολούν, συνεχίζει τις προσπάθειες για τη βελτίωση της οικονομικής τους θέσης και μετά την ολοκλήρωση του ενιαίου μισθολογίου, που έγινε την 1.7.1998 και τις διορθωτικές παρεμβάσεις, που προηγήθηκαν, κυρίως προς όφελος του χαμηλόβαθμου προσωπικού. 

Ο Υπουργός 

Γ. ΡΩΜΑΙΟΣ" 

15. Στην με αριθμό 2513/23.9.98 ερώτηση δόθηκε με το υπ' αριθμ. 323/13.10.98 έγγραφο από τον Υπουργό Εμπορικής Ναυτιλίας η ακόλουθη απάντηση: 

"Σε απάντηση της 2513/23.9.98 ερώτησης που κατατέθηκε στη Βουλή των Ελλήνων από το Βουλευυτή κ. Λ.Κουρή, σας γνωρίζουμε τα ακόλουθα: 

α) Η διαδικασία μελέτης, χρηματοδότησης και κατασκευής των προτεινόμενων έργων για την ανανέωση των υδάτων του αλιευτικού καταφυγίου Χαλκουτσίου, εκφεύγει των αρμοδιοτήτων του ΥΕΝ και ανήκει στην αρμοδιότητα της οικείας Νομαρχιακής Αυτοδιοίκησης. 

β) Κατόπιν εντολής της Εισαγγελίας Αθηνών από το Α' Λιμενικό Τμήμα Ωρωπού σχηματίζεται δικογραφία σχετικά με 

 

 

  

Σελίδα 1714 

την παράνομη κατασκευή του εν λόγω αλιευτικού καταφυγίου. 

γ) Το ΥΕΝ δεν θα είχε αντίρρηση για την εκτέλεση του ανωτέρω έργου εφόσον βέβαια υποβληθεί αρμοδίως η σχετική μελέτη. 

δ) 'Εως σήμερα δεν έχει αποσταλλεί στην Υπηρεσία μας καμία σχετική μελέτη. 

Ο Υπουργός 

Σ. ΣΟΥΜΑΚΗΣ" 

16. Στην με αριθμό 2614/28.9.98 ερώτηση δόθηκε με το υπ' αριθμ. 1628/13.10.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2614/28.9.98 που κατέθεσε η Βουλευτής κ. Β. Αράπη-Καραγιάννη, σας γνωρίζουμε τα ακόλουθα: 

Η εκπαιδευτική μεταρρύθμιση έχει χαρακτήρα δυναμικό και προοδευτικό. 'Ετσι η ανάπτυξη του θεσμού του Ενιαίου Λυκείου γίνεται σταδιακά όπως άλλωστε συμβαίνει με κάθε νέο τύπο σχολείου. Κατόπιν αυτού, το Παιδαγωγικό Ινστιτούτο, αφού εκπόνησε τα Αναλυτικά Προγράμματα και τα βιβλία για τις Α' και Β' τάξεις του Ενιαίου Λυκείου, προχωρά στις αντίστοιχες διαδικασίες και για την Γ' τάξη (και στις 3 κατευθύνσεις), που θα έχουν ολοκληρωθεί έγκαιρα και οπωσδήποτε πριν το τέλος της παρούσας σχολικής χρονιάς. 

Βασικά κριτήρια για την επιλογή κατεύθυνσης (οποιουδήποτε τύπου) από τους μαθητές είναι οι επιθυμίες τους, τα ενδιαφέροντά τους, οι ιδιαίτερες κλίσεις, δεξιότητες και ικανότητές τους, οι σχολές ΑΕΙ και ΤΕΙ που τους ενδιαφέρουν και τέλος, τα επιστημονικά πεδία στα οποία αντιστοιχούν οι σχολές προτίμησής τους σε σχέση με τα δύο μαθήματα αυξημένου συντελεστή βαρύτητας ανά πεδίο. 

Ο Υφυπουργός 

Ι. ΑΝΘΟΠΟΥΛΟΣ" 

17. Στην με αριθμό 2519/23.9.98 ερώτηση δόθηκε με το υπ' αριθμ. 34354/8.10.98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της 2519/23.9.98 ερώτησης του Βουλευτή κ. Δ. Πιπεργιά σας υποβάλλουμε συνημμένα πίνακα στον οποίο φαίνονται τα έργα που έχουν κατασκευαστεί ή κατασκευάζονται από το 1994 έως και τέλος Σεπτεμβρίου 1998 στο Δήμο Δάφνης Ν. Αχαίας και στο Συμβούλιο Περιοχής, καθώς και ο τρόπος ανάθεσης αυτών, σσύμφωνα με στοιχεία της Τ.Υ.Δ.Κ. Αχαϊας και της Διεύθυνσης Προγραμματισμού της Νομαρχιακής Αυτοδιοίκησης Ν. Αχαϊας. 

Είναι αυτονόητο ότι σε περίπτωση που διαπιστώνεται πρόβλημα μη νομιμότητας, εφαρμόζονται όλες οι διαδικασίες που προβλέπονται από τις σχετικές διατάξεις του νόμου. 

Ο Υφυπουργός 

Λ. ΠΑΠΑΔΗΜΑΣ" 

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

18. Στην με αριθμό 2539/24.9.98 ερώτηση δόθηκε με το υπ' αριθμ. 1808/13.10.98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στο από 24.9.98 έγγραφό σας, με το οποίο μας στείλατε την 2539/24.9.98 ερώτηση, που κατατέθηκε στη Βουλή από το Βουλευτή κ. Νικόλαο Κατσαρό, αναφορικά με το θέμα, σας πληροφορούμε ότι δεν πρόκειται να δοθεί νέα προθεσμία για να υποβληθούν φορολογικές δηλώσεις οικονομικού έτους 1998 (χρήση 1/1-31/12/97) των οποίων η τελευταία προθεσμία, για ορισμένες κατηγορίες φορολογούμενων, έληξε την 29η Απριλίου 1998. Αποδοχή του αιτήματος αυτού, θα αποτελούσε επιβράβευση της ασυνέπειας ορισμένων φορολογούμενων. 

Ο Υφυπουργός 

Γ. ΔΡΥΣ" 

19. Στην με αριθμό 2544/24.9.98 ερώτηση δόθηκε με το υπ' αριθμ. 54/13.10.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της 2544/24.9.1998 ερώτησης που κατέθεσε ο Βουλευτής κ. Γ. Καρατζαφέρης, σας γνωρίζουμε ότι τα αναφερόμενα περί παρανόμου καθεστώτος στην Πυροσβεστική Ακαδημία και περί παράνομης προφορικής διαταγής του Αρχηγού του Σώματος είναι εντελώς ανυπόστατα. 

Η διάθεση των Δοκίνων Ανθυποπυραγών σε πυροσβεστικούς σταθμούς της Διοίκησης Αθηνών από 15.9.98, για εκτέλεση υπηρεσίας έγινε στα πλαίσια της πρακτικής τους εκπαίδευσης, όχι με προφορική διαταγή, αλλά κατόπιν της 36073 Φ.400.23 από 14.9.98 έγγραφης διαταγής του Αρχηγού Πυροσβεστικού Σώματος. 

Η διαταγή αυτή είναι σύμφωνη με τον ισχύοντα Κανονισμό Εκπαίδευσης της Πυροσβεστικής Ακαδημίας και συγκεκριμένα με το άρθρο 146 παρ. 4 του π.δ. 174/1983, όπου αναφέρεται ότι οι Δόκιμοι με σκοπό και την πρακτική τους άσκηση, με διαταγή του Αρχηγού Πυροσβεστικού Σώματος, διατίθενται σε υπηρεσίες του λεκανοπεδίου Αττικής για εκτέλεση μάχιμης υπηρεσίας, σε περίπτωση που υπηρεσιακές ανάγκες το επιβάλλουν. 

Επομένως, για το θέμα, αυτή είναι η αλήθεια και κάθε αντίθετος ισχυρισμός στερείται ουσιαστικού και νομικού ερείσματος. 

Ο Υπουργός 

Γ. ΡΩΜΑΙΟΣ" 

20. Στην με αριθμό 2569/25.9.98 ερώτηση δόθηκε με το υπ' αριθμ. 40/13.10.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της 2569/25.9.98 ερώτησης που κατέθεσε ο Βουλευτής κ. Θ. Γεωργιάδης σας γνωρίζουμε ότι το Υπουργείο μας, προκειμένου να αντιμετωπίσει αποτελεσματικότερα το φαινόμενο της παράνομης εισόδου αλλοδαπών και να τονώσει ακόμη περισσότερο το αίσθημα ασφαλείας των κατοίκων παραμεθορίων περιοχών, προέβη στην ίδρυση Ειδικών Υπηρεσιών Συνοριακής Φύλαξης, των οποίων επίκειται η λειτουργία. 'Ηδη, έχει προκηρυχθεί η κάλυψη χιλίων (1000) θέσεων συνοριακών φυλάκων. 

Σύμφωνα με τις διατάξεις του π.δ. 310/1998 ιδρύθηκαν η Κεντρική και οι Περιφερειακές Υπηρεσίες Συνοριακής Φύλαξης. Οι τελευταίες ιδρύθηκαν και θα λειτουργήσουν στα πλαίσια των Αστυνομικών Διευθύνσεων Θεσπρωτίας, Ιωαννίνων, Καστοριάς και Φλωρίνης, επειδή το πρόβλημα της λάθρα εισόδου μεταναστών παρουσιάζεται εντονότερο στις περιοχές αυτές, οι δε θέσεις συνοριακών φυλάκων του άρθρου 2 ν. 2622/1998 είναι περιορισμένες. 

'Ιδρυση και λειτουργία τέτοιων Υπηρεσιών σε άλλο νομό της χώρας, εκτός των ανωτέρω, δεν προβλέπεται. 

Επισημαίνεται ότι οι Αστυνομικές Υπηρεσίες σε όλη τη χώρα έχουν ενισχυθεί με προσωπικό και μέσα για την επιτέλεση της αποστολής τους και βρίσκονται σε συνεχή επαγρύπνιση για την παρεμπόδιση της παράνομης εισόδου αλλοδαπών σε αυτή. Για το σκοπό αυτό συγκροτούνται ειδικά συνεργεία, τα οποία διενεργούν συνεχείς ελέγχους σε κομβικά σημεία και άλλους ευαίσθητους χώρους. 

Σε ό,τι αφορά την περιοχή ευθύνης της Αστυνομικής Διεύθυνσης Πέλλας, σας πληροφορούμε ότι όλες οι υπηρεσίες της έχουν δραστηριοποιηθεί στο έπακρο και ασκούν σε 24ωρη βάση έντονη αστυνόμευση με συνεχείς περιπολίες, συστηματικούς έλεγχους, έρευνες και αναζητήσεις και καταβάλλουν κάθε δυνατή προσπάθεια, σε συνεργασία με τις λοιπές Αρχές, για την αντιμετώπιση της εγκληματικότητας. Επίσης, για την αντιμετώπιση ειδικά του φαινομένου της λαθρομετανάστευσης έχουν συγκροτηθεί από αστυνομικούς διαφόρων Υπηρεσιών της εν λόγω Αστυνομικής Διεύθυνσης, δύο συνεργεία ελέγχου με θετικά αποτελέσματα. 

Ο Υπουργός 

Γ. ΡΩΜΑΙΟΣ" 

  


 

  

Σελίδα 1715 

21. Στην με αριθμό 2580/98 ερώτηση δόθηκε με το υπ' αριθμ. 1119/9.10.98 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση: 

"Σε απάντηση της 2580/98 ερώτησης του Βουλευτή κ. Ε. Βλασσόπουλου, σας γνωστοποιώ, στο πλαίσιο της αρμοδιότητάς μου, τα εξής: 

1. 'Οπως είναι γνωστό όλοι οι ραδιοτηλεοπτικοί σταθμοί στην Ελλάδα οφείλουν να λειτουργούν σύμφωνα με το Σύνταγμα, τους ισχύοντες νόμους και τους κανόνες δεοντολογίας. 

Σε περίπτωση συγκεκριμένων καταγγελιών, για εκπομπές που αντιβαίνουν στο νόμο, επιλαμβάνεται το Εθνικό Συμβούλιο Ραδιοτηλεόρασης, που, όπως είναι γνωστό, είναι ανεξάρτητη διοικητική αρχή, η οποία ασκεί, κατά βάση, τον "άμεσο έλεγχο του Κράτους επί της ραδιοφωνίας και της τηλεόρασης". 

Στο πλαίσιο που προαναφέρθηκε, το ΕΣΡ, στις 23.9.98 μόλις έλαβε γνώση της σύνδεσης τηλεοπτικού σταθμού με τον Ελληνο-ρουμάνο κακοποιό, παρενέβη αμέσως και ζήτησε διακοπή του προγράμματος. Κάτω όμως από τις εξαιρετικές συνθήκες, που επικρατούσαν κατά το χρόνο της εκπομπής (απειλή του κακοποιού πως εάν διακοπεί η σύνδεση αυτή και η εκπομπή αυτή της επικοινωνίας προς το κοινό τότε θα οδηγούμεθα στα χειρότερα), εκτιμήθηκε από την Αστυνομία ότι έπρεπε να συνεχισθεί το πρόγραμμα. Στη συνέχεια, με αυτά τα δεδομένα, υποδείχθηκε, κατά τη διάρκεια του προγράμματος, να γίνουν διακοπές της δημόσιας εκπομπής, με το πρόσχημα τεχνικών βλαβών, χωρίς όμως να σταματήσει η επικοινωνία με τον κακοποιό, προκειμένου να υπάρχει η ροή των χρήσιμων πληροφοριών. Πράγματι, υπήρξε διακοπή του προγράμματος, ενώ συνεχιζόταν η τηλεφωνική επικοινωνία. Τελικά οι υπεύθυνοι του Σταθμού, ενεργώντας, στις έκτακτες αυτές συνθήκες, σύμφωνα με τις κατευθύνσεις της αστυνομικής αρχής, διαχειρίσθηκαν το όλο θέμα με το γνωστό θέμα. 

2. Πέραν των ανωτέρω επισυνάπτω την υπ' αριθμ. πρωτ. 2415/25.9.1998 επιστολή μου προς τον Πρόεδρο και τα μέλη του ΕΣΡ, στην οποία, με βάση τον τρόπο προβολής από τα ηλεκτρονικά μέσα ενημέρωσης, του περιστατικού που προαναφέρθηκε, αναπτύσσω τον προβληματισμό μου για το σοβαρό και δύσκολο έργο της παροχής στο κοινό αντικειμενικής ενημέρωσης και κρίνω ότι θα ήταν εξαιρετικά ευεργετικό, για τη διασφάλιση της ευρυθμίας του ραδιοτηλεοπτικού χώρου, ιδίως στο πλαίσιο έκτακτων και εξαιρετικών περιστάσεων, νακληθούν όλοι οι ραδιοτηλεοπτικοί σταθμοί για να συζητήσουν και να ανταλλάξουν τις απόψεις τους, για την μελλοντική αντιμετώπιση παρόμοιων συμβάντων, με τη δέουσα υπευθυνότητα. 

Ο Υπουργός 

Δ. ΡΕΠΠΑΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

22. Στην με αριθμό 2683/98 ερώτηση δόθηκε με το υπ' αριθμ. 422/9.10.98 έγγραφο από τον Υπουργό Εξωτερικών η ακόλουθη απάντηση: 

"Απαντώντας στην υπ' αριθμ. 2683/98 ερώτηση του Βουλευτή Π. Ψωμιάδη σας γνωρίζουμε: 

Μετά τη σύναψη της Ενδιάμεσης Συμφωνίας της Νέας Υόρκης υπογράφηκε στις 13.10.1995, Μνημόνιο περί Πρακτικών Μέτρων για την εφαρμογή της, το οποίο ρυθμίζει διμερώς τον τρόπο αποδοχής των οποιωνδήποτε εγγράφων των Αρχών της ΠΓΔΜ, χωρίς ωστόσο η χώρα μας να αποκλίνει από τη θέση της για την ονομασία της ΠΓΔΜ. 

Το Μνημόνιο αυτό προβλέπει ότι όλες οι αρμόδιες Υπηρεσίες της χώρας μας, οι οποίες δέχονται επίσημη ή ανεπίσημη αλληλογραφία από φορείς της Πρώην Γιουγκοσλαβικής Δημοκρατίας της Μακεδονίας, θα θέτουν επί της αλληλογραφίας αυτής, πλάι σε μη αποδεκτή από τη χώρα μας ορολογία, σφραγίδα με την ένδειξη: "Αναγνωρίζεται από την Ελλάδα ως ΠΓΔΜ/Recognized by Greece as FYROM". Την σφραγίδα αυτή, κατόπιν οδηγιών του Υπουργείου Δξωτερικών, οφείλουν να έχουν και να χρησιμοποιούν όλες οι Υπηρεσίες, μεταξύ των οποίων και τα ΕΛΤΑ. 

Με τις ρυθμίσεις αυτές κατέστη δυνατό να προωθείται απρόσκοπτα η αλληλογραφία μεταξύ των δύο χωρών, χωρίς να προκαταλαμβάνεται η θέση της Ελλάδας στο θέμα της ονομασίας, το οποίο παραμένει μια σοβαρή εκκρεμότητα στις σχέσεις των δύο χωρών, και για το οποίο διεξάγονται διαπραγματεύσεις υπό την αιγίδα του ΟΗΕ, με σκοπό την εξεύρεση αμοιβαίως αποδεκτής λύσης. 

Ο Υπουργός 

Θ.ΠΑΓΚΑΛΟΣ" 

23. Στην με αριθμό 2685/29.9.98 ερώτηση δόθηκε με το υπ' αριθμ. 7120/12.10.98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην ερώτηση με αριθμό 2685/29.9.98, που κατέθεσαν στην Βουλή οι Βουλευτές κύριοι Α. Τασούλας, Ο. Κολοζώφ, Αχιλλέας Κανταρτζής και Σ. Παναγιώτου, σας πληροφορούμε από πλευράς δικής μας αρμοδιότητας τα ακόλουθα: 

Η Κυβέρνηση υλοποιπώντας σχετική εξαγγελία της, προέβη στην αναμόρφωση των μισθολογίων όλων των κατηγοριών των υπαλλήλων της Δημόσιας Διοίκησης, αφού έλαβε υπόψη τις προτάσεις των τριτοβάθμιων συνδικαλιστικών οργανώσεων, παρέχοντας ουσιαστικές αυξήσεις, εντός των δημοσιονομικών δυνατοτήτων της χώρας. 

Κατόπιν τούτου και ενόψει των νέων δημοσιονομικών δεδομένων, δεν υπάρχει δυνατότητα χορήγησης περαιτέρω αυξήσεων. 

Ο Υφυπουργός 

Ν. ΧΡΙΣΤΟΔΟΥΛΑΚΗΣ" 

24. Στην με αριθμό 2698/29.9.98 ερώτηση δόθηκε με το υπ' αριθμ. 1634/13.10.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2698/29.9.98 της Βουλευτού κ. Α. Λουλέ σχετικά με την απασχόληση των Επιστημονικών Συνεργατών των ΤΕΙ, σας γνωρίζουμε τα ακόλουθα: 

Σύμφωνα με το άρθρο 19 του ν. 1404/1983 όπως τροποποιήθηκε με το άρθρο 57 του ν. 2413/1996 (ΦΕΚ 124/τ. Α'/96) και το άρθρο 16 του ν. 2454/1997 (ΦΕΚ 7 τ. Α') στους Επιστημονικούς Συνεργάτες ΤΕΙ ανατίθενται διδακτικά καθήκοντα κυρίως θεωρητικής κατάρτισης όπως διδασκαλία μαθημάτων εργαστηρίων, καθώς και η επίβλεψη εκπόνησης σχετικών πτυχιακών εργασιών, ο συνολικός δε χρόνος απασχόλησής των δεν μπορεί να υπερβαίνει τις δώδεκα (12) ώρες εβδομαδιαίως. 

Με την έκδοση της σχετικής απόφασης πρόσληψης που γίνεται πάντοτε μετά από σχετική προκήρυξη, υπογράφεται μεταξύ του Προέδρου του ΤΕΙ και του προσλαμβανόμενου σχετική σύμβαση εργασίας στην οποία αναφέρονται λεπτομερώς οι υπηρεσίες που θα προσφερθούν μέσα στο ως άνω προβλεπόμενο ωράριο, μεταξύ αυτών δε περιλαμβάνεται και η επίβλεψη εκπόνησης πτυχιακών εργασιών. 

Σχετικά με την αμοιβή των διδακτικών σημειώσεων των Εκτάκτων Εκπαιδευτικών των ΤΕΙ σας γνωρίζουμε τα ακόλουθα: 

Σύμφωνα με τις διατάξεις του άρθρου 7 του ν. 2530/1997 (Α' 218) τα μέλη ΕΠ των ΤΕΙ, έχουν την υποχρέωση συγγραφής διδακτικών βοηθημάτων. 

Σύμφωνα επίσης με τη διάταξη της παρ. 3 του άρθρου 15 του ιδίου νόμου για τα μέλη ΕΠ και ΕΕΠ των ΤΕΙ, δεν δικαιολογείται από την έναρξη ισχύος του νόμου αυτού και εφεξής, η χορήγηση άλλων μισθολογικών παροχών, με οποιαδήποτε ονομασία και από οποιαδήποτε πηγή, πέραν των παροχών και αποζημιώσεων που ορίζονται με το ίδιο το άρθρο. 

Με το άρθρο 25 του ίδιου νόμου καταργείται κάθε άλλη γενική ή ειδική διάταξη, κατά το μέρος που αντίκειται στις 

  


 

  

Σελίδα 1716 

διατάξεις του νόμου αυτού, η κατά το μέρος που ρυθμίζει θέματα που διέπονται από αυτόν. 

Με το άρθρο 19 του ν. 2413/1996 στους επιστημονικούς και εργαστηριακούς συνεργάτες ανατίθεται διδακτικό έργο για την κάλυψη εκπαιδευτικών αναγκών των ΤΕΙ. Επίσης με την αριθμ. 2082880/11932/0022/8-12-1997 Υπουργική απόφαση αναπροσαρμόστηκε η ωριαία αντιμισθία των εν λόγω εκπαιδευτικών. 

Από το συνδυασμό των προαναφερθεισών διατάξεων προκύπτει σαφώς, ότι η συγγραφή διδακτικών βοηθημάτων αποτελεί υποχρέωση των Επιστημονικών και Εργαστηριακών συνεργατών περιλαμβάνεται στο διδακτικό τους έργο όπως και των μελών Ε.Π. των ΤΕΙ και ότι δεν είναι δυνατή πλέον η εκ του νόμου παροχή ειδικής προς τούτο αποζημίωσης. 

Ο Υφυπουργός 

Ι. ΑΝΘΟΠΟΥΛΟΣ") 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Νάκο. 

Κύριοι συνάδελφοι, έχω την τιμή να ανακοινώσω στο Σώμα το δελτίο εικαίρων ερωτήσεων της Παρασκευής 27 Νοεμβρίου 1998. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2 & 3 Καν. Βουλής) 

1. Η με αριθμό 233/24.11.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Γεωργίας, σχετικά με τη λήψη μέτρων προστασίας του εισοδήματος των λεμονοπαραγωγών. 

2. Η με αριθμό 229/24.11.98 επίκαιρη ερώτηση του Βουλευτή της Νέας Δημοκρατίας κ. Βασίλειου Σωτηρόπουλου προς τους Υπουργούς Περιβάλλοντος, Χωροταξίας και Δημοσίων 'Εργων, Γεωργίας σχετικά με τις πρόσφατες πλημμύρες στο Νομό Αργολίδας, την καταβολή αποζημιώσεων κλπ. 

3. Η με αριθμό 244/25.11.98 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Μαρίας Μπόσκου προς τους Υπουργούς Τύπου και Μέσων Μαζικής Ενημέρωσης, Δικαιοσύνης, σχετικά με την καταχώριση "ροζ αγγελιών" και "ροζ τηλεφώνων" σε εφημερίδες, έντυπα κλπ. 

4. Η με αριθμό 241/25.11.98 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Πολιτισμού, σχετικά με την καταβολή της επιχορήγησης του Υπουργείου για το Λαογραφικό Μουσείο Λάρισας. 

5. Η με αριθμό 237/25.11.98 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την πορεία των έργων της μεγάλης και μικρής περιμετρικής οδού των Πατρών. 

Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 110 παρ.2&3 Καν. Βουλής) 

1. Η με αριθμό 227/23.11.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καρακώστα προς τους Υπουργούς Γεωργίας, Οικονομικών, Εργασίας και Κοινωνικών Ασφαλίσεων, σχετικά με τη διακοπή λειτουργίας της εταιρείας καπνού TABACO MAR στην Αιτωλοακαρνανία λόγω αναστολής χρηματοδότησής της από την Εθνική Τράπεζα κλπ. 

2. Η με αριθμό 231/24.11.98 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Εξωτερικών, σχετικά με τη διακοπή λειτουργίας του πυρηνικού σταθμού Κοζλοντούι στη Βουλγαρία κλπ. 

3. Η με αριθμό 245/25.11.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων αντιμετώπισης των λειτουργικών προβλημάτων της δημόσιας επαγγελματικής σχολής για 'Ατομα με Ειδικές Ανάγκες (ΑΜΕΑ) στην Καλλιθέα. 

4. Η με αριθμό 242/25.11.98 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Δημόσιας Τάξης, σχετικά με τον εκσυγχρονισμό της Ελληνικής Αστυνομίας, την κάθαρση των κυκλωμάτων πορνείας κλπ. 

5. Η με αριθμό 238/25.11.98 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τους Υπουργούς Εσωτερικών, Δημόσιας Διοίκησης και Αποκέντρωσης, Ανάπτυξης, Δημόσιας Τάξης, σχετικά με τον έλεγχο τήρησης των κανόνων πυροπροστασίας και πυρασφάλειας στα νυκτερινά κέντρα. 

 

 

  

Σελίδα 1717 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Κύριοι συνάδελφοι, ο Υφυπουργός Μεταφορών και Επικοινωνιών κ. Νικόλαος Σαλαγιάννης παρεκάλεσε να συζητηθεί πρώτη η επίκαιρη ερώτηση που απευθύνεται προς αυτόν, γιατί έχει μία επείγουσα εργασία. Επειδή γι' αυτό απαιτείται η ομόφωνη απόφαση του Σώματος, συμφωνείτε κύριοι συνάδελφοι; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Επίκαιρες ερωτήσεις πρώτου κύκλου: 

Θα προηγηθεί, μετά από ομόφωνη απόφαση του Σώματος, η πέμπτη επίκαιρη ερώτηση με αριθμό 217/23-11-98 της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τους Υπουργούς Μεταφορών και Επικοινωνιών, Ανάπτυξης, σχετικά με τις προθέσεις του Οργανισμού Τηλεπικοινωνιών Ελλάδος (Ο.Τ.Ε.) για την αύξηση της τιμής της αστικής μονάδος. 

Η επίκαιρη ερώτηση της κ. Καραγιάννη έχει ως εξής: 

"Με έκπληξη πληροφορηθήκαμε από τα Μέσα Μαζικής Ενημέρωσης ότι το Διοικητικό Συμβούλιο του Οργανισμού Τηλεπικοινωνιών Ελλάδος σχεδιάζει και μεθοδεύει, από την αρχή του 1999, παράλογες και αβάσταχτες αυξήσεις σε βάρος των καταναλωτών. 

'Οπως έχουν σήμερα τα πράγματα, κάθε αστική μονάδα στοιχίζει δεκατρείς (13) δραχμές και "πέφτει" κάθε τρία λεπτά. Με τις προτεινόμενες αυξήσεις, θα στοιχίζει δέκα (10) δραχμές, αλλά θα "πέφτει" κάθε ένα λεπτό. 

Παράλληλα, αναγγέλλονται μειώσεις στην τιμή των υπεραστικών, που όλοι ξέρουμε ποιους θα ωφελήσουν. 

Ερωτώνται οι κύριοι Υπουργοί: 

Οι προτεινόμενες αυξήσεις είναι μέσα στα πλαίσια της κοινωνικής πολιτικής που επαγγέλλεται η Κυβέρνηση; Δεν είχατε υποσχεθεί ότι δεν θα αυξηθούν τα τιμολόγια; 

Γιατί δεν έχει λειτουργήσει η θεσμοθετημένη επιτροπή των ΔΕΚΟ στην οποία θα μετέχουν και καταναλωτές;". 

Ο Υφυπουργός Μεταφορών και Επικοινωνιών κ. Νικόλαος Σαλαγιάννης έχει το λόγο για τρία λεπτά για να πρωτολογήσει. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, κύριοι συνάδελφοι, η συνάδελφος κ. Αράπη με βάση δημοσιεύματα ανησυχεί, με όσα εκφράζονται στην ερώτησή της, για το πώς πάνε τα ζητήματα που αφορούν την τιμολογιακή πολιτική του Ο.Τ.Ε. στον πραγματικά κρίσιμο τομέα, ο οποίος αφορά τις αστικές, αλλά και υπεραστικές και υπερεθνικές κλήσεις και επικοινωνίες. 

Θέλω κατ' αρχήν να διευκρινίσω ότι ο ΟΤΕ είναι ένας αυτοδιοικούμενος οργανισμός που την τιμολογιακή του πολιτική την προσαρμόζει με δυο-τρεις παραμέτρους. Η μία παράμετρος είναι η ίδια η αγορά, η δεύτερη παράμετρος είναι η ανάγκη μέχρι το τέλος του 2000 να έχει εξισορροπήσει και να έχει προσαρμόσει τα τιμολόγιά του -όχι πάντα προς τα πάνω, δεν σημαίνει αυτό προς τα πάνω- στο χρόνο αυτό που του μένει ακόμα μέχρι την πλήρη απελευθέρωση της φωνητικής τηλεφωνίας. Και το τρίτο, ασφαλώς, είναι ότι κάθε τέτοια πολιτική θα πρέπει να υπακούει και σε μια κατευθυντήρια γραμμή που έχει η Κυβέρνηση, να μη φορτώσει τον πληθωρισμό με αυξήσεις που θα είναι κόντρα σ' αυτό που επιθυμεί να κάνει, δηλαδή να κρατήσει τον πληθωρισμό σε χαμηλά επίπεδα. 

Αυτοί είναι οι τρεις παράγοντες που θα επηρεάσουν οποιαδήποτε απόφαση του Δ.Σ. του ΟΤΕ. 

'Ερχομαι τώρα στη συγκεκριμένη θέση της σημερινής ερώτησης, ότι δηλαδή σχεδιάζει το Δ.Σ. του ΟΤΕ να χρεώνει πια, από δω και πέρα, τις κλήσεις ανά λεπτό. Αυτό δεν είναι κατ' αρχήν κακό. Μάλλον είναι θετικό για τον καταναλωτή. Μέχρι τώρα ήταν ανά τρίλεπτο. Η ανά λεπτό χρέωση είναι μια διαδικασία πιο απλή, πιο κοντά στα πραγματικά δεδομένα της τηλεπικοινωνίας του απλού πολίτη. Το κρίσιμο θέμα είναι πόσο θα έχει η τιμή μονάδας, το λεπτό πόσο θα κοστίζει. Σ' αυτό το θέμα όμως, πρέπει να πω στην κ. Αράπη ότι δεν υπάρχει καμία απόφαση του Δ.Σ. του ΟΤΕ που θα καθορίζει συγκεκριμένη τιμή ανά λεπτό κλήσης. Τα δημοσιεύματα δεν ανταποκρίνονται σε μια πραγματικότητα. Η οποιαδήποτε αναπροσαρμογή των τιμολογίων του ΟΤΕ, σας είπα και πάλι, θα λαμβάνει υπόψη της ότι δεν πρέπει να επιβαρύνει τον πληθωρισμό, άρα δεν θα μπορεί να είναι ενάντια στην τσέπη του καταναλωτή. 

Το δεύτερο σημείο είναι ότι ασφαλώς υπάρχει ζήτημα και με τις υπερεθνικές και με τις υπεραστικές κλήσεις, που είναι αρκετά υψηλά τα τιμολόγια και θα μπορούμε να δούμε το τιμολόγιο του ΟΤΕ στην κατεύθυνση μείωσης τιμολογίων στις υπεραστικές κλήσεις. Και ασφαλώς δεν αφορά αυτό τα μεγάλα βαλάντια, κυρία Αράπη, αφορά και τον απλό κόσμο που έχει παιδιά, έχει ανθρώπους στα αστικά κέντρα και δεν έχει μόνο στην περιφέρεια. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Καραγιάννη, έχετε δυο λεπτά να αναπτύξετε την επίκαιρη ερώτηση σας. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, άκουσα τον Υπουργό να λέει ότι είναι θετικό να αυξηθεί η αστική μονάδα. 

Κύριε Υπουργέ, μήπως γνωρίζετε ότι αυτήν τη στιγμή το κόστος της μονάδας είναι 13 δρχ. ανά τρία λεπτά; Σε εννέα λεπτά συνδιάλεξης που είναι τρεις μονάδες, πληρώνουμε τριάντα εννέα (39) δραχμές συν το ΦΠΑ. Με το προτεινόμενο σύστημα, η τιμή της μονάδας μειώνεται σε δέκα (10) δρχ. ανά μονάδα, μόνο που αυτή η μονάδα θα πέφτει σ'ένα λεπτό. Και η κοινωνία μας, κύριε Υπουργέ, έχει προβλήματα. Και δεν είναι μόνο αυτοί οι οποίοι έχουν τα παιδιά τους που σπουδάζουν. Ξέρετε ότι μεταξύ των ανθρώπων υπάρχουν πάρα πολλοί φτωχοί συνταξιούχοι, άνεργοι και ειδικά αυτοί που έχουν ανάγκη ιατροφαρμακευτικής περίθαλψης και ανάγκη από μια συντροφιά. Ειδικά είναι οι ηλικιωμένοι και οι μοναχικοί άνθρωποι και η κοινωνία μας έχει πάρα πολλούς τέτοιους ανθρώπους. 

Θα πρέπει, λοιπόν, να κάνουμε πιο ανθρώπινη την κοινωνία μας και να μην επιβαρύνουμε αυτόν τον απλό άνθρωπο, το συνταξιούχο, ο οποίος δεν βγαίνει, με το να πέφτει ανά ένα λεπτό η μονάδα. 

Και κάτι άλλο, κύριε Υπουργέ. Είπατε ότι πάμε να εξομοιωθούμε με το εξωτερικό. Μήπως ξέρετε ότι στην Αμερική σε μερικές πολιτείες για τα τοπικά τηλέφωνα είναι δωρεάν, δεν χρεώνεται η μονάδα; Αυτό το γνωρίζετε νομίζω. 'Αρα, να παίρνουμε τα θετικά των μεγάλων κρατών και των πλούσιων που θέλουμε να φτάσουμε και όχι τα αρνητικά. Νομίζω, κύριε Υπουργέ, ότι αυτό δεν ενδιαφέρει τον απλό κοσμάκη, ο πληθωρισμός, αλλά ενδιαφέρει τους μεγάλους οι οποίοι θέλουν να κάνουν τηλέφωνα υπεραστικά, τις εταιρείες, τις επιχειρήσεις, τις ξένες επιχειρήσεις που θα έλθουν εδώ. Μόνο αυτούς ενδιαφέρει. 

Λυπάμαι που ακούω από έναν Υπουργό σοσιαλιστικής κυβέρνησης να λέει ότι είναι θετικό για τον καταναλωτή να πέφτει η μονάδα ανά λεπτό. Λυπάμαι γιατί εγώ νιώθω προδομένη. Εάν αγωνίστηκα τόσα χρόνια για σοσιαλισμό και δικαιοσύνη, λυπάμαι γι' αυτό που άκουσα σήμερα από σας. 

Ενδιαφέρει τον απλό άνθρωπο εάν θα έχουμε εμείς μείωση πληθωρισμού; Τον νοιάζει; Τον νοιάζει ότι δεν περνάει, υπάρχει φοβερή κρίση αυτήν τη στιγμή, κύριε Υπουργέ, στον κόσμο και πρέπει να το αντιληφθείτε αυτό. Πηγαίνετε σε καμιά επαρχία, πηγαίνετε σε καμιά πολύ φτωχή περιοχή να δείτε τι λένε. Ευχαριστώ πάρα πολύ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κ. Καραγιάννη. 

Ορίστε, κύριε Σαλαγιάννη. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κυρία Καραγιάννη, εγώ δεν σας είπα ότι είναι θετικό να αυξηθεί η μονάδα κλήσης και συνδιάλεξης των αστικών επικοινωνιών. Δεν είπα αυτό. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Δεν θα έχουμε αύξηση,

  


 

  

Σελίδα 1718 

κύριε Υπουργέ, αν θα πέφτει η μονάδα ανά ένα λεπτό; 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): 'Οχι, κυρία Καραγιάννη. Είμαι σαφής στην απάντησή μου. 

Είπα ότι δεν είναι κακό να μπορεί να μετρήσει ο Ο.Τ.Ε. ανά λεπτό τις μονάδες που πέφτουν. Το θέμα είναι, αν θα επιβαρύνει τον καταναλωτή ή όχι, ανάλογα με ποια είναι η τιμή μονάδας. Εκεί είναι το θέμα. Πάνω σ' αυτό σας είπα ότι δεν υπάρχει καμία απόφαση που να λέει ότι ανεβαίνουν οι τιμές στις αστικές κλήσεις, ανά τιμή μονάδας. Τέτοια απόφαση δεν υπάρχει. 

Σας είπα επίσης ότι ο Ο.Τ.Ε. στην πορεία προς την απελευθεροποίηση θα εξισορροπήσει τα τιμολόγιά του. Αυτό δεν σημαίνει αύξηση των τιμολογίων του. 

Είπα επίσης ότι η Κυβέρνηση έχει την άποψη και την κατευθυντήρια γραμμή να μην επιβαρύνει τον πληθωρισμό και άρα, οι όποιες αυξήσεις δεν θα φέρουν βάρος στον πολίτη. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Σαλαγιάννη. 

Εισερχόμαστε στην πρώτη, στην υπ' αριθμ. 212/20.11.98 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Χρήστου Θεοδώρου προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων αντιμετώπισης των προβλημάτων στη Δευτεροβάθμια Εκπαίδευση κλπ. 

Η επίκαιρη ερώτηση του κ. Θεοδώρου σε περίληψη είναι η ακόλουθη: 

"Tρεις μήνες μετά την έναρξη του σχολικού έτους η εκπαιδευτική μεταρρύθμιση προκαλεί και αντιμετωπίζει σοβαρά προβλήματα. Τα κυριότερα απ' αυτά είναι: 

1. Η έλλειψη βιβλίων και άλλων μέσων. 

2. Τα κενά σε εκπαιδευτικό προσωπικό εξακολουθούν να είναι μεγάλα, με αποτέλεσμα πολλά μαθήματα να διδάσκονται από καθηγητές άλλης ειδικότητας, συνήθως ούτε καν συγγενούς. 

3. Οι ελλείψεις σε αίθουσες και εργαστήρια, οι οποίες στο μάθημα της Πληροφορικής είναι μεγάλες, γι' αυτό το μάθημα γίνεται χωρίς ηλεκτρονικούς υπολογιστές. 

4. Η αύξηση των εξεταζομένων μαθημάτων από τέσσερα σε είκοσι συνολικά, για τη Β' και Γ' λυκείου, ο υψηλός βαθμός δυσκολίας και ο ελάχιστος χρόνος διδασκαλίας σε συνδυασμό με τις ελλείψεις, έχει οδηγήσει σε αύξηση τουλάχιστον κατά 25% των μαθητών της Β' λυκείου, που καταφεύγουν σε φροντιστήρια. Αυτό, εκτός των άλλων, συνεπάγεται πρόσθετες οικονομικές επιβαρύνσεις. 

Οι ρυθμίσεις αυτές θα έχουν σαν αποτέλεσμα ελάχιστοι μαθητές να παίρνουν εθνικό απολυτήριο και να έχουν πρόσβαση στα Α.Ε.Ι. Το ερώτημα είναι τι θα απογίνουν οι υπόλοιποι χωρίς απολυτήριο λυκείου. 

Μετά τα παραπάνω, ερωτάται ο κύριος Υπουργός Εθνικής Παιδείας και Θρησκευμάτων: 

α) Τι μέτρα προτίθεται να λάβει για την κάλυψη των σοβαρών ελλείψεων και κενών που υπάρχουν σήμερα στη δευτεροβάθμια εκπαίδευση. 

β) Αν θα ληφθούν υπόψη οι καθυστερήσεις και ελλείψεις κατά τις εξετάσεις της Β' λυκείου. 

γ) Αν πρόκειται να προβεί σε βελτιώσεις του συστήματος, ώστε να προληφθούν οι παρενέργειες σε βάρος των μαθητών". 

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο για τρία λεπτά. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, ας μου επιτρέψει o συνάδελφος να κάνω μία παρατήρηση ότι η επίκαιρη ερώτησή του έχει και το μέγεθος και το ύφος εκτεταμένης επερωτήσεως. Ο χρόνος είναι πολύ λίγος για να απαντήσω σε μία πληθώρα θεμάτων. 'Εχω στη διάθεσή του, βέβαια, να του δώσω έναν πλήρη φάκελο και ένα ενημερωτικό δελτίο για να λύσει τις επιμέρους απορίες του. 

Σε γενικές γραμμές τώρα, η έλλειψη βιβλίων και άλλων μέσων, δεν ήταν έτσι όπως ακριβώς εμφανίζεται. Τα βιβλία είχαν πάει όλα στις 14 Σεπτεμβρίου και δόθηκαν στα παιδιά. Υπήρξαν, όμως, κάποια βιβλία για τα οποία το Υπουργείο Παιδείας είχε ενημερώσει εγκαίρως ότι θα υπάρξει καθυστέρηση στην παράδοσή τους. Και γιατί αυτό; Διότι αντί φέτος να λειτουργήσει μόνο η Α' τάξη των Τεχνολογικών Επαγγελματικών Εκπαιδευτηρίων, σύμφωνα με απαίτηση της Βουλής, λειτούργησε και η Β' τάξη των Τ.Ε.Ε. Και αυτό μας δημιούργησε ένα φόρτο εργασίας και στον Οργανισμό 'Εκδοσης Διδακτικών Βιβλίων και σ' όλο το σύστημα. 

Αλλά οι απόψεις των Βουλευτών όλων των πτερύγων -και υποχώρησε το Υπουργείο Παιδείας στο πρόγραμμά του- ήταν ότι θα έπρεπε καλύτερα να ζοριστεί το Υπουργείο, παρά να έχουν πρόβλημα τα παιδιά που μεταγράφονται από τα τέως Τ.Ε.Λ. στα Τ.Ε.Ε. Αυτός ήταν ο βασικός λόγος της καθυστέρησης. 

Βέβαια οφείλω να πω ότι υπήρξαν και περιπτώσεις που παραδόθηκαν τα βιβλία και από αρκετούς κλειδώθηκαν σε κάποιες αίθουσες. Δεν δόθηκαν τα βιβλία, ενώ είχαν πάει στα σχολεία. 

Στο ΤΕΛ Λαγκαδά τα πήρε, λέει, ο διευθυντής Λυκείου την Παρασκευή, αλλά δεν τα παρέδωσε μέχρι τη Δευτέρα και τη Δευτέρα έγινε κατάληψη του ΤΕΛ Λαγκαδά γιατί δεν πήγαν τα βιβλία! 

'Οσον αφορά τα κενά σε εκπαιδευτικό προσωπικό. Διορίσαμε φέτος για πρώτη φορά -και το ομολόγησαν όλοι- τόσο μεγάλο αριθμό εκπαιδευτικών, που δεν δικαιολογούνται να υπάρχουν κενά. Πέραν αυτού, όμως, κάναμε και διορισμούς προσωρινών αναπληρωτών. Και φθάσαμε μέσα σε δύο μήνες από την έναρξη του σχολικού έτους να έχουμε διορισμένους τακτικούς και αναπληρωτές δέκα επτά χιλιάδες εκπαιδευτικούς. 

Ξέρετε πώς δημιουργούνται κάποια κενά; Τους λέμε, κάντε μία τάξη ΤΕΕ δύο γειτονικών ΤΕΛ που να έχει τουλάχιστον είκοσι παιδιά. Κάνουν μία τάξη με πέντε παιδιά και άλλη μία τάξη με δεκαπέντε παιδιά και το ένα ΤΕΕ από το άλλο απέχουν εκατό μέτρα και μας λένε "έχουμε έλλειμμα". Ξέρετε τι σημαίνει ένα παραπάνω τμήμα; Είκοσι καθηγητές επιπλέον. Με τέτοιους τρόπους έντεχνους εμφανίζουν κενά ενώ δεν υπάρχουν. Διότι η αναλογία ανά τμήμα στα λύκεια είναι ένας καθηγητής προς δώδεκα μαθητές. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Ανθόπουλο. 

Ο κ. Θεοδώρου έχει το λόγο για δύο λεπτά να αναπτύξει την επίκαιρη ερώτησή του. 

ΧΡΗΣΤΟΣ ΘΕΟΔΩΡΟΥ: Τα ερωτήματα που είχα βάλει, κύριε Πρόεδρε, είναι πολλά. Νομίζω ότι σ' αυτό το λίγο χρόνο δεν μπορούν να απαντηθούν και νομίζω ότι είναι επίκαιρα και σοβαρά. 'Οσο για το βιβλίο, κύριε Υφυπουργέ, θα ήθελα πραγματικά να μου το δώσετε μετά, γιατί τυγχάνει να έχω μία κόρη στη Β' Λυκείου και να ζω από κοντά τα προβλήματα της μεταρρύθμισης σήμερα που κάνουμε. 

Από την αρχή θέλω να κάνω μία διευκρίνιση που τη θεωρώ πολύ σημαντική. Με την ερώτηση αυτή δεν ζητώ την κατάργηση της εκπαιδευτικής μεταρρύθμισης, δεν ζητώ να γυρίσουμε πίσω. Ζητώ τη συμπλήρωση και βελτίωση κάποιων σημείων. 

Συμφωνώ απόλυτα με την κατάργηση της επετηρίδας των καθηγητών, καθώς και την περιοδική κρίση τους. Συμφωνώ και σε πολλά άλλα σημεία της μεταρρύθμισης. 'Ομως η πλήρης εφαρμογή των νέων θεσμών μέχρι αυτή τη στιγμή τουλάχιστον σκοντάφτει σε κενά και ελλείψεις, που καθυστερούν πολύ να καλυφθούν. Μερικά από αυτά τα αναφέρω στην ερώτηση και δεν θα τα επαναλάβω. 

Ξέρω ότι το Υπουργείο προσπαθεί όσο μπορεί, μέσα βέβαια σε κλίμα αντιδράσεων και αμφισβητήσεων που προκαλούνται για διάφορους λόγους. Είναι βέβαιο ότι το σύστημα με το χρόνο θα τελειοποιηθεί. Τι γίνεται όμως με τους μαθητές που στο χρόνο αυτό θα προσπαθούν να εξασφαλίσουν μία θέση στην ανώτερη και ανώτατη εκπαίδευση; 

Σήμερα εισάγονται ένας στους τέσσερις. Το Υπουργείο φιλοδοξεί η αναλογία αυτή να γίνει ένα προς ένα. Η δική μου αγωνία είναι τι θα γίνουν οι τρείς χωρίς εθνικό απολυτήριο. Από ό,τι ξέρω η προοπτική και οι δυνατότητες ίδρυσης νέων 

  

 

  

Σελίδα 1719 

πανεπιστημίων δεν υπάρχουν. Θα μετατρέψουμε μήπως τα ιδιωτικά ΙΕΚ σε ανώτερες δημόσιες σχολές για να τα απορροφήσουμε; Αλλά σε ποιες ειδικότητες και με ποια προοπτική επαγγελματικής αποκατάστασης; 

Γι' αυτό κάνω έκκληση στον κύριο Υπουργό να μελετήσει τα προβλήματα και να δώσει τις αναγκαίες λύσεις, κάνοντας βελτιώσεις στο σύστημα για το συμφέρον των μαθητών και γενικότερα της εκπαίδευσης. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Θεοδώρου. 

Ορίστε, κύριε Ανθόπουλε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Το Υπουργείο Παιδείας κάνει διαρκείς, συνεχείς, επαναλαμβανόμενες παρεμβάσεις ενημερωτικού χαρακτήρα, διότι ο νόμος ψηφίστηκε, τα προεδρικά διατάγματα εγκρίθηκαν και βρίσκονται όλα σε εφαρμογή. Από κει και πέρα θα ήθελα να κάνω μία διευκρίνιση. 

Η εκπαιδευτική μεταρρύθμιση δεν ήταν η επιφοίτηση του Αγίου Πνεύματος σε έναν υπουργό. Η εκπαιδευτική μεταρρύθμιση ήταν μία αναγκαιότητα η οποία προέκυψε από χρόνια προβλήματα ενός εκπαιδευτικού συστήματος, που έπρεπε να εκσυγχρονισθεί και σε μερικές πτυχές του να υποστεί βαθιές ριζοσπαστικές τομές, προκειμένου να εναρμονισθεί προς τα ζητούμενα σε παγκόσμια κλίμακα σήμερα εκπαιδευτικά αλλά οικονομικά και κοινωνικά δεδομένα. 

Εγώ θα ήθελα, μια και αναφερθήκατε στους μαθητές, αγαπητέ συνάδελφε, να πω ότι τα τέσσερα μαθήματα δεν έγιναν είκοσι και αναφέρομαι στα εξεταζόμενα. Αυτό το ενημερωτικό έντυπο που αποτελεί μία εκλαϊκευμένη έκδοση της εκπαιδευτικής μεταρρύθμισης και έχει γραφτεί από τα χέρια του Υπουργού και του Υφυπουργού -και ξέρουμε πολύ καλά τι δώσαμε και προς τους γονείς και προς τους μαθητές και προς τους εκπαιδευτικούς- έχει λεπτομερή αναφορά. Θα δείτε ότι σε σχέση με τα εξεταζόμενα μαθήματα στο παρελθόν, είναι λιγότερα φέτος αυτά που εξετάζονται και στην Α' και στη Β' και του χρόνου στη Γ' Λυκείου. 

Αν δείτε επίσης ποσοτικά πόσες εξετάσεις έχουμε φέτος σε σχέση με του παρελθόντος, θα δείτε ότι είναι λιγότερες. 

Διότι αυτά που λένε μερικοί ότι δεν τα γνωρίζουν και τα θεωρούν πρωτάκουστα, υπήρχαν. Τα ολιγόλεπτα τεστ κατά την κρίση του διδάσκοντος υπήρχαν. Τα ωριαία τέστ υπήρχαν. Οι τελικές γραπτές εξετάσεις, άλλως προαγωγικές, υπήρχαν. Πρώτα ήταν έξι, τώρα είναι πέντε, συν όμως τρεις χρονιές γενικών εξετάσεων για να μπει σε ΑΕΙ-ΤΕΙ, το οποίο δεν υπάρχει τώρα. 

Αυτά γράφονται με πάσα λεπτομέρεια και δόθηκαν εγκαίρως από το καλοκαίρι και μέσω εφημερίδων και με κάθε αποστολή συγγραμμάτων και βιβλίων στα σχολεία. 

'Οσον αφορά το άλλο που είπατε ότι δεν δημιουργούνται τμήματα ΑΕΙ και ΤΕΙ για να υπάρξει αναλογία εισαγομένων ένα προς ένα. Πριν ανακοινωθεί ο αριθμός των εισαχθέντων στα ΑΕΙ και ΤΕΙ είχαμε προγραμματίσει εξήντα δύο χιλιάδες. Πόσοι μπήκαν αγαπητοί συνάδελφοι; Μπήκαν εξήντα δύο, ναι ή όχι; Του χρόνου εβδομήντα τέσσερις χιλιάδες και τον επόμενο χρόνο ογδόντα πέντε χιλιάδες. Και το αναλύουμε πώς. Διαβάστε τα λιγάκι. Να κάνετε την κριτική, το καταλαβαίνουμε, αλλά αφού ενημερωθείτε. 

Θα ιδρυθούν εβδομήντα νέα τμήματα. Οι επιτροπές αξιολόγησης έχουν συγκροτηθεί, οι αιτήσεις έχουν κατατεθεί από τον Ιούνιο και των ΑΕΙ και των ΤΕΙ. Δεν θα υπάρξει πρόβλημα σ' αυτούς που μπορούν να πάρουν απολυτήριο ενιαίου λυκείου. Αλλά θα το πάρουν αυτοί που θέλουν και που μπορούν, και ο μαθητής του δέκα και ο μαθητής του είκοσι. Αλλά θέλετε να το παίρνουν όλοι, δηλαδή και ο μαθητής του πέντε πρέπει να πάρει απολυτήριο ενιαίου λυκείου και να μπει στο Ανώτατο Εκπαιδευτικό 'Ιδρυμα που το λέμε πανεπιστήμιο; Ανοίγουν οι ορίζοντες της εκπαίδευσης για όσους θέλουν και για όσους μπορούν. Πρέπει να καταλάβουμε ότι υπάρχουν βαθμίδες στην εκπαίδευση. Δεν μπορεί ο καθένας να μπει στο πανεπιστήμιο ούτως ή άλλως. Εμείς ανοίγουμε τις προοπτικές και γι' αυτούς που θέλουν και γι' αυτούς που μπορούν. Αλλά δεν θα ευτελίσουμε ούτε τους τίτλους ούτε τα ιδρύματα. 

ΧΡΗΣΤΟΣ ΘΕΟΔΩΡΟΥ: Τι γίνεται με αυτούς που δεν μπαίνουν; 

ΠΡΟΕΔΡΕΥΩΝ (Παναγιώτης Σγουρίδης): Να κάνετε επερώτηση. 

Παρεκάλεσε ο Υπουργός Εθνικής Αμύνης να προηγηθούν οι δικές του επίκαιρες ερωτήσεις γιατί έχει ανειλημμένη υποχρέωση στο Υπουργείο Εθνικής 'Αμυνας. 

Συμφωνεί το Σώμα; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Το Σώμα συνεφώνησε. Συνεπώς τρίτη είναι η με αριθμό 223/23.11.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Εθνικής 'Αμυνας, σχετικά με τη συμμετοχή της χώρας μας σε αποστολή δυνάμεων ταχείας επέμβασης του ΝΑΤΟ, σε τυχόν επέμβαση στο Κοσσυφοπέδιο. 

Η επίκαιρη ερώτηση έχει ως εξής: 

"'Οπως προκύπτει απ δήλωση του Κοινοβουλευτικού Εκπροσώπου του Κόμματος Δημοκρατικού Σοσιαλισμού Γερμανίας, στις 4.11.98, και από δημοσιεύματα στο διεθνή Τύπο, η Ο.Δ. Γερμανίας, η Γαλλία, οι ΗΠΑ και η Μ. Βρετανία προχωρούν στην αποστολή δυνάμεων ταχείας επέμβασης (2.000 άνδρες) στην ΠΔΓΜ για να είναι έτοιμες για επέμβαση στο Κοσσυφοπέδιο. Σημειώνεται ακόμα ότι οι παραπάνω ενέργειες γίνονται στα πλαίσια του ΝΑΤΟ. 

Δημοσιογραφικές πληροφορίες αναφέρουν ακόμα ότι στα πλαίσια της ίδιας δύναμης του ΝΑΤΟ που είναι υπό τη διοίκηση Γάλλου αξιωματικού δραστηριοποιούνται και αξιωματικοί των ελληνικών Ενόπλων Δυνάμεων. 

Ερωτάται ο κύριος Υπουργός αν επιβεβαιώνει τις παραπάνω πληροφορίες και αν ναι, πώς συμβιβάζονται με τη διαβεβαίωση της Κυβέρνησης ότι η χώρα μας δεν θα συμμετέχει με 'Ενοπλες Δυνάμεις σε ενδεχόμενη επέμβαση του ΝΑΤΟ; 

Με ποιο δικαίωμα εμπλέκει η Κυβέρνηση τη χώρα στα επιθετικά σχέδια του ΝΑΤΟ εκτός ζώνης, όταν η συγκεκριμένη ενέργεια αποδοκιμάστηκε με τον πιο κατηγορηματικό τρόπο από την Κυβέρνηση της ΟΔ Γιουγκοσλαβίας και δεν έχει ούτε ακόμα και αυτήν την ψευδεπίγραφη έγκριση του Συμβουλίου Ασφαλείας του ΟΗΕ;". 

Ο Υπουργός Εθνικής 'Αμυνας έχει το λόγο για τρία λεπτά να πρωτολογήσει. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε Πρόεδρε, αγαπητοί συνάδελφοι, απαντώντας στην ερώτηση του κυρίου συναδέλφου θα ήθελα να κάνω σαφές ότι η αναφερόμενη δύναμη δεν θα σταλεί στο Κοσσυφοπέδιο ως δύναμη επέμβασης, όπως ισχυρίζεσθε, αλλά το ακριβώς αντίθετο θα έλεγα. Θα έχει το χαρακτήρα δύναμης προστασίας των παρατηρητών που, βάσει της συμφωνίας Χόλμπρουκ-Μιλόσεβιτς, θα εγκατασταθούν για να εγγυηθούν την ασφάλεια των παρατηρητών. Δηλαδή, δύο χιλιάδες παρατηρητές θα βρεθούν στο Κόσσοβο για να εγγυηθούν την υλοποίηση αυτής της συμφωνίας. 

Η δύναμη στην οποία αναφέρεσθε δεν έχει καμία σχέση με την υποτιθέμενη δυναμική παρέμβαση του ΝΑΤΟ στο Κοσσυφοπέδιο. 

Απεναντίας αποτελεί υποχρέωση για την προστασία των δύο χιλιάδων παρατηρητών, οι οποίοι θα βρεθούν εκεί. Είναι μία δύναμη, η οποία σταθμεύει στο FYROM και θα χρησιμοποιηθεί για την προστασία των παρατηρητών, ώστε να μπορέσει πραγματικά να λειτουργήσει η συμφωνία του σχεδίου εξασφάλισης της ειρήνης στο Κοσσυφοπέδιο . 

Επομένως, απαντάται η ουσία του ερωτήματός σας, η οποία πιθανόν από άγνοια θεωρεί τη συγκρότηση αυτής της δύναμης από μικρό αριθμού παρατηρητών ως ταυτόσημη με τη στρατιωτική μονάδα υποστήριξης των δύο χιλιάδων στρατιωτικών παρατηρητών. 

Αφού ξεκαθαρίσετε πρώτα ότι εδώ πέρα πρόκειται ασφαλώς περί λάθους από τη δική σας μεριά, έτσι ώστε δεν ισχύει ο χαρακτηρισμός ότι είναι δύναμη στρατιωτικής επέμβασης, επιτρέψτε μου να πω τα εξής: Η πολιτική της χώρας μας από 

  


 

  

Σελίδα 1720 

την πρώτη στιγμή ήταν σαφέστατη. 'Ηταν μια πολιτική υποστήριξης της ειρήνης, της ασφάλειας και της σταθερότητας στο Κόσσοβο. Επιμένουμε για μια ειρηνική λύση του προβλήματος και όχι κρίση στρατιωτικής βίας. Είμασταν από εκείνους, οι οποίοι επιμέναμε μέχρι την τελευταία στιγμή ακόμη και όταν στο ΝΑΤΟ είχαμε συμφωνήσει ότι πλέον δεν υπήρχε άλλη δυνατότητα λύσης, παρά η αξιοποίηση της στρατιωτικής δύναμης για να υπάρξει ειρηνική λύση. 'Ημασταν εκείνοι οι οποίοι επιμέναμε μέχρι την τελευταία στιγμή ότι μπορεί να υπάρξει ειρηνική λύση του προβλήματος και να αποφευχθεί η χρήση της στρατιωτικής δύναμης. 

Δικαιωθήκαμε. Τα γεγονότα, με τη συμφωνία η οποία επετεύχθη, επιβεβαίωσαν πράγματι ότι έγινε δυνατή η ειρηνική λύση του προβλήματος. Σήμερα είναι σε εξέλιξη αυτή η ειρηνική λύση, η οποία όμως έχει ανάγκη προστασίας. Γι' αυτό το σκοπό πάνε δύο χιλιάδες παρατηρητές από το διεθνή οργανισμό, από τον ΟΑΣΕ, για να μπορέσουν να παρακολουθήσουν την εφαρμογή αυτής της ειρηνικής λύσης. Η Ελλάδα συμμετέχει μαζί με άλλες χώρες στη δύναμη προστασίας όπου οι παρατηρητές θα εγγυηθούν την εφαρμογή αυτής της συμφωνίας. 

Με βάση αυτά τα δεδομένα νομίζω ότι δεν μπορεί να τεθεί κανένα θέμα αμφισβήτησης και του χαρακτήρα και του ρόλου αυτής της πολυεθνικής δύναμης, η οποία είναι δύναμη απομάκρυνσης και προστασίας των ανθρώπων, οι οποίοι θα λειτουργήσουν ως παρατηρητές εκεί πέρα, αν και όταν χρειασθεί. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. 

Ορίστε, κύριε Αγγουράκη, έχετε το λόγο για δύο λεπτά να αναπτύξετε την επίκαιρη ερώτησή σας. 

ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε. 

Θα παρακαλούσα τον κύριο Υπουργό να έχει την καλοσύνη στη δευτερολογία του να μας πει και πόσοι 'Ελληνες οπλίτες αξιωματικοί συμμετέχουν σ' αυτήν τη δύναμη προστασίας, όπως την ονόμασε. 

'Οπως επίσης, εφόσον είναι τόσο απλά και ομαλά τα πράγματα, γιατί δεν ανακοινώθηκε και επίσημα ότι η χώρα μας γι' αυτούς και αυτούς τους λόγους αποφάσισε να στείλει ένα Σώμα στρατού σ' αυτήν τη δύναμη που σταθμεύει στην πρώην Γιουγκοσλαβική Δημοκρατία της Μακεδονίας. 

Κατ' αρχήν, κύριε Πρόεδρε, λυπάμαι που θα το πω, αλλά δεν είναι σωστό, είναι άκρως επικίνδυνο να παίζουμε με τις λέξεις. Ποια είναι τα δεδομένα αυτήν τη στιγμή; Τα δεδομένα αυτήν τη στιγμή είναι τα εξής: Το ΝΑΤΟ βρίσκεται σε ετοιμότητα ανά πάσα στιγμή να επέμβει στρατιωτικά στο Kόσσοβο. Το Κόσσοβο βρίσκεται κάτω από την αεροπορική επιτήρηση του ΝΑΤΟ βάσει της συμφωνίας Xόλμπρουκ-Μιλόσεβιτς κλπ. Θυμίζω ότι ήταν έτοιμοι να επέμβουν και την τελευταία στιγμή δεν έγινε αυτή η επέμβαση. 

Τι έχουμε επίσης; 'Εχουμε έναν αδιευκρίνιστο αριθμό παρατηρητών χωρών-μελών του ΝΑΤΟ και άλλων στο Κόσσοβο, οι οποίοι παρατηρητές υποτίθεται ότι ελέγχουν τους όρους της συμφωνίας στο έδαφος. Και έχουμε μια ΝΑΤΟϊκή δύναμη ταχείας επέμβασης στην πρώην Γιουγκοσλαβική Δημοκρατία της Μακεδονίας που δεν ξέρουμε τι μέγεθος είναι αυτή η δύναμη, η οποία λέει θα προστατεύει τους παρατηρητές, οι οποίοι θα δεχθούν τα πυρά των εμπλεκόμενων πλευρών. 

Και ρωτάω: Η στρατιωτική δύναμη του ΝΑΤΟ η αεροπορική και αυτή που παρακολουθεί δεν θα επέμβει σε μια τέτοια περίπτωση; Θα επέμβει είναι σαφές. Αυτή η δύναμη που σταθμεύει στην πρώην Γιουγκοσλαβική Δημοκρατία της Μακεδονίας κάτω από οποιοδήποτε πρόσχημα δεν θα επέμβει στο χώρο του Κόσσοβο; Θα επέμβει. Ο κύριος Υπουργός λέει "για να προστατέψει τους παρατηρητές". Εγώ λέω όταν γίνονταν επεμβάσεις στα εσωτερικά των χωρών πάντα υπήρχαν κάποιοι λόγοι και κάποια προσχήματα. 

Το ερώτημα που υπάρχει είναι ότι μιλάμε για μια άλλη δύναμη. Η Κυβέρνηση έχει τεράστιες ευθύνες, διότι έφυγε από τη θέση που είχε. 

Και κλείνοντας θα ήθελα να σας πω ότι ο διοικητής του ΝΑΤΟ ανησυχεί πάρα πολύ για τις εξελίξεις. Λέει, είναι μικρό το χρονικό διάστημα που έχουμε μπροστά μας. Θα πω ότι η ίδια η Γιουγκοσλαβία διαμαρτυρήθηκε γι' αυτή τη δύναμη προστασίας στην πρώην Γιουγκοσλαβική Δημοκρατία της Μακεδονίας, η ίδια αυτή η δημοκρατία είχε πρόβλημα με τη στάθμευση αυτής της δύναμης και περίμεναν τις εκλογές για να γίνει, όπως επίσης υπάρχει πρόβλημα και οι Γιουγκοσλάβοι σήμερα κάνουν λόγο ότι οι προτάσεις των Αμερικανών οδηγούν στην απόσχιση του Κόσσοβο. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο δύο λεπτά για να δευτερολογήσετε. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Λυπούμαι, αγαπητέ κύριε συνάδελφε, διότι δεν ακούσατε τίποτα απ'ό,τι σας είπα. Επιμένετε σε μία θέση, η οποία δεν έχει πραγματική βάση. 

Μιλάτε για την ταχεία δύναμη επέμβασης του ΝΑΤΟ. Τι σχέση έχει αυτή με το συγκεκριμένο Σώμα των παρατηρητών του ΟΑΣΕ; Με ευθύνη του ΟΑΣΕ πάνε εκεί για να ελέγξουν την εφαρμογή της συμφωνίας. Είστε ενάντια στην εφαρμογή της συμφωνίας που λύνει το πρόβλημα στο Κόσσοβο; Για να καταλάβουμε. 

ΧΑΡΑΛΑΜΠΟΣ ΑΓΓΟΥΡΑΚΗΣ: Βεβαίως. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Ωραία, αυτή είναι η δική σας πολιτική θέση. Εμείς υποστηρίζουμε αυτήν τη συμφωνία, η οποία έλυσε το πρόβλημα, την κρίση στο Κόσσοβο. Εμείς την υποστηρίζουμε και μάλιστα είμαστε από εκείνους που επιταχύναμε και διεκδικήσαμε την εφαρμογή αυτής της συμφωνίας, η οποία και επετεύχθη. Αυτή είναι η διαφορά μας, διότι έχουμε μία πολιτική ειρήνης, ασφάλειας, σταθερότητας και συνεργασίας και δεν είμαστε απλοί θεατές στα όσα γίνονται εδώ στην περιοχή μας. 

Αυτή, λοιπόν, την πολιτική θέση, η οποία κατέληξε σε ένα θετικό αποτέλεσμα έρχεται ο ΟΑΣΕ -τον οποίο νομίζω ότι αποδέχεστε, διότι συμμετέχουν όλα τα κράτη της Ευρώπης, οι αποφάσεις του νομίζω είναι σεβαστές- να ελέγξει την υλοποίηση αυτής της συμφωνίας. Ο ΟΑΣΕ, λοιπόν, υλοποιώντας αυτήν την συμφωνία αποστέλλει δύο χιλιάδες παρατηρητές. 

ΧΑΡΑΛΑΜΠΟΣ ΑΓΓΟΥΡΑΚΗΣ: Το ΝΑΤΟ τι δουλειά έχει. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Ακούστε με σας παρακαλώ. Μη βιάζεστε. Μην έχετε πρόβλημα. 'Εχετε πρόβλημα με το ΝΑΤΟ μου φαίνεται. 

ΧΑΡΑΛΑΜΠΟΣ ΑΓΓΟΥΡΑΚΗΣ: Φυσικά έχουμε πρόβλημα. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Επιτέλους, καταλάβετε ότι έχει αλλάξει. Δεν είναι το ΝΑΤΟ του 1950 για το οποίο μιλάτε. Υπάρχει άλλο ΝΑΤΟ. 

ΧΑΡΑΛΑΜΠΟΣ ΑΓΓΟΥΡΑΚΗΣ: Α, ωραία! 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κάποτε να το παραδεχθείτε. Δεν κάνει κακό να πείτε ότι κάνετε λάθος και μένετε σε αυτά που λέγατε πριν σαράντα χρόνια. 

ΧΑΡΑΛΑΜΠΟΣ ΑΓΓΟΥΡΑΚΗΣ: Θα εξακολουθήσουμε να λέμε ότι παρεμβαίνει το ΝΑΤΟ. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Αγγουράκη. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Δικαίωμά σας να συνεχίσετε να λέτε ό,τι θέλετε. Τα ίδια σαράντα χρόνια. Να τα λέτε. Δικαίωμά σας. Δεν σας το απαγορεύει κανείς, αλλά μην κατηγορείτε εμάς ότι δεν συμφωνούμε με αυτό. 

Λοιπόν, το ΝΑΤΟ μετά από αίτημα του ΟΑΣΕ, δέχθηκε να συγκροτηθεί μία δύναμη μικρού αριθμού διακοσίων-διακοσίων πενήντα ατόμων, μία πολυεθνική δύναμη με ευθύνη της Γαλλίας, η οποία θα έχει και την ευθύνη προστασίας και αποχώρησης των παρατηρητών, αν υπάρξει πρόβλημα. Δεν θα πάει να πολεμήσει για να εξασφαλίσει την παραμονή των παρατηρητών εκεί. Είναι δύναμη ασφάλειας και προστασίας 

  

 

  

Σελίδα 1721 

των δύο χιλιάδων παρατηρητών, που είναι από τόσα έθνη. 

'Αρα ούτε δύναμη επέμβασης είναι, είναι ένα είδος αστυνομικής δύναμης... 

ΧΑΡΑΛΑΜΠΟΣ ΑΓΓΟΥΡΑΚΗΣ: Πόσοι 'Ελληνες συμμετέχουν; 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): ... στην οποία η Ελλάδα συμμετέχει με έναν πολύ μικρό αριθμό, σαράντα-σαράντα πέντε στρατιωτών. Αυτή είναι η συμμετοχή μας σε μία πολυεθνική δύναμη, διακοσίων-διακοσίων πενήντα ατόμων με ευθύνη της Γαλλίας ... 

ΧΑΡΑΛΑΜΠΟΣ ΑΓΓΟΥΡΑΚΗΣ: Δύο χιλιάδες είναι, κύριε Υπουργέ. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Τα μπερδεύετε πάλι. Επιτέλους, δύο χιλιάδες είναι οι παρατηρητές. 

ΧΑΡΑΛΑΜΠΟΣ ΑΓΓΟΥΡΑΚΗΣ: Είναι δύο χιλιάδες, κύριε Υπουργέ. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Αγγουράκη! 

ΧΑΡΑΛΑΜΠΟΣ ΑΓΓΟΥΡΑΚΗΣ: Μα, δεν είναι έτσι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Αγγουράκη, σας παρακαλώ! 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Εν πάση περιπτώσει, κύριε συνάδελφε, αν θέλετε παρακαλώ, ακολουθήστε τη διαδικασία του Κοινοβουλίου στο διάλογό μας. Εντάξει; Είχατε το χρόνο να μιλήσετε. 

Γι' αυτόν ακριβώς το λόγο πιστεύω ότι δεν ευσταθούν όλες οι ανησυχίες σας. Πιστεύω ότι σας έδωσα απαντήσεις, οι οποίες ξεκαθαρίζουν τα πράγματα, δεν υπάρχει κανένας λόγος ανησυχίας. 

Υπάρχει όμως μία σαφής πολιτική θέση ότι η Ελλάς ως δύναμη ειρήνης, ασφάλειας και σταθερότητας στην περιοχή, στο πλαίσιο των αποφάσεων του ΟΑΣΕ αναλαμβάνει ενεργό ρόλο, διότι η ειρήνη στην περιοχή αφορά κύρια και εμάς και όχι μόνο τις εμπλεκόμενες χώρες. Το τι θα συμβεί στο Κόσσοβο είναι θέμα ευρύτερης σημασίας για όλους τους λαούς, άρα και για την Ελλάδα και νομίζω ότι συμβάλαμε αποφασιστικά στην ειρηνική διευθέτηση του θέματος αυτού. 

ΠΡΟΕΔΡΕΥΩΝ (Παναγιώτης Σγουρίδης): Εγώ πάντως ξέρω ότι τα γραφεία μας κατακλύζονται από στρατιώτες, οι οποίοι ζητούν να πάνε στη Βοσνία και στην Αλβανία. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Γιατί παίρνουν εκατό δολάρια την ημέρα. 

ΠΡΟΕΔΡΕΥΩΝ (Παναγιώτης Σγουρίδης): Ακολουθεί η συζήτηση της τέταρτης επίκαιρης ερώτησης δευτέρου κύκλου με αριθμό 206/19-11-98 του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής 'Αμυνας, σχετικά με την υλοποίηση κυβερνητικών εξαγγελιών για την απομάκρυνση του Κέντρου Εκπαιδεύσεως Βαρέων 'Οπλων και Διαβιβάσεων από την περιοχή Χαϊδαρίου. 

Η επίκαιρη ερώτηση του κ. Κουναλάκη είναι η ακόλουθη: 

"Ο Δήμος Χαϊδαρίου και όλη η δυτική Αττική ανησυχούν βαθιά, γιατί αναβάλλεται συνεχώς, παρά τις συνεχείς διαβεβαιώσεις των κυβερνήσεων, η απομάκρυνση του στρατοπέδου ΚΕΒΟΠ-ΚΕΔΒ από το Χαϊδάρι. 

Η δικαιολογημένη αυτή ανησυχία εντείνεται από τις κυβερνητικές προθέσεις για τη δημιουργία "ζωνών αντιπαροχής", την οικοπεδοποίηση να χρηματοδοτηθεί η μετεγκατάστασή του. 

Ερωτάται ο κύριος Υπουργός: 

1. Αν προτίθεται να υλοποιήσει τις κυβερνητικές εξαγγελίες και να απομακρύνει το στρατόπεδο ΚΕΒΟΠ-ΚΕΔΒ και πότε συγκεκριμένα θα συμβεί αυτό. 

2. Αν προτίθεται να εγκαταλείψει τα σχέδια οικοπεδοποίησης και οικοδόμησης σημαντικού μέρους του στρατοπέδου". 

Ο Υπουργός Εθνικής 'Αμυνας κ. Τσοχατζόπουλος έχει το λόγο για τρία λεπτά, να πρωτολογήσει. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε Πρόεδρε, η ερώτηση του κυρίου συναδέλφου μου δίνει τη δυνατότητα να απαντήσω γενικότερα σε ένα κρίσιμο θέμα. Τι γίνεται με τα στρατόπεδα των Ενόπλων Δυνάμεων στο κέντρο μεγάλων αστικών πόλεων. 

'Εχει κατατεθεί στη Βουλή, στην Νομική Υπηρεσία και σε μερικές μέρες θα κατατεθεί και επίσημα στη Βουλή, νομοσχέδιο του Υπουργείου Εθνικής 'Αμυνας, που προβλέπει όλες τις διαδικασίες αξιοποίησης και μετακίνησης ενός συγκεκριμένου αριθμού υφισταμένων στρατοπέδων και κατασκευής νέων, σύγχρονων στρατοπέδων για τις 'Ενοπλες Δυνάμεις, εκτός πόλεων σε όλη την Ελλάδα. 

Με το νομοσχέδιο αυτό αποκτούμε την οικονομική δυνατότητα να αξιοποιήσουμε τους χώρους στους οποίους υπάρχουν στρατόπεδα εντός των αστικών περιοχών. Σε συνεργασία μάλιστα με το ΥΠΕΧΩΔΕ, με την Τοπική Αυτοδιοίκηση, με τους Οργανισμούς Αθήνας ή Θεσσαλονίκης ή με άλλους οργανισμούς, όπου αυτοί υπάρχουν, η αξιοποίηση θα μπορεί να γίνει πολεοδομικά άρτια, και επιστημονικά ολοκληρωμένα. Δηλαδή και οι δήμοι και οι κοινότητες να επωφεληθούν από τα υφιστάμενα στρατόπεδα, τα οποία είναι εγκλωβισμένα στον αστικό ιστό, και να αποκτήσουν επιτέλους την απαιτούμενη γη με όλες τις σύγχρονες απαιτήσεις, όπως πράσινο, πάρκα κλπ.. Συγχρόνως να αξιοποιηθεί όμως τμήμα ώστε να μπορέσει την αξία, την οποία παραχωρούν οι 'Ενοπλες Δυνάμεις στα στρατόπεδα, να την αποκτήσουν από εκμετάλλευση αντίστοιχων περιοχών, που σε συνεργασία με το ΥΠΕΧΩΔΕ, ή τους Οργανισμούς Αθήνας και Θεσσαλονίκης, θα εξευρεθούν και θα αποκτήσουμε τα έσοδα για το κόστος κατασκευής των νέων στρατοπέδων. 

'Οσον αφορά τώρα το Στρατόπεδο Καραϊσκάκη, στο οποίο αναφέρεσθε εδώ, κύριε συνάδελφε, πρέπει να σας πω ότι η συνολική μετεγκατάστασή του προβλέπεται να κοστίσει δεκαεπτά δισεκατομμύρια (17.000.000.000) δραχμές. Οι δυσκολίες μετεγκατάστασης του στρατοπέδου συνολικά, μας οδήγησαν να προχωρήσουμε σε τμηματική αποδέσμευση υπέρ διαφόρων κρατικών φορέων, συνολικού ύψους διακοσίων δέκα στρεμμάτων. 

Παραχωρήθηκαν εκατόν πενήντα στρέμματα για την ανέγερση του Γενικού Νομαρχιακού Νοσοκομείου Δυτικής Αττικής, για τη σημασία του οποίου δεν χρειάζεται να πω τίποτα, ενώ πρόσφατα αποδεσμεύθηκαν πενήντα επιπλέον στρέμματα, προκειμένου ο Δήμος Χαϊδαρίου να κατασκευάσει ένα πάρκο ιστορικής μνήμης και σύγχρονης πολιτισμικής δημιουργίας. 

Παρ' όλο ότι στο στρατόπεδο αυτό υπάρχουν καθημερινές επιχειρησιακές ανάγκες, τα δύο στρατόπεδα φιλοξενούν πάνω από δύο χιλιάδες οκτακόσια άτομα προσωπικό. Στο Κέντρο Εκπαίδευσης Διαβιβάσεως, στο ΚΕΔΒ, εκπαιδεύονται όλοι οι διαβιβαστές του ελληνικού στρατού σ' αυτόν το νευραλγικό τομέα. Το ίδιο στρατόπεδο στεγάζει δύο στρατιωτικές σχολές, τη Σχολή Αξιωματικών Διαβιβαστών και τη Σχολή Αξιωματικών Τηλεπικοινωνιών Διαβιβαστών. 

Τώρα, στο Κέντρο Εκπαίδευσης Βαρέως Οπλισμού, στο ΚΕΒΟΠ, εκπαιδεύονται όλοι οι οπλίτες, οι οποίοι έχουν την ειδικότητα του βαρυοπλίτη. Σ' αυτό πρέπει να προσθέσω τα τρία επίπεδα βολής, τα οποία εξυπηρετούν το σύνολο των μονάδων Αττικής, καθώς και τη στέγαση του Τάγματος Υποψηφίων Βαθμοφόρων Διαβιβαστών. 

Επομένως, θα ήθελα να πω ότι παρ' ότι έχουμε όλες τις λειτουργίες σ' αυτό το στρατόπεδο, (μετά από εκείνα τα οποία παραχωρήσαμε στο Δήμο Χαϊδαρίου), προβλέπεται η μετεγκατάσταση και των υπολοίπων τμημάτων των Ενόπλων Δυνάμεων, αλλά και η αξιοποίηση του χώρου, με δυνατότητα απόκτησης, από το Δήμο Χαϊδαρίου, προβλεπόμενου χώρου, στο βαθμό που θα υλοποιηθεί, η πολιτική μετεγκατάστασης και αξιοποίησης των στρατοπέδων βάσει της νέας νομοθετικής ρύθμισης, την οποία προωθούμε. 

Αυτό υπολογίζω ότι θα ψηφιστεί το αργότερο στο πρώτο εξάμηνο της επόμενης χρονιάς. Με βάση αυτό το νομοσχέδιο, από τα πρώτα στρατόπεδα, τα οποία θα προχωρήσουμε για 

  


 

  

Σελίδα 1722 

τη μετεγκατάσταση και αξιοποίηση, είναι αυτό του Χαϊδαρίου. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουναλάκης έχει το λόγο για δύο λεπτά να αναπτύξει την επίκαιρη ερώτησή του. 

ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, θέλω να υπενθυμίσω στον κύριο Υπουργό, ασφαλώς θα το θυμάται ότι στις 4 Σεπτεμβρίου 1996 ο κ. Σημίτης είχε μιλήσει στο κλειστό γυμναστήριο του Περιστερίου και είχε εξαγγείλει την απομάκρυνση των στρατοπέδων του ΚΕΒΟΠ. Υπολόγιζε μάλιστα τότε να απελευθερωθεί και να αποδοθεί ο χώρος το πολύ-πολύ σε τρία χρόνια. 

Συγχρόνως τότε είχε καταγγείλει την Κυβέρνηση της Νέας Δημοκρατίας, που με το ν. 252/1992 προόριζε την έκταση αυτή για υπερτοπικό κέντρο, δηλαδή για την ανέγερση μεγάλων κτιριακών συγκροτημάτων, που θα σήμαινε τσιμεντοποίηση και περιβαλλοντική επιβάρυνση. Ο κύριος Πρωθυπουργός τότε, διάβασα την ομιλία του, έδωσε συγχαρητήρια στην Τοπική Αυτοδιοίκηση για τον αγώνα που έκανε και απέτρεψε τα σχέδια της Νέας Δημοκρατίας. 

Δύο χρόνια όμως αργότερα -και σήμερα το επιβεβαιώνει ο κύριος Υπουργός- οι Υπουργοί Εθνικής 'Αμυνας και ΠΕΧΩΔΕ, τον Οκτώβριο του 1998, εξαγγέλλουν ότι το στρατόπεδο Χαϊδαρίου απομακρύνεται οριστικά και με το νόμο που θα κατατεθεί σύντομα, ένα μέρος του στρατοπέδου, 20% εώς 30%, θα οικοδομηθεί, προκειμένου να εξασφαλιστούν οι πόροι αντικατάστασής του. Αυτό έχει δημιουργήσει μεγάλη αναταραχή στην δυτική Αθήνα και στο Χαϊδάρι. 

Ξέρουμε όλοι, κύριε Υπουργέ, τα προβλήματα που αντιμετωπίζει όχι μόνο το Χαϊδάρι, αλλά και ολόκληρη η δυτική Αττική. Η έκταση αυτή του στρατοπέδου, που θέλετε ένα μέρος του να οικοπεδοποιήσετε, αποτελεί σήμερα τη μοναδική αδόμητη έκταση μιας περιοχής υποβαθμισμένης, πνιγμένης στο μπετόν και με υποδομές τριτοκοσμικής ποιότητας. 

Με το δεδομένο ότι δαπανώνται τεράστια κονδύλια για στρατιωτικούς εξοπλισμούς, τρισεκατομμύρια ξοδεύετε, δεν μπορώ να καταλάβω γιατί προβάλλεται ως άλλοθι το κόστος μετεγκατάστασης του στρατοπέδου, για να προωθηθεί η οικοπεδοποίηση ενός από τους μοναδικούς ελεύθερους χώρους της δυτικής Αθήνας. 

Κύριε Υπουργέ, εγώ σας καλώ να υλοποιήσετε και να υιοθετήσετε τις ομόφωνες αποφάσεις του Δημοτικού Συμβουλίου και τις απόψεις των φορέων της περιοχής, οι οποίοι ανησυχούν βαθιά γι' αυτά τα σχέδια, δεν θέλουν καθόλου οικοπεδοποίηση και θέλουν να μετατρέψουν αυτό το στρατόπεδο σε χώρο πρασίνου και σε τόπο αναψυχής των κατοίκων της περιοχής. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κουναλάκη. 

Κύριε Υπουργέ, έχετε το λόγο για δύο λεπτά για να δευτερολογήσετε. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε Πρόεδρε, επιτρέψτε μου να τονίσω στον κύριο συνάδελφο ότι έχουμε την ίδια ακριβώς ευαισθησία, όπως και εκείνος, για τις απαιτήσεις και τις ανάγκες της Τοπικής Αυτοδιοίκησης. Και αυτό δεν είναι λόγος κενός, το έχουμε αποδείξει έμπρακτα επί μία σειρά ετών, σε στενή συνεργασία με την Τοπική Αυτοδιοίκηση, για την επίλυση των προβλημάτων της. 

Ο κοινωνικός ρόλος των Ενόπλων Δυνάμεων είναι εκείνος, ο οποίος επιβεβαιώνεται ιδιαίτερα με αυτήν την πολιτική, την οποία μόλις προηγουμένως σας ανέφερα και αποτελεί δική μας πρωτοβουλία. Μην ξεχνάτε ότι επί δεκαετίες γίνεται μάχη για την αυτοδιοίκηση, για να της παραχωρηθούν τμήματα των στρατοπέδων. Και αυτό δεν κατέστη εφικτό, παρά τις δεσμεύσεις, παρά τις υποσχέσεις, διότι υπάρχει ένα αντικειμενικό πρόβλημα. 

'Οταν οι εγκαταστάσεις για την καθημερινή λειτουργία των Ενόπλων Δυνάμεων, κοστίζουν δισεκατομμύρια, και απαιτούν για την μετεγκατάσταση δισεκατομμύρια, κάποιος πρέπει να τα πληρώσει. Ποιος θα τα πληρώσει, κύριοι συνάδελφοι; Ο προϋπολογισμός αποκλείεται. Ο προϋπολογισμός του Υπουργείου Εθνικής 'Αμυνας δεν μπορεί, γιατί έχουμε να καλύψουμε την αμυντική ικανότητα και επάρκεια των Ενόπλων Δυνάμεων. Να βάλουμε φορολογία; Το θεωρώ αδιανόητο. 

'Ενας μόνο τρόπος υπήρχε, να προβλέψουμε τη μεταφορά ακριβώς των στρατοπέδων αυτών και την αξιοποίηση τμήματος της ελεύθερης γης, η οποία θα προκύψει από τη μεταφορά, για να μπορέσουμε να πληρώσουμε το κόστος της οριστικής μετεγκατάστασης και μεταφοράς ογδόντα, ενενήντα, εκατό στρατοπέδων από τα αστικά κέντρα στην περιφέρεια. 

Για το πώς θα γίνει αυτό για να μπορέσει και το Χαϊδάρι να έχει, ει δυνατόν όλο το στρατόπεδο -αλλά και κάθε δήμος ζητάει όποιο στρατόπεδο φύγει, ει δυνατόν να το πάρει όλο- καταλαβαίνετε ότι αυτό δεν μπορεί να γίνει απλά και μόνο ικανοποιώντας τη μία πλευρά. 

Πρέπει να ικανοποιηθούν οι ανάγκες του κοινωνικού συνόλου, οι προβλεπόμενες δημόσιας εμβέλειας υποδομές από το ΥΠΕΧΩΔΕ. Και βέβαια θα πρέπει να προβλεφθεί και ένα τμήμα αξιοποίησης αυτού του τεράστιου χώρου, που θα δοθεί πλέον για πρώτη φορά σε χρήση, ώστε η αξιοποίηση να δώσει και το οικονομικό όφελος για την κάλυψη της μετεγκατάστασης. 

Αυτό δεν σημαίνει κατ' ανάγκη ότι στο Χαϊδάρι θα πρέπει να πολεοδομηθεί ένα τμήμα, στο οποίο αναφερθήκατε. Δεν ξέρω από πού τις έχετε αυτές τις πληροφορίες, αλλά από το σύνολο των στρατοπέδων πού θα αποδεσμεύσουμε, ένα τμήμα πρέπει να πολεοδομηθεί, με βάση τις μελέτες του ΥΠΕΧΩΔΕ, του Οργανισμού Αθήνας, της Νομαρχιακής και Τοπικής Αυτοδιοίκησης, ώστε να μη δημιουργήσει πρόβλημα, να ενταχθεί στον οικιστικό ιστό, με την απαραίτητη πολεοδομικά και επιστημονικά αρτιότητα, ώστε να επιτύχουμε και τους δύο στόχους. 

Αυτή είναι, λοιπόν, η απάντηση, κύριε συνάδελφε. Επί της ουσίας θα παρακαλέσω να αναμένετε την εφαρμογή αυτού του νέου θεσμικού πλαισίου. Είμαστε ήδη σε επαφές -το Υπουργείο μας- με το Δήμο Χαϊδαρίου για να συζητήσουμε ακριβώς τον τρόπο ... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

ΠΡΟΕΔΡΕΥΩΝ (Παναγιώτης Σγουρίδης): Kαλώς, κύριε Υπουργέ. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):... αυτής της μετεγκατάστασης. Και με αυτές τις πληροφορίες πιστεύω ότι απαντώ σ' ένα γενικότερο θέμα, κύριε Πρόεδρε. Δεν είναι μόνο για το Δήμο Χαϊδαρίου ... 

ΠΡΟΕΔΡΕΥΩΝ (Παναγιώτης Σγουρίδης): Kατανοητό. Είναι για όλη την Ελλάδα. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Είναι κυρίαρχο θέμα. Εσείς δε στην περιοχή σας, κύριε Πρόεδρε, γνωρίζετε το στρατόπεδο Προβατώνα που είναι ένα από τα πρότυπα στρατόπεδα ύψους δεκατριών δισεκατομμυρίων (13.000.000.000) δραχμών. Ουσιαστικά είναι μονάδες με παιδικό σταθμό, με νοσοκομεία, με πλήρεις υποδομές, ώστε και τα στελέχη και οι αξιωματικοί και οι οικογένειές τους να μπορούν να μένουν εκεί και να δημιουργήσουμε το σύγχρονο στρατό σε μία νέα βάση που έχει ανάγκη η Ελλάδα. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. 

Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" πενήντα ένα μαθητές και δύο συνοδοί από το 6ο Γυμνάσιο της Νίκαιας Πειραιά. 

Η Βουλή τους καλωσορίζει. 

(Χειροκροτήματα απ' όλες τις πτέρυγες) 

Επανερχόμαστε στις επίκαιρες ερωτήσεις πρώτου κύκλου. 

Δεύτερη είναι η με αριθμό 207/19.11.98 επίκαιρη ερώτηση του Βουλευτή της Νέας Δημοκρατίας κ. Αθανασίου Νάκου προς την Υπουργό Ανάπτυξης, σχετικά με τις προθέσεις του Υπουργείου να επιτρέψει στους πρατηριούχους υγρών καυσί-



 

  

Σελίδα 1723 

μων την ελεύθερη πρόσβαση στα διϋλιστήρια κλπ. 

Η επίκαιρη ερώτηση του κ. Νάκου είναι η ακόλουθη: 

"Ενώ η πολιτική της Κυβέρνησης στον τομέα των καυσίμων για την κίνηση των οχημάτων εστιάζεται, θεωρητικά, στην ύπαρξη τριών παράλληλων κύκλων, που αφορούν την παραγωγή με φορέα τα διϋλιστήρια, τη χονδρική πώληση με φορέα τις εταιρείες εμπορίας πετρελαιοειδών και τη λιανική πώληση με φορέα τα πρατήρια υγρών καυσίμων, η πρακτική εφαρμογή της εμφανίζει διαφορετικά αποτελέσματα. 

Σύμφωνα με τις διατάξεις του άρθρου 14 παράγραφος 2 του ν. 1571/1985, όπως αυτός συμπληρώθηκε με τη διάταξη του άρθρου 15 παράγραφος 3 του ν. 2289/1995 αφ' ενός μεν απαγορεύεται στους πρατηριούχους να έχουν πρόσβαση στα διϋλιστήρια, αφ' ετέρου δε οι εταιρείες εμπορίας πετρελαιοειδών απαγορεύεται να ιδρύουν πρατήρια υγρών καυσίμων. 

Η απαγόρευση όμως αυτή καταστρατηγείται στην πράξη από εταιρείες εμπορίας πετρελαιοειδών, οι οποίες εκματαλλευόμενες το υπάρχον κενό στη νομοθεσία συστήνουν θυγατρικές εταιρείες και μέσω αυτών ιδρύουν πρατήρια υγρών καυσίμων, με αποτέλεσμα να δημιουργούνται συνθήκες αθέμιτου ανταγωνισμού. 

Κατόπιν όλων αυτών ερωτάται η κυρία Υπουργός: 

1. Προτίθεται η Κυβέρνηση να εφαρμόσει με συνέπεια την πολιτική που εξαγγέλλει και κατά συνέπεια να φροντίσει, ώστε να εκλείψουν τα νομοθετικά κενά στο πλαίσιο που καλύπτει το χώρο των υγρών καυσίμων; 

2. Η στάση του Υπουργείου σε ό,τι αφορά το σχετικό κενό στη νομοθεσία σημαίνει αλλαγή της πολιτικής των τριών επάλληλων κύκλων και αν ναι, προτίθεται η Κυβέρνηση να επιτρέψει στους πρατηριούχους την ελεύθερη πρόσβαση στα διϋλιστήρια, όπως υποδεικνύει και η Ευρωπαϊκή Επιτροπή με την από 17.6.1997 αιτιολογημένη γνώμη της;". 

Η κ. Διαμαντοπούλου έχει το λόγο για τρία λεπτά, να πρωτολογήσει. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, πρώτα πρέπει να κάνω σαφές ότι η στρατηγική, η οποία έχει χαραχθεί και υλοποιείται με το ν. 2289/95 παραμένει σταθερή. 

Δηλαδή, η ύπαρξη τριών κύκλων που είναι: Πρώτον, παραγωγή και διϋλιστήρια που διαμορφώνουν τις διϋλιστηριακές τιμές, σύμφωνα με τις διεθνείς συνθήκες και με το κόστος διϋλισης, που προκύπτει. 

Δεύτερον, εταιρείες εμπορίας πετρελαιοειδών, οι οποίες έχουν άμεση πρόσβαση στα διϋλιστήρια και διαμορφώνουν τη χονδρική τιμή πώλησης. 

Και τρίτον, είναι τα πρατήρια υγρών καυσίμων στα οποία διαμορφώνεται η τελική τιμή του καταναλωτή. 

Παράλληλα όμως και πέρα από το ισχύον νομοθετικό καθεστώς, υπάρχει η δυνατότητα παρέμβασης του κράτους, όταν δεν λειτουργεί η αγορά ομαλά, σύμφωνα με την οποία μπορεί η Υπουργός Ανάπτυξης να θέτει ανώτατη τιμή καταναλωτή. 

Το Υπουργείο Ανάπτυξης εκτιμά ότι μέχρι σήμερα, πέρα από τα όσα προβλήματα κατά καιρούς παρουσιάζονται, έχει λειτουργήσει ικανοποιητικά το παραπάνω πλαίσιο γι' αυτό και υπάρχει μία τεκμηριωμένη απάντηση στη γνώμη της Ευρωπαϊκής Επιτροπής. 

Τις τελευταίες μέρες και λόγω των διεθνών εξελίξεων παρουσιάζονται προβλήματα με διάφορες κατηγορίες επαγγελματιών και με τους βενζινοπώλες και είναι, θα έλεγα, αυτήν τη στιγμή υπό εξέλιξη ο διάλογος. Εάν χρειαστεί νομοθετική ρύθμιση, πιθανόν να προβούμε σε μία τέτοια, αλλά δεν υπάρχει αυτήν τη στιγμή τέτοια πρόθεση που θα μπορούσε να διατυπωθεί εδώ. 

O Γενικός Γραμματέας έχει ξεκινήσει μια συζήτηση με τους βενζινοπώλες και θα συνεχιστεί και την επόμενη εβδομάδα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Νάκος έχει το λόγο για δύο λεπτά. 

ΑΘΑΝΑΣΙΟΣ ΝΑΚΟΣ: Φοβούμαι, κύριε Πρόεδρε, ότι η κυρία Υφυπουργός δεν απήντησε στην ερώτηση. 

Πράγματι υπάρχει σε εξέλιξη ένας διάλογος, αυτό όμως που μας ανησυχεί είναι κατ' αρχάς ότι η Υπουργός Ανάπτυξης, η κ. Παπανδρέου δεν ξέρει, γιατί διαμαρτύρονται οι βενζινοπώλες της χώρας μας. 

Δήλωσε χθες: "Ας τα βρουν πρώτα μεταξύ τους και μετά συζητάμε". Προφανώς μπέρδεψε τους βενζινοπώλες με τα βυτιοφόρα της Θεσσαλονίκης. Μας ανησυχεί, λοιπόν, πρώτον, η άγνοια την οποία επιδεικνύει το Υπουργείο Ανάπτυξης. 

Δεύτερον, μας ανησυχεί η άγνοια την οποία επιδεικνύει σήμερα η Υφυπουργός κ. Διαμαντοπούλου, διότι σύμφωνα με το νόμο, στις εταιρείες εμπορίας πετρελαιοειδών δεν χορηγούνται άδειες λειτουργίας πρατηρίων υγρών καυσίμων. 

Αυτή είναι σαφής διάταξη του νόμου, κυρία Υφυπουργέ. Στην πράξη όμως -σας έχω καταθέσει τα έγγραφα αυτά- συστήνονται θυγατρικές εταιρείες, έχετε έγγραφα συστάσεως θυγατρικών εταιρειών τα οποία πολύ ευχαρίστως να σας τα ξαναδώσω, δηλαδή ανώνυμες εταιρείες στις οποίες μέτοχοι είναι οι εταιρείες πετρελαιοειδών. 

Ως εκ τούτου, δεν είναι δυνατόν να ομιλείτε περί μη υπάρξεως νομοθετικών κενών, όταν αυτοί οι τρεις κύκλοι αλληλοεπικαλύπτονται επί ζημία των βενζινοπωλών της Ελλάδος. Είναι αστείο το επιχείρημα ότι δεν υπάρχει νομοθετικό κενό, όταν στην πράξη σας φέρνουμε καταστατικά των εταιρειών και μάλιστα υπάρχει ένα έγγραφο, όπου η εταιρεία SHELL παραδείγματος χάρη, ζητά τα μερίσματα και τα χρήματα που δικαιούται από εταιρείες εμπορίας. 

Συνεπώς δεν μπορεί να είναι μονά ζυγά δικά τους. 'Η θα ξεκαθαρίσετε τους κανόνες του παιχνιδιού και οι βενζινοπώλες θα έχουν δικαίωμα να προμηθεύονται τα καύσιμα από τα διυλιστήρια ή θα το απαγορεύσετε, κλείνοντας τα "παράθυρα" που υπάρχουν στις εταιρείες αυτές. Είναι κρίμα οι άνθρωποι αυτοί, κάτω απ' αυτές τις συνθήκες να μην κατοχυρώνονται και να υφίστανται τόσους κινδύνους. 

ΠΡΟΕΔΡΕΥΩΝ (Παναγιώτης Σγουρίδης): Κύριε Νάκο, παρακαλώ ολοκληρώστε. 

ΑΘΑΝΑΣΙΟΣ ΝΑΚΟΣ: Νομίζω ότι η κυρία Υπουργός πρέπει να δώσει απάντηση. Δεν είναι δυνατόν να μας λέει ότι δεν υπάρχει νομοθετικό κενό και ότι βρίσκεται σε εξέλιξη συζήτηση, και να προδικάζει ότι αυτή η εξέλιξη των συζητήσεων δεν θα αποδείξει το νομοθετικό κενό, όταν χιλιάδες έγγραφα αποδεικνύουν έμπρακτα ότι καταστρατηγείται ο νόμος. Εκτός αν θέλουν να χαριστούν στις μεγάλες εταιρείες. 

ΠΡΟΕΔΡΕΥΩΝ (Παναγιώτης Σγουρίδης): Η κ. Διαμαντοπούλου έχει το λόγο για δύο λεπτά για να δευτερολογήσει. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Θα παρακαλούσα τον κύριο συνάδελφο, για την ηπιότητα και τη δικαιοσύνη του διαλόγου, να στοιχειοθετεί εκφράσεις του περί άγνοιας σ' αυτά που εγώ λέω και όχι σ' αυτά που αυτός γράφει και θέλει σώνει και καλά να αποδείξει. 

Θα παρακαλέσω να ανατρέξετε στα Πρακτικά και να δείτε, αν έχω αναφερθεί στην ύπαρξη ή μη νομοθετικού κενού. Αυτό είναι κάτι που το γράφετε εσείς, το υποστηρίζετε. Εγώ δεν είπα ότι δεν υπάρχει νομοθετικό κενό. 

ΑΘΑΝΑΣΙΟΣ ΝΑΚΟΣ: Βεβαίως είπατε ότι βρίσκεται σε εξέλιξη η συζήτηση. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Είπα ότι βρίσκεται σε εξέλιξη ο διάλογος. Δεν είπα ότι δεν υπάρχει νομοθετικό κενό. Είπα ότι, αν χρειαστεί, θα προχωρήσουμε σε νομοθετική παρέμβαση. Τα υπόλοιπα είναι εφευρέσεις, με βάση το κείμενό σας. Γι' αυτό παρακαλώ για την ηπιότητα του διαλόγου να χρησιμοποιούμε αυτά που λέει ο καθένας. 

Επαναλαμβάνω αυτό που είπα και πριν ότι η συζήτηση είναι σε εξέλιξη. 'Ισως και την άλλη βδομάδα να υπάρξει μια κατάληξη και μια πρόταση από πλευράς Γενικής Γραμματείας για να δούμε πώς θα αντιμετωπίσουμε το πρόβλημα το οποίο έχει προκύψει. 

ΠΡΟΕΔΡΕΥΩΝ (Παναγιώτης Σγουρίδης): Θα ακολουθήσει η συζήτηση της δεύτερης επίκαιρης ερώτησης δευτέρου κύκλου είναι η με αριθμό 199/18.11.98 του Βουλευτή της Νέας Δημοκρατίας κ. Νικολάου Παπαφιλίππου προς την Υπουργό Ανάπτυξης, σχετικά με τη λειτουργία της Εταιρείας Μεταλλεία 

 

 

  

Σελίδα 1724 

Αμιάντου Βορείου Ελλάδος κλπ. 

Η επίκαιρη ερώτηση είναι η ακόλουθη: 

"Ο Νομός Κοζάνης υφίσταται νέο οικονομικό και κοινωνικό πλήγμα με το διαφαινόμενο κλείσιμο και της εταιρείας ΜΑΒΕ (Μεταλλεία Αμιάντου Βορείου Ελλάδος), που έρχεται να συμπληρώσει αυτό που δυστυχώς πραγματοποιήθηκε με την ΑΕΒΑΛ (Βιομηχανία Αζωτούχων Λιπασμάτων Πτολεμαϊδας), το ΙΓΜΕ (Παράρτημα Ινστιτούτου Μεταλλευτικών Ερευνών), το Ελληνικό Κέντρο Παραγωγικότητας Κοζάνης, τα ΕΛ.ΣΙ. (Ελληνικά Σιδηροκράματα), ακόμα και με την κατάργηση του ΚΤΕΣΚ (Κέντρο Ερευνών Στερεών Καυσίμων). 

Η επίδραση στην οικονομία της περιοχής είναι καταφανής και έκδηλο το αυξητικό φαινόμενο της ανεργίας. 

Οι εργαζόμενοι στα Μεταλλεία Αμιάντου Βορείου Ελλάδος, απογοητευμένοι από την επικρατούσα κατάσταση και την αδιαφορία της Κυβέρνησης ζητάνε, με το συνημμένο πρόσφατο ψήφισμα που εκφράζει τη μεγάλη τους αγωνία, την άμεση λήψη ειδικών μέτρων για τη μοναδική στον ελλαδικό χώρο και σ' αυτόν της Ευρωπαϊκής 'Ενωσης κατηγορία τους. 

Με βάση τα παραπάνω, ερωτάται η αρμόδια Υπουργός: 

1. Τι θα κάνει για την επιβίωση των Μεταλλείων Αμιάντου Βορείου Ελλάδος που αρχικό και μοναδικό στόχο είχαν τη στήριξη της πέριξ αυτών υποβαθμισμένης και προβληματικής περιοχής. 

2. Αν είναι στις προθέσεις της να ανταποκριθεί στο δίκαιο αίτημα για τη λήψη ειδικών μέτρων που θα αφορούν τη μοναδική και ιδιάζουσα κατηγορία των εργαζομένων στην εξόρυξη και επεξεργασία αμιάντου". 

Η Υφυπουργός Ανάπτυξης κ. Διαμαντοπούλου έχει το λόγο για τρία λεπτά να πρωτολογήσει. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, τόσο ο κ. Παπαφιλίππου όσο κι εγώ καταγόμαστε από την περιοχή της Κοζάνης, όπου πράγματι το πρόβλημα των μεταλλείων έχει σοβαρές επιπτώσεις και για πολλά χρόνια είναι στην πρώτη γραμμή της επικαιρότητας. 

Για τη βοήθεια όμως και της δικής του ενημέρωσης, αλλά και του κοινοβουλευτικού διαλόγου θα πω ότι το πρόβλημα δεν εντοπίζεται στα μεταλλεία αμιάντου, αλλά είναι ένα θέμα που αφορά συνολικά τον αμίαντο σαν υλικό. Και στη χώρα μας έχουμε πρόβλημα και με το μεταλλείο και με τα δύο εργοστάσια, που είναι σε δύο περιοχές ακόμη της χώρας, στη Θεσσαλονίκη και στην Πάτρα. 

'Ετσι η Κυβέρνηση επεξεργάζεται αυτήν τη στιγμή ένα σύνολο μέτρων, τα οποία δεν αφορούν μόνο κοινωνικά μέτρα, που ουσιαστικά αντιμετωπίζουν το πρόβλημα των πενήντα, εξήντα, εβδομήντα ανθρώπων, αλλά ένα συνολικό πακέτο που αφορά δύο κατηγορίες μέτρων. 

Η μία κατηγορία αφορά αναπτυξιακά μέτρα που θα βοηθήσουν αυτές τις επιχειρήσεις να αλλάξουν τον προσανατολισμό τους και να μπορέσουν να αντιμετωπίσουν το θέμα της απαγόρευσης χρήσης του αμιάντου. 'Οσον αφορά το μεταλλείο, έχουμε ένα πακέτο μέτρων ανάπλασης των εδαφών γύρω απ' αυτό, όπου για ένα μεγάλο διάστημα θα ασχολούνται αρκετοί εργαζόμενοι. 

Η δεύτερη κατηγορία είναι κοινωνικά μέτρα, που αφορούν μέχρι ένα σημείο ένα προσυνταξιοδοτικό πρόγραμμα, αλλά και προγράμματα αντιμετώπισης της ανεργίας για ένα συγκεκριμένο χρονικό διάστημα. 

Η ιδιαιτερότητα των μέτρων που αφορούν τον αμίαντο σε σχέση με άλλους κλάδους, γιατί και άλλοι κλάδοι βρίσκονται σε κρίση, οφείλεται: 

Πρώτον, στο ότι είναι ένας κλάδος που απαγορεύεται η λειτουργία του, με αποφάσεις της Ευρωπαϊκής 'Ενωσης και όπως ξέρετε έχουν κλείσει τα εργοστάσια σε όλες τις χώρες εκτός από Πορτογαλία, Ισπανία και Ελλάδα. Περιμένουμε δε μέσα στο Δεκέμβριο να έλθει η τελική απόφαση, όπου θα πάμε σε γενική απαγόρευση. 

Δεύτερον, οι αγορές στις οποίες ανταποκρίνονταν αυτές οι επιχειρήσεις είναι οι αγορές της νοτιοανατολικής Ασίας, οι οποίες βρίσκονται όλες σε μεγάλη κρίση και έχουμε συνολική άρση των παραγγελιών, με αποτέλεσμα να βαθαίνει ακόμα περισσότερο η ήδη υπάρχουσα κρίση. 

Με δεδομένο δε το ότι η Ευρωπαϊκή 'Ενωση προχωρά σε συνολική απαγόρευση του αμιάντου για λόγους υγείας, μια και ο αμίαντος θεωρείται ένα φορτισμένο υλικό, νομίζω είναι ένα από τα στοιχεία και επιχειρήματα, που θα μας οδηγήσουν σ' αυτά τα ειδικά μέτρα για τους εργαζόμενους στον αμίαντο. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κ. Διαμαντοπούλου. 

ΒΑΣΙΛΗΣ ΚΕΔΙΚΟΓΛΟΥ: Κυρία Υπουργέ, δεν διευκρινίσατε. Καλά ο αμίαντος είναι βλαπτικός, αλλά είναι και τα προϊόντα του αμίαντου βλαπτικά; 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεδίκογλου, δεν υπάρχει τέτοια διαδικασία στις επίκαιρες ερωτήσεις. 

ΒΑΣΙΛΗΣ ΚΕΔΙΚΟΓΛΟΥ: Τι θα πει "υπάρχει" ή "δεν υπάρχει"; Πρέπει να καταλαβαίνουμε, δεν είμαστε δένδρα. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παπαφιλίππου, έχετε το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, ακούγοντας την κυρία Υπουργό, κατάλαβα ότι είμαστε στο τέλος της βιομηχανίας αμιάντου και του μεταλλείου. 

Αυτά, μια που μας είπατε, κυρία Υπουργέ, ότι το Δεκέμβριο περιμένετε την οριστική απόφαση για το τέλος της λειτουργίας αυτών των εγκαταστάσεων στην περιοχή μας. 

'Ομως, εκείνο το οποίο ενδιαφέρει εμάς, είναι να δούμε τι γίνεται με την περιοχή. Εάν βεβαίως από την Ευρωπαϊκή 'Ενωση απεφασίσθη να δοθεί τέλος στη χρήση αμιάντου σε όλες τις χώρες, στην Ελλάδα, στην Ισπανία και στην Πορτογαλία, τότε έπρεπε να ληφθούν έγκαιρα ορισμένα μέτρα. 

Eδώ οι εργαζόμενοι σας ζητούν κάτι συγκεκριμένο και σας λένε ότι αφού δούλεψαν επί τόσα χρόνια στον αμίαντο -που όπως λέτε και σεις και η Ευρωπαϊκή 'Ενωση, είναι ένα υλικό το οποίο πλήττει την υγεία των εργαζομένων- θέλουν οι άνθρωποι να βγουν στα πενήντα χρόνια τους σε μία πρόωρη σύνταξη. 

Επ' αυτού μας λέτε για ένα πακέτο μέτρων που μελετάτε, αφηρημένα πράγματα, οι εργαζόμενοι όμως είναι στο δρόμο κάθε μέρα, είναι σε γενικές συνελεύσεις, το εργοστάσιο έχει κλείσει, βεβαίως υπάρχει μεγάλη ανησυχία στο νομό, αλλά απάντηση δεν μας δίνετε. Λέτε ότι μελετάτε. Γιατί δεν το μελετήσατε εδώ και τόσα χρόνια. Το πρόβλημα δεν είναι τωρινό. Και θα πω πλέον κύριε Πρόεδρε, ωμά ότι αυτό το πρόβλημα δεν το παρακολούθησε η Κυβέρνηση και η πολιτική ηγεσία του Υπουργείου, καθόλου, το αφήσατε να φθάσει στο τέρμα και τώρα μιλάτε για γενικότητες. Μελετάτε ένα γενικό πακέτο για τον κόσμο, κάτι πετάξατε στο λόγο σας ότι θα απασχοληθούν κάποιοι, για ένα χρονικό διάστημα να αποκαταστήσουν τα εδάφη τα οποία επλήγησαν από την εξόρυξη του αμιάντου, αλλά για μένα αυτά είναι αφηρημένα πράγματα και δεν είναι απάντηση. 

ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Η απόφαση, στην οποία περιμένουμε, θα δώσει μια μεταβατική περίοδο για τα μεταλλεία και τα εργοστάσια αμιάντου, αλλά έχει αποδειχθεί από την αγορά ότι κάθε φορά που υπάρχει μεταβατική περίοδος είναι πολύ δύσκολο να λειτουργήσουν εργοστάσια και μεταλλεία, χωρίς μακροχρόνιο σχεδιασμό. Ο στόχος είναι όμως έστω και αυτά τα δύο τρία χρόνια που θα έχουμε μεταβατική περίοδο να μπορέσουν να λειτουργήσουν, δηλαδή να έχουν τις ελάχιστες συνθήκες βιωσιμότητας, οι οποίες απαιτούνται. Σ' αυτήν την προσπάθεια δυστυχώς η τελευταία κρίση είναι αρνητική. 

Η παρακολούθηση του προγράμματος και ιδιαίτερα του μεταλλείου από το Υπουργείο είναι συνεχής. Δυστυχώς όπως ξέρετε, κύριε Παπαφιλίππου, το 1992 υπεγράφη μια σύμβαση, η οποία δεν προέβλεπε τίποτε για την κατοχύρωση των εργαζομένων ή για πιθανές ρήτρες σε περίπτωση που η εταιρεία δεν ακολουθούσε τις προβλεπόμενες από τη σύμβαση υποχρεώσεις. Αλλά δεν υπάρχει λόγος να παρελθοντολογούμε. Το θέμα είναι ότι πραγματικά υπάρχει ένα πρόβλημα που 

  

 

  

Σελίδα 1725 

δεν αντιμετωπίζεται μόνο με τους συνταξιούχους. Αλλά το θέμα είναι ότι εδώ και ένα χρόνο παρά την κρίση της αγοράς και παρά τα ειδικά προβλήματα του μεταλλείου, το μεταλλείο στέκεται. Και στέκεται, γιατί έχει γίνει μια συγκεκριμένη πολιτική από την ΕΤΒΑ και το Υπουργείο Ανάπτυξης και ότι τα μέτρα που επεξεργαζόμαστε εδώ και πολύ καιρό δεν είναι εύκολα ούτε είναι από τη μια στιγμή στην άλλη να τα ανακοινώσουμε, γιατί έχουν και ένα υψηλό κόστος. Και γίνεται μια προσπάθεια να αντιμετωπιστεί αυτόν το κόστος από συνδυασμένους πόρους και βέβαια να σκεφθούμε ότι τα μέτρα που αφορούν αυτό το κλάδο πρέπει να τεκμηριωθούν πάρα πολύ καλά, γιατί υπάρχουν και πάρα πολλοί άλλοι κλάδοι που έχουν προβλήματα. 

Είμαστε σε συνεχή επικοινωνία με τους εργαζομένους και με τα τρία σωματεία και με την ΓΣΕΕ. Η παρακολούθηση συστηματικά γίνεται περίσσότερο από ένα χρόνο και η γενικότητα των αναφορών μου οφείλεται ότι στα τρία λεπτά δεν μπορώ να αναπτύξω ένα πρόγραμμα, το οποίο είναι και πολύπλοκο και πολύπλευρο και σύνθετο και εξαιρετικά δύσκολο. 

ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στις επίκαιρες ερωτήσεις πρώτου κύκλου. Τέταρτη είναι η με αριθμό 205/19.11.98 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Γεωργίας, σχετικά με την ανάκληση εγκυκλίου της Αγροτικής Τράπεζας για ρευστοποίηση απαιτήσεών της του αγροτικού τομέα. 

Η επίκαιρη ερώτηση έχει ως εξής: 

"Ενώ ο αγροτικός κόσμος της χώρας μας με την αλλαγή της πολιτικής ηγεσίας του Υπουργείου Γεωργίας περίμενε ότι κάποια πρωτοβουλία για την επίλυση του σοβαρού προβλήματος υπερχρέωσης του θα εκδηλωνόταν ξαφνικά βρίσκεται προ μιας κατάστασης που τον οδηγεί σε οριστικό αφανισμό. 

Η ΑΤΕ με μια πρωτόγνωρη για τους αγρότες εγκύκλιο ρευστοποίησης των απαιτήσεων της (αρ. 192/98) εξαπολύει μια συντονισμένη επίθεση λήψης δικαστικών μέτρων σε βάρος όλων των κτηνοτρόφων, αλιέων και φορέων θερμοκηπιακών επιχειρήσεων που δεν μπόρεσαν να φανούν συνεπείς στις ρυθμισθείσες οφειλές (εγκύκλιος 50/94) ή δεν εντάχθηκαν στις ρυθμίσεις (εγκύκλιος 19 και 20/98). 

Η επίθεση αυτή μάλιστα θυμίζει σκοτεινές εποχές γιατί στην ίδια εγκύκλιο δίνεται εντολή στα κατά τόπους καταστήματα της ΑΤΕ ανεξάρτητα από τα παραπάνω να επιλέξουν από κάθε χωριό δύο τουλάχιστον χαρακτηριστικές περιπτώσεις κακόπιστων οφειλετών εις βάρος των οποίων να κοινοποιήσουν κατασχετήρια επιταγή. 

Επειδή η συγκεκριμένη εγκύκλιος εκτός της εξόντωσης που θα επιφέρει σε βασικούς κλάδους της αγροτικής οικονομίας, ενέχει και κινδύνους άδικης και εκβιαστικής συμπεριφοράς. 

Ερωτάται ο κύριος Υπουργός: 

Αν προτίθεται α) να ανακαλέσει την εγκύκλιο αρ. 192/98 ρευστοποίησης απαιτήσεων της ΑΤΕ και β) να αντιμετωπίσει την υπερχρέωση του αγροτικού τομέα στα πλαίσια συγκεκριμένης πολιτικής κατά κλάδο". 

Ο Υφυπουργός Γεωργίας κ. Βρεττός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε, η Αγροτική Τράπεζα αποτελεί εργαλείο άσκησης της αγροτικής πολιτικής της χώρας μας. 

'Οπως επίσης η Αγροτική Τράπεζα είναι ένα πιστωτικό ίδρυμα του οποίου η επιβίωση στηρίζεται στη σωστή λειτουργία και στην εμπιστοσύνη των πιστωτών του. 

Στα πλαίσια αυτά, δηλαδή στη διασφάλιση της σωστής λειτουργίας της τράπεζας, η ΑΤΕ επιχείρησε με την εγκύκλιο 192/98 να βάλει, από ό,τι λέει, μία τάξη τουλάχιστον στις περιπτώσεις εκείνες κατά τις οποίες οι παραγωγοί είχαν τη δυνατότητα να ρυθμίζουν τα χρέη τους και να τα πληρώνουν σε τακτά χρονικά διαστήματα και δεν τα έπραξαν. 

Πάλι, κατά τα λεγόμενα της τράπεζας, αυτές οι περιπτώσεις δεν αναφέρονται σε παραγωγούς των οποίων η σοδειά κατεστράφη κατά τα προηγούμενα χρόνια ή κατά το σημερινό χρόνο. 

Το Υπουργείο Γεωργίας επιχειρώντας να αποκαταστήσει μια ισορροπημένη πολιτική απέναντι σε δανειστές και δανειζόμενους, λαμβάνει πολύ σοβαρά υπόψη και την επίκαιρη ερώτηση που κάνατε, κύριε συνάδελφε, αλλά και γενικότερα το κλίμα που δημιουργήθηκε από την εγκύκλιο 192/98. 

'Ετσι, λοιπόν, επιχειρεί να παρέμβει με την έννοια της συζήτησης του θέματος με το Διοικητή της Αγροτικής Τράπεζας. 

Σήμερα μάλιστα ο Υπουργός Γεωργίας κάνοντας την πρώτη του επίσκεψη στην Αγροτική Τράπεζα, μεταξύ των άλλων θα συζητήσει και αυτό το θέμα και δεν αποκλείεται να προκύψουν κάποιες ειδήσεις, οι οποίες ίσως μεταβάλλουν, τουλάχιστον μερικώς το πνεύμα αυτής της εγκυκλίου. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ευάγγελος Αποστόλου έχει το λόγο επί δύο λεπτά για να αναπτύξει την επίκαιρη ερώτησή του. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, όντως υπάρχει πρόβλημα οικονομικής θέσης της Αγροτικής Τράπεζας ως πιστωτικό ίδρυμα, μια δύσκολη θέση, που φαίνεται και στις τελευταίες χρονιές, στα αποτελέσματα χρήσης, όπου ήταν τα κέρδη οριακά, αλλά και ειδικά το 1997 είχαμε κέρδη μηδέν, θέση η οποία κυρίως οφείλεται στο ότι τα έσοδα της Αγροτικής Τράπεζας κατά 80% προέρχονται από τόκους δανείων του αγροτικού τομέα, όπου πράγματι υπάρχει ένα ποσοστό ρευστοποίησης, το οποίο είναι μεταξύ 50% και 55%. 'Ομως η συγκεκριμένη εγκύκλιος λαμβάνει υπόψη της ότι το ποσοστό αυτό ρευστοποίησης οφείλεται στην κακοπιστία του αγροτικού κόσμου. Μπορεί να υπάρχουν και τέτοια φαινόμενα, κύριε Υπουργέ, όμως δεν είναι αυτό. Η συμπεριφορά αυτή οφείλεται κατά πρώτο λόγο στα γνωστά προβλήματα της αγροτικής οικονομίας και κατά δεύτερο λόγο οφείλεται -και να μην το ξεχνάμε αυτό- στην πολιτική και συνδικαλιστική κομματική ηγεσία γενικά του αγροτικού χώρου, το σφιχτό εναγκαλισμό που έχει η Αγροτική Τράπεζα. Αυτό δεν πρέπει να το ξεχνάμε. 'Ομως, τα της πορείας της Αγροτικής Τράπεζας είναι πολλά και μπορούμε να τα πούμε μελλοντικά και θα τα πούμε, γιατί είναι πάρα πολύ σοβαρό το πρόβλημα. 

Εγώ θα σταθώ στη συγκεκριμένη εγκύκλιο, που αναφέρεται σε τρεις τομείς, κτηνοτροφία, αλιεία, θερμοκήπια, που και η προηγούμενη πολιτική ηγεσία είχε αναγνωρίσει το σοβαρό πρόβλημα υπερχρέωσης, αλλά και η σημερινή πολιτική ηγεσία, όταν ζητάει μια πίστωση χρόνου, για να ενημερωθεί. Και έρχεται τώρα η Αγροτική Τράπεζα σ' αυτήν τη διαδικασία και επιλέγει το δρόμο της εκτέλεσης του αγροτικού κόσμου και ειδικά αυτό που αναφέρει ότι "να διαλέξετε από κάποιο χωριό δύο και να τους στείλετε, αυτό που έλεγαν παλιά να τους κρεμάσετε στον πλάτανο, γιατί είναι κακόπιστοι", θυμίζει άλλες εποχές. Και θα αναφέρω μία περίπτωση: Είναι δυνατόν να υπάρχει ίση αντιμετώπιση, δικαιοσύνη σε ένα βοσκό ενός ορεινού χωριού, που χρωστάει πεντακόσιες χιλιάδες (500.000), ο οποίος μπορεί να είναι μέσα στους δύο υπό εκτέλεση, ενώ δίπλα ένας αγρότης επιχειρηματίας με πολλαπλάσιες οφειλές και πιο κακόπιστος και να μην μπορεί να μπει σ' αυτήν τη διαδικασία; 

Επιτέλους, να αναφέρω και ένα παράδειγμα: 'Οταν είχε πάει ο κύριος Πρωθυπουργός, κύριε Υπουργέ... 

ΠΡΟΕΔΡΕΥΩΝ (Παναγιώτης Σγουρίδης): Τελείωσε ο χρόνος σας, κύριε Αποστόλου. 

ΕΥΑΓΓΕΛΟΣ ΑΠΟΣΤΟΛΟΥ: Τελειώνω, κύριε Πρόεδρε. 

στη Δίμηνα Αργολίδας, είχε πει για μια θερμοκηπιακή επιχείρηση, αν θυμάστε ότι είναι παράδειγμα καλλιέργειας. Ξέρετε ότι αυτή εμπίπτει σ' αυτές τις δύο περιπτώσεις του χωριού; 'Εχει ληξιπρόθεσμα πάνω από είκοσι εκατομμύρια (20.000.000). 

Και επιτέλους, επειδή είστε εν όψει αντιμετώπισης του προβλήματος... 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Αποστόλου. Επερώτηση να κάνετε. Σας παρακαλώ! 

Ορίστε, κύριε Βρεττέ, έχετε το λόγο για δύο λεπτά, να απαντήσετε. 

 

 

  

Σελίδα 1726 

ΕΥΑΓΓΕΛΟΣ ΑΠΟΣΤΟΛΟΥ: Το θέμα της ρύθμισης πρέπει να το δείτε. 

ΒΑΣΙΛΗΣ ΚΕΔΙΚΟΛΓΟΥ: Ωραίο παράδειγμα, κύριε Υπουργέ. Προσέξτε. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε, για να άρουμε τις παρεξηγήσεις, δεν αποδίδει η Κυβέρνηση ούτε η Αγροτική Τράπεζα κακοπιστία σε όλον τον αγροτικό κόσμο, όπως φάνηκε να τονίζει ο κύριος συνάδελφος. Αλλά υπάρχουν και ορισμένοι, οι οποίοι είναι κακόπιστοι κι αυτό είναι δεδομένο που κι εσείς το δεχθήκατε προγουμένως. Σ' αυτούς απευθύνεται η Αγροτική Τράπεζα. Δεν ξέρω αν το επιτυγχάνει πραγματικά με την εγκύκλιο αυτή. Μπορεί να μην το επιτυγχάνει, δεν είμαστε σίγουροι γι' αυτό. Σ' αυτά τα πλαίσια γίνεται και η συζήτηση του Υπουργού Γεωργίας με το Διοικητή της Αγροτικής Τράπεζας. 

Επαναλαμβάνω και πάλι ότι μπορεί να βγει κάτι καλύτερο, κάτι πιο βελτιωμένο στην αντιμετώπιση αυτών των καταστάσεων. Κανείς δεν μπορεί να είναι για τίποτα σίγουρος, όταν υπάρχει μία συζήτηση. Επαναλαμβάνω, ελπίζω να βγει κάτι καλύτερο. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Βρεττό. 

Επίκαιρες ερωτήσεις δευτέρου κύκλου: 

Πρώτη επίκαιρη ερώτηση είναι η με αριθμό 220/23.11.98 του Βουλευτή του Πανελληνίου Σοσιαλιστικού Κινήματος κ. Βασιλείου Κεδίκογλου προς τον Υπουργό Δημόσιας Τάξης, σχετικά με τη λήψη μέτρων για την καλύτερη αστυνόμευση της περιοχής της Βόρειας Εύβοιας. 

Η επίκαιρη ερώτηση του κ. Κεδίκογλου εν περιλήψει είναι η ακόλουθη: 

"Οι κάτοικοι της Βόρειας Εύβοιας είναι ανάστατοι για πράξεις κακουργηματικού χαρακτήρα, που εκτελούνται από γνωστούς-αγνώστους στη Βόρεια Εύβοια. 

Υπεβλήθησαν μηνύσεις και η αστυνομία συνέλαβε τους γνωστούς-αγνώστους και τους παρέπεμψε στην εισαγγελία για πράξεις εκβίασης -κατατρομοκράτησης προσώπων- αποκλεισμού διεξαγωγής δημοσίων εργασιών και άλλα αδικήματα. 

Για την επικρατούσα κατάσταση υπάρχουν ευθύνες αστυνομικών σε πολλά επίπεδα. 

Ορισμένα άτομα συνελήφθησαν ως υπαίτιοι. 

Η Αστυνομική Διεύθυνση Εύβοιας κατά τη διεξαγωγή των ανακρίσεων δεν έστειλε ως μάρτυρες τους αστυνομικούς, οι οποίοι έδρασαν, εγνώριζαν ή έπαθαν, αλλά άλλους. Οι αποσταλέντες ανέφεραν εντελώς διαφορετικά γεγονότα, ήπιες πράξεις, με αποτέλεσμα οι συλληφθέντες να αφεθούν ελεύθεροι. Η ίδια διεύθυνση δεν διστάζει να συκοφαντεί τον πολιτικό κόσμο ότι τάχα παρεμβαίνει υπέρ των κακοποιών. 

Υπό τις συνθήκες αυτές οι κάτοικοι μιλούν περί συμμετοχής ή ευθύνης όλων, αν βλέπουν να επικρατεί ο νόμος της ζούγκλας, ο λαός αισθάνεται ότι πρέπει να αυτοπροστατευτεί. 

'Ολα αυτά τα ανωτέρω είναι γνωστά στον Υπουργό Δημόσιας Τάξης και ως τώρα όλοι οι υπεύθυνοι παραμένουν στις θέσεις τους και ο χορός καλά κρατεί. 

Ερωτάται ο κύριος Υπουργός πώς εγγυάται την ασφάλεια των κατοίκων της Εύβοιας και ιδίως της Βορείου". 

Ο Υπουργός Δημόσιας Τάξης κ. Πετσάλνικος έχει το λόγο για τρία λεπτά να πρωτολογήσει. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Κύριε Πρόεδρε, φαίνεται ότι πράγματι στο χώρο της βόρειας Εύβοιας υπάρχει κάποιος πρόβλημα. Γι' αυτό το λόγο άλλωστε και στη συνάντηση που είχαμε πριν από μερικές μέρες με τον συνάδελφο κ. Κεδίκογλου, δόθηκαν σαφείς εντολές προς τον Αρχηγό της Ελληνικής Αστυνομίας για να ενταθούν τα μέτρα αστυνόμευσης στο χώρο της βόρειας Εύβοιας. 

Για την καλύτερη, λοιπόν, αστυνόμευση της περιοχής και την εμπέδωση του αισθήματος ασφαλείας των πολιτών, πρόσφατα ελήφθησαν πρόσθετα μέτρα, όπως είναι η συγκρότηση καθημερινής μικτής περιπολίας και η παροχή βοήθειας σε θέματα ασφαλείας από τις περιφερειακές υπηρεσίες, όπως αυτές της Ιστιαίας και Αιδηψού, από έμπειρο προσωπικό του Τμήματος Ασφαλείας Χαλκίδας. 

Επίσης για τον ίδιο σκοπό απεσπάσθησαν στο Αστυνομικό Τμήμα Αιδηψού από άλλες υπηρεσίες ένας υπαστυνόμος, ένας ανθυπαστυνόμος και ένας αρχιφύλακας. 

Βέβαια, αναλυτικά πιο κάτω στην επίκαιρη ερώτηση αναφέρονται μια σειρά από συμβάντα. Δεν θα αναφερθώ τώρα σε αυτά . 

Θα ήθελα, όμως, να υπογραμμίσω ότι σε σχέση με όλα τα καταγγελλόμενα από τον κύριο συνάδελφο και πέραν όλων των ενεργειών στις οποίες αναφέρθηκα και μάλιστα από τα καταγγελλόμενα που μπορεί να αφορούν ενδεχόμενη ανοχή, συγκάλυψη παρανόμων δραστηριοτήτων, καθώς και άλλες επιλήψιμες ενέργειες και παραλείψεις των αρμοδίων αστυνομικών, έχουμε ήδη διατάξει ανώτατο αξιωματικό και συγκεκριμένα τον Ταξίαρχο, Επιθεωρητή Αστυνομίας Στερεάς Ελλάδας, να διεξάγει σχετικές έρευνες και το ταχύτερο δυνατό να υποβάλει σε εμάς το πόρισμα. 

Σε αυτόν δε, επίσης, δόθηκε η εντολή επιπλέον να μετατρέψει την έρευνα σε ένορκη διοικητική εξέταση, εάν διαπιστώσει σοβαρά επιβαρυντικά στοιχεία που να δικαιολογούν αυτήν τη μετατροπή. 

Επισημαίνεται ότι το Υπουργείο στα θέματα πειθαρχικού ελέγχου είναι άτεγκτο και θα είμαστε άτεγκτοι και αυστηροί. Διερευνούμε δε, οποιαδήποτε καταγγελία που αφορά, είτε αντιπειθαρχική συμπεριφορά του προσωπικού είτε παράνομη συμπεριφορά, κατά μείζονα δε λόγο όταν αυτή στρέφεται σε βάρος εκπροσώπων του πολιτικού κόσμου και του Κοινοβουλίου ειδικότερα. 

Σταθερή απόφαση και θέλησή μας είναι να αποκαλύπτουμε περιστατικά που πλήττουν το κύρος της Αστυνομίας και σε καμία περίπτωση δεν είμαστε διατεθειμένοι να συνεργήσουμε στη συγκάλυψή τους. 

Σε ό,τι αφορά, επαναλαμβάνω, τα επί μέρους περιστατικά, που αναφέρονται αναλυτικά πιο κάτω στην ερώτηση αυτή, θα ήθελα εντελώς γενικά να αναφέρω ότι η Αστυνομία παρενέβη, έγιναν συλλήψεις. 'Οταν μάλιστα κατέστη δυνατόν, έγιναν συλλήψεις και προσαγωγή στο αυτόφωρο. Στις άλλες περιπτώσεις σχηματίστηκε δικογραφία και φαντάζομαι ότι και από την πλευρά των εισαγγελικών αρχών και των δικαστικών αρχών σε σύντομο χρονικό διάστημα θα ολοκληρωθούν οι σχετικές διαδικασίες και θα τιμωρηθούν οι παραβάτες και οι ένοχοι. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Πετσάνλικο. 

Ο κ. Κεδίκογλου έχει το λόγο για δύο λέπτα. 

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ειλικρινώς, θα ήθελα πάρα πολύ να είμαι ικανοποιημένος από τον κύριο Υπουργό, αλλά νομίζω ότι δεν έγινα αντιληπτός. 

Κύριε Υπουργέ, το θέμα είναι σαφές: Ο άλφα είναι ο υποστάς τη βιαιοπραγία, ο βήτα είναι ο υποστάς την απειλή, ο γάμα είναι ο υποστάς το άλλο και από αυτούς η Αστυνομική Διεύθυνση δεν έστειλε κανέναν μάρτυρα στον εισαγγελέα. 'Εστειλε άλλους. Γιατί; Για να μην ξέρουν για τι ακριβώς πρόκειται και να πει "ε, μικροπράγματα είναι". Και η Εισαγγελία από την άλλη πλευρά αφήνει τους κακοποιούς, τη γνωστή ομάδα με συγκεκριμένο ψευδώνυμο, ελεύθερους. 

Αυτό θα μπορούσατε να το έχετε ερευνήσει και να μου απαντήσετε σήμερα. Γιατί δεν πήγε ο Διευθυντής του Αστυνομικού Τμήματος Αιδηψού μάρτυς στον εισαγγελέα; Γιατί δεν πήγε ο αστυφύλακας ο οποίος βιαιοπραγήθηκε στους Ωρεούς στον εισαγγελέα, αλλά του εισαγγελέα του έκανε απλώς τηλεφώνημα; 

Βεβαίως υπάρχει τεραστία ευθύνη και ακόμα μεγαλύτερη του εισαγγελέα και του ανακριτή, γιατί από τα χαρτιά τους ήξεραν ποιοι έχουν βιαιοπραγηθεί, γιατί ήξεραν πολύ καλά ποιους θα έπρεπε να καλέσουν μάρτυρες. 

Συνεπώς, όταν δίνεται η εντύπωση στη βόρεια Εύβοια και στην Εύβοια ότι εκεί υπάρχει ένα κύκλωμα κακοποιών, που αρχίζει από την Αστυνομία και τελειώνει στην Εισαγγελία, όταν υπάρχει η εντύπωση ότι ο εισαγγελέας και ο διευθυντής της Αστυνομίας είναι οι νονοί της όλης ιστορίας, δεν μπορεί να τους κακολογήσει κανείς. Πολύ καλά κάνουν και το πιστεύουν. 

Χαίρομαι, λοιπόν, για όλα αυτά που λέτε, αλλά δεν έχω 

 

 

  

Σελίδα 1727 

κανένα στοιχείο, για να έχω εμπιστοσύνη. Δεν υπάρχει κανένα στοιχείο, που να το δικαιολογεί στο λαό. 

Σήμερα, οι εμπιστευτικές συζητήσεις στην πλατεία με τον αρχηγό της συμμορίας του διευθυντού της Ιστιαίας και του υποδιευθυντού της Ευβοίας είναι κύριες. 

Ο πολίτης της Εύβοιας τρομάζει να ανέβει στην Αστυνομία. 

Ο κακοποιός όμως, ο αρχηγός έχει εμπιστευτική συνομιλία μέσα στην πλατεία. 

Μέσα στην πλατεία γίνονται βιαιοπραγίες. Κάποιος ξένος ξυλοκοπήθηκε μέχρι που κατέστη αιμόφυρτος και οι αστυνομικοί τον κοίταζαν. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, επιτρέψτε μου, είναι πολύ σοβαρό το θέμα. 

Και σε λίγο υπήρξε εμπιστευτική συνομιλία μεταξύ του διευθυντού Βασιλόπουλου, που παραμένει, και του κακοποιού. 

Αυτά όλα που λέτε, τα δέχομαι, με μία προϋπόθεση όμως: Δεν μπορεί να μείνει εκεί ούτε για ένα λεπτό ο εισαγγελέας, δεν μπορεί να μείνει εκεί ούτε για ένα λεπτό ο ανακριτής, δεν μπορεί να μείνει εκεί ούτε για ένα λεπτό ολόκληρη η Διεύθυνση της Ευβοίας. Δεν μπορεί να μείνει εκεί, σε καμία περίπτωση, ο διευθυντής του καταστήματος Ιστιαίας. 

Θέσατε σε διαθεσιμότητα και μετά προχωρήστε σε ανακρίσεις. Διαφορετικά δεν έχουμε αξιοπιστία ως Κυβέρνηση. 

Και προσέξτε: Το ζήτημα της ασφάλειας, κύριε Υπουργέ, είναι πολύ σοβαρό. Αρχίζετε την καριέρα σας. Κάντε μία βόλτα. Μία φοβία επικρατεί σε όλη την Εύβοια. 

Πηγαίνουν οι καταστηματάρχες στην Αστυνομία και λένε: "Κύριοι μας εκβιάζουν για προστασία." Και τι απαντάει η Αστυνομία, ο διευθυντής; "Να σας δώσουμε λεφτά σημαδεμένα;" Τι είναι αυτά τα πράγματα; Θα τολμήσω εγώ, ο καταστηματάρχης, να σημαδέψω λεφτά σε κακοποιούς; Εμένα θα βάλουν; Να πάνε οι αστυνομικοί μυστικά εκεί, να κάτσουν ως πελάτες και να το διαπιστώσουν. Τι το πιο απλό. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεδίκογλου. 

ΒΑΣΙΛΗΣ ΚΕΔΙΚΟΓΛΟΥ: Η εντύπωση, κύριε Πρόεδρε, είναι ότι οι αρχηγοί των νονών είναι η ηγεσία της Αστυνομίας και των δικαστικών αρχών. Λάβετε τα μέτρα σας! Και να έχετε υπόψη σας ότι δεν έχω εξαντλήσει τις δυνατότητές μου ως Βουλευτής. Θα τις εξαντλήσω! 

ΠΡΟΕΔΡΕΥΩΝ (Παναγιώτης Σγουρίδης): Τελειώσατε, κύριε Κεδίκογλου. 

ΒΑΣΙΛΗΣ ΚΕΔΙΚΟΓΛΟΥ: Εννοώ στην Εύβοια όλη να επικρατήσει τάξη παραδειγματική! 'Αλλωστε η Εύβοια είναι ένα από τα πιο τουριστικά μέρη στη χώρα μας. 

Και θα ήθελα να παρακαλέσω, κύριε Πρόεδρε, να καταχωρισθεί στα Πρακτικά ολόκληρο το κείμενο της επίκαιρης ερώτησης. 

(Στο σημείο αυτό ο Βουλευτής κ. Βασίλης Κεδίκογλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Ευχαριστώ, κύριε Πρόεδρε, ιδιαίτερα για την ανοχή σας. 

ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Δημόσιας Τάξης κ. Φίλιππος Πετσάλνικος έχει το λόγο για δύο λεπτά, για να δευτερολογήσει. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Θα έλεγα ότι τα επιπρόσθετα στοιχεία και οι αναφορές, που έκανε ο κ. Κεδίκογλου τώρα στην τοποθέτησή του, είναι ιδιαίτερα χρήσιμα για μας. Και στα πλαίσια, επαναλαμβάνω, της σαφούς εντολής που δόθηκε στον Επιθεωρητή Αστυνομίας Στερεάς Ελλάδος, πολύ σύντομα και όχι να τραβήξει σε χρόνο αυτή η διαδικασία, ο ίδιος με την εμπειρία του να ολοκληρώσει τη σχετική εξέταση. 

ΒΑΣΙΛΗΣ ΚΕΔΙΚΟΓΛΟΥ: Δεν βάζετε χρόνο όμως. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): 'Οχι. Είναι σαφής ο χρόνος. Οι εντολές που δίνονται πλέον, ακόμη και για ΕΔΕ, κύριε Κεδίκογλου, είναι να ολοκληρώνονται γρήγορα και άμεσα. Ακόμη και η ΕΔΕ για οποιοδήποτε παράπτωμα θα πρέπει να έχει ολοκληρωθεί μέσα σε είκοσι μέρες. Και η εντολή που έχω δώσει είναι να μη δίνονται οι γνωστές παρατάσεις, που όπως γνωρίζετε πολλές φορές "σέρνουν" θα έλεγα, μήνες ολόκληρους μία διαδικασία και στο τέλος βέβαια ξεχνάει κανένας από πού ξεκίνησε και πού ήθελε να καταλήξει. 

Θα ζητήσουμε, λοιπόν, να έχουμε σύντομα, πολύ σύντομα, τα στοιχεία. Θα χρησιμοποιήσουμε δε και τις επιπρόσθετες παρατηρήσεις και επισημάνσεις που κάνατε, για να είμαστε σίγουροι ότι η αστυνόμευση στην Εύβοια, ιδιαίτερα στη βόρεια Εύβοια, θα είναι πραγματικά του επιπέδου που δικαιούται ο πολίτης. 

ΒΑΣΙΛΗΣ ΚΕΔΙΚΟΓΛΟΥ: Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε πολύ τον κύριο Υπουργό. 

Τρίτη είναι η με αριθμό 224/23.11.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Εργασίας και Κοινωνικών Ασφαλίσεων και Ανάπτυξης, σχετικά με τη λήψη μέτρων διασφάλισης των θέσεων εργασίας των εργαζόμενων στην Εταιρεία Πετρελαίων Βορείου Αιγαίου κλπ. 

Η επίκαιρη ερώτηση του κ. Σταύρου Παναγιώτου σε περίληψη έχει ως εξής: 

"Συνεχίζεται ο ωμός εκβιασμός της Εταιρείας Πετρελαίων Βορείου Αιγαίου σε βάρος των τριακοσίων πενήντα πέντε εργατοϋπαλλήλων της, προκειμένου να δεχθούν το γνωστό τελεσίγραφο, που προβλέπει παραπέρα συρρίκνωσή τους, ώστε να αριθμούν λιγότεροι από διακόσιους, εγκατάλειψη κάθε κατάκτησής τους, νέα δηλαδή σκανδαλώδη προνόμια υπέρ της Καναδικής "DENISON", της βασικής μετόχου. Η ανησυχία των εργαζομένων και του λαού της Καβάλας επιτείνεται από τη στάση της Κυβέρνησης. 

Ερωτώνται οι κύριοι Υπουργοί: 

Εγκρίνουν τις ενέργεις και τις αξιώσεις της Εταιρείας Πετρελαίων Βορείου Αιγαίου ή αντίθετα βλέπουν θετικά τα αιτήματα των εργαζομένων; 

Τι μέτρα παίρνονται για να διασφαλιστούν οι θέσεις εργασίας; 

Αν η "DENISON" διακόψει και αποχωρήσει, ποιες συνέπειες θα υποστεί; 

Τι μέτρα παίρνονται για να εξασφαλιστούν οι αποζημιώσεις του προσωπικού; 

Θα διαδεχθεί η εταιρεία "Ελληνικά Πετρέλαια" τις εταιρείες, "Εταιρεία Πετρελαίων Βορείου Αιγαίου", "Εταιρεία Πετρελαίων Θρακικού Πελάγους" και "DENISON" αν η τελευταία φύγει;". 

Ο Υφυπουργός Εργασίας και Κοινωνικών Ασφαλίσεων κ. Χρήστος Πρωτόπαπας έχει το λόγο για τρία λεπτά, για να πρωτολογήσει. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, είναι πράγματι σοβαρή η κατάσταση που έχει δημιουργηθεί στην περιοχή της Καβάλας. Παρακολουθούμε από πολύ κοντά τόσο το Υπουργείο Ανάπτυξης, όσο και το Υπουργείο Εργασίας την όλη ιστορία. 

Είχα την ευκαιρία να κάνω μία τριμερή συνάντηση με εκπροσώπους των εργοδοτών και των εργαζομένων, αλλά και κατ'ιδίαν επαφές με συμφωνία που έγινε, τόσο με τους εργοδότες όσο και με την εργατική πλευρά. 

Υπάρχει πάντως ένα πολύ μεγάλο πρόβλημα, διότι η εκμετάλλευση είναι αντιοικονομική και διότι εν όψει των νέων ερευνών, οι οποίες θα γίνουν στην περιοχή του 'Αθω κατά δήλωση της εταιρείας για νέα κοιτάσματα πετρελαίου, υπάρχει μία πρόταση της εργοδοτικής πλευράς ιδιαίτερα επώδυνη για τους εργαζομένους, η οποία προβλέπει τη μείωση του προσωπικού από τριακόσιους πενήντα πέντε σε εκατόν πενήντα άτομα περίπου, συν ογδόντα οκτώ ακόμη, που ζητάει να δουλέψουν με εργολαβία. Δηλαδή, μιλάει για απόλυση περίπου εκατό εργαζομένων και άλλοι ογδόντα οκτώ από υπάλληλοι της εταιρείας θα γίνουν υπάλληλοι εργολάβων, οι οποίοι δουλεύουν σε ορισμένα κομμάτια στην ΠΡΙΝΟΣ. 

Ζητάει επίσης μία δραστική μείωση κάποιων οικονομικών αιτημάτων του προσωπικού. 

  


 

  

Σελίδα 1728 

Αυτό που θέλω να πω είναι ότι προσπαθούμε να βρούμε λύσεις, ώστε να προστατεύσουμε τα δικαιώματα των εργαζομένων, αλλά και τις θέσεις εργασίας. 'Εχουμε προτείνει κάποια εναλλακτικά σενάρια. Ορισμένα από αυτά τα σενάρια έχουν γίνει αποδεκτά, όσον αφορά κύρια τον οικονομικό τομέα και από τις δύο πλευρές. Εκεί που φαίνεται ότι υπάρχει μεγάλη διαφορά είναι στα ζητήματα που σχετίζονται με τη μείωση προσωπικού, όπου οι προτάσεις μας για ένα πρόγραμμα εθελουσίας εξόδου της εταιρείας και με ανάληψη, βέβαια, από την πλευρά της ενός πρόσθετου κόστους, προκειμένου να ομαλοποιηθεί η κατάσταση, μέχρι σήμερα δεν έχουν γίνει αποδεκτές. 

Από την άλλη θέλω να τονίσω ότι παρακολουθούμε από κοντά την ιστορία. Υπάρχει το γεγονός ότι πράγματι αυτή η εκμετάλλευση είναι αντιοικονομική, πράγμα το οποίο μας υποχρεώνει να προχωρήσουμε σε βάθος το διάλογο, προκειμένου να εξευρεθεί λύση και να παραμείνει και αυτή η εκμετάλλευση, προσδοκώντας ένα καλύτερο μέλλον μετά τις νέες έρευνες στον 'Αθω. 

Αυτό που θέλω να δηλώσω είναι ότι το μέλλον για την επιχείρηση αυτή δεν είναι στη συγκεκριμένη εκμετάλλευση, διότι και αυτή είναι σαφές ότι έχει πεπερασμένο αριθμό ετών που μπορεί να αποδώσει. Το μέλλον έχει να κάνει με τις νέες έρευνες και με τα νέα κοιτάσματα που πρόκειται να ανακαλυφθούν. Τότε μόνο θα μπορούμε να ελπίζουμε για μία μελλοντική διατήρηση και σωστή λειτουργία της επιχείρησης. 

'Αρα, αυτήν τη στιγμή επιδιώκουμε την εξομάλυνση μέσα από διάλογο και την εξεύρεση μίας μέσης λύσης για τη συνέχιση της εκμετάλλευσης, χωρίς να υπάρχουν απολύσεις, ας το πω έτσι, με ένα πρόγραμμα όμως εθελουσίας εξόδου για μία εθελοντική μείωση του προσωπικού. 

'Εχει βρεθεί μία συμφωνία όσον αφορά τις οικονομικές απολαβές, είναι ένα θετικό βήμα που έχει γίνει και πιέζουμε να επιταχυνθούν οι διαδικασίες για τις νέες έρευνες στην περιοχή του 'Αθω, ώστε να υπάρξει μέλλον. Γιατί μέλλον με τη σημερινή κατάσταση είναι σαφές ότι δεν υπάρχει. 

ΠΡΟΕΔΡΕΥΩΝ (Παναγιώτης Σγουρίδης): Υπάρχει, αλλά δεν μας αφήνουν να κάνουμε γεωτρήσεις. Αυτή είναι η ιστορία. Καταλάβατε, κύριε Υπουργέ; 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Στον 'Αθω θα προχωρήσουμε, δεν υπάρχει θέμα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Βασική προϋπόθεση για το μέλλον των εργαζομένων στην Εταιρεία Πετρελαίου Βορείου Αιγαίου είναι εάν υπάρχει πετρέλαιο στην περιοχή. Εάν δεν υπάρχει, πράγματι η προοπτική είναι δυσοίωνη, τόσο για τους εργαζόμενους στην εταιρεία όσο και για την οικονομία και την κοινωνία της Καβάλας και της ευρύτερης περιοχής. 

Οι δύο γεωτρήσεις που έγιναν στην περιοχή της Περάμου κρίθηκαν οικονομικά μη εκμεταλλεύσιμες. 'Ομως θεωρούμε ότι δεν έδωσαν απάντηση στο ερώτημα, εάν υπάρχει πετρέλαιο στην περιοχή. Γιατί εμείς ζητήσαμε με την υπ'αριθμ. 8593/992/16-6-98 ερώτησή μας να μας απαντήσει το αρμόδιο Υπουργείο και δυστυχώς δεν μας απάντησε. 

Δηλαδή το γεγονός ότι δεν μας απαντάει και επίσης ότι επιδιώκεται η μείωση του προσωπικού -δεν θα αναλύσω τα στοιχεία, που είπατε, εκατό συν ογδόντα οκτώ- μας δίνει την εντύπωση ότι υπάρχει η προοπτική και εν όψει αυτής επιδιώκεται η μείωση του προσωπικού με στόχο την εντατικοποίηση της εργασίας και το δυνάμωμα της εκμετάλλευσής τους, όπως επίσης γι'αυτό υπάρχει ευνοϊκό κλίμα άλλωστε σήμερα. Είναι πολύ ευνοϊκό το κλίμα για να αφαιρείται σειρά κατακτήσεων των εργαζομένων, τόσο οικονομικών και κοινωνικών όσο και συνδικαλιστικών ή άλλων δικαιωμάτων και ελευθεριών . 

Το δεύτερο είναι να γίνει νέα αναθεώρηση της σύμβασης με το ελληνικό δημόσιο, με νέους και πιο ευνοϊκούς όρους για την εταιρεία. Η προηγούμενη είχε γίνει το 1993 και απ'ό,τι γνωρίζετε ήταν πολύ ευνοϊκή για την εταιρεία και της απέδωσε, σύμφωνα με δημοσιεύματα του Τύπου, δεκαπέντε δισεκατομμύρια (15.000.000.000) δραχμές ετησίως. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παναγιώτου. 

ΣΤΑΥΡΟΣ ΠΑΝΑΓΙΩΤΟΥ: Ανεχθήκατε όλους τους άλλους. Να μην αποτελέσω εγώ εξαίρεση. Τελειώνω, κύριε Πρόεδρε. 

Εκείνο που θέλω να πω είναι ότι σε όλες αυτές τις περιπτώσεις πάγια επιδίωξη είναι το φόρτωμα των συνεπειών στις πλάτες των εργαζομένων και ποτέ δεν γίνεται λόγος να θιχτούν "τα άγια των αγίων" του μεγάλου κεφαλαίου, τα κέρδη. 'Οταν η εταιρεία αποκόμιζε τεράστια -κέρδη και γνωρίζετε ότι έχει αντλήσει σημαντικά μεγαλύτερες ποσότητες, 30% έως 40% πάνω από την αρχική σύμβαση- ποτέ δεν έγινε λόγος για μείωση των κερδών της εταιρείας. 

Εμείς ζητάμε από την Κυβέρνηση να μας πει πώς αντιμετωπίζει όλα αυτά τα προβλήματα και με τον τρόπο που θα απαντήσετε, να βρείτε τη χρυσή τομή, ώστε να μη θίγονται τα συμφέροντα των εργαζομένων. Σε τελευταία ανάλυση, όμως, υπερασπίζονται τα συμφέροντα του κεφαλαίου. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, δεν θέλω να πολιτικολογώ σε ένα τέτοιο θέμα, που δεν χωράει πολιτικολογία, γιατί είναι ιδιαιτέρως σοβαρό. Δεν συμφωνώ με τις θεωρίες που λέει ο κύριος συνάδελφος. 

Υπάρχει μία πραγματικότητα και στην πολιτική πρέπει να αντιμετωπίζουμε την πραγματικότητα. Η πραγματικότητα αυτή λέει ότι σε δύο, τρία χρόνια τα κοιτάσματα στη συγκεκριμένη περιοχή εξαντλούνται. Χρειάζεται, λοιπόν, να βρεθούν νέα κοιτάσματα. Μέχρι να γίνει αυτό, υπάρχει πρόβλημα. Διότι είναι γεγονός ότι η εξόρυξη του σημερινού κοιτάσματος είναι αντιοικονομική. 

Αυτό που πρέπει να κάνουμε, λοιπόν, είναι να αναζητήσουμε ομαλές λύσεις μέσα από διάλογο και χωρίς συγκρούσεις, προκειμένου να διατηρηθούν κατά το δυνατόν οι θέσεις εργασίας και να συμφωνηθεί ένα εργασιακό καθεστώς που θα μας δώσει μία ανάσα και το χρόνο που χρειάζεται, προκειμένου να διεξαχθούν οι νέες έρευνες. 'Ηδη λέει η εταιρεία -με τη βοήθεια και της Κυβέρνησης- ότι θα πάει στις νέες έρευνες που θα γίνουν στην περιοχή του 'Αθου. Αυτή, λοιπόν, είναι η λύση. 

ΣΤΑΥΡΟΣ ΠΑΝΑΓΙΩΤΟΥ: Θα αναθεωρήσετε αυτά που θα συμφωνηθούν; 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Αυτή είναι η μόνη σοβαρή πολιτική απάντηση που μπορεί να δοθεί. Βοηθάμε την εταιρεία να προχωρήσει στις νέες έρευνες και μόνο τότε μπορεί να υπάρξει βιώσιμη επιχείρηση. Μέχρι να γίνει αυτό -γιατί θα χρειαστεί ένα με ενάμιση χρόνο μέχρι να βγει το νέο κοίτασμα, εάν ανακαλυφθεί- το μόνο που μπορούμε να κάνουμε είναι να προσπαθήσουμε καθαρά αμυντικά να διασώσουμε θέσεις εργασίας και μέσα από μια νέα συμφωνία που φαίνεται σε αυτό το κομμάτι -είναι πιο εύκολη στον οικονομικό τομέα- να προσπαθήσουμε να διατηρήσουμε την απασχόληση στον ευαίσθητο χώρο της Καβάλας. Αυτή την προσπάθεια κάνουμε και θέλουμε τη βοήθειά σας. 

ΣΤΑΥΡΟΣ ΠΑΝΑΓΙΩΤΟΥ: Θα επαναφέρετε το καθεστώς, εάν δε βρεθεί το κοίτασμα; 

ΠΡΟΕΔΡΕΥΩΝ (Παναγιώτης Σγουρίδης): Πέμπτη είναι η με αριθμό 219/23-11-98 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικά με τις προθέσεις της Κυβέρνησης για προώθηση της ανάπτυξης και καταπολέμηση της ανεργίας στο Νομό Αχαϊας. 

Η επίκαιρη ερώτηση έχει ως εξής: 

"Η δεδομένη κατακόρυφη αύξηση της ανεργίας στην Πάτρα και στο Νομό Αχαϊας και κυρίως στους νέους, προκαλεί κατά 

  

 

  

Σελίδα 1729 

το χειρότερο τρόπο την κρίσην, την νοημοσύνην και αυτήν ταύτην την ύπαρξην του Πατρινού και αχαϊκού λαού κατά τρόπον πρωτόγνωρον. Ωσαύτως η πλήρης κυβερνητική αδιαφορία για αναπτυξιακά έργα εις την άνω περιοχή και η πρωτοφανής απουσία λήψης άλλων μέτρων για την αντιμετώπιση της ανεργίας και της αποβιομηχάνισης δίδει την εικόνα της πλέον εγκαταλελειμμένης περιοχής της Ελλάδος ως αμαρτωλής περιοχής: (Πειραϊκή Πατραϊκή, Εργοστάσια χαρτοποιίας Πατρών Αιγίου, PIRELLI, οι άλλες επιχειρήσεις που έκλεισαν, η εγκατάλειψη των σεισμοπαθών των περιοχών Πατρών και Αιγίου, με την χρονοβόρα υποσχεσιολογία άνευ αποτελέσματος). 

Επειδή η παρουσία και των δύο Υπουργών, ανεξαρτήτως του αδιαιρέτου της κυβερνητικής ευθύνης, επιβάλλεται κατά τη συζήτηση της παρούσης, λόγω της ιδιαζούσης και της πλέον προκλητικής περιπτώσεως από απόψεως κυβερνητικών ευθυνών. 

Διά ταύτα ερωτώνται οι κύριοι Υπουργοί: 

1. Ποίοι λόγοι συνετέλεσαν εις την αύξηση της ανεργίας των Πατρών και του Νομού Αχαϊας και αν υφίστανται οι λόγοι αυτοί σημερα; 

2. Ποίες οι ευθύνες των μέχρι τούδε κυβερήσεων τουλάχιστον από το 1989; 

3. Ποίες οι προθέσεις της Κυβερνήσεως τουλάχιστον εις το αμέσως προσεχές μέλλον για δημιουργία και προώθηση ανάπτυξης και καταπολέμησης της ανεργίας εις την άνω περιοχή και με ποία άμεσα και αποτελεσματικά μέτρα;" 

Κύριε Υπουργέ, πριν σας δώσω το λόγο, θα ήθελα να ανακοινώσω το εξής: 

Τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα τέσσερις μαθητές και δύο συνοδοί - καθηγητές από το 6ο Γυμνάσιο της Νίκαιας Πειραιά. Η Βουλή τους καλωσορίζει. 

(Χειροκροτήματα απ' όλες της Πτέρυγες) 

Ορίστε, κύριε Υπουργέ, έχετε το λόγο για τρία λεπτά, να πρωτολογήσετε. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, με την ερώτηση του συναδέλφου, όπως είναι διατυπωμένη, θα μπορούσα να μιλάω επί ώρες. Αυτό δεν είναι δυνατόν, διότι υπάρχει περιορισμένος χρόνος. Ο κ. Τσαφούλιας ξέρει καλύτερα εμού, διότι προέρχεται από το νομό, ποιος φταίει μετά το 1989 και ποια είναι τα συγκεκριμένα γεγονότα που πράγματι έχουν δημιουργήσει μια ζοφερή εικόνα, όσον αφορά την απασχόληση στο Νομό Αχαϊας και ξέρει ότι αυτά αφορούν αρκετούς παράγοντες. Εγώ θεωρώ ότι πρωτίστως αφορούν τις πολιτικές των κυβερνήσεων της Νέας Δημοκρατίας ιδιαίτερα από την περίοδο 1990-1993, με τους χειρισμούς που έγιναν και οδήγησαν στη μαζική ανεργία στις μεγάλες επιχειρήσεις και κύρια τις μεγάλες βιομηχανικές επιχειρήσεις στο Νομό Αχαίας. 

Επειδή, όμως, δεν αρκεί μόνο να κάνουμε παρελθοντολογία, αλλά πρέπει να έχουμε το βλέμμα στραμμένο και στο μέλλον, θέλω να θυμίσω στον αγαπητό συνάδελφο ότι κάναμε ιδιαίτερα μεγάλες παρεμβάσεις για την ανακούφιση των ανέργων στο νομό. Θέλω να θυμίσω τα πραγματικά πρωτοφανή μέτρα για την ειδική επιδότηση ανεργίας, ουσιαστικά την πρόωρη συνταξιοδότηση για την ανακούφιση των ανέργων της Πειραϊκής-Πατραϊκής. Θέλω να του πω ότι ανάλογα μέτρα με τη μορφή ολοκληρωμένων παρεμβάσεων, επανακατάρτισης και επιδότησης για την καλύτερη ένταξή τους στην αγορά εργασίας θα γίνουν και με τους ανέργους του τέως εργοστασίου Λαδόπουλου - Χαρτοποιίας. Και βέβαια θέλω να του πω ότι προβλέπονται για το Νομό Αχαίας ιδιαίτερα αυξημένα κίνητρα και ιδιαίτερα αυξημένες επιδοτήσεις ως θύλακες ανεργίας σε όλα τα προγράμματα του ΟΑΕΔ. 

Αλλά το Υπουργείο Εργασίας μέχρι ένα σημείο μπορεί να κάνει μία συγκεκριμένη δουλειά για τη βοήθεια, πραγματικά, που πρέπει να παρασχεθεί στους πολλούς ανέργους του νομού. Τα προγράμματά μας για τους νέους ανέργους, το πρόγραμμα που θα εξαγγείλουμε σε μερικές μέρες για τους νέους ανέργους επιστήμονες, το προγράμματα επανένταξης στην αγορά εργασίας, το προγράμματα που δίνουν ευκαιρία στο νέο άνθρωπο να φύγει από την αδράνεια της ανεργίας και να μπει μέσα στην παραγωγή, να αντιμετωπίσει με αισιοδοξία την ενεργό ζωή, μπορούν σημαντικά να βοηθήσουν. Μπορούν, όμως, να βοηθήσουν μέχρι ενός σημείου. Μπορούν, επίσης, να βοηθήσουν και τα τοπικά σύμφωνα απασχόλησης, τα οποία έχουμε προωθήσει, τα οποία ήδη σε συμφωνία με τη νομαρχία και τους φορείς της περιοχής τίθενται σε εφαρμογή. 

Κακά τα ψέματα, όμως, κύριε Τσαφούλια, αυτό που χρειάζεται είναι να υπάρχει και ένα γενικότερο αναπτυξιακό κλίμα, που θα προσελκύσει επενδύσεις στην περιοχή. Δεν υπάρχει κλίμα προσέλκυσης επενδύσεων στο Νομό Αχαϊας. Και αυτό μη νομίζετε ότι μπορεί μόνο η Κυβέρνηση να το λύσει. 

Η Κυβέρνηση κάνει έργα στο λιμάνι. 'Εχει εξαγγείλει μία σειρά από έργα στην περιοχή. Υπάρχει και η γέφυρα Ρίου-Αντιρρίου που θα διευκολύνει πιστεύω τα πράγματα, όπως και το λιμάνι θα δημιουργήσει περισσότερη ζωντάνια. Αλλά χρειάζονται και ιδιωτικές επενδύσεις. Και για να υπάρχουν ιδιωτικές επενδύσεις πρέπει να υπάρξει και επενδυτικό κλίμα. 'Εχω την εκτίμηση ότι σειρά ενεργειών που έχουν γίνει στο Νομό Αχαϊας και ίσως να μη χρειάζεται να πω περισσότερα αυτήν τη στιγμή, δεν έχουν διευκολύνει αυτό το επενδυτικό κλίμα και είναι ένα θέμα που η τοπική κοινωνία πρέπει να προσέξει. 

Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Πρωτόπαπα. 

Ο κ. Τσαφούλιας έχει το λόγο για δύο λεπτά. 

ΓΕΩΡΓΙΟΣ ΤΣΑΦΟΥΛΙΑΣ: Μεγαλύτερο μνημόσυνο για την ανεργία και την αποβιομηχάνιση στην Πάτρα, από αυτό που έκανε σήμερα ο κύριος Υπουργός με το αόριστο ευχολόγιο, δεν είναι δυνατόν ποτέ να υπάρξει. Αρκεί και μόνο αυτό, για να θάψει ακόμα περισσότερο αυτό το θέμα. 

Πού είναι η κ. Βάσω Παπανδρέου; Είπατε για Υπουργό Ανάπτυξης. Εγώ σας είπα και τους δύο. Γιατί να έρθει εδώ η κυρία, να μας πει τι έχει κάνει από τότε μέχρι σήμερα; Διότι, ωραία, κυβέρνησε η Νέα Δημοκρατία μέχρι το 1993, από εκεί και πέρα τι έχει γίνει; 'Εξι χρόνια τώρα τι γίνεται; 

Ρίξατε τις ευθύνες στην κυβέρνηση της Νέας Δημοκρατίας. Εσείς δεν ήσασταν όμως κυβέρνηση έξι χρόνια; Ποιο αναπτυξιακό κλίμα υπάρχει εκεί κάτω; Κανένα. Στους εργαζόμενους της Πειραϊκής-Πατραϊκής δεν έφθασαν τα λεφτά τους ούτε για ένα μήνα. Υπάρχει αγορά εργασίας στην Πάτρα; Είπατε ότι υπάρχουν προγράμματα για να μπορέσουν να λειτουργήσουν και να προσαρμοστούν στην αγορά εργασίας. Υπάρχει, όμως, καμιά αγορά εργασίας; 'Επρεπε να μεταθέσετε τις έδρες του Υπουργείου και του Υφυπουργείου Ανάπτυξης στην Πάτρα, σε ένδειξη παραδείγματος για την πλήρη ασυνειδησία που υπήρξε για την αποβιομηχάνιση στην περιοχή. Δηλαδή να ανταποκριθείτε στο αίτημα "να, στην Πάτρα σας φέραμε δύο Υπουργεία, να δούμε τι θα κάνετε". Σε τέτοιο κατάντημα είναι η Πάτρα. 'Εχει ταφεί κυριολεκτικά. Καμία επένδυση, κανένα κίνητρο. Είναι γενικά τα κίνητρα. Δεν δώσατε τα λεφτά για τους σεισμοπαθείς, για τις κατεδαφίσεις. 'Ημασταν προχθές Βουλευτές, Νομάρχης με το Γενικό Γραμματέα, τον Ιωάννη Χρυσικόπουλο στο Υπουργείο. Μας είπε ότι έδωσε πενήντα εκατομμύρια από εκατοντάδες εκατομμύρια που οφείλονται. 'Εδωσε τριάντα εργατικές κατοικίες στο Αίγιο από τις ογδόντα. Πού είναι οι άλλες πενήντα; Εκείνοι που δεν είχαν τα προσόντα να πάρουν σπίτι από τους σεισμοπλήκτους, π.χ. στους συνταξιούχους ούτε ένα λυόμενο δεν δόθηκε. Είναι στο δρόμο. 

Πιο παραδειγματική λειτουργία ασυνειδησίας όλων των κυβερνήσεων μέχρι τώρα για το Νομό Αχαϊας δεν υπάρχει. Και επομένως δεν είναι δυνατόν να μεταθέτετε τις ευθύνες στην τριετία. Δηλαδή αν κυβερνήσετε άλλα πέντε, δέκα χρόνια, θα πείτε "1990-1993"; Είναι για γέλια η περίπτωση! 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά, να δευτερολογήσει. 

 

 

  

Σελίδα 1730 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θέλω να τονίσω ότι σέβομαι την αγωνία του κυρίου συναδέλφου, διότι βιώνει πραγματικά μεγάλα προβλήμα ως εκ των εκπροσώπων του λαού της Αχαϊας. Και με αυτήν την έννοια θα δεχθώ και τον τόνο που χρησιμοποίησε, διότι πράγματι τα προβλήματα είναι μεγάλα. 

Θέλω, όμως, να τον παρακαλέσω να καταλάβει ότι το κράτος μέσα απ' όλα τα προγράμματά του και τις παρεμβάσεις του μέχρι ένα σημείο μπορεί να φθάσει. Μπορούμε να κάνουμε ειδικά τα προγράμματα -και τα κάνουμε- για την ανεργία με ειδικούς όρους, όπως τα προγράμματα επιδότησης εργασίας. 

Μπορούμε να κάνουμε, επίσης, ειδικά όλα τα προγράμματα που έχουμε, είτε για την κατάρτιση των ανέργων είτε για την απόκτηση εργασιακής εμπειρίας των νέων είτε για την προώθηση των νέων και των μακροχρόνιων ανέργων στην απασχόληση για περιοχές με σημαντικό ποσοστό ανεργίας ιδίως στους νέους. 

Θέλω να του πω ότι ως Κυβέρνηση μέσω του προγράμματος δημοσίων επενδύσεων έχουμε κάνει σειρά δημοσίων επενδύσεων σε υποδομές. Γιατί εκεί μπορεί να είναι οι δημόσιες επενδύσεις, στην ευρύτερη περιοχή της Αχαϊας. Εργοστάσιο όμως δεν μπορούμε να φτιάξουμε. Και δεν θα φτιάξουμε. 

Θέλω να σας ρωτήσω κάνοντας και κατάχρηση, γιατί φεύγει η ΜΙΣΚΟ; Αναρωτηθήκαμε άραγε γιατί οι ιδιωτικές επιχειρήσεις ειδικά του Νομού Αχαϊας κοιτάνε την ώρα να φύγουν και ψάχνουν να βρουν χώρο να μετεγκατασταθούν σε άλλα μέρη της Ελλάδος; 

ΓΕΩΡΓΙΟΣ ΤΣΑΦΟΥΛΙΑΣ: Τους δώσατε κίνητρα καλύτερα στη Βοιωτία. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Εμένα θα με προβλημάτιζε σοβαρά αυτό το φαινόμενο. Και επειδή έχουμε ζήσει και την ιστορία της PIRELLI -ίσως και άλλες τέτοιες ιστορίες- θα ήθελα να προβληματιστούμε όλοι σοβαρά, γιατί ακόμη μία βιομηχανική εταιρεία κάνει μια τέτοια κίνηση. 

Η υπόθεση της δημιουργίας επενδυτικού κλίματος είναι υπόθεση του κράτους. Και δεν αρνούμαι ποτέ και τις δικές μας ευθύνες. Η υπόθεση όμως της δημιουργίας επενδυτικού κλίματος σε μία περιοχή είναι και υπόθεση των τοπικών κοινωνιών. Και οι τοπικές κοινωνίες στην περιοχή μπορούν, είναι σε θέση, είναι ικανές να αναλάβουν τέτοιες πρωτοβουλίες. Και τέτοιες πρωτοβουλίες δεν έχουν πάρει μέχρι τώρα. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Πρωτόπαπα 

Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

  


 

  

Σελίδα 1731 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Ο Πρωθυπουργός κ. Κωνσταντίνος Σημίτης με επιστολή του προς τον Πρόεδρο της Βουλής κ. Απόστολο Κακλαμάνη γνωστοποιεί ότι Κοινοβουλευτικοί Εκπρόσωποι της κοινοβουλευτικής ομάδας του ΠΑΣΟΚ κατά σειρά είναι ο κ. Δημήτριος Γεωργακόπουλος, ο κ. Κοσμάς Σφυρίου και ο κ. Λεωνίδας Τζανής. 

Συνέχιση της συζήτησης επί των άρθρων και του συνόλου του σχεδίου νόμου: "Οργάνωση και λειτουργία των Αστικών Συγκοινωνιών στην περιοχή Αθηνών - Πειραιώς και Περιχώρων". 

Από χθες έχουμε αποφασίσει ότι θα συζητηθούν τα άρθρα 5, 9, 10 και 11 σε μία ενότητα και οι τροπολογίες χωριστά. 

Εισερχόμαστε στη συζήτηση της ενότητας των άρθρων 5, 9, 10 και 11. 

Ο κ. Φωτιάδης έχει το λόγο. Θα σας δώσω δέκα λεπτά και αν χρειαστεί, θα υπάρξει άνεση χρόνου. 

ΠΑΝΑΓΙΩΤΗΣ ΦΩΤΙΑΔΗΣ: Ευχαριστώ, κύριε Πρόεδρε. 

Με το άρθρο 5 καθορίζεται η πολιτική του κομίστρου, καθώς και η διαγραφή και οι ρυθμίσεις των υπαρχόντων χρεών. Θέλω να τονίσω ότι όταν μιλάμε για υπάρχοντα χρέη -για να σταματήσει εδώ, στην Αίθουσα αυτή, να λέγεται ότι είναι χρέη τα οποία συσσωρεύθηκαν τα τελευταία δύο, τρία ή πέντε χρόνια- εννοούμε χρέη τα οποία έχουν συσσωρευθεί από το 1977. 

Κάθε ΕΦΣΕ υποχρεούται να υποβάλει στον ΟΑΣΑ τον ετήσιο προϋπολογισμό της, που διαμορφώνεται στην τελική του μορφή από τον ΟΑΣΑ, ο οποίος θα έχει τον επιτελικό ρόλο. Στον προϋπολογισμό αναφέρονται με βάση τους δείκτες εξυπηρέτησης και αποτελεσματικότητας οι προτάσεις των ΕΦΣΕ για το ύψος του κομίστρου, όπως επίσης και τα επενδυτικά τους σχέδια, το κόστος υλοποίησης των οποίων αναλαμβάνει το δημόσιο. 

Οι προγραμματικές συμβάσεις, οι οποίες συνήφθησαν από τις ΕΦΣΕ, δηλαδή ΕΑΣ, ΗΛΠΑΠ και ΗΣΑΠ, χρηματοδοτούνται από το πρόγραμμα δημοσίων επενδύσεων, εγγράφονται σ' αυτό υπέρ του ΟΑΣΑ, ο οποίος αναλαμβάνει και την κατανομή τους. 

Μέσα σε μία τετραετία από το 1999 έως το 2002 θα καταναμηθεί το ποσό... 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, δεν υπάρχει Υπουργός εδώ. 

ΙΩΑΝΝΗΣ ΔΗΜΑΡΑΣ: Δεν είναι κανείς. 

ΗΛΙΑΣ ΒΕΖΔΡΕΒΑΝΗΣ: Η Κυβέρνηση απουσιάζει, όπως απουσιάζει απ' όλα τα προβλήματα του λαού. 

(Στο σημείο αυτό ο Υπουργός Μεταφορών και Επικοινωνιών κ. Μαντέλης προσέρχεται στο υπουργικό έδρανο) 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, εδώ ήσασταν, αλλά φαίνεται βγήκατε έξω για λίγο. 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Οι συγκοινωνίες επηρεάζουν και τον Υπουργό Συγκοινωνιών! 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός ήταν εδώ από την αρχή των επικαίρων ερωτήσεων. 

Συνεχίστε, κύριε Φωτιάδη. 

ΠΑΝΑΓΙΩΤΗΣ ΦΩΤΙΑΔΗΣ: Μέσα σε μία τετραετία, λοιπόν, από το 1999 έως το 2002 θα κατανεμηθεί το ποσό των εκατόν τριάντα πέντε δισεκατομμυρίων (135.000.000.000) δραχμών περίπου. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Τα ποσά της χρηματοδότησης υπό μορφή επιδότησης για τα επενδυτικά προγράμματα των συγκοινωνιακών φορέων κεφαλαιοποιούνται, με αντίστοιχη αύξηση του μετοχικού της κεφαλαίου και έκδοση ίσης αξίας ονομαστικών μετοχών που περιέρχονται αυτοδίκαια στο ελληνικό δημόσιο. 

Με το άρθρο αυτό η πολιτεία αναλαμβάνει να καλύψει μέσω του κρατικού προϋπολογισμού τη διαφορά μεταξύ της τιμής του κομίστρου και του λειτουργικού κόστους των συγκοινωνιών, εκλαμβάνοντας το σχετικό ποσό ως κοινωνική παροχή προς τους πολίτες που χρησιμοποιούν τα μέσα δημόσιας μεταφοράς. 

Θέλω εδώ να επισημάνω, κυρίες και κύριοι συνάδελφοι, ότι με βάση την παράγραφο 6 του άρθρου 5, με αποφάσεις των Υπουργών Μεταφορών και Επικοινωνιών, Εθνικής Οικονομίας και Οικονομικών, που θα εκδίδονται το πρώτο δεκαπενθήμερο του Σεπτεμβρίου, καθορίζονται μια σειρά σημαντικά ζητήματα, που αφορούν τη λειτουργία των συγκοινωνιακών φορέων για τον επόμενο χρόνο. 

Τέτοια ζητήματα είναι οι επιδιωκόμενοι στόχοι μεταβολής των δαπανών εκμετάλλευσης της επιβατικής κίνησης και των εξ αυτής εσόδων, η τιμολογιακή πολιτική και το ποσό της αντισταθμιστικής καταβολής. 

Πρέπει εδώ να υπογραμμίσω ότι η οποιαδήποτε αύξηση του κομίστρου υπόκειται, με βάση το άρθρο αυτό, στον περιορισμό να μην είναι μεγαλύτερη του προβλεπόμενου πληθωρισμού για το επόμενο έτος. Προστατεύονται έτσι οι χρήστες των συγκοινωνιών από τις οποιεσδήποτε αυθαίρετες και μερικές φορές υπέρογκες αυξήσεις του κομίστρου. 

Με το άρθρο αυτό καθορίζονται επίσης όλες οι πηγές, καθώς και ο τρόπος χρηματοδότησης του ΟΑΣΑ, ώστε να λειτουργεί εύρυθμα και αποτελεσματικά. Χρέη και δάνεια της ΕΑΣ προς τον ΟΑΣΑ, που έχουν βεβαιωθεί, διαγράφονται, ενώ τα χρέη του οργανισμού προς το ελληνικό δημόσιο τακτοποιούνται με ανάλογη των χρεών αύξηση του μετοχικού κεφαλαίου και έκδοση ίσης αξίας μετοχών υπέρ του δημοσίου. Διαγράφονται επίσης και οι προσαυξήσεις με ισόποση μείωση των συσσωρευμένων χρεών των συγκοινωνιακών φορέων. 

Με τις διατάξεις του άρθρου αυτού επιχειρείται να μπει ένα οριστικό τέλος σε μία σειρά οικονομικών εκκρεμοτήτων, που ταλάνισαν πολλά χρόνια τις συγκοινωνίες, ένα τέλος και μία τάξη θα έλεγα. Μία τάξη που θα βάλει φραγμό στη συνεχή δημιουργία ελλειμμάτων, που αυξάνονταν και πληθύνονταν με γεωμετρική πρόοδο. 

'Ο,τι δικαιούνται οι συγκοινωνικοί φορείς, θα το παίρνουν, και αυτό που δικαιούνται θα είναι προϋπολογισμένο πλέον με βάση τα αντικειμενικά κριτήρια. 

Ελπίζω, όλα όσα περιλαμβάνονται σε αυτό το άρθρο, να υλοποιηθούν στο έπακρο ώστε και το κεφάλαιο των χρεών να κλείσει οριστικά και να μην αναγκασθούμε και πάλι μετά από λίγα χρόνια να ξανασυζητάμε σε αυτήν εδώ την Αίθουσα για ελλείμματα και χρέη των συγκοινωνιών. 

Με τη ρύθμιση των oφειλών του ΟΑΣΑ το ελληνικό δημόσιο δεν θα παρέχει πλέον εγγυήσεις σε πιστωτικά ιδρύματα για δάνεια που θα συνάπτουν, είτε ο ΟΑΣΑ είτε οι υπόλοιποι ΕΦΣΕ, πλην εκείνων βεβαίως που έχουν ήδη συμφωνηθεί, και των oφειλών του ΟΑΣΑ προς τις τέως συγκοινωνιακές επιχειρήσεις, τις ΣΕΠ. 

Για τις πρώην ΣΕΠ, κυρίες και κύριοι συνάδελφοι, πρέπει να εξετάσουμε, κύριε Υπουργέ, με προσοχή και καλή διάθεση το όλο θέμα, το οποίο πρέπει να κλείσει -πιστεύω ότι το επιθυμούμε όλοι- με το νομοσχέδιο αυτό. Είναι αναγκαίο να ξεκαθαρίσει οριστικά και αμετάκλητα το τι οφείλουν και τι δικαιούνται οι άνθρωποι που πήραν και λειτούργησαν για ενάμισh περίπου χρόνο τα λεωφορεία. Τα πήραν από μία νόμιμα εκλεγμένη κυβέρνηση, με απόφαση του Κοινοβουλίου και αφαιρέθηκαν επίσης από μία νόμιμη κυβέρνηση. 

Ο κόσμος αυτός, οι λεγόμενοι ΣΕΠίτες, είναι κάπου στη μέση, κύριε Υπουργέ, και είναι εκατοντάδες και μαζί με τις οικογένειές τους μπορεί να είναι μία-δύο χιλιάδες. Αυτοί οι άνθρωποι ταλαιπωρούνται εδώ και πέντε χρόνια. Πιστεύω ότι με αυτό το νομοσχέδιο, κύριε Υπουργέ, θα δώσετε λύση και σε αυτό το χρονίζον πρόβλημα, ούτως ώστε οι άνθρωποι αυτοί να τελειώσουν με αυτήν την εκκρεμότητα, γιατί πολλοί από αυτούς είναι άνθρωποι που δεν θέλουν να έχουν μία αταξία στα φορολογικά τους και οικονομικά τους. 

Στο άρθρο 8, μεταβιβάζεται στην "ΕΘΕΛ Α.Ε." όλη η κινητή και ακίνητη περιουσία της τέως ΕΑΣ, που περιήλθε στον πρώην 

  


 

  

Σελίδα 1732 

ΟΑΣ και στη συνέχεια τον ΟΑΣΑ, καθώς επίσης και τα λεωφορεία που είχε η πρώην ΣΕΠ. 

Το άρθρο 9, που είναι ένα σημαντικό άρθρο, περιλαμβάνει το νέο γενικό κανονισμό προσωπικού του ΟΑΣΑ, της ΕΘΕΛ και των ΗΛΠΑΠ. Ο κανονισμός αυτός ρυθμίζει τις σχέσεις και τους όρους απασχόλησης, όπως επίσης και την υπηρεσιακή κατάσταση και εξέλιξη του προσωπικού των προαναφερθέντων φορέων. 

Θα αναφερθώ επιγραμματικά σε ορισμένα σημαντικά σημεία που έχουν ιδιαίτερη αξία και σημασία για την αποτελεσματική και παραγωγική λειτουργία των συγκοινωνιών. 

Ψυχή και πυρήνας κάθε φορέα, είτε ιδιωτικού είτε δημοσίου, είναι οι εργαζόμενοι και οι καθαρές και προκαθορισμένες σχέσεις, τόσο μεταξύ τους όσο και μεταξύ αυτών και της διοίκησής τους, παίζουν σημαντικό ρόλο στην αύξηση της αποδοτικότητάς τους και την ποιότητα της δουλειάς τους και της προσφοράς τους. 

Με τον κανονισμό και με τα άρθρα 2,3,4 και 5 καθορίζονται οι εργασιακές σχέσεις, η διάκριση του προσωπικού σε τακτικό και μόνιμο, καθώς και οι τέσσερις ειδικότητες απασχόλησης. Η σχέση εργασίας είναι ιδιωτικού δικαίου. Η οργάνωση και η δομή των υπηρεσιών καθορίζεται στον υπηρεσιακό οργανισμό, καταρτίζεται από το διοικητικό συμβούλιο και εγκρίνεται από τον Υπουργό. 

Με τα άρθρα 6,7 και 8 καθορίζεται η διαδικασία και τα κριτήρια των προσλήψεων, ενώ υποχρεούται κάθε φορέας να τηρεί γενικό, αλλά και ατομικό μητρώο προσωπικού, στα οποία να καταχωρούνται όλα τα στοιχεία της πρόσληψης, αλλά και της εξέλιξης κάθε εργαζόμενου. 

Νομίζω ότι αυτό είναι απαραίτητο, προκειμένου να μπορούν να αξιολογηθούν ανά πάσα στιγμή και καθ' όλην τη διάρκεια της θητείας τους οι εργαζόμενοι. 

Για να μην υπάρξουν δε, νέες προσλήψεις προσωπικού, πέραν των οδηγών, που θα επιβαρύνουν οικονομικά τους συγκοινωνιακούς φορείς, το άρθρο 6 προβλέπει ότι δεν μπορούν να γίνουν νέες προσλήψεις, εάν δεν έχει εξετασθεί νωρίτερα η δυνατότητα κάλυψης των κενών θέσεων από μετατάξεις είτε εσωτερικές είτε από άλλες υπηρεσίες. 

Για το άρθρο εικοστό πέμπτο, παράγραφος 8: Nομίζω ότι η παράγραφος αυτή πλεονάζει και μπορεί να διαγραφεί. Είναι η παράγραφος αυτή που αφορά... 

ΠΡΟΕΔΡΕΥΩΝ (Παναγιώτης Ν. Κρητικός): Για ποια παράγραφο μιλάτε συγκεκριμένα; 

ΠΑΝΑΓΙΩΤΗΣ ΦΩΤΙΑΔΗΣ: Μιλάω συγκεκριμένα, κύριε Πρόεδρε, για το άρθρο εικοστό πέμπτο, παράγραφος 8 του κανονισμού, που αναφέρει ότι "Εφόσον ο μισθωτός, λόγω ασθένειας ή εργατικού ατυχήματος έχει κριθεί μερικώς ή ολικώς ανίκανος προς εργασία με οριστική απόφαση των αρμόδιων οργάνων του ΙΚΑ" κλπ. 

Νομίζω ότι αυτό ούτως ή άλλως εξυπακούεται, δηλαδή για έναν άνθρωπο, ο οποίος είναι μερικώς ή ολικώς ανίκανος προς εργασία, αυτό προβλέπεται ήδη απο τη νομοθεσία του Υπουργείου, άλλων Υπουργείων, όπως είναι το Υπουργείο Εργασίας, Υγείας και Πρόνοιας. Νομίζω ότι αυτό δεν χρειάζεται εδώ, είναι πλεόνασμα. 

ΔΗΜΗΤΡΙΟΣ ΠΙΠΕΡΓΙΑΣ: Ποιον Κανονισμό λέτε; 

ΠΑΝΑΓΙΩΤΗΣ ΦΩΤΙΑΔΗΣ: Τον κανονισμό εργασίας ΟΑΣΑ και ΗΛΠΑΠ. 

Με το άρθρο δέκατο καθορίζεται ο τόπος εργασίας αλλά και οι διαδικασίες τοποθέτησης του προσωπικού σε τομείς παραγωγικής φύσης, όπως επίσης και η αλλαγή θέσης εργασίας. Για να υπάρξουν δε αξιοκρατικές επιλογές, προβλέπονται και συγκεκριμένα τυπικά και ουσιαστικά προσόντα. 'Ολα αυτά γίνονται με αποφάσεις του Διευθύνοντος Συμβούλου, επί των οποίων μπορεί ο εργαζόμενος να υποβάλει ένσταση. Η ένσταση είναι μία διαδικασία, η οποία κατοχυρώνει τον εργαζόμενο έναντι οποιασδήποτε μη αιτιολογημένης απόφασης του Διευθύνοντος Συμβούλου. 

Με τα άρθρα δέκατο τρίτο και δέκατο τέταρτο καθορίζονται οι διαδικασίες αλλαγής θέσης εργασίας, που μπορεί να γίνει με μετάθεση, απόσπαση ή μετάταξη, ενώ προσδιορίζονται επίσης οι προϋποθέσεις, υπό τις οποίες μπορεί να γίνει μία αλλαγή θέσης. Εδώ δίνεται η δυνατότητα στον εργαζόμενο, εφόσον η αλλαγή δεν γίνεται με τη θέλησή του, να υποβάλει τα παράπονά του και να ζητήσει επανεξέταση της απόφασης του Διευθύνοντος Συμβούλου. 

Το άρθρο δέκατο πέμπτο καθορίζει τις διαδικασίες ανάθεσης καθηκόντων προϊσταμένων, το θέμα άσκησης των καθηκόντων, καθώς και την αναπλήρωση των προϊσταμένων. 

Στο άρθρο δέκατο έκτο αναφέρονται τα κριτήρια, που είναι σαφώς προδιαγεγραμμένα και με βάση τα οποία γίνεται από το διοικητικό συμβούλιο της εταιρείας η αξιολόγηση του προσωπικού. Τα κριτήρια αυτά είναι η επαγγελματική του κατάρτιση και οι επιστημονικές του γνώσεις, η εν γένει δράση του στην εταιρεία, η δυνατότητά του να συντονίζει και να προγραμματίζει, όπως και μία σειρά ακόμη κριτηρίων, με τα οποία καθιερώνεται η αξιοκρατική εξέλιξη των εργαζομένων και στελεχών της κάθε εταιρείας. 

Το γεγονός ότι η αξιολόγηση δεν γίνεται μόνο απο το Διευθύνοντα Σύμβουλο αλλά από το Διοικητικό Συμβούλιο, στο οποίο εκπροσωπούνται και οι εργαζόμενοι, είναι μία θετική διάταξη του Κανονισμού, καθώς η αξιολόγηση θα είναι αντικειμενική και όχι υποκειμενική. 

Στο άρθρο δέκατο έβδομο περιγράφεται ο τρόπος επιλογής, οι υποχρεώσεις και οι αρμοδιότητες των Προϊσταμένων Οργανικών Μονάδων και Διοικητικών Ενοτήτων, που επιλέγονται από τα Υπηρεσιακά Συμβούλια και έχουν θητεία τριών ετών. Το ότι κρίνονται από τα Υπηρεσιακά Συμβούλια για τρία χρόνια, δεν σημαίνει ότι θα παραμείνουν στη θέση τους, αν ασκούν πλημμελώς τα καθήκοντά τους. Τα Υπηρεσιακά Συμβούλια μπορούν να απαλλάξουν των καθηκόντων τους έναν προϊστάμενο, εάν δεν είναι επαρκής. 

Με το άρθρο δέκατο όγδοο καθορίζεται ο τρόπος λειτουργίας των Υπηρεσιακών Συμβουλίων και οι αρμοδιότητές τους, η συγκρότησή τους και η θητεία τους. Από τα πέντε μέλη τους μόνο ένα ορίζεται από το Διοικητικό Συμβούλιο. Τα δύο μέλη του είναι αρμόδιοι υπηρεσιακοί παράγοντες, ενώ άλλα δύο είναι εκπρόσωποι των εργαζομένων που εκλέγονται από τους ίδιους με καθολική ψηφοφορία. 

Στο άρθρο δέκατο ένατο αναφέρονται οι αποδοχές του προσωπικού, όχι μόνο από το μισθό τους, αλλά και από τα ειδικά επιδόματα και δώρα, όπως επίσης και ειδικά πριμ για έκτακτες περιπτώσεις. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Το άρθρο εικοστό αναφέρεται στις άδειες, είτε με αποδοχές είτε όχι, ενώ το άρθρο εικοστό πρώτο είναι ιδιαίτερα σημαντικό, γιατί επιβάλλει τη συνεχή ενημέρωση, πληροφόρηση και εκπαίδευση του προσωπικού. Σε μια εποχή όπου τα πάντα αλλάζουν πολύ γρήγορα είναι απολύτως αναγκαία η επιμόρφωση του προσωπικού και η θετική προσαρμογή του στις νέες συνθήκες. 

Τα θέματα που αφορούν αμοιβές για εξαιρετικές πράξεις, τη στρατιωτική υπηρεσία, τη νομική κάλυψη, ασθένειες και τις γενικές υποχρεώσεις του προσωπικού αντιμετωπίζονται με τα άρθρα εικοστό δεύτερο, εικοστό τρίτο, εικοστό τέταρτο, εικοστό πέμπτο και εικοστό έκτο. 

Δεν θα αναφερθώ αναλυτικά σ' αυτά, γιατί βλέπω ότι ο χρόνος δεν φθάνει, κύριε Πρόεδρε. 

Η πρόσθετη αμοιβή είναι ένα κίνητρο για καλύτερη και μεγαλύτερη αποδοτικότητα. Οι προϋποθέσεις για τη χορήγηση ηθικών και οικονομικών αμοιβών περιγράφονται αναλυτικά στο άρθρο εικοστό δεύτερο του Κανονισμού. 

Ειδική αναφορά πρέπει να γίνει στο άρθρο εικοστό έβδομο, που αναφέρεται στα ειδικά καθήκοντα του προσωπικού κίνησης, δηλαδή των οδηγών, αυτών που έρχονται σε συνεχή επαφή με τους πολίτες, που κινούνται στους δρόμους και που, όπως λέει ο Κανονισμός, οφείλουν να συμπεριφέρονται με αξιοπρέπεια και ευγένεια και να τηρούν τους κανονισμούς ασφαλείας σεβόμενοι τον Κώδικα Οδικής Κυκλοφορίας. 

Στο σημείο αυτό νομίζω ότι πρέπει να απευθύνουμε έναν έπαινο στους οδηγούς, διότι τα τελευταία χρόνια επιδεικνύο-

  

 

  

Σελίδα 1733 

ντας ιδιαίτερη προσοχή αποφεύγουν σοβαρά ατυχήματα στους δρόμους, ενώ η συμπεριφορά τους σε γενικές γραμμές είναι απολύτως κόσμια απέναντι στους επιβάτες. 'Ομως, πέρα από το σεβασμό τους στις διατάξεις του Κώδικα Οδικής Κυκλοφορίας και την καλή συμπεριφορά τους, οφείλουν με βάση το άρθρο αυτό του Κανονισμού να ελέγχουν και τα οχήματά τους και να συντάσσουν δελτίο βλαβών. Πρέπει κάποτε να εκλείψει το φαινόμενο, λεωφορεία που βγαίνουν από τα αμαξοστάσια να μένουν στο δρόμο σταματημένα. 

Τα άρθρα από το εικοστό όγδοο μέχρι το τριακοστό πέμπτο αναφέρονται στα πειθαρχικά παραπτώματα του προσωπικού. Διευκρινίζεται η έννοια του πειθαρχικού παραπτώματος, οι διαδικασίες διερεύνησης και εξακρίβωσής τους, οι ποινές που επιβάλλονται ανάλογα με το μέγεθος, τη σημασία και την επανάληψή τους, τα όργανα που τις επιβάλλουν, αλλά και οι δυνατότητες των εργαζομένων να αντιμετωπίσει τις κατηγορίες με ένδικα μέσα. 

Τα άρθρα τριακοστό έκτο, τριακοστό έβδομο και τριακοστό όγδοο αναφέρονται στη λύση της εργασιακής σχέσης, στην παραίτηση με δήλωση του εργαζομένου ή στην απόλυσή του λόγω σύνταξης, αναπηρίας ή πειθαρχικού παραπτώματος. 

Το άρθρο τριακοστό ένατο καθιερώνει τα Συμβούλια Εργασίας Αμαξοστασίων, τις αρμοδιότητές τους, καθώς και τη συγκρότησή τους, ενώ τα άρθρα τεσσαρακοστό και τεσσαρακοστό πρώτο αναφέρονται στην οργάνωση του χρόνου εργασίας, καθορίζοντάς την σε επτά ώρες και σαράντα πέντε λεπτά ημερησίως και τριάντα οκτώ ώρες και σαράντα πέντε λεπτά εβδομαδιαίως. Καθιερώνεται το διακεκομμένο ωράριο με στόχο την παρουσία σημαντικού αριθμού μέσων μεταφοράς ... 

ΠΡΟΕΔΡΕΥΩΝ (Παναγιώτης Ν. Κρητικός): Συνοπτική αναφορά κάνουμε στα άρθρα του κανονισμού, κύριε συνάδελφε. Δεν αναφερόμαστε σ' ένα-ένα. Τα άρθρα του νομοσχεδίου συζητούμε. 

ΠΑΝΑΓΙΩΤΗΣ ΦΩΤΙΑΔΗΣ: Κύριε Πρόεδρε, τα άρθρα αυτά είναι τόσο σημαντικά, γι' αυτό και έμειναν. 

ΠΡΟΕΔΡΕΥΩΝ (Παναγιώτης Ν. Κρητικός): Το ξέρω. Συνοπτικά κάνουμε αναφορά σε αυτά. 

ΠΑΝΑΓΙΩΤΗΣ ΦΩΤΙΑΔΗΣ: 'Αλλωστε έχουμε κουβεντιάσει ... 

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος χρόνος. Βλέπετε ότι πήγατε στο χρόνο της πρωτολογίας. Θα παρακαλέσω να ολοκληρώσετε. 

ΘΕΟΔΩΡΟΣ ΚΑΣΣΙΜΗΣ: Διπλάσιο χρόνο είπε ο κύριος Πρόεδρος χθες. 

ΠΡΟΕΔΡΕΥΩΝ (Παναγιώτης Ν. Κρητικός): Είπαμε με ανοχή, ναι, αλλά η ανοχή δεν υπερβαίνει και κάποια όρια και βεβαίως δεν υπερβαίνει το χρόνο της πρωτολογίας. 

ΠΑΝΑΓΙΩΤΗΣ ΦΩΤΙΑΔΗΣ: Τώρα θα είχα προχωρήσει λίγο, κύριε Πρόεδρε. 

... κατά τις ώρες αιχμής, ώστε να εξυπηρετούνται καλύτερα οι πολίτες που τα χρησιμοποιούν. Η διάταξη αυτή είναι σημαντική και αναγκαία, γιατί όλοι γνωρίζουμε ότι οι πολίτες δεν κινούνται με την ίδια συχνότητα όλες τις ώρες της ημέρας. Το πρωί και το μεσημέρι χρησιμοποιεί τα μέσα μεταφοράς η μεγάλη πλειοψηφία και εδώ φαίνεται η τεράστια σημασία του άρθρου αυτού. 

Στο άρθρο τεσσαρακοστό δεύτερο ορίζονται οι αργίες για το προσωπικό, ενώ ιδιαίτερης μνείας αξίζει το άρθρο τεσσαρακοστό τρίτο, γιατί καθορίζει τους κανόνες υγιεινής και ασφάλειας των εργαζομένων στους χώρους εργασίας. Δεν θα μπω σε λεπτομέρειες, γιατί δεν έχω χρόνο. 

'Ερχομαι στο άρθρο 10, που αφορά τον Κανονισμό λειτουργίας του προσωπικού των ΗΣΑΠ. 

Θα ήθελα να πω δυο κουβέντες γι' αυτό. Ρυθμίζονται θέματα που αφορούν στην οργανωτική διάταξη, τη δοκιμασία και τους όρους μονιμοποίησης, τα πειθαρχικά παραπτώματα και τις τιμωρίες, την ένδυση του προσωπικού, τις ώρες εργασίας, τις ώρες ανάπαυσης, που είναι ίδιες με τις ώρες των εργαζομένων στους άλλους συγκοινωνιακούς φορείς, τις υπερωρίες, υπερεργασίες και άδειες, όπως και την οργάνωση του χρόνου εργασίας. 

Κυρίες και κύριοι συνάδελφοι,είναι φανερό ότι μέσα από τους κανονισμούς εργασίας του προσωπικού των συγκοινωνιακών φορέων επιχειρείται ένας εκσυγχρονισμός των εργασιακών σχέσεων μέσα από ένα αδιάβλητο και διαφανές θεσμικό πλαίσιο, ένα πλαίσιο αρχών, μέσα από το οποίο ξεκαθαρίζουν οι υποχρεώσεις και τα δικαιώματα, τόσο των εργαζομένων όσο ... 

(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ εάν έχετε κάτι, να το συμπληρώσετε στη δευτερολογία σας. 

ΠΑΝΑΓΙΩΤΗΣ ΦΩΤΙΑΔΗΣ: Κύριε Πρόεδρε, στο άρθρο 10 μόνο μία παρατήρηση. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, στη δευτερολογία σας, εάν υπάρξει φυσικά. 'Ηδη υπερβήκατε κατά πολύ το χρόνο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, πρέπει να έχουν ανοχή οι ομιλητές, όπως είπε και ο κύριος Πρόεδρος. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, όταν το επί της αρχής δικαίωμα είναι είκοσι λεπτά, πώς θα πάμε στα είκοσι πέντε για μία ενότητα άρθρων; Με συγχωρείτε πάρα πολύ, γιατί έχετε υπηρετήσει κάτω και από άλλους κανονισμούς και θα πρέπει να συμορφώνεστε με τους κανόνες. 

ΚΥΡΙΑΚΟΣ ΣΠΥΡΙΟΥΝΗΣ: Ναι, αλλά δεν μπορεί ο Βουλευτής... 

ΠΡΟΕΔΡΕΥΩΝ (Παναγιώτης Ν. Κρητικός): Πού θα πάμε; Σε μία ώρα, μιάμιση για τον καθένα και για μια ενότητα; 

ΚΥΡΙΑΚΟΣ ΣΠΥΡΙΟΥΝΗΣ: Γιατί ο χρόνος πιέζει πάντα, όταν μιλάνε οι Βουλευτές; 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ! 

ΠΑΝΑΓΙΩΤΗΣ ΦΩΤΙΑΔΗΣ: Για ένα λεπτό, κύριε Πρόεδρε, μόνο να κλείσω και να μην πάρω μετά το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, συνεχίστε για ένα λεπτό. 

ΠΑΝΑΓΙΩΤΗΣ ΦΩΤΙΑΔΗΣ: Για το άρθρο 10, που μιλάει για τους κανονισμούς προσωπικού των ΗΣΑΠ, κύριε Πρόεδρε, έχω να κάνω μία πρόταση. Στο άρθρο τρίτο (ολογράφως) άρθρο 5 του Κανονισμού παράγραφος 3, ζητώ από τον Υπουργό -και πιστεύω να γίνει δεκτό να διαγραφεί "το είτε εφάπαξ είτε κατανεμημένο σε δύο δεκάλεπτα" τα είκοσι λεπτά, που δικαιούνται για διάλειμμα πιστεύω πως μπορούν να τα ρυθμίζουν μόνοι τους μέσα από τον κανονισμό εργασίας. Μπορεί να αφαιρεθεί από την παράγραφο 3 του άρθρου 5, γιατί είναι χωρίς ουσία. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο για να κανει κάποιες διορθώσεις, που δεν πρόλαβε προηγουμένως. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Είναι κάποιες καθαρά νομοτεχνικές διατυπώσεις. Στο άρθρο δέκατο του κανονισμού του ΗΣΑΠ, στη σελίδα τριάντα του πρακτικού άρθρο 76α παράγραφος 5 η φράση που λέει "μετά το άρθρο 144 προστίθεται άρθρο 144α που έχει ως εξής:" διατυπώνεται ως ακολούθως: "Το άρθρο 144α αντικαθίσταται ως εξής:". 

Επίσης το άρθρο δεύτερο του ίδιου κανονισμού, δηλαδή στη σελίδα 31 περίπτωση "άρθρο 2α" παράγραφος 1 αναφέρεται: "με αποφάσεις του διευθύνοντος συμβούλου μετά από σχετική εισήγηση του Συμβουλίου Διεύθυνσης, το υπαγόμενο στις υπηρεσίες εν γένει των άρθρων 2 έως 7 του παρόντος κανονισμού προσωπικό των εξωτερικών ή εσωτερικών υπηρεσιών...". Είναι μόνο εσωτερικών υπηρεσιών και επομένως πρέπει να διαγραφούν οι λέξεις της τρίτης γραμμής "υπαγόμενο στις υπηρεσίες εν γένει των άρθρων 2 έως 7 του παρόντος Κανονισμού των εξωτερικών ή" και μένει "το προσωπικό των εσωτερικών υπηρεσιών". 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κασσίμης έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μετά τον κ. Κασσίμη μπορώ να έχω το λόγο; 

  


 

  

Σελίδα 1734 

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως, κύριε Πρόεδρε. 

Ορίστε, κύριε Κασσίμη, έχετε το λόγο. 

ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, ήθελα να ενημερώσω το Σώμα ότι σήμερα το πρωί με τον Πρόεδρο του κόμματος επισκεφθήκαμε τον ΟΑΣΑ και είδαμε και τους συνδικαλιστικούς φορείς. Και θέλω να επισημανω ότι με εξαίρεση του εκπροσώπου των εργαζομένων στην ΕΘΕΛ του κ. Κολλά, όλοι οι άλλοι εργαζόμενοι μας βεβαίωσαν ότι αυτό που πιστεύουμε είναι αληθές, ότι δηλαδή τίποτα δεν αλλάζει με το παρόν σχέδιο νόμου και σε τίποτε δεν πρόκειται να βελτιωθούν τα πράγματα, αλλά θα έχουμε την ίδια εικόνα, την οποία μέχρι σήμερα είχαμε από τη λειτουργία, διότι δεν είναι νομοθετικό το πρόβλημα αλλά πολύ βαθύτερο. 

Ας έρθουμε στο άρθρο 5. Το άρθρο 5 μιλάει για τους προϋπολογισμούς, τη πολιτική κομίστρου και τις ρυθμίσεις χρεών. Πρόκειται για ένα εκπληκτικό άρθρο, διότι μπορούν να γίνουν τα πάντα, μπορεί να μη γίνει και τίποτα. 'Εχει τρεις διαφορετικούς τρόπους, επιδοτήσεως, επιχορηγήσεως των συγκοινωνιακών φορέων και δεν βγάζει κανείς άκρη. 

Αλλά πριν πάω εκεί -για να μην χάσω πολύ χρόνο- θέλω να πω ότι προσπαθεί ο ΟΑΣΑ να πάρει χρήματα από παντού και μεταξύ άλλων, ζητά να παίρνει και τα πρόστιμα από τους λεωφορειόδρομους. 

Εδώ θέλω να επισημάνω ότι είναι ένα πάγιο αίτημα των δήμων, στους οποίους ανήκουν αυτοί οι λεωφορειόδρομοι, τυχόν πρόστιμα από τέτοιες παραβάσεις να πηγαίνουν στα ταμεία της Τοπικής Αυτοδιοίκησης. 

Είναι λογικό αυτό, κύριε Πρόεδρε, διότι ο λεωφορειόδρομος στην ουσία προσπαθεί να κάνει δύο πράγματα, να διευκολύνει την κυκλοφορία, αλλά και να μειώσει και τον φόρτο τον οποίο υφίστανται αυτές οι περιοχές. 

'Αρα, λογικό είναι, οποιαδήποτε παραβίαση, οποιοδήποτε πρόστιμο, να περνάει στην αυτοδιοίκηση και όχι να περνάει στον ΟΑΣΑ, που δεν είναι και δικό του έργο, που δεν είναι και δικό του έσοδο. 

Πάμε τώρα στην περίφημη παράγραφο 3, η οποία αποδεικνύει ότι επί δύο χρόνια η κυβέρνηση έλεγε ψέματα ότι παρήγγειλε λεωφορεία. Οι προγραμματικές συμβάσεις για την παραγγελία των λεωφορείων είναι προγραμματικές συμφωνίες. Παραγγελία δεν υπήρξε, διότι δεν υπήρξε εγγραφή ποσού στον προϋπολογισμό.'Οπως αποδεικνύεται από την παράγραφο 3 του άρθρου 5, για πρώτη φορά θα εγγραφούν ποσά εκατόν τριάντα τεσσάρων δισεκατομμυρίων (134.000.000.000) δραχμών στον προϋπολογισμό, για να χρηματοδοτηθεί η αγορά αυτών των αυτοκινήτων. 

'Αρα, επί δύο χρόνια εξαπατούσε τον ελληνικό λαό, η κυβέρνηση, η πολιτεία, λέγοντάς του ότι έχει παραγγείλει λεωφορεία, ενώ αποδεικνύεται ότι δεν έχει παραγγείλει απολύτως τίποτα. Τα μόνα καινούρια λεωφορεία, τα οποία -θα το επαναλάβω- έχουν μπει στην κυκλοφορία, είναι αυτά που προμηθεύτηκε η κυβέρνηση της Νέας Δημοκρατίας μέχρι το 1981 και αυτά που παρήγγειλε η Νέα Δημοκρατία το 1992 και παρελήφθησαν τα αμέσως επόμενα χρόνια. 

Πάμε στην παράγραφο 4, του άρθρου 5. Εδώ, κύριοι συνάδελφοι, θέλω να έχετε μεγάλη προσοχή, γιατί γίνεται ένα αλαλούμ. Ο ΟΑΣΑ κρατάει ποσοστό 2% από όλα τα έσοδα -και κόμιστρα και αντισταθμιστική εισφορά δηλαδή και κρατική επιχορήγηση, των συγκοινωνιακών φορέων για τις δαπάνες του. Αυτό και μόνο κρατάει, λέει ο νόμος. 

Πάμε πιο κάτω στην παράγραφο 5. Λέει ότι η διαφορά μεταξύ λειτουργικού κόστους και του καθοριζομένου κάθε φορά κομίστρου, αποτελεί κοινωνική παροχή, η οποία αντισταθμίζεται με την καταβολή της διαφοράς από τον κρατικό προϋπολογισμό. Εδώ λοιπόν αλλάζουν τα πράγματα. 

Λίγο πιο κάτω μας λέει ότι το ποσό της αντισταθμιστικής καταβολής προσδιορίζεται με βάση προϋπολογισμούς εκμετάλλευσης και εσόδων και την απόφαση της κυβέρνησης για το κόμιστρο που θέλει να επιβάλει. 

Αυτός ο προϋπολογισμός εγκρίνεται από τον ΟΑΣΑ, πάει στο Υπουργείο Μεταφορών και μπαίνει στον προϋπολογισμό. Είναι συγκεκριμένος, είναι δέκα δραχμές. 

Στο προηγούμενο άρθρο, όμως, αλλιώς μας ορίζει την κοινωνική παροχή. Δεν μας μιλάει για τίποτε από όλα αυτά. Λέει ότι η διαφορά εισιτηρίου από το κόστος -το όποιο κόστος και με αυτό θα μας έρθουν μετά, για να διαγράψουμε τα νέα χρέη- είναι αντισταθμιστική παροχή. Μας είπαν σήμερα ότι μειώνεται η επιδότηση. "Φέτος μόνο δεκαπέντε δισεκατομμύρια πεντακόσια εκατομμύρια (15.500.000.000) δώσαμε". Και λέω: Και τα ελλείμματα; 'Αλλα είκοσι πέντε δισεκατομμύρια (25.000.000.000). Λοιπόν, αυτό πάμε να φτιάξουμε εδώ. 

Στην ίδια παράγραφο 7 πιο κάτω λέει: "Η ως άνω καθοριζόμενη αντισταθμιστική καταβολή παραμένει αμετάβλητη και δεν δικαιούται ο Ο.Α.Σ.Α. να ζητήσει μεγαλύτερη επιχορήγηση σε περίπτωση μη επίτευξης των στόχων του, ούτε το ελληνικό δημόσιο να τη μειώσει, αν υπάρξει υπέρβαση εσόδων." 

Το δεύτερο το κατανοώ. 

Πάμε στο πρώτο. Θα είναι αυτό που μας είπαν σήμερα το πρωί στον Ο.Α.Σ.Α. 'Οτι η επιχορήγηση δεν αυξήθηκε, αλλά δημιουργήθηκαν χρέη. 

Κύριοι συνάδελφοι, ο ελληνικός λαός αδιαφορεί για το όνομα των χρημάτων που πληρώνει. Να μην πληρώνει θέλει. Εδώ, λοιπόν, κάνουμε ένα νέο τρικ. Λέμε: Είδατε; Απαγορεύουμε να δώσουμε αντισταθμιστική εισφορά παραπάνω απ'όση έχουμε προϋπολογίσει. Και τα χρέη; Θα τα πληρώσει ο Υπουργός Μεταφορών; Το διοικητικό συμβούλιο ή τα διοικητικά συμβούλια από την περιουσία τους; Ποιος θα τα πληρώσει; 

Γιατί, λοιπόν, κοροϊδεύουμε τον ελληνικό λαό, κύριε Πρόεδρε; Δεν το καταλαβαίνω. Εγώ θα ήθελα να είναι απλά τα πράγματα, ξεκάθαρα. 

Θα πάμε και πιο κάτω, στην παράγραφο 11, όπου το ξαναλλάζει. "Ο Ο.Α.Σ.Α. χρηματοδοτεί τους Ε.Φ.Σ.Ε. με βάση τα επιχερησιακά σχέδια, τα συμβόλαια διαχείρισης, το παραγόμενο έργο και την επιβατική κίνηση, καθώς και τους ποιοτικούς και ποσοτικούς δείκτες..." Και ο προϋπολογισμός; Εδώ μας ασφαλίζει -λέει παραπάνω- ότι όσα προϋπολογισθούν εκείνα θα πληρωθούν. Και τώρα πιο κάτω τον ξεχνάει τον προϋπολογισμό και μας λέει ότι έχει άλλες παραμέτρους με τις οποίες χρηματοδοτεί. Ερωτώ κατ'αρχάς γιατί χρηματοδοτεί; Ο Ο.Α.Σ.Α. δεν χρηματοδοτεί. 'Οπως λέει λίγο πιο πάνω, που σας ανέφερα προηγουμένως, κάνει τον ενδιάμεσο. Κρατάει το 2% και δίνει τους προϋπολογισμούς στις Ε.Φ.Σ.Ε. 'Ετσι λέει πιο πάνω. Το "χρηματοδοτεί" ξέρετε τι σημαίνει; Το αλλάζει τώρα. Παίρνει όλα τα χρήματα που έχουν προϋπολογισθεί, τα κρατάει και αρχίζει και χρηματοδοτεί πλέον όχι με τους προϋπολογισμούς, όχι κρατώντας το 2%, αλλά με βάση ποιοτικούς, ποσοτικούς δείκτες και άλλα πράγματα άσχετα με τον τρόπο που προϋπολογίζεται το κοινοτικό κόστος. Και ρωτάω: Γιατί όλο αυτό το μπλέξιμο; 

Βλέπω τον κύριο Υπουργό, ο οποίος γελάει. Δεν ξέρω εάν γελάει με τον ελληνικό λαό, ο οποίος βλακωδώς πληρώνει όλες αυτές τις αλχημείες. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Δεν το καταλάβατε, γι'αυτό. 

ΘΕΟΔΩΡΟΣ ΚΑΣΣΙΜΗΣ: 'Ισως η διανοητική μου κατάσταση να είναι πολύ μειωμένη, για να καταλάβω τόσο περισπούδαστα πράγματα. 'Ενα, όμως, καταλαβαίνω, κύριε Υπουργέ. 'Οτι θα έρθετε εδώ, να μας χρεώσετε χρέη σε δύο χρόνια. Και τότε να έχετε το θάρρος να σηκωθείτε και να πείτε ότι αναλαμβάνετε εσείς αυτά τα χρέη, που θα δημιουργηθούν από το βλακώδη αυτό, για να μην πω ύποπτο τρόπο με τον οποίο σήμερα νομοθετείτε. Εδώ θα είμαστε πάλι. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών):...(δεν ακούσθηκε) 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, μην κάνουμε διακοπές και εκτρέπουμε τη συζήτηση. Είναι βεβαίως υπερχειλισμένη η κοίτη της, μην την εκτρέπουμε από εδώ και από εκεί. 

ΘΕΟΔΩΡΟΣ ΚΑΣΣΙΜΗΣ: Αν προτιμάτε, τον ύποπτο τρόπο με τον οποίο νομοθετείτε. 

Στο ίδιο άρθρο, στην παράγραφο 8 λέμε: "Οι πράξεις και 

  


 

  

Σελίδα 1735 

αποφάσεις για την τιμολογιακή πολιτική και την πολιτική επιδότησης, που ισχύουν μέχρι τη δημοσίευση του νόμου αυτού..." Ποιες πράξεις; Τα ελλείμματα, τα χρέη. "...εξακολουθούν να εφαρμόζονται έως την έκδοση των αποφάσεων του παρόντος άρθρου". Δεν ξέρουμε όμως πότε θα εγκριθούν, διότι χρονικό όριο δεν υπάρχει για τίποτα. Τα πάντα είναι μέχρις ότου εκδοθούν. 

Και θα είναι η δικαιολογία μετά από δύο χρόνια. Θα κάνουν έξι μήνες να γίνουν αυτά, θα σωρευθούν και άλλα χρέη και θα λέμε σε δύο χρόνια μα, τι να διαγράψουμε, αφού από μηδενική βάση ξεκίνησε ο ΟΣΑ. Kαι η ΕΦΣΕ Θα μας λέει όχι, αργήσαμε να εφαρμόσουμε το νέο σύστημα και σωρεύτηκαν και άλλα χρέη. 

Και πάμε τώρα στα χρέη. Ρωτήσαμε και προχθές, ξαναρωτήσαμε και δεν μας απαντάει ο κύριος Υπουργός. Διαγράφονται τα χρέη από τις εγγυήσεις που έχουν εκπέσει του δημοσίου προς το δημόσιο, από τα δάνεια. Τι χρέη έχει σήμερα ο ΟΑΣΑ και οι θυγατρικές του προς ασφαλιστικούς φορείς ή άλλους, τα οποία δεν διαγράφονται. Πότε θα τα μάθουμε; Πότε θα ξέρουμε πώς ξενικάνε αυτοί οι οργανισμοί; Δεν ζητήσαμε τίποτε σπουδαίο να μας πείτε, χρωστάνε άλλα διακόσια δισεκατομμύρια (200.000.000.000), τα οποία θα τα κουβαλάνε στην πλάτη τους από εδώ και πέρα. Διότι δίνουμε την εντύπωση ότι ξεκινάμε με καθαρούς από μηδενική βάση οργανισμούς, τους εξυγιαίνουμε. Δεν είναι έτσι, κύριοι συνάδελφοι. Εάν κάνω λάθος, να μας πει ο κύριος Υπουργός ότι δεν χρωστάνε πουθενά αλλού. Δεν θα κουβαλάνε άλλα χρέη μαζί τους. Διότι των δανείων τα χρέη -προβλέπεται εδώ- θα εκπέσουν. Και λέτε ότι και αυτά που θα εκπέσουν στο μέλλον σε εγγυήσεις τα λαμβάνει η Κυβέρνηση. Το δέχομαι και αυτό. Αλλά αυτό σημαίνει ότι δεν υπάρχουν άλλα χρέη να κουβαλάνε μαζί τους; Μακάρι να μην υπάρχουν. Εγώ πιστεύω ότι υπάρχουν αρκετών δισεκατομμυρίων άλλα χρέη που δεν ρυθμίζονται, με τα οποία θα ξεκινάνε φορτωμένες οι νέες ΕΦΣΕ ή ο ΟΑΣΑ. 

Θα επαναλάβω και πάλι, γιατί, κύριε Υπουργέ, τις απαιτήσεις προς τις ΣΕΠ, τις οποίες θα πληρώσει, τις αφήνετε λογιστικά στην πλάτη του ΟΑΣΑ, όσες και αν είναι αυτές τελικά, για να τον ξεκινάμε πάλι τον ΟΑΣΑ πληρώνοντας δέκα, δεκαπέντε δισεκατομμύρια -δεν ξέρω πόσα είναι- στους ΣΕΠίτες. Ας τα πάρει και αυτά το δημόσιο. Να τελειώσουμε. Επιμένω σε κάτι, να ξεκινήσουμε από μηδενική βάση, αν είναι δυνατόν, διότι σας λέω σε δύο χρόνια θα έχετε και άλλη δικαιολογία. Μα, ήταν και οι ΣΕΠίτες που πλήρωσαν. Ας τα καθαρίσουμε όλα αυτά σήμερα. 

Δύο πράγματα θέλω να πω για τους κανονισμούς, αφού επαναλάβω ότι η Νέα Δημοκρατία θεωρεί απαράδεκτο να πρέπει να φθάνουμε στη νομοθέτηση κανονισμών προσωπικού όταν -με εξαίρεση τον κ. Κολλά, τον εκπρόσωπο εργαζομένων στην ΕΘΕΛ- οι εκπρόσωποι των υπολοίπων φορέων μας είπαν ότι δεν υπήρξε προσπάθεια διαλόγου του Υπουργείου μαζί τους. Μας το είπαν σήμερα το πρωί ενώπιον όλων. Δεν υπήρξε καμία προσπάθεια. Και φθάνουμε να νομοθετούμε; Γυρνάμε, δηλαδή, σε τελείως άλλες εποχές και αυτό, αν θέλετε, για μένα προέχει από το περιεχόμενο των κανονισμών, όπου θα ήθελα μόνο λίγες παρατηρήσεις να κάνω. 

Κατ' αρχήν στο άρθρο έβδομο, στην παράγραφο 2, λέτε πιστοποιητικό στρατολογικής κατάστασης τύπου Α' βάζετε για τους άρρενες. Μη ζητάμε και από τις γυναίκες πιστοποιητικό. Βάλτε για τους άρρενες, γιατί θα πάει καμία δύστυχη και θα της λένε δεν έχεις πιστοποιητικό στρατολογικής κατάστασης, γι' αυτό δεν μπορείς να προσληφθείς. 

ΚΥΡΙΑΚΟΣ ΣΠΥΡΙΟΥΝΗΣ: Ας υιοθετηθεί η στράτευση των γυναικών. 

ΘΕΟΔΩΡΟΣ ΚΑΣΣΙΜΗΣ: Στρατηγέ μου, την προχειρότητα να μην υιοθετήσουμε, και τη στράτευση ας την υιοθετήσουμε. 

Αυτό που δεν καταλαβαίνω είναι στο άρθρο δέκατο, που λέτε ότι το προσωπικό προσφέρει τις υπηρεσίες σε οποιονδήποτε χώρο δραστηριότητας της εταιρείας, αφού ληφθεί υπόψη ο τόπος κατοικίας του εργαζόμενου. 

Είναι πάλι η λογική του δημοσίου. Δεν είναι αντιεργατικό αυτό που λέω. Δηλαδή να φέρουμε τη δουλειά στο σπίτι. Θυμάστε κάποτε που λέγαμε ότι την ώρα που έκαναν από το σπίτι τους μέχρι το αμαξοστάσιο, τη χρεώναμε ως ώρα εργασίας; Δεν το λέγω εις βάρος αυτών, αλλά εις βάρος των υπολοίπων δυστυχισμένων εργαζομένων, οι οποίοι ξεκινούν από το Χαϊδάρι με το "κακό" λεωφορείο, ταλαιπωρούνται μιάμιση ώρα, για να πάνε στις 8.00' η ώρα στη δουλειά τους, που είναι κάπου στην Αθήνα. 

Αλλά, κύριε Πρόεδρε, αυτό που θέλω ιδιαίτερα να επισημάνω είναι στο άρθρο 17 παράγραφος 4 του Κανονισμού, που πάλι εκεί λίγο τα μπερδεύουμε. Λέμε ότι η επιλογή προϊσταμένων μπορεί να γίνει μόνο κατόπιν αιτήσεως του ενδιαφερομένου. Και συγκεκριμένα λέει "γίνεται ύστερα από αίτηση υποψηφιότητος που υποβάλλεται εντός αποκλειστικής προθεσμίας πέντε ημερών στο διευθύνοντα σύμβουλο". 

Στο 5, όμως, λέγει κάτι άλλο: "'Εγγραφη δήλωση ότι δεν επιθυμεί να κριθεί για προϊστάμενος, λαμβάνεται υπόψη για τις ανάγκες της υπηρεσίας". Δηλαδή τι; Και θα σας πω αμέσως. Λίγο πιο πίσω στην επόμενη σελίδα, στο άρθρο 11, λέει ότι τα υπηρεσιακά συμβούλια δεν κωλύονται να επιλέξουν ως προϊστάμενο υπάλληλο που δεν υπέβαλε αίτηση. 

Κατ'αρχάς γιατί δεν τα βάζετε όλα μαζί; Γιατί, λοιπόν, πρέπει να υποβάλει αίτηση, αφού δεν χρειάζεται να την υποβάλει; Γιατί δεν μπορεί να αρνηθεί, αφού δεν είναι θέμα αιτήσεως; Γιατί όλα αυτά; Για να πείτε μεθαύριο "μα, εσύ δεν υπέβαλες αίτηση", ή για να μπορείτε και πέραν εκείνων που υπέβαλαν, να βάλετε και έναν άλλον; Πολύ μπερδεμένο μου φαίνεται. Πολύ αυθαιρεσία επιτρέπει. Δεν υπάρχει λόγος. 

'Ερχομαι τώρα στο άρθρο 9, που λέει ότι υπερωριακή απασχόληση δεν δικαιούνται οι προϊστάμενοι. Πάρα πολύ καλά. Δεν υπόκεινται σε περιορισμούς ωρών εργασίας, και πάλι πολύ καλά. Σε όλως, όμως, έκτακτες περιπτώσεις και με απόφαση του διευθύνοντος συμβούλου και μόνο μπορεί να δοθεί αποζημίωση ως πριμ. Σε ποιους; Σε όποιους θέλει. Ποιος; Ο διευθύνων σύμβουλος και μόνον αυτός. 

Γιατί, λοιπόν, να μην πω ότι αυτό το περίφημο πριμ θα είναι για να ικανοποιήσουμε κάποιους "ημέτερους", άσχετα με το αν παράγουν ή όχι έργο; Αν βάζατε κάποιους όρους παραγωγικότητας, θα υπήρχε μία λογική. Αν βάζατε να κρίνονται με κάποιον επιστημονικό τρόπο και να παίρνουν αυτό το πριμ, πάλι δεν θα υπήρχε αντίρρηση. Πρέπει να γίνει αυτό. Αλλά εδώ αυθαίρετα ο διευθύνων σύμβουλος, αν του αρέσει π.χ. ο προϊστάμενος Κασσίμης, θα του δώσει το πριμ, αν όχι, δεν θα του το δώσει. Αυτό μου φαίνεται ότι θα είναι ένας λόγος άσκησης πίεσης προς τους προϊστάμενους, όχι να κάνουν τη δουλειά τους καλύτερα, αλλά για να υπηρετήσουν άλλου είδους σκοπιμότητες. 

Θα τελειώσω λέγοντας δυο λόγια για το περίφημο άρθρο 11. 

Οι δαπάνες που προκαλούνται: Οι δεακαοκτώ δαπάνες, ακαθόριστες, οι απώλειες εσόδων ακαθόριστες, η δαπάνη του προϋπολογισμού ακαθόριστη, τα πάντα ακαθόριστα. Ερχόμαστε λοιπόν και νομοθετούμε για δεκάδες δισεκατομμύρια ακαθόριστες δαπάνες, με το πρόσχημα να φτιάξουμε ένα νέο οργανισμό καθαρό, ο οποίος δεν θα είναι τελικά καθαρός, αφού θα είναι χρεωμένος με δισεκατομμύρια και ερωτώ, γιατί όλα αυτά. 

Αν δεν είσαστε έτοιμοι για όλα αυτά, ας μην το φέρνατε. 'Ετσι και αλλιώς πέντε χρόνια δεν έχετε κάνει τίποτα. Και τώρα έπρεπε ξαφνικά σε μια εβδομάδα και σε τέσσερις συνεδριάσεις να μας πείσετε για ένα νομοθέτημα φτιαγμένο με τεράστια προχειρότητα, που το αποδεικνύουν οι σαράντα πέντε αλλαγές που κάνατε, ότι θα σώσετε το πρόβλημα των συγκοινωνιών και θα εξοικονομήσει και χρήματα από το υστέρημα του ελληνικού λαού; Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος κ. Μητσοτάκης έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν νομίζω, κυρίες και κύριοι συνάδελφοι, ότι υπάρχει αμφιβολία ότι το νομοσχέδιο αυτό είναι πρόχειρο, ασυνάρτητο, δεν έχει μελετηθεί επαρκώς και επιχειρεί να αντιμετωπίσει με σπουδή, με βιασύνη ένα 

 

 

  

Σελίδα 1736 

μεγάλο και περίπλοκο θέμα. Δεν είναι η πρώτη φορά που συμβαίνει κάτι τέτοιο με την Κυβέρνηση του κ. Σημίτη, αλλά ίσως είναι τι πιο χαρακτηριστική. Είναι ανάγκη να ξεκαθαρίσω μερικά πράγματα και θα προσπαθήσω, όσο μπορώ, να είμαι επιγραμματικός και σύντομος. 

Κυρίες και κύριοι συνάδελφοι, δεν ξέρω αν έχει καταλάβει ο ελληνικός λαός τη μεγάλη διαφορά που υπάρχει στην πολιτική που ασκείται σε ό,τι αφορά τις μεταφορές μεταξύ της ελληνικής επαρχίας και της Αθήνας, της περιοχής πρωτευούσης. 'Οταν μιλούμε γι' αυτά τα τεράστια ελλείμματα, για τα οποία θα πω αμέσως μετά πόσα είναι -είναι εννιακόσια πενήντα δισεκατομμύρια (950.000.000.000), ένα κομμάτι από αυτά που σήμερα ρυθμίζεται- αυτά τα λεφτά ξοδεύτηκαν, δεν λέω καλά ή κακά, ξοδεύτηκαν για την Αθήνα. Στην υπόλοιπη Ελλάδα οι μεταφορές δεν επιδοτούνται σε τίποτα. Τα υπεραστικά λεωφορεία αντίθετα -και αυτό είχα την ευκαιρία να το πω πρωτύτερα, σε προηγούμενη συζήτηση, παρεμβαίνοντας με μία σύντομη παρατήρηση- ποτέ δεν επιδοτήθηκαν, ποτέ δεν εδόθη μία εγγύηση του δημοσίου για την παροχή δανεισμού. Αντίθετα δε, το ΠΑ.ΣΟ.Κ. ως κόμμα πολεμά τους αυτοκινητιστές και τα ΚΤΕΛ, τα αστικά και τα υπεραστικά της επαρχίας, με πάθος. Με το ίδιο πάθος, κύριε Υπουργέ, με το οποίο κυνηγάτε τους ατυχείς ΣΕΠίτες, κυνηγάτε και τον 'Ελληνα αυτοκινητιστή. Και δεν κατάλαβα ποτέ μου γιατί αυτό το πάθος ενός κόμματος εναντίον των αυτοκινητιστών. 

Και το λέω αυτό, κύριοι συνάδελφοι, διότι έχω πρόσφατο δείγμα στο νομοσχέδιο που ετοίμασε ο κύριος Υπουργός, για να ρυθμίσει τα του ΟΣΕ, το μόνο πράγμα το οποίο βρήκε να κάνει είναι να επιτρέψει στον ΟΣΕ και πάλι να βάλει λεωφορεία, τα οποία θα κινούνται μεταξύ Αθηνών και Θεσσαλονίκης, για να ανταγωνιστεί και να πάρει το μεταφορικό έργο των λεωφορειούχων, οι οποίοι ούτως ή άλλως δεν έχουν καμία απολύτως βοήθεια από το ελληνικό κράτος. Αναφέρομαι στους Βουλευτές της επαρχίας και τους Βουλευτές του ΠΑ.ΣΟ.Κ. και τους ρωτώ, αν αυτό το πράγμα είναι δίκαιο! 

Τώρα, ποια είναι τα δεδομένα τα οποία έχουμε σε ό,τι αφορά την πολιτική που γίνεται στην Αθήνα; Είναι αληθές, κύριοι συνάδελφοι, ότι την κρατικοποίηση των αστικών συγκοινωνιών στην Αθήνα την έκανε η Νέα Δημοκρατία στη δεκαετία του '70. Δεν έχω καμία δυσκολία να το συνομολογήσω, ανήκω στη Νέα Δημοκρατία. Προσωπικά δεν ήμουν σύμφωνος, δεν έχει καμία σημασία. Αλλά τα ελλείμματα άρχισαν να δημιουργούνται στη δεκαετία του '80 και αυξήθηκαν δραματικά τα τελευταία πέντε χρόνια, κύριοι συνάδελφοι. 

'Οταν λέμε ότι ρυθμίζουμε, χαρίζουμε, επιβαρύνουμε τον ελληνικό λαό με εννιακόσια πενήντα δισεκατομμύρια (950.000.000.000), πρέπει να ξεκαθαρίσουμε κάτι. Επιχειρήθηκε εδώ μέσα από το ΠΑ.ΣΟ.Κ. να λεχθεί -και προπαντός νομίζουν ότι μιλούν σε αφελείς, το είπε ο κύριος Υπουργός, είναι αυτός ο έξυπνος και εμείς είμεθα οι ηλίθιοι, όλοι οι υπόλοιποι Βουλευτές και 'Ελληνες- ότι αυτά ήσαν οφειλόμενα, λέει, τα οποία δεν επληρώθησαν. Και το πίστεψαν και μερικοί καλόπιστοι δημοσιογράφοι και το διάβασα και στον Τύπο να γράφεται, γιατί ο κύριος Υπουργός είπε ότι είναι οφειλόμενα. 

Κύριοι συνάδελφοι, να το ξεκαθαρίσουμε. Οφειλόμενα μπορεί να θεωρηθούν αυτά τα οποία προβλέπονται από τον προϋπολογισμό ως επιδότηση. Πράγματι, αυτή είναι μία ας πούμε οφειλή, άπαξ και η Βουλή των Ελλήνων εψήφισε, την επιδότηση, εάν αυτή δεν επρόκειτο να δοθεί. Δεν πρόκειται όμως περί αυτού, κυρίες και κύριοι συνάδελφοι. 

Να ξεκαθαρίσουμε ότι, εκτός από αυτά τα εννιακόσια πενήντα δισεκατομμύρια (950.000.000.000), υπάρχει και χωριστά επιδότηση του κρατικού προϋπολογισμού, η οποία εξαντλείται. Και πέραν της επιδοτήσεως του κρατικού προϋπολογισμού, έρχεται το έλλειμμα το οποίο καλύπτεται εκ των υστέρων συνήθως με εγγύηση του ελληνικού δημοσίου, με δάνεια τα οποία χορηγούνται. Και αυτά είναι τα οποία σήμερα ρυθμίζουμε, χωρίς να είμεθα καθόλου βέβαιοι ότι αυτό το ποσό, που σήμερα ρυθμίζουμε, εξαντλεί όντως τις όποιες υποχρεώσεις, τις όποια ανοίγματα έχουν γίνει σε αυτόν τον απίστευτο Καιάδα, που είναι οι ελληνικές συγκοινωνίες. 

'Εχουμε, κατά συνέπεια, επιβαρύνσεις διπλές: Τις νόμιμες και θα μου επιτρέψετε να πω, τις αντικανονικές, για να μην πω τις παράνομες, τις ετσιθελικές, που γίνονται, γιατί σήμερα αυτοί οι φορείς οι συγκοινωνιακοί και η σημερινή ΕΘΕΛ, οι αστικές συγκοινωνίες είναι κράτος εν κράτει. Αυτοί ρυθμίζουν κατά το δοκούν τα έξοδά τους. Και τα κορόιδα, οι 'Ελληνες πολίτες, τα καλύπτουν στη συνέχεια με τις ευλογίες του κόμματος του ΠΑ.ΣΟ.Κ., του σοσιαλιστικού, που είναι υπέρ των μη προνομιούχων Ελλήνων. Λες και τα λεφτά τα οποία πληρώνονται σήμερα, τα πληρώνουν οι προνομιούχοι 'Ελληνες! 

Και θα κάνω άλλη μια παρατήρηση. Φλας είναι, αν θέλετε, στιγμιότυπα είναι, δεν μπορώ να εξαντλήσω το θέμα. 

Κύριοι συνάδελφοι του ΠΑ.ΣΟ.Κ., έχετε ποτέ σκεφθεί ποιες είναι οι αμοιβές των εργαζομένων στην ΕΘΕΛ; Το ξέρετε όσοι από εσάς κάνατε τον κόπο, γιατί εγράφη και στον ημερήσιο Τύπο. Εγώ δεν είμαι ποτέ εναντίον του να πληρώνονται μεγάλες αμοιβές. Είμαι όμως εναντίον του να υπάρχει ανισότητα, κοινωνική αδικία σε ένα λαό. Ο μέσος όρος αμοιβών, όπως προκύπτει από την απλή διαίρεση του συνόλου των επιβαρύνσεων για αμοιβές προσωπικού και του αριθμού των εργαζομένων στην ΕΘΕΛ, ανεβάζει τις μηνιαίες αποδοχές σε εξακόσιες χιλιάδες (600.000) δραχμές για το 1987. 

Και θα θυμίσω στον στρατηγό κ. Σπυριούνη το εξής: 'Οταν ζητήσαμε όλοι μαζί εδώ σ' αυτήν την Αίθουσα και ικετεύσαμε την Κυβέρνηση "δώσε πενήντα δισεκατομμύρια (50.000.000.000) δραχμές παραπάνω, για να ψηφιστεί ένα ευπρεπές μισθολόγιο για τις 'Ενοπλες Δυνάμεις", η Κυβέρνηση δεν είχε να τα δώσει. 

Σήμερα, όταν πρόκειται γι' αυτούς τους συνδικαλιστές, γι' αυτήν την ομάδα των εργαζομένων, τα ελληνικά ταμεία είναι ανοιχτά. Και οι αυξήσεις, οι οποίες εδόθησαν τον τελευταίο καιρό -δεν έχω το χρόνο τώρα να σας το αναλύσω- ήταν πάντοτε πολλαπλάσιες των αυξήσεων που εδόθησαν στους απλούς 'Ελληνες συνταξιούχους, στους συνταξιούχους των ογδόντα χιλιάδων (80.000) δραχμών, των εκατό χιλιάδων (100.000) δραχμών και των εκατόν πενήντα χιλιάδων (150.000) δραχμών. Εδόθησαν αυξήσεις 15% και 20% σε αυτούς τους φορείς από χρόνο σε χρόνο, ανάλογες με αυτές που εδόθησαν σε όλες τις χρεοκοπημένες δημόσιες επιχειρήσεις του ευρύτερου δημόσιου τομέα. 

Και για να επιβεβαιώσω του λόγου το αληθές, γιατί δεν μου αρέσει να ομιλώ χωρίς συγκεκριμένα και αδιαμφισβήτητα στοιχεία, θα σας πω τα εξής, κύριοι συνάδελφοι: 'Οταν φύγαμε εμείς αφήσαμε οφειλές τετρακοσίων τριάντα έξι δισεκατομμυρίων πεντακοσίων εκατομμυρίων (436.500.000.000) δραχμών των συγκοινωνιακών αυτών φορέων. Σήμερα αυτά τα τετρακόσια τριάντα έξι δισεκατομμύρια πεντακόσια εκατομμύρια (436.500.000.000) δραχμές έγιναν εννιακόσια πενήντα οκτώ δισεκατομμύρια (958.000.000.000) δραχμές. Μπήκαν βέβαια και οι τόκοι χωρίς αμφιβολία, αλλά μπήκαν και τα αφανή ελλείμματα. Και θα σας πω ποια, γιατί έχω εδώ μπροστά μου την κατάσταση. 

Αυτό το οικονομικό αποτέλεσμα, το οποίο είναι το σύνολο των ζημιών αυτών των συγκοινωνιακών φορέων, ΕΘΕΛ, ΗΣΑΠ, ΗΛΠΑΠ και ΟΑΣΑ για το 1994, 1995, 1996, 1997 και 1998, δηλαδή για πέντε χρόνια ανέρχεται σε τριακόσια πενήντα δύο δισεκατομμύρια εκατό εκατομμύρια (352.100.000.000) δραχμές. Από αυτά τα εκατόν ενενήντα δύο δισεκατομμύρια (192.000.000.000) δραχμές μόνον είναι η επιδότηση του κρατικού προϋπολογισμού, κύριοι συνάδελφοι του ΠΑ.ΣΟ.Κ. Και τα υπόλοιπα εκατόν πενήντα τρία δισεκατομμύρια (153.000.000.000) δραχμές είναι το ακάλυπτο ποσό, ο δανεισμός ο οποίος μπαίνει μέσα στα εννιακόσια πενήντα δισεκατομμύρια (950.000.000.000) δραχμές μαζί με πολλά άλλα, είμαι βέβαιος. Γιατί δεν έχω καθόλου εμπιστοσύνη ότι οι αριθμοί αυτοί, οι οποίοι προέρχονται από τους επίσημους ισολογισμούς των εταιρειών αυτών, είναι σωστοί. 

Kαι διαπίστωσα με έκπληξη -δεν τον ενδιαφέρει τον κύριο Υπουργό Συγκοινωνιών άλλωστε, ούτως ή άλλως υποθέτω ότι δεν τα παρακολουθεί τα θέματα αυτά από πολύ κοντά, αλλά 

  


 

  

Σελίδα 1737 

ενδιαφέρει ίσως τον Υπουργό των Οικονομικών- ότι μεταξύ των αριθμών του Γενικού Λογιστηρίου, του προϋπολογισμού και των αριθμών των ισολογισμών των συγκοινωνιακών αυτών φορέων, υπάρχουν μεγάλες αποστάσεις. 

Πρέπει να πω και κάτι ακόμα. 'Οταν η Νέα Δημοκρατία απεφάσισε να προχωρήσει στην ιδιωτικοποίηση των αστικών συγκοινωνιών, των λεωφορείων, είχαμε επιχειρήσει πρωτύτερα αυτό το οποίο υποτίθεται ότι επιχειρεί η Κυβέρνηση σήμερα, να συνεννοηθούμε με τους εργαζόμενους, για να συμφωνήσουμε σε μία λογική ρύθμιση των σχέσεων, για να κατεβάσουμε το κόστος και να μπορέσουμε να έχουμε συγκοινωνιακούς φορείς, οι οποίοι και έργο να αποδίδουν και να αντέχονται επιτέλους, οικονομικά. 

Δυστυχώς, αποτύχαμε. Δεν βρήκαμε καμία απολύτως ανταπόκριση. Χάσαμε και ένα χρόνο στην προσπάθεια αυτή και έτσι με καθυστέρηση όντως, αποφασίσαμε και πήγαμε στην ιδιωτικοποίηση. 

Η ιδιωτικοποίηση ποια ήταν όμως; Πρέπει να θυμίσω στους κυρίους συναδέλφους του ΠΑ.ΣΟ.Κ. μερικά πράγματα, διότι προσπαθούν να δυσφημίσουν μία πολιτική, που δεν νομίζω ότι είχε αδυναμίες. 

Τα λεωφορεία αυτά τα δώσαμε στους ίδιους τους εργαζόμενους, από μισό λεωφορείο στον καθέναν και τους είπαμε, κάντε αιτήσεις και όσοι κάνετε, θα πάρετε. 'Οσοι εργαζόμενοι έκαναν αιτήσεις πήραν από μισό λεωφορείο. Τα υπόλοιπα τα δώσαμε στους πολυτέκνους -βεβαιωμένως- και σε ορισμένους επαρχιώτες αυτοκινητιστές, οι οποίοι ανέλαβαν να μεταφέρουν υπεράριθμα λεωφορεία της επαρχίας στην Αθήνα, όπου υπήρχε πλέον συγκοινωνιακό έργο, το οποίο διετίθετο, ανακουφίζοντας έτσι τα ατυχή ΚΤΕΛ της επαρχίας, για τα οποία πρωτύτερα μίλησα και τα οποία με πάθος καταδιώκει το ΠΑ.ΣΟ.Κ. και ο σημερινός Υπουργός Συγκοινωνιών. 

Αυτοί ήταν οι δικαιούχοι. Και η ρύθμιση την οποία κάναμε ήταν τέτοια, ώστε από εκεί και πέρα δεν θα υπήρχε μεγάλο έλλειμμα. Θα υπήρχε λογικό και πάντως ελεγχόμενο έλλειμμα, διότι εμείς, κυρίες και κύριοι συνάδελφοι του ΠΑ.ΣΟ.Κ., είχαμε τη σωστή ιδέα, που απετέλεσε -εάν θέλετε- το αυγό του Κολόμβου. Επιδοτήσαμε το αποτέλεσμα, επιδοτήσαμε τον επιβάτη -το είπε πολύ καλά στην εισήγησή του ο κ. Κασσίμης- επιδοτήσαμε το εισιτήριο. 

Είχα πει εγώ τότε ότι όσα πάρετε από τα εισιτήρια που θα κόψετε, άλλα τόσα θα πάρετε από το κράτος. Θα σας δώσουμε άλλα τόσα. Και αυτό είχε και μια άλλη συνέπεια, η οποία είναι αυτονόητη. Ενδιαφέροντο να εισπράξουν εισιτήριο, για το οποίο δεν ενδιαφέρονται δυστυχώς οι σημερινοί, αφού το ελληνικό κράτος ούτως ή άλλως θα πληρώσει, κύριοι συνάδελφοι του ΠΑ.ΣΟ.Κ. 'Οποιος και να είναι ο λογαριασμός θα τον πληρώσει αυτό το τρελό κράτος, το οποίο πληρώνει όποιο λογαριασμό. 'Οποιος θέλει κάνει ό,τι θέλει και εκ των υστέρων έρχεται και πληρώνει. Αυτό δε νομίζω να έχει προηγούμενο στην παγκόσμιο ιστορία. Αποτελεί πρωτοτυπία. Και όχι μόνο αυτό, αλλά είχαμε και το 10% των εισπράξεων το οποίο κατεκρατείτο για να αγοράσουμε καινούρια λεωφορεία. Πλήρωνε ακόμη ένα ποσό τριάντα χιλιάδες, με πενήντα χιλιάδες (30.000-50.000) δραχμές το μήνα το κάθε λεωφορείο για τον ίδιο λόγο. Και τα μόνα λεωφορεία τα οποία αγοράσθηκαν ήταν αυτά. 'Ηταν τα μόνα τα οποία απεκτήθησαν. Δεν απεκτήθησαν άλλα λεωφορεία, κύριοι συνάδελφοι. 

Αλλά εγώ σας λέω, και αν αποκτηθούν λεωφορεία, κύριοι συνάδελφοι του ΠΑ.ΣΟ.Κ., αυτό τι σημαίνει; Αυτό σημαίνει ότι θα αυξηθεί το έλλειμμα του ελληνικού προϋπολογισμού. Διότι μη φαντάζεσθε ποτέ ότι πρόκειται αυτοί οι συγκοινωνιακοί φορείς να εξυπηρετήσουν σε τίποτα, οποιοδήποτε δανεισμό γίνει. 'Αλλωστε, δανεισμό έχουμε, αλλά δεν έχουμε πληρωμή ούτε μιας δραχμής από τα τρισεκατομμύρια που δόθησαν, σε καμία περίπτωση. Ο δανεισμός είναι στην ουσία επιδότηση. Είναι αυτό το οποίο έχει καταλήξει να είναι πλέον ο κανόνας. 

Θέλω να πω και κάτι άλλο, που είναι πολύ σημαντικό, στο άρθρο που συζητάμε σήμερα. Τι γίνεται με το Μετρό; Δεν ξέρω αν κατάλαβε ο κύριος Υπουργός Μεταφορών τίποτα, αλλά διαβάζοντας το άρθρο αυτό εγώ κατάλαβα ότι το Μετρό αδικαιολόγητα το ευνοούμε. Κάναμε μία σύμβαση με την ανάδοχο εταιρεία και δώσαμε στον ανάδοχο τη δυνατότητα να ωφεληθεί από την εκμετάλλευση του Μετρό για ορισμένο χρονικό διάστημα. 

Εφόσον θέλουμε να κάνουμε αυτήν την πολιτική, στην περίπτωση αυτή θα πρέπει το Μετρό να είναι φυσικά πάντα υπό τον έλεγχο του κράτους, αλλά όχι υπό τη διεύθυνση του κράτους. Και το νομοσχέδιο αυτό μεταβάλλει τώρα το Μετρό ουσιαστικά σε κρατική υπηρεσία. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή). 

Με συγχωρείτε, κύριε Πρόεδρε, αλλά σε όλους δείξατε κάποια ανοχή. 

ΠΡΟΕΔΡΕΥΩΝ (Παναγιώτης Ν. Κρητικός): Σας έδωσα το χρόνο που δικαιούσθε από τον Κανονισμό. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εντάξει. Από εδώ και πέρα, δώστε μου και μένα την ανοχή που δώσατε σε όλους τους άλλους. 

Το Μετρό έπρεπε να το αφήσετε να προσδιορίσει με τους δικούς του συντελεστές και με τον κρατικό έλεγχο το εισιτήριο και όταν θέλουμε να είναι φθηνότερο -προφανώς θα θέλουμε φθηνότερο εισιτήριο και θα υπάρχει κάποιος συσχετισμός με τα εισιτήρια των υπολοίπων συγκοινωνιακών φορέων-να επιδοτείται το κάθε εισιτήριο. 

Σήμερα μεταβάλλετε ουσιαστικά και αυτήν την εκμετάλλευση σε κρατική και από εκεί και πέρα, ο ανάδοχος θα αφήσει τα "κορόϊδα" να τον πληρώνουν. Εγώ δεν καταλαβαίνω αυτήν τη λογική και τον τρόπο με τον οποίο αντιμετωπίζεται το δημόσιο χρήμα. 

Κύριοι συνάδελφοι, το χάλι των συγκοινωνιών το γνωρίζουν οι πάντες. Δεν είναι ανάγκη να επιμείνει κανείς πολύ,για να το παρουσιάσει ανάγλυφο. Το ερώτημα είναι γιατί φέρνει η Κυβέρνηση του κ. Σημίτη αυτό το νομοσχέδιο. Μιλώ πάντοτε για τον κ. Σημίτη και όχι για τον κύριο Υπουργό, τον οποίο θεωρώ εν πολλοίς "αθώον του αίματος" αυτού του νομοσχεδίου. Γιατί το φέρνει; Τι αλλάζει; Να καταλάβω και εγώ τι αλλάζει. Οι εργαζόμενοι το είπαν σήμερα το πρωϊ στον Πρόεδρο και στους Βουλευτές του κόμματός μας. Τίποτα δεν αλλάζει στην ουσία. 

Το μεγάλο ερώτημα, όμως, πρέπει να ξεκαθαρίσει -γι' αυτό ανέβηκα στο Βήμα γιατί θέλω να το ξεκαθαρίσω με τον κύριο Υπουργό- είναι το εξής πάρα πολύ απλό: Ρυθμίζουμε το παρελθόν και "αφήνουμε ανοιχτή την πόρτα" στο περίφημο άρθρο 5, για να ρυθμίσουμε τυχόν και άλλα χρέη, τα οποία ξεχάστηκαν, δεν βρέθηκαν, πέρα των εννιακοσίων σαράντα. 'Εχει καλώς. Αυτό το πήραμε απόφαση, θα το πληρώσουμε. Επιτρέπεται να συνεχισθεί η ίδια πολιτική στο μέλλον; 

Απαγορεύεται ή δεν απαγορεύεται η χορήγηση εγγυήσεων του κράτους στο μέλλον για δάνεια τα οποία θα συνάπτουν οι συγκοινωνιακοί αυτοί φορείς; 

ΚΥΡΙΑΚΟΣ ΣΠΥΡΙΟΥΝΗΣ: Είναι εξαίρεση. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε συνάδελφε, αγαπητέ στρατηγέ, είπαμε ότι δεν είμαστε τόσο ηλίθιοι όσο η Κυβέρνηση του ΠΑ.ΣΟ.Κ. μας θεωρεί. Δεν είναι απλώς εξαίρεση. Διατηρεί ακριβώς το ίδιο καθεστώς. 

Θα σας διαβάσω το άρθρο 18. Αν ο κύριος Υπουργός ο οποίος κάθεται ως Βούδας εδώ μέσα, απ' ότι αντιλαμβάνομαι, έχει αντίρρηση να πει "όχι κύριε Μητσοτάκη, κάνετε λάθος, δεν επιτρέπεται στο μέλλον". Λέει λοιπόν, το άρθρο: "Μετά τη ρύθμιση των οφειλών, το ελληνικό δημόσιο δεν παρέχει εγγύηση σε πιστωτικά ιδρύματα της ημεδαπής ή αλλοδαπής για νέα δάνεια που συνάπτονται από τους φορείς αυτούς, εκτός των περιπτώσεων που για δημοσιονομικούς λόγους δεν καλύπτονται εξ ολοκλήρου με επιδότηση του κρατικού προϋπολογισμού, εφαρμοζομένης αναλόγως της παραγράφου 15 του παρόντος άρθρου". Δηλαδή, δεν επιτρέπεται η εγγύηση, εφόσον υπάρχει η κρατική επιδότηση. Εκεί, όμως, που δεν επαρκεί η κρατική επιδότηση; Συνεχίζεται, δηλαδή "το ίδιο βιολί", κύριοι συνάδελφοι του ΠΑ.ΣΟ.Κ., χωρίς καμία απολύτως αλλαγή. 

Το πρόβλημα των εργασιακών σχέσεων επίσης, είναι μία 

 

 

  

Σελίδα 1738 

πτυχή πάρα πολύ δυσάρεστη και για την Κυβέρνηση και γενικότερα για το ελληνικό κράτος. Η αντιμετώπιση των εργασιακών σχέσεων με νόμο δεν είναι κάτι το οποίο δίνει σε κανένα χαρά. 

Είναι, όμως, βέβαιο ότι υπάρχουν ορισμένες περιπτώσεις στις οποίες όταν δεν μπορεί να γίνει διαφορετικά, εγώ τουλάχιστον δεν θα έφερνα αντίρρηση. Θα έλεγα, όμως, ότι και αυτό ακόμα στο περιεχόμενό του το άρθρο δεν με βρίσκει απολύτως σύμφωνο σε πολλά επιμέρους θέματα, διότι αυτή η Κυβέρνηση τα καταφέρνει από τη μία μεριά να δίνει απόλυτη άνεση στα συνδικάτα ή σε αυτούς τους συνεταιρισμένους ανθρώπους, οι οποίοι αποτελούν και την προνομιούχο κάστα σήμερα στην ελληνική κοινωνία και από την άλλη μεριά ορισμένες φορές προχωρεί σε ρυθμίσεις υπέρμετρα σκληρές. 

Πάντως, κυρίες και κύριοι συναδελφοι -και τελειώνω, κύριε Πρόεδρε, με μία φράση- αυτό το οποίο προκύπτει σαφέστατα από την όλη παρουσίαση και από την όλη συζήτηση, είναι ότι αδίκως δημιουργεί αυτό το θόρυβο η Κυβέρνηση για άλλη μία φορά, όπως έγινε με την Ολυμπιακή Αεροπορία, όπως γίνεται πάντοτε όταν η Κυβέρνηση αυτή υποτίθεται ότι κινείται προς αποκρατικοποιήσεις, προς μία πολιτική την οποία με τα λόγια υποστηρίζει, αλλά στην πράξη δεν εφαρμόζει, διότι δεν της πηγαίνει. 

'Αδικα δημιουργεί όλο αυτό το θόρυβο. Διατηρεί το ίδιο φαύλο καθεστώς, το οποίο σε τελική ανάλυση επιβαρύνει τον ελληνικό λαό. Διατηρεί και ενισχύει αυτήν την απαράδεκτη ανισότητα μεταξύ πρωτεύουσας και ελληνικής επαρχίας. Διατηρεί αυτό το χαράτσι εις βάρος των Ελλήνων, οι οποίοι κατοικούν στην πρωτεύουσα και σε τίποτα το νομοσχέδιο αυτό δεν πρόκειται να βοηθήσει. 

Είχε δίκιο συνάδελφος του ΠΑ.ΣΟ.Κ., ο οποίος είπε, είχε δίκιο ο κ. Κασσίμης ο οποίος το επανέλαβε, ότι μετά μερικά χρόνια ή ίσως και μετά μερικούς μήνες θα επενέλθουμε και πάλι για να συζητήσουμε τη χορήγηση νέων δανείων, νέων επιβαρύνσεων στον ελληνικό λαό, οι οποίες είναι παντελώς απαράδεκτες και αποτελούν αδυναμία τραγική της σημερινής Κυβέρνησης. 

(Χειροκροτήματα από την πτέρυγα της Νέας Δημοκρατίας) 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Κύριε Πρόεδρε, το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Μητσοτάκης ήσκησε δικαίωμα εκ του Κανονισμού, αλλά όταν αυτό γίνεται κατά το στάδιο των αγορεύσεων των εισηγητών, ανατρέπεται μία πρακτική, η πρακτική της ολοκλήρωσης των αγορεύσεων των εισηγητών και των ειδικών αγορητών. Κατά συνέπεια, θα λάβει το λόγο και ο Πρόεδρος του Δημοκρατικού Κοινωνικού Κινήματος. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Να τελειώσουν οι εισηγητές πρώτα και μετά να μιλήσω. 

ΠΡΟΕΔΡΕΥΩΝ (Παναγιώτης Ν. Κρητικός): Ευχαριστώ, κύριε Πρόεδρε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Δεν είχα καταλάβει ότι δεν είχαν μιλήσει οι εισηγητές, κύριε Πρόεδρε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είχα ζητήσει το λόγο επί της αρχής, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Σας είπα ότι ασκείτε δικαίωμα εκ του Κανονισμού. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ημουν μεταξύ αυτών, οι οποίοι εστερήθησαν το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Σε αυτό το στάδιο υπήρξε μία ανατροπή της διαδικασίας, της πρακτικής, θα έλεγα, που ακολουθείται να μιλάνε πρώτα οι εισηγητές. 

Κύριε Υπουργέ, θέλετε το λόγο; 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε Πρόεδρε, θα μιλήσω και εγώ μετά τους εισηγητές. 

ΠΡΟΕΔΡΕΥΩΝ (Παναγιώτης Ν. Κρητικός): Να ολοκληρώσουμε, λοιπόν, το στάδιο των αγορεύσεων των εισηγητών και των ειδικών αγορητών. 

Ο κ.Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε. 

Προκαταβολικά κάνω έκκληση στη συγκατάθεσή σας για μία κάποια παραβίαση του χρόνου. Σας το λέω από τώρα γιατί πραγματικά τα ζητήματα είναι πάρα πολύ σημαντικά, υπάρχουν πάρα πολλές σοβαρές πτυχές και δυστυχώς ο χρόνος είναι πάρα πολύ λίγος. 

Θα ήθελα να αρχίσω από τις παρατηρήσεις μας και από την πλήρη αντίθεσή μας εννοείται σχετικά με τα άρθρα 9, 10 και 12, δηλαδή, τα άρθρα που ρυθμίζουν τους γενικούς κανονισμούς προσωπικού, το άρθρο 9 στον ΟΑΣΑ στην ΕΘΕΛ και στον ΗΛΠΑΠ και το άρθρο 10 στον ΗΣΑΠ. 

Κύριε Πρόεδρε, βασικός στόχος στο σχέδιο νόμου που συζητάμε σήμερα, είναι η επιβολή με τη δύναμη της ισχύος, η επιβολή με μια κοινοβουλευτική πλειοψηφία -την οποία διαθέτει η Κυβέρνηση, αλλά δεν ανταποκρίνεται στη πλειοψηφία του λαού- απαράδεκτων ρυθμίσεων που αφορούν βασικά κεκτημένα δικαιώματα, βασικές κατακτήσεις των εργαζομένων, δικαιώματα που χρονολογούνται εδώ και δεκαετίες, που αποτελούν τον πυρήνα, εάν θέλετε, των εργασιακών σχέσεων, αποτελούν τον πυρήνα των συλλογικών συμβάσεων εργασίας, δικαιώματα και κατακτήσεις για τις οποίες έχουν αγωνισθεί πολλές γενιές εργαζομένων στη χώρα μας και διεθνώς. 

Ακριβώς γι' αυτό το λόγο δεν έγιναν δεκτές οι προσαρμογές, οι τροποποιήσεις και οι ριζικές αλλαγές, οι ανατροπές λέμε εμείς, που προωθεί η Κυβέρνηση μέσω των κανονισμών εργασίας από τους εργαζόμενους, σε ορισμένες περιπτώσεις και στην καθολική πλειοψηφία, ακόμη και από τις συνδικαλιστικές ηγεσίες. Γι' αυτό το λόγο κιόλας η Κυβέρνηση έρχεται και θέλει με την κοινοβουλευτική δύναμη να επιβάλει αυτές τις απαράδεκτες ρυθμίσεις οι οποίες είναι πραγματικά και αντισυνταγματικές γιατί θέτουν σε αμφισβήτηση, καταργούν, συλλογικές συμβάσεις και μια σειρά από άλλα τέτοια ζητήματα. 

Το δεύτερο που ήθελα να πω εισαγωγικά είναι ότι αυτή η πολιτική είναι μια γενικότερη πολιτική στην Ευρωπαϊκή 'Ενωση. Δεν είναι ένα προνόμιο μόνο της Ελλάδας. Εφαρμόζεται παντού ή εν πάση περιπτώσει εφαρμόζεται εκεί όπου και η αντίσταση είναι μειωμένη. 

Το τρίτο που ήθελα να πω είναι ότι μέσω αυτού του Γενικού Κανονισμού Προσωπικού η Κυβέρνηση θέλει να ενισχύσει, να δυναμώσει το βαθμό εκμετάλλευσης της εργατικής τάξης, εν προκειμένω των εργαζομένων, στα δημόσια μέσα μεταφοράς. Εξάλλου είναι και ένας διακηρυγμένος στόχος της ίδιας της Κυβέρνησης. 

'Εχει δηλώσει ότι θέλει με αυτό το σχέδιο νόμου -αλλιώς δεν μπορεί να το πετύχει, εδώ το πετυχαίνει- να μειώσει το κόστος κατά 8% και να αυξήσει την απόδοση κατά 10%. Μάλιστα, γίνεται συγκεκριμένη αναφορά στη συμπίεση του κόστους εργασίας. Ακριβώς αυτό κάνει ο Κανονισμός Εργασίας. Συμπιέζει το κόστος εργασίας μέσω της αύξησης του χρόνου εργασίας, συμπιέζει το κόστος εργασίας μέσω της μείωσης των ρεπό, συμπιέζει το κόστος εργασίας μέσω της μείωσης των αδειών, συμπιέζει το κόστος εργασίας μέσω της αύξησης των αδειών και συμπιέζει το κόστος εργασίας μέσω της αύξησης των διακεκομμένων βαρδιών σε τέσσερις. Συμπιέζει το κόστος εργασίας μέσω της καθιέρωσης ενός αυταρχικού, σχεδόν στρατιωτικού, καθεστώτος στις επιχειρήσεις αυτές μιας και ο διευθύνων σύμβουλος και οι προϊστάμενοι έχουν την απόλυτη εξουσία απέναντι στους εργαζόμενους. 

Η Κυβέρνηση συμπιέζει το κόστος της εργασίας με μία σειρά από ρυθμίσεις που θέτουν σε αμφισβήτηση κατακτήσεις, που έχουν σχέση με τις κανονικές άδειες, τέτοιες κατακτήσεις και τέτοιες ρυθμίσεις οι οποίες έχουν προκαλέσει τη διαμαρτυρία του ίδιου του Επιστημονικού Συμβουλίου της Βουλής και έρχονται σε ευθεία αντίθεση με τη Διεθνή Σύμβαση Εργασίας. 

Γι' αυτούς τους λόγους -ξαναλέω- δεν μπορούσε να γίνουν δεκτοί οι κανονισμοί εργασίας. Τους απορρίπτουν οι εργαζόμενοι και βεβαίως τους απορρίπτουμε και εμείς. 

Για να είμαι πιο συγκεκριμένος, κύριε Πρόεδρε, θα ήθελα να πάω στις κατ' άρθρο τοποθετήσεις. 

Πρώτα απ' όλα όσον αφορά το άρθρο έκτο για τις προσλήψεις θέλω να πω ότι κάθε πρόσληψη γίνεται πάντοτε 

  

 

  

Σελίδα 1739 

υπό δοκιμή. Δεν καταλαβαίνουμε γιατί. Δεν υπάρχει κανένας λόγος. Υπάρχει μάλιστα και χρόνος δοκιμής ο οποίος είναι δώδεκα μήνες. Η μοναδική εξήγηση που μπορεί να δώσει κανείς σε αυτήν τη διάταξη -και ξέρετε δεν μιλάμε για δοκιμή ενδεχομένως των οδηγών για ένα μικρό χρονικό διάστημα, που μπορεί να το καταλάβει και κανένας, μιλάμε για δοκιμή συνολικά όλου του προσωπικού- είναι η εξής: Να είναι σαφές ευθύς εξ' αρχής ποιος έχει το πάνω χέρι, να είναι σαφές ότι ο εργαζόμενος θα είναι με σκυμμένο το κεφάλι. 'Ενα το κρατούμενο. 

Δεύτερον, το άρθρο ένατο αφορά τη δοκιμαστική υπηρεσία. Δεν είναι λεπτομέρεια. Στην παράγραφο 8 λέει ότι οι εργαζόμενοι περνάνε από αναγκαίες ιατρικές εξετάσεις και ψυχοτεχνικές εξετάσεις. Καταρχήν δεν καταλαβαίνω τον όρο. Τι πάει να πει "ψυχοτεχνικές"; Ψυχιατρικές; Ψυχολογικές; Ποιες; Αυτές δεν είναι ιατρικές; Είναι φανερό ότι και εδώ προωθούνται τέτοιες ρυθμίσεις. 

Εδώ θα ήθελα να αναφερθώ σε αυτές τις υπερεξουσίες που έχει πραγματικά ο διευθύνων σύμβουλος. Γίνεται λόγος για μια Επιτροπή Αξιολόγησης, η οποία τελικά κρίνει εάν κάνει ή δεν κάνει ο εργαζόμενος, η οποία συγκροτείται κάθε φορά με απόφαση του Διευθύνοντος Συμβούλου της εταιρείας. 

Μπήκα στον κόπο να μετρήσω πόσες φορές εμφανίζονται οι αρμοδιότητες του διευθύνοντος συμβούλου για διάφορες ουσιαστικές και καθοριστικές πλευρές. 

'Εχω μετρήσει δώδεκα με δεκαπέντε φορές όπου λέτε "με ευθύνη του διευθύνοντος συμβούλου, με απόφαση του διευθύνοντος συμβούλου, ο διευθύνων σύμβουλος". Γι' αυτό λέω ότι μιλάμε για ένα στρατιωτικό κανονισμό. 

Στο άρθρο ενδέκατο γίνεται λόγος για υπηρεσιακό οργανισμό. Παράγραφος 3 "η τοποθέτηση του εργαζόμενου γίνεται με βάση υπηρεσιακό οργανισμό". Πού είναι αυτός ο υπηρεσιακός οργανισμός; 

'Αρθρο δωδέκατο. Μία πραγματικά απαράδεκτη ρύθμιση αφορά την αλλαγή θέσης εργασίας με την οποία επιτρέπεται η απασχόληση του προσωπικού σε διαφορετική παράλληλη θέση εργασίας από αυτή της ειδικότητάς του, εφόσον οι λειτουργικές ανάγκες της εταιρείας το επιβάλλουν. 

Και ποιος καθορίζει τις λειτουργικές ανάγκες της εταιρείας; Με ποια κριτήρια θα γίνεται αυτό; Και λέω ότι αυτή η απόφαση δεν περνάει καν από το υπηρεσιακό συμβούλιο. Και είναι φανερό για μας ότι και αυτό είναι ένα επιπλέον μέσο πίεσης και ανασφάλειας. 

Στο άρθρο δέκατο τρίτο. 'Εκτακτες μεταθέσεις διενεργούνται κατά περίπτωση για την κάλυψη επείγουσων λειτουργικών αναγκών, αλλά και προστασίας του ομαλού εργασιακού κλίματος. Είναι φανερό πού μπορούν να οδηγήσουν τέτοιου είδους εξελίξεις. 

Επίσης, για τις μετατάξεις: Από πού και ως πού οι μετατασσόμενοι λαμβάνουν τις αποδοχές που αντιστοιχούν στις θέσεις εργασίας, χωρίς αυτό να συνιστά βλαπτική μεταβολή των ωρών εργασίας του; Δεν είναι σαφές αν θα έχουν παραπάνω ή αν θα είναι τουλάχιστον στο επίπεδο που ήταν πριν. 

Πολύ σοβαρά είναι τα όσα λέγονται στο άρθρο δέκατο έκτο για την αξιολόγηση προσωπικού. Εδώ υπάρχει ένα σύστημα αξιολόγησης που καθορίζεται με απόφαση του Δ.Σ. της εταιρείας. Ενώ σε άλλες περιπτώσεις ο νόμος μας λέει διάφορα κριτήρια, ποια είναι τα κριτήρια αξιολόγησης δεν μπαίνει στον κόπο να μας πει. Στο Δ.Σ. της εταιρείας, ξέρουμε ποιοί είναι η πλειοψηφία, πως διαμορφώνεται εκεί κλπ. Και μπορεί κανείς να φανταστεί με ποιου είδους κριτήρια θα γίνεται η όποια αξιολόγηση και για ποιον λόγο. 

Γενικά, θα ήθελα να πω ότι τα ζητήματα αυτά αύξησης της παραγωγικότητας της εργασίας και της απόδοσης των εργαζομένων, αντιμετωπίζονται με αυτές τις μεθόδους. 

Θα αναφερθώ στο άρθρο δέκατο έβδομο, για τις ρυθμίσεις που αφορούν την επιλογή και την τοποθέτηση προϊσταμένων, όπου και εδώ είναι φανερή η υπεροχή του διευθύνοντα σύμβουλου, ο οποίος τελικά επιλέγει -υπάρχει βεβαίως το υπηρεσιακό συμβούλιο- και με δική του ευθύνη γίνεται η τοποθέτηση των προϊσταμένων. 

Στα υπηρεσιακά συμβούλια υπάρχει ένα θέμα με την εκπροσώπηση των εργαζομένων και με το σύστημα όπως λειτουργεί, που μπορεί μία συγκεκριμένη παράταξη να έχει την πλειοψηφία. Γι'αυτό θα έπρεπε τουλάχιστον ν'αυξηθούν και να γίνουν τρεις. 

Μπαίνω στο θεμα των αποδοχών, άρθρο δέκατο ένατο, παράγραφος 3: "Οι εργαζόμενοι που δεν ασκούν τα καθήκοντα της κατηγορίας ή της θέσης που έχουν ενταχθεί, δεν λαμβάνουν όσα επιδόματα συνδέονται με την ενεργό άσκηση των καθηκόντων αυτών". Η εφαρμογή αυτού του άρθρου, κύριε Πρόεδρε, στην περίπτωση των εργαζομένων στα ΗΛΠΑΠ σημαίνει ότι θα πάρουν μισθό ενενήντα χιλιάδες. Διότι η εισοδηματική πολιτική που εφαρμόζετε και εκεί, όπως και αλλού, είναι μία εισοδηματική πολιτική επιδομάτων. Και η ηγεσία των συνδικάτων μας είπε, αυτό σας λέω. 

Με την ευκαιρία θέλω να του πω -λείπει και ο κ.Μητσοτάκης- ότι δεν θα είναι καλά ενημερωμένος. Ο μέσος μισθός της ΕΘΕΛ δεν ξεπερνά τις διακοσιες τριάντα χιλιάδες δραχμές. Αυτά τα περί εξακοσίων χιλιάδων, δεν ξέρω πως τα υπολογίζει. Εκτός και αν βάζει τις αμοιβές των διευθύνοντων συμβούλων, των διευθυντών κλπ. Ενδεχομένως. Αλλά είναι έξω από κάθε πραγματικότητα και είναι απαράδεκτο να δημιουργούνται τέτοιες εντυπώσεις. 

Υπάρχουν σοβαρά προβλήματα για τις άδειες προσωπικού. Είναι το εικοστό άρθρο. Αρκεί να σας πω ότι η διάκριση μεταξύ βραχείας ή μη βραχείας ασθένειας που κάνει ο νομοθέτης, έρχεται σε πλήρη αντίθεση με την ελληνική νομοθεσία και τη διεθνή σύμβαση εργασίας, που έχει κατοχυρωθεί από την ελληνική Βουλή. Το θεωρούμε απαράδεκτο. 

Για την οικονομία χρόνου, κύριε Πρόεδρε, γιατί πραγματικά τα περιθώρια είναι ασφυκτικά -κάπως έτσι θα λειτουργεί νομίζω και ο κανονισμός εργασίας και πολύ χειρότερα στις δύο εταιρίες- θα ήθελα να μιλήσω λιγάκι, όσον αφορά τη διευθέτηση του χρόνου εργασίας. Ρητή είναι η αναφορά της αύξησης του χρόνου εργασίας και είναι ένα ζήτημα την εποχή, που γίνεται τόσος αγώνας για μείωση των ωρών απασχόλησης χωρίς μείωση αποδοχών, να καταργείται στην πραγματικότητα το πενθήμερο, γιατί η διάρκεια μπορεί να είναι μέχρι και έξι μέρες. Μιλάμε για αύξηση του χρόνου εργασίας, γιατί μειώνονται συνειδητά τα διαλείμματα και μιλάμε βεβαίως για την ιδιαίτερα απαράδεκτη κατάσταση, που διαμορφώνεται με τις τέσσερις διακεκομμένες βάρδιες, οι οποίες θα δημιουργήσουν πολύ δύσκολες καταστάσεις στους οδηγούς. Είναι επικίνδυνες καταστάσεις αυτές. 

Φαντασθείτε έναν οδηγό, ο οποίος μπορεί να δουλεύει με βάση τον κανονισμό τέσσερις φορές δώδεκα ώρες συνέχεια, με διαφορά δώδεκα ωρών. Φυσικά θα υπάρχει και διάλειμμα στη συνεχή απασχόληση, αλλά αυτή η ιστορία να γίνεται τέσσερις φορές η μία πίσω από την άλλη. Καταλαβαίνει κανείς σε τι προβλήματα μπορεί να οδηγήσει αυτή η κατάσταση. 

Υπάρχει επίσης το πρόβλημα με τη μείωση των ρεπό, της ανάπαυσης, οι οποίες δεν μεταφέρονται αν συμπίπτουν με τις κανονικές και αυτή η ρύθμιση -πάλι έχω μια καταγγελία από τους εργαζόμενους- θα οδηγήσει σε μια αδικία σε βάρος των εργαζομένων, που είναι σε βάρδιες, σε σχέση με τους εργαζόμενους που έχουν σταθερές βάρδιες. Πολύ μεγάλη είναι η διαφορά. 

Είχαν γίνει συγκεκριμένες προτάσεις από τους εργαζόμενους -δεν έγιναν δεκτές- ώστε να αντιμετωπιστεί το όποιο πρόβλημα ενδεχομένως μπορεί να υπάρχει στα ζητήματα αυτά. 

'Οσον αφορά τον κανονισμό των ΗΣΑΠ, θα ήθελα να πω ότι και εδώ ισχύουν τα ζητήματα, που είχα αναφέρει πριν. 

'Οσον αφορά τις άδειες, που γίνεται λόγος εδώ πέρα στο άρθρο 10, και οι ρυθμίσεις αφορούν και την ΕΘΕΛ, θα ήθελα να επιστήσω την προσοχή σας για το γεγονός ότι οι λεγόμενες ειδικές άδειες καταργούνται πλέον. Στο τέλος κάπου λέει ότι για την αιμοδοσία δύναται να υπάρχει άδεια, αλλά αυτό υπήρχε πριν και ήταν κατοχυρωμένο για τις συλλογικές συμβάσεις. 

Επίσης, με αυτόν τον τρόπο καταργούνται οι συνδικαλιστι-

  


 

  

Σελίδα 1740 

κές άδειες και αυτό είναι ένα άλλο σοβαρό πρόβλημα και ένας άλλος σοβαρός στόχος του σχεδίου νόμου. 

Γι' αυτούς τους λόγους, εν πολλοίς εμείς το θεωρούμε αντισυνταγματικό, επικίνδυνο. Δεν θα λύσει τα προβλήματα, θα τα οξύνει ακόμη περισσότερο και φυσικά δεν μπορούμε να το δεχθούμε. 

Μισή λέξη, κύριε Πρόεδρε, με την ανοχή σας για το άρθρο 5. Θα είμαι εντελώς επιγραμματικός, χάριν της οικονομίας του χρόνου. Να με συγχωρεί ο κύριος Υπουργός, αν δεν μπορώ να είμαι συγκεκριμένος, να του πω ποια παράγραφος, πού και τι. 

Πρώτη δική μας ένσταση και παρατήρηση είναι ότι στην τιμολογιακή πολιτική, για την οποία γίνεται λόγος και μπαίνουν διάφοροι δείκτες, πώς θα καθορίζεται; Δεν υπάρχει καμία αναφορά σε κοινωνικούς όρους. 

Ερώτημα: Δεν θα έπρεπε το τιμολόγιο τελικά να πάρει υπόψη του, αν μη τι άλλο, το όριο φτώχειας στη χώρα μας; Αυτό είναι κάτι συγκεκριμένο και μπορεί να συνδυαστεί με τα κριτήρια, για τα οποία γίνεται λόγος. Δεν μπαίνω στην ουσία τώρα, τι πάει να κρυφτεί πίσω από τους δείκτες και πώς και τι. Αυτό το αφήνω κατά μέρος. Υπάρχει ένα τεράστιο τέτοιο θέμα. Αλλά λέω μια τέτοια ρύθμιση δεν μπορεί να μην υπάρχει. 

Δεύτερον, όσον αφορά το θέμα, για το οποίο συζητάμε, γίνεται λόγος για τα χρέη, τα οποία θα αναλάβει το δημόσιο. Κατ' αρχήν, πρέπει να διευκρινιστεί ότι δεν γίνεται λόγος για όλες τις ΕΦΣΕ, αλλά γίνεται λόγος μόνο και για ορισμένα μόνο χρέη, τα οποία έχει επιφορτιστεί η ΕΘΕΛ. 

Τρίτον, να επαναλάβουμε για άλλη μια φορά ότι δεν πρόκειται για χρέη των εταιριών, αλλά για χρέη του δημοσίου απέναντι στις εταιρίες. Με αυτήν την έννοια, δεν υπάρχει κανένας μα κανένας λόγος να συνδεθεί το μέλλον των εταιριών με την ξεχρέωση αυτών των χρεών. Δηλαδή, δεν υπάρχει κανένας λόγος για μία άλλη κατηγορία χρεών αυτές να μετατραπούν σε ονομαστικές μετοχές κλπ. Να διαγραφούν και αυτά. 

Επίσης, δεν είναι σαφές αν τα χρέη προς το ΙΚΑ θα ρυθμιστούν επίσης μέσω αυτής της ρύθμισης. 

Αυτά, κύριε Πρόεδρε, και ευχαριστώ πάρα πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής κ. Στέφανος Μάνος κατέθεσε πρόταση νόμου: "Τροποποίηση των διατάξεων του ν. 1180/81, περί εκλογής Ευρωβουλευτών και της συναφούς νομοθεσίας". 

Παραπέμπεται στην αρμόδια διαρκή επιτροπή. 

Παρακαλώ το Σώμα να εγκρίνει ολιγοήμερη άδεια απουσίας στο εξωτερικό, του Προέδρου κ. Κωνσταντίνου Μητσοτάκη και του κ. Νάσου Αλευρά, Βουλευτή Αθηνών. 

Η Βουλή εγκρίνει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε. 

Επίσης, έχω τη χαρά, τη διπλή χαρά, την πολλαπλή χαρά να ανακοινώσω ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην Αίθουσα της έκθεσης "ΕΛΕΥΘΕΡΙΟΣ ΒΕΝΙΖΕΛΟΣ", πενήντα μαθητές και δυο συνοδοί-καθηγητές του 6ου γυμνασίου Νικαίας. Αντιλαμβάνεσθε, τώρα, γιατί προηγουμένως εξέφρασα την πολλαπλή χαρά μου. 

Τους καλωσορίζουμε στο Κοινοβούλιο. 

(Χειροκροτήματα απ' όλες τις πτέρυγες της Βουλής) 

ΙΩΑΝΝΗΣ ΚΑΨΗΣ: Είναι χαρά όλων μας, κύριε Πρόεδρε. Γιατί μονοπωλείτε; 

ΠΡΟΕΔΡΕΥΩΝ (Παναγιώτης Ν. Κρητικός): Γνωρίζετε ότι το Προεδρείο με τις ανακοινώσεις του διερμηνεύει τα αισθήματα της Βουλής, δηλαδή τα αισθήματα όλων και ... των ζηλιάρηδων! 

Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Βέβαια και της Α' Πειραιώς. 

Κύριε Υπουργέ, προχωρώντας σ' αυτό το νομοσχέδιο και συζητώντας γίνεται σίγουρο σ' αυτήν την Αίθουσα, ότι κατατέθηκε μόνο και μόνο για να αντιμετωπίσετε τις εργασιακές σχέσεις. 

(Στο σημείο αυτό την Προεδρική 'Εδρα καταλαμβανει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Θα ξεκινήσω, κύριε Πρόεδρε, από τους κανονισμούς των άρθρων 9 και 10 -γιατί θεωρώ ότι είναι πάρα πολύ σημαντικό- και σας καλώ με ήρεμη σκέψη να τους αποσύρετε. Διαφορετικά δημιουργείτε σοβαρό πρόβλημα και εκθέτετε, πιστεύω, την Κυβέρνηση διεθνώς. Θα το αποδείξω εμπεριστατωμένα. 

Με τη πολιτική συμπεριφορά που υιοθετεί η Κυβέρνηση φοβάμαι ότι το μέλλον των εργασιακών σχέσεων στη χώρα μας δεν είναι ρόδινο. Μας φέρνει πίσω στην εποχή του ν. 3239/1956, όπου με αυταρχικό τρόπο ο νόμος προέβλεπε, ότι η συλλογική διαπραγμάτευση ήταν απλώς μια αυταρχική μέθοδος επίλυσης των συλλογικών διαφορών. Ο νομοθέτης, αλλά και η πολιτική αντίληψη αυτής της εποχής δεν ανέφερε ότι η συλλογική διαπραγμάτευση είναι δικαίωμα των συνδικαλιστικών και εργοδοτικών οργανώσεων και ότι η συλλογική σύμβαση εργασίας είναι στο ίδιο επίπεδο με τη διαιτησία. 

Η ψήφιση του ν. 1876/1990 επί Οικουμενικής Κυβέρνησης, που επικύρωνε στη χώρα μας τις διεθνείς συμβάσεις 87, 98 και 154 καθιέρωσε σε εθνικό επίπεδο το δικαίωμα των ελεύθερων συλλογικών διαπραγματεύσεων. 

Αισθάνομαι την υποχρέωση, κύριε Υπουργέ, να αναφέρω ιστορικά αυτά τα στοιχεία, για να εδραιώσω το επιχείρημα του Συνασπισμού να αποσύρετε τώρα τους κανονισμούς. 

Οι κυβερνήσεις της Νέας Δημοκρατίας και του ΠΑΣΟΚ δεν έκαναν τίποτε για να αναπτύξουν τις ελεύθερες συλλογικές διαπραγματεύσεις και να τις καθιερώσουν σαν νέα πολιτική αντίληψη στη χώρα μας. 'Εγιναν κάποια βήματα από τη μεριά των εργαζομένων και των εργοδοτών, χωρίς όμως τη συμμετοχή του κράτους, πράγμα που αποδεικνύει ότι το κράτος δεν επιθυμεί να προωθήσει τα δικαιώματα των πολιτών του, και οι εργαζόμενοι προσπαθούν να απαλλαγούν από την κηδεμονία του κράτους. Αυτά τα δείγματα ήταν οι νέες υποτυπώδεις τάσεις που εμπλουτίζουν και ισχυροποιούν τις ελεύθερες συλλογικές συμβάσεις στη χώρα μας. 

Απαιτείται σήμερα η ενεργός συμμετοχή του κράτους για να ενισχυθεί το εγχείρημα της κοινωνικής συνερασίας και του κοινωνικού συμβολαίου απο τα οποία η εμπειρία στη χώρα μας ήταν πολύ κακή, όπως αναπτύχθηκε στα πλαίσια του κοινωνικού διαλόγου που πραγματοποιήθηκε στη διάρκεια του έτους 1997. Η συμπεριφορά και η νοοτροπία της κυβέρνησης ήταν απαράδεκτη και αφερέγγυα, παρ' όλο που προσπάθησε να την υιοθετήσει και ταυτόχρονα να την ακυρώσει. 

Σήμερα καταργείτε τις ελεύθερες συλλογικές διαπραγματεύσεις, παραβιάζοντας συνταγματικές επιταγές -είτε το θέλετε είτε δεν το θέλετε, αυτό είναι- οδηγώντας έτσι τις εργασιακές σχέσεις σε αδιέξοδο. Και κάνετε και κάτι άλλο πολύ τρομερό. Δίνετε το δικαίωμα στη Νέα Δημοκρατία να υπερασπιστεί δια του κ. Μητσοτάκη τις εργασιακές σχέσεις και ακόμα να υπερασπιστεί και την επιδότηση του κομίστρου. Δηλαδή, ανοίγετε τους ασκούς του Αιώλου ή την άμεση συνεργασία μαζί σας. 

Προκλητικά δεν σέβεσθε την αυτονομία των κοινωνικών εταίρων και καταργείτε την ανάπτυξη συμμετοχικών διαδικασιών στη λήψη αποφάσεων. Με λίγα λόγια καταργείτε την κοινωνική συναίνεση και οδηγείτε τους εργαζόμενους σε δικαστικούς αγώνες, για να κατοχυρώσουν τα δικαιώματά τους, δικαιώματα που έχουν κερδιθεί από τις αρχές του 20ου αιώνα. 

Αυτή σας η απόφαση εκθέτει τη χώρα μας σε διεθνές επίπεδο και η Κυβέρνηση θα πρέπει να επανεξετάσει τα πολιτικά μέτρα που παίρνει, γιατί σίγουρα δεν ανταποκρίνονται στις σημερινές κοινωνικές ανάγκες. Πρέπει να καταλάβετε ότι οι κοινωνικές και οικονομικές αλλαγές που γίνονται στη χώρα μας δεν αντιμετωπίζονται με κατασταλτικά μέτρα -και πρέπει να πούμε εδώ ότι με κατασταλτικά μέτρα αντιμετωπίζετε και την παιδεία και την υγεία και όλα τα κοινωνικά σύγχρονα προβλήματα που έχουν ανακύψει στη χώρα μας- αλλά αντιμετωπίζονται, κύριε Υπουργέ, με μια ευρύτερη αποδοχή κοινών αξιών, που σημαίνει σεβασμό στο δικαίωμα της εργασίας, σεβασμό στην ανθρώπινη αξιοπρέπεια και τριμερή συνεργασία στην προκειμένη περίπτωση, κράτους, εργοδοτών 

  


 

  

Σελίδα 1741 

και εργαζομένων, για την αντιμετώπιση αυτών των σοβαρών προβλημάτων. 

Κύριε Υπουργέ, η νεοφιλελεύθερη αντίληψή σας και οι κανονιστικές ρυθμίσεις που σημαίνουν απορύθμιση και ανελαστικότητα των εργασιακών σχέσεων δεν ευνοούν την κοινωνική προστασία, την ανάπτυξη, την απασχόληση και την κοινωνική συνοχή. 

Ας δούμε, κύριε Υπουργέ, πρακτικά τι θα κερδίσετε με αυτή την πολιτική καταστολής στην υπόθεση Ο.Α.Σ.Α. και των Ε.Φ.Σ.Ε. Αυτές οι κανονιστικές πράξεις, διακεκομμένες βάρδιες, πρωί-απόγευμα, κατακερματίζουν την προσωπική ζωή, τον ελεύθερο χρόνο, την υγεία των εργαζομένων και την ασφάλεια των δρομολογίων. Ακόμη, παραβιάζετε και την οδηγία 104 που καθορίζει το χρόνο οδήγησης και σαφώς δίνει συγκεκριμένες οδηγίες. 

'Αρα, εγώ δεν θα κάνω τον κόπο, κύριε Υπουργέ, να μπω στην κατ'άρθρο συζήτηση στο 9 και 10. Θα επιμείνουμε να αποσύρετε αμέσως τους κανονισμούς. Οδηγείτε τη χώρα μας και τις εργασιακές σχέσεις σε ένα δρόμο ολισθηρό. Κύριε Υπουργέ, θα παρακαλέσω να απαντήσετε. Είναι σοβαρό πολιτικό θέμα. Περνάει στο ντούκου από την υπόθεση της Ολυμπιακής Αεροπορίας, έρχεται με την υπόθεση του Ο.Α.Σ.Α. και των αστικών συγκοινωνιών, επεκτείνεται στον Ο.Σ.Ε., αύριο μεθαύριο θα παιχτεί και σε άλλες δημόσιες επιχειρήσεις γι' αυτό πείτε μας επιτέλους τι θα κάνετε. Τι καθεστώς θα φέρετε εδώ; Το καθεστώς του Μεσαίωνα; Αυτά τα θέματα τα έχουν αντιμετωπίσει, τα έχουν λύσει και τα έχουν κερδίσει οι εργαζόμενοι. Και στο κάτω-κάτω της γραφής και οι σύγχρονες επιχειρήσεις σε ιδιωτικό καθεστώς σέβονται τον εργαζόμενο και του δίνουν το δικαίωμα να διαπραγματευτεί τα δικαιώματά του. Εσείς δηλαδή πού το πάτε; Πείτε μας ευθέως εδώ πού το πάτε για να ξέρουμε και τι μας γίνεται. Γιατί φέρνετε ένα νομοσχέδιο που λέτε ότι θα ρυθμίσετε κάποια θέματα, το κυκλοφοριακό στην πόλη των Αθηνών και εσείς ρυθμίζετε καθαρά εργασιακές σχέσεις. Και δεν το λέμε μόνο εμείς αλλά το λένε και όλες οι πτέρυγες που αυτό είναι και το πιο επικίνδυνο. Το λέει και το Επιστημονικό Συμβούλιο της Βουλής. 

Λοιπόν, κύριε Υπουργέ, από αφέλεια γίνεται αυτό ή είστε το εξιλαστήριο θύμα; Και στο κάτω-κάτω της γραφής -θέλω να το επαναλάβω επειδή το είπα και στην πρωτολογία μου- χωρίς να θέλω να σας θίξω δεν είσθε ένας εκλεγμένος πολιτικός αλλά ένας τεχνοκράτης πολιτικός και αυτές οι αντιλήψεις είναι δυσάρεστες να έρχονται από έναν τεχνοκράτη που δεν έχει και την έγκριση την πολιτική του κόσμου. 

Μπαίνω στο άρθρο 5. Εδώ, κύριε Υπουργέ, προσπαθείτε να μας πείτε ποια είναι η πολιτική που θα εφαρμόσετε για τις καλύτερες συγκοινωνίες και πώς θα διαγράψετε τα χρέη. Ο τρόπος λοιπόν με τον οποίο χειρίζεσθε αυτό μας φέρνει πάλι πίσω να σας πούμε οτι ούτε πολιτική για το κόμιστρο έχετε ούτε πολιτική που να κατοχυρώνει τον κοινωνικό χαρακτήρα των μέσων μαζικής μεταφοράς αλλά ούτε πολιτική που να προστατεύει τουλάχιστον περιβαλλοντικά την καθημερινή ζωή των πολιτών. 

Και θα είμαι συγκεκριμένη. Πρώτα απ'όλα να αναφερθώ σ'αυτά που πρέπει να πω, τα τεχνοκρατικά και εγώ. 'Εσοδα και πηγές εσόδων. Τι σημαίνει άλλη πηγή εσόδων. Υπάρχει εδώ λοιπόν αυτό που πρέπει να επιδοτηθεί και να πληρωθεί, οι δήμοι και το περιβάλλον. Εσείς εδώ λοιπόν θα πρέπει να ξεκαθαρίσετε αυτά τα έσοδα από πού θα τα πάρετε και πού θα τα ξοδέψετε γιατί δεν πιστεύω ότι θα τα ξοδέψετε στην επιδότηση του εισιτηρίου. 

Το δεύτερο ζήτημα. Το ποσόν. Το ποσόν της αντισταθμιστικής καταβολής στο σύνολο για το επόμενο έτος προσδιορίζεται έως εξής. Εμείς προτείνουμε ένα συνδυασμό με το οχηματοχιλιόμετρο ανά επιβάτη. Τι στιγμή που τονίσαμε τον κοινωνικό χαρακτήρα των μέσων μαζικής μεταφοράς επιμένουμε ότι πρέπει να ληφθεί υπόψη και ανάγκη ο επιβάτης. Ο επιβάτης που έχει και κοινωνικά προβλήματα και οικονομικά προβλήματα και πρέπει να μεταφερθεί από τη μια μεριά της Αττικής στην άλλη. 

Το άλλο ζήτημα, κύριε Υπουργέ, είναι ότι η πολιτική κομίστρου έχει σχέση με τον κοινωνικό χαρακτήρα όπου ο χρήστης πρέπει να πληρώσει μέρος της τιμής του εισιτηρίου. Αυτό γιατί πρέπει να διασφαλίζεται και η διακίνηση των πολιτών, πρέπει να διασφαλίζεται το χαμηλό εισιτήριο που σημαίνει οικονομικό κίνητρο του πολίτη προκειμένου να αλλάξει τρόπο συμπεριφοράς. Πέρα δηλαδή από τον πολίτη που έχει την άνεση να μεταφέρει το αυτοκίνητό του πρέπει να δημιουργήσουμε μία συγκοινωνία που θα μπορεί άνετα ο κάθε πολίτης να την πάρει και να πάει από τη μια μεριά στην άλλη και να αισθάνεται ότι ζει σε ένα πολιτισμένο κρατος. Πέρα λοιπόν από αυτήν την ανάγκη της κοινωνικής στήριξης κάποιων ανθρώπων που ζουν κάτω από τα όρια της φτώχειας θα πρέπει να δώσουμε κίνητρο και για τους ανθρώπους που μπορούν να πληρώσουν. 'Ετσι, θα τους πείσουμε να μην πάρουν το αυτοκίνητό τους αλλά να χρησιμοποιήσουν τα αξιοπρεπή μέσα μαζικής μεταφοράς. 

Αυτό το νομοσχέδιο λοιπόν, δεν φέρνει αξιοπρεπή μέσα μαζικής μεταφοράς στη χώρα μας, απλώς τα βουλιάζει και τα υποβιβάζει ακόμη περισσότερο. 

Να έρθω τώρα στα χρέη, κύριε Υπουργέ. Επιμένω -και το είπα στην πρωτολογία μου και θα χρησιμοποιήσω και τώρα την ίδια λέξη- γιατί βλέπω ότι δεν υπάρχει διάθεση διαγραφής χρεών και δεν υπάρχει διάθεση να κλείσει επιτέλους αυτή η πληγή σ' αυτό που λέγεται δημόσια επιχείρηση, ΔΕΚΟ ή, στην προκειμένη περίπτωση, συγκοινωνία. 

Επειμένετε να μην διαπραγματεύεστε ή να διαπραγματεύεστε κατά το δοκούν, τα χρέη. 'Οπως είπε και ο κ. Μητσοτάκης -και εδω θα συμφωνήσω μαζί του- στο τελευταίο άρθρο, στην παράγραφο 18, αναφέρεται ότι δεν καλύπτονται εξ'ολοκλήρου με επιδότηση του κρατικού προϋπολογισμού κλπ., ως και των περιπτώσεων των δανείων που χορηγούνται για την κάλυψη των συμπεφωνημένων ελλειμμάτων που έχουν τεθεί στο συμβούλιο διαχείρισης κλπ. 

(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού) 

Κύριε Πρόεδρε, θα κάνω χρήση του χρόνου που δικαιούμαι. 

Ανοίγετε τους ασκούς του Αιόλου και από τη μια μεριά μας λέτε ότι θα τακτοποιήσετε την υπόθεση των χρεών και από την άλλη μεριά αφήνετε το παράθυρο ανοικτό και θα ξαναέρθουμε μετά απο ένα ή δύο χρόνια να μιλάμε πάλι για τα χρέη. 

Εμείς έχουμε καθαρή σχέση και πρόταση σ' αυτό. Τα χρέη που αφορούν την επιδότηση του εισιτηρίου, θα πρέπει να ρυθμισθούν εδώ και τώρα και θα πρέπει να υπάρξει γι' αυτό η εγγύηση του δημοσίου. 

Στα χρέη-σκάνδαλα, κύριε Υπουργέ, θα πρέπει να υπάρξουν και κυρώσεις και θα πρέπει να βάλουμε επιτέλους εδώ μία δικλείδα ασφαλείας. Δηλαδή, κάποια στιγμή και η ελληνική Κυβέρνηση, που περιστοιχίζεται από σκάνδαλα, τα οποία μπορεί να έρχονται από το παρελθόν, πρέπει να βάλει δικλείδες ασφαλείας και να εξασφαλίσει τη διαφανή διαχείριση του δημοσίου χρήματος. Εμείς περιμένουμε, λοιπόν, αυτήν την πρόταση να την κάνετε πραγματικότητα. 

Εμείς εκτιμούμε ότι πρέπει να υπάρχει και σαφής πρόταση για την επιδότηση του εισιτηρίου, ενώ παράλληλα νομίζουμε ότι η έλλειψη αυτή αποτελούσε και αποτελεί κύρια αιτία συσσώρευσης των κάθε φορά ελλειμμάτων που ταλαιπωρούν μέχρι και σήμερα τις αστικές συγκοινωνίες στην πρωτεύουσα. 

Η συγκεκριμένη όμως, πρόταση-κόμιστρο που κάθε φορά καθορίζεται απο την εκάστοτε τιμολογιακή πολιτική, θα δημιουργήσει προβλήματα και θα συσσωρεύσει χρέη και γι' αυτό δεν μας βρίσκει σύμφωνους. 

Με βάση τη σημερινή ευρωπαϊκή εμπειρία που εσείς τη χρησιμοποιείτε κατά το δοκούν, προτείνουμε τριμερή χρηματοδότηση σύμφωνα με αυτήν την διαμορφούμενη τιμή εισιτηρίου να καταβάλλεται ένα μέρος απο το χρήστη των αστικών συγκοινωνιών, ένα μέρος απο τον κρατικό προϋπολογισμό και ένα μέρος απο άλλες πηγές που εμείς τις ονομάζουμε, κύριε Υπουργέ, διαφήμιση, ενοικίαση χώρων, φορολόγηση ειδών πολυτελείας, ακριβά αυτοκίνητα κλπ. 

Η πρόταση του Συνασπισμού, λοιπόν, για την επιδότηση 

  


 

  

Σελίδα 1742 

του εισιτηρίου είναι αυτή. Τελειώνοντας όμως, θέλω να ζητήσω με ψυχραιμία να αποσύρετε τους κανονισμούς και να διεκδικήσετε τις ελεύθερες συλλογικές διαπραγματεύσεις που και το Σύνταγμα τις προστατεύει και στη χώρα μας πρέπει σιγά-σιγά να αρχίσει να γίνεται πολιτική κουλτούρα. 

Ευχαριστώ πολύ. 

ΠΡΟΕΔΡΕΥΩΝ (Νικόλαος Κατσαρός): Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, επιτρέψτε μου να ξεκινήσω με κάτι που θεωρώ και εγώ, όπως και όλοι μας εδώ, αυτονόητο, με το ερώτημα που θα θέσω ευθύς αμέσως. Σε τι κατατείνει κάθε νομοσχέδιο που κατατίθεται στη Βουλή των Ελλήνων; 

Κατά τη γνώμη μου -και δεν νομίζω να έχει αντίρρηση κανείς- κατατίθεται και ψηφίζεται για να αντιμετωπίσει και να διευκολύνει με δίκαιο τρόπο τα καθημερινά προβλήματα του ελληνικού λαού και στο πως θα γίνει αυτό, χωρίς να καταργούνται τα δικαιώματα των εργαζομένων, αλλά και τα συνταγματικά δικαιώματα των πολιτών. 

Αυτό γίνεται με το νομοσχέδιο που καλείται σήμερα η Βουλή ή η πλειοψηφία, αν θέλετε, να ψηφίσει; Κατά τη γνώμη μας, όχι και θα δείτε ότι τα προβλήματα του καταταλαιπωρημένου λαού του λεκανοπεδίου, θα εξακολουθήσουν να είναι οξυμένα και δεν θα μπορούν οι εν λεκανοπεδίου διαβιούντες να μετακινούνται με αυτό που ονομάζουμε δημόσιες συγκοινωνίες. 

'Αλλωστε δεν είναι δική μας μόνο η διαπίστωση, είναι διαπίστωση πολλών εκ των συναδέλφων στη Βουλή, ότι το νομοσχέδιο αυτό και πρόχειρο είναι και ασυνάρτητο είναι και δεν έχει επαρκώς μελετηθεί. 

'Ενα μέγα θέμα που συζητείται σήμερα στη Βουλή, είναι οι εργασιακές σχέσεις και πώς ρυθμίζονται αυτές με τα άρθρα 9 και 10. Επιτρέψτε μου να κάνω μία παρατήρηση. Είναι καταπληκτικό ότι ασκεί κριτική στο νομοσχέδιο ακόμα και ο κ. Μητσοτάκης απ' τ' αριστερά. Αναρωτιέμαι πια, πόσο δεξιότερα βρίσκεσθε σεις. Και είναι σαφές αυτό που λέω. 

Προσεγγίζοντας τα άρθρα που συζητούμε σήμερα, κυρίως το 5, που αφορά όλους και πολλοί από εμάς έχουν επικεντρώσει την προσοχή τους σ' αυτό, επιτρέψτε μου να διαβάσω μία από τις παραγράφους που υπάρχουν, για να διατυπώσω και μια άλλη πολιτική σκέψη, που με απασχολεί όσο καιρό βρίσκομαι εδώ. 

Αναφέρεται, λοιπόν, στο άρθρο 5, παράγραφος 1β': "Το Σύστημα Δεικτών Εξυπηρέτησης και Αποτελεσματικότητας, σύμφωνα με τις διατάξεις της παραγράφου 3, του άρθρου 9 του ν.2414/1996 και όλα τα στοιχεία εκμετάλλευσης που απαιτούνται για τη διαμόρφωση από τον ΟΑΣΑ της εισήγησης καθορισμού κομίστρου.". 

Σας ερωτώ: Ποιος 'Ελληνας, όταν το διαβάσει αυτό, θα έχει καταλάβει περί τίνος πρόκειται; Και αναρωτιέμαι, μήπως νομοθετούμε με έναν τέτοιο τρόπο, ώστε να μην καταλαβαίνει ο 'Ελληνας πολίτης πια; Γιατί ξέρετε ότι ένα από τα μεγαλύτερα προβλήματα που αντιμετωπίζει σήμερα η πολιτεία, είναι η άγνοια των νόμων. Υπάρχουν περίπου τεσσερισήμισυ χιλιάδες νόμοι, οι οποίοι δεν έχουν κωδικοποιηθεί, δεν τους ξέρει κανείς, μήτε η Κυβέρνηση, μήτε η Αντιπολίτευση, μήτε κανένας από τους 'Ελληνες πολίτες. 

Αναρωτιέμαι, λοιπόν, μ' αυτόν τον τρόπο που έχετε επιλέξει να νομοθετείτε, μήπως για μια ακόμα φορά αποδεικνύεται ότι εκείνο το οποίο κυρίως σας ενδιαφέρει, είναι μόνο πώς το κομματικό κράτος θα περάσει στον κρατικό μηχανισμό. Γιατί πολλά από τα νομοθετήματα του παρελθόντος -και το έχετε διαπιστώσει με αποφάσεις του Συμβουλίου της Επικρατείας- έχουν δικαιώσει τους εργαζόμενους, τα συνδικαλιστικά σωματεία και τους φορείς, που έχουν καταφύγει στη δικαιοσύνη, για να βρουν το δίκιο τους. Και ξέρετε πόσες εκατοντάδες δισεκατομμύρια πλήρωσαν προηγούμενες Κυβερνήσεις στις προσφυγές αυτές των εργαζόμενων; 

Θέλετε, λοιπόν, πάλι να δημιουργηθεί μια τέτοια ιστορία, ώστε να δικαιωθούν εκ των υστέρων -εύχομαι σ' όλους αυτούς τους ανθρώπους να ζήσουν, ώστε να χαρούν τη δικαίωσή τους- όταν υπάρχουν τόσοι που σας λένε ότι οι εργασιακές σχέσεις, έτσι όπως ορίζονται με τα άρθρα 9 και 10, καταργούν ουσιαστικά δικαιώματα των εργαζόμενων; Γιατί δεν ακούτε κανέναν; 

'Αρθρο 5, είναι η προσπάθεια που γίνεται για τις ρυθμίσεις των χρεών. Η πολιτική των κομίστρων σε αναγωγή και αναφορά με το γεγονός ότι κι εμείς εκτιμούμε πως πρέπει να είναι δημόσιος ο χαρακτήρας των συγκοινωνιών, είναι υπόθεση της πολιτείας και είναι χρέος της πολιτείας να βοηθήσει τους εργαζόμενους. 

Θα ξαναέλθω σ' εκείνο που σας είπα στην επί της αρχής συζήτηση του νομοσχεδίου. Εκείνο το τρίωρο, πέντε με οκτώ το πρωί, που η Κυβέρνηση η δική σας είχε θεσμοθετήσει για τη δωρεάν μετακίνηση κάποιων ανθρώπων, οι οποίοι ξυπνούν ξημερώματα για να βρεθούν στην άλλη άκρη της Αττικής γης για να δουλέψουν, γιατί το καταργήσατε; Γιατί δεν το επαναφέρετε; Πόσο κοστίζει άραγε αυτό; 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Το πλήρωνε κανείς; 

ΙΩΑΝΝΗΣ ΔΗΜΑΡΑΣ: Η πολιτεία. 'Ετσι είναι και έτσι λέγατε πάντα. Τώρα δεν θα τ' αλλάξετε. Να βρείτε τρόπους τέτοιους έτσι ώστε... 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Επρεπε κάποιος να πληρώνει. 

ΙΩΑΝΝΗΣ ΔΗΜΑΡΑΣ: Κύριε Υπουργέ, ειλικρινά σας το λέω, υπάρχει ένα μεγάλο χρέος ύψους περίπου ενός τρισεκατομμυρίου. Αυτό το χρέος, όπως λέτε κι εσείς, είναι οφειλή της πολιτείας στο χαρακτήρα, που έχουν οι συγκοινωνίες και αυτός είναι ο δημόσιος χαρακτήρας. 

'Ομως, έχετε πει επίσης εσείς οι ίδιοι και πολλοί πολιτικοί, Βουλευτές όλων των πτερύγων ότι υπάρχει κακοδιαχείριση. 

Εγώ δεν συμφωνώ με εκείνη την εκτίμηση του κ. Μητσοτάκη που είπε, ότι ξοδεύτηκαν κάποια χρήματα και καλώς ή κακώς εγώ δεν το εξετάζω. 

Θα μου επιτρέψετε να σας πω ότι εγώ το εξετάζω και εάν κακώς ξοδεύτηκαν χρήματα, αυτούς που ευθύνονται για την κακοδιαχείριση να τους εγκαλέσει η πολιτεία και να παραπεμφθούν στην εισαγγελία και να τιμωρηθούν, όπως οι νόμοι προστάζουν και απαιτούν. 

Δεν είναι δυνατόν να λέμε ότι κακώς διαχειρίστηκαν κάποια χρήματα και όποιοι τα διαχειρίστηκαν αυτά, τι καλά, τι ωραία, είναι σπίτι τους και τα λεφτά στην τσέπη. Πρέπει να ξέρουμε γιατί. Και η Πολιτεία και η Κυβέρνηση πρέπει να δίνει παράδειγμα στο νεοέλληνα πολίτη. 

Από τι παραδειγματίζονται τα νέα παιδιά; 'Οποιος κακοδιαχειρίζεται έρχεται εδώ και τακτοποιεί τις ιστορίες του. Να μην πάω στις ΠΑΕ και τα χρέη που χαρίσατε, να μην πάω στις φαρμακοβιομηχανίες, να μην πάω σε ένα σωρό άλλα χρέη. 'Ολα αυτά τα δισεκατομμύρια, που ξεπερνάνε πια το ένα τρισεκατομμύριο (1.000.000.000.000) -δεν ξέρω σε τι αριθμό φθάνει- δεν σας συγκινούν έτσι ώστε να πείτε ότι εδώ και τώρα, αύριο το πρωϊ από τις πέντε μέχρι τις οκτώ οι 'Ελληνες εργαζόμενοι δεν θα πληρώνουν εισιτήριο; Εσείς το είχατε θεσμοθετήσει. 

'Ερχομαι στο άρθρο 5. Υπάρχει ένα τεράστιο θέμα γι' αυτήν την υπόθεση της ρυθμίσεως των χρεών. Γίνεται, λοιπόν, λόγος στο νομοσχέδιο για ανάληψη από την πλευρά του ελληνικού δημοσίου των ληξιπρόθεσμων δανείων μόνον της πρώην ΕΑΣ και ορισμένων χρεών του ΟΑΣΑ. Δεν γίνεται όμως λόγος για τις ληξιπρόθεσμες οφειλές των υπόλοιπων ΕΦΣΕ, ούτε για το ποιος αναλαμβάνει αυτές. Για ακόμα μια φορά σας λέω ναι στην κοινωνική διάσταση του θέματος, όχι όμως στην κακοδιαχείριση. Να δούμε ποιος και γιατί ευθύνεται και να τιμωρηθεί. 

Επειδή τελειώνει ο χρόνος μου, θα περάσω στο μεγάλο θέμα των κανονισμών εργασίας. 'Ηδη κατηγγέλθησαν και κατηγγέλθησαν από όλους οι κανονισμοί εργασίας, έτσι όπως προβλέπονται και ρυθμίζονται από τα άρθρα 9 και 10 του νομοσχεδίου που συζητούμε. 

Δεν θα πάρουμε το μέρος των εργαζομένων για να τους κολακεύσουμε. Εκείνοι ξέρουν πολύ καλύτερα και από εμάς που είμαστε εδώ τι βιώνουν καθημερινά. Πολλές φορές το 

  


 

  

Σελίδα 1743 

έχουν πει, θα πρέπει να το ξαναπούν ότι όσοι δεν κάνουν καλά τη δουλειά τους θα πρέπει να πάνε στο σπίτι τους. Αλλά αυτό είναι άλλης τάξεως πρόβλημα και θέμα. 

Ο τρόπος με τον οποίο ρυθμίζονται οι εργασιακές σχέσεις με βάση τα άρθρα 9 και 10, είναι τέτοιος που να επιτρέπει σε όλους μας να σκεφθούμε ότι περνάμε σε εποχές μεσαιωνικού χαρακτήρα σχέσεων εργοδοσίας προς τους εργαζόμενους. Και αυτό ούτε εμείς ποτέ θα το ανεχθούμε, ούτε βεβαίως θα ψηφίσουμε τα άρθρα έτσι όπως αναφέρονται στο νομοσχέδιο. 

Τελειώνοντας, κύριε Υπουργέ, επιτρέψτε μου να καταφύγω σε κάποιες από τις παρατηρήσεις των εργαζομένων σε σχέση με τα άρθρα 9 και 10. 

Δεν αίρονται οι επιφυλάξεις των εργαζομένων -το διατυπώνουν σε όλους τους τόνους- και ουδόλως απομακρύνονται οι φόβοι για να υπάρχει στο διηνεκές κάθε έννοια οργανισμού των οργανικών θέσεων, με την έννοια ότι δεν μπορούν να παρεμβαίνουν και δεν ξέρουν ακριβώς ποιο θα είναι το μέλλον τους και το αύριο. Γιατί; Γιατί εντός έτους είναι δυνατόν να προβεί το διοικητικό συμβούλιο σε αλλαγή της οργανικής διάταξης κατά την ανέλεγκτη κρίση του, χωρίς την τήρηση κάποιων εγγυήσεων και χωρίς διαδικασίες ελέγχου για το εάν και κατά πόσο οι οργανωτικές αναδιαρθρώσεις είναι σκόπιμες ή μη. 

Εδώ ακόμα μια φορά υπάρχει ένα παράπονο, το οποίο συνυπογράφουμε ότι προχωρήσατε σε ένα τέτοιο νομοσχέδιο, χωρίς να κάνετε διάλογο με τους εργαζόμενους, με τους συνδικαλιστικούς τους εκπροσώπους. Είναι μία υποχρέωση την οποία είχατε αναλάβει και κατά το παρελθόν δεν τηρήσατε. Δεν έχουμε κανένα λόγο -ειλικρινά σας λέω- να ψηφίσουμε τα άρθρα που συζητούμε σήμερα. 

ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε Πρόεδρε, το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, θα παρακαλούσα τον κύριο Υπουργό... 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Οχι ... 

ΗΛΙΑΣ ΒΕΖΔΡΕΒΑΝΗΣ: Μισό λεπτό, αν θέλετε να με ακούσετε. 

Κύριε Υπουργέ, επειδή θα είμαι πολύ σύντομος και επειδή πρόκειται να αναχωρήσω αυτή τη στιγμή, αν θέλετε να μιλήσω μόνο για πέντε λεπτά, αν δεν σας δημιουργώ πρόβλημα. Αν σας δημιουργώ πρόβλημα, δεν έχω... 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Οχι, να μιλήσετε. 

ΗΛΙΑΣ ΒΕΖΔΡΕΒΑΝΗΣ: Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, δέχεστε να μιλήσει για πέντε λεπτά ο κ. Βεζδρεβάνης; 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Ναι, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Βεζδρεβάνη, έχετε το λόγο. 

ΗΛΙΑΣ ΒΕΖΔΡΕΒΑΝΗΣ: Ευχαριστώ τον κύριο Υπουργό και όλους σας, κύριοι συνάδελφοι. 'Αλλωστε είμαι γραμμένος στο κατάλογο, αλλά σε λίγο ταξιδεύω και θέλω να προλάβω το αεροπλάνο. 

Κύριοι συνάδελφοι και μόνο το άρθρο 5 θα μπορούσε να αποτελέσει ένα νομοσχέδιο. Για μένα όλα τα υπόλοιπα είναι συρραφές, χωρίς περιεχόμενο. Η ουσία είναι το άρθρο 5. Εάν δεν υπήρχε το άρθρο 5, δεν θα υπήρχε λόγος να καταρτιστεί αυτό το νομοσχεδιο. Αλλά για να φανεί ότι δεν γίνεται μόνο γι'αυτό, μπήκαν και όλα τα άλλα, μπήκε και αυτός ο παράξενος τίτλος. Εγώ ανέφερα πως θα έπρεπε να είναι ο τίτλος του νομοσχεδίου στην ομιλία μου, κατά τη συζήτηση επί της αρχής και έτσι δεν θα επανέλθω. 

Το νομοσχέδιο με το άρθρο 5 δεν κάνει τίποτε άλλο, εκτός από το να τακτοποιήσει ατασθαλίες. Με το άρθρο αυτό διαγράφεται και φορτώνεται ένα τουλάχιστον τρισεκατομμύριο (1.000.000.000.000) δραχμές στις πλάτες του ελληνικού λαού. 

Εάν, κύριοι συνάδελφοι, αυτό το ένα τρισεκατομμύριο (1.000.000.000.000), διαγραφόμενο, έδινε τη λύση στις αστικές συγκοινωνίες, με βαριά καρδιά, εν πάση περιπτώσει θα λέγαμε ότι ορθώς γίνεται. 

Δεν μας δημιουργεί όμως καμία στέρεη ελπίδα ότι μπορεί από εδώ και πέρα να πάψουμε να έχουμε χρέη. Απλώς ρυθμίζουμε την κατάσταση. 

Ορθώς ακούστηκε πριν από λίγο από τον κ. Δημαρά και το λέω και εγώ -το είχα σημειωμένο να το πω με τα δικά μου λόγια- εάν έγινε κάποιος έλεγχος, όσον αφορά τα χρέη που δημιουργήθηκαν. 'Ηρθε ο κύριος Υπουργός, ήλθε η Κυβέρνηση να μας πει πώς δημιουργήθηκαν αυτά τα χρέη και εάν υπάρχουν ευθύνες; Και εάν πράγματι υπάρχουν ευθύνες, παραπέμφθηκε κάποιος στον εισαγγελέα για να δώσει λόγο; Υπήρξαν κυρώσεις ή ό,τι έγινε, έγινε, καλώς έγινε, και ελάτε τώρα στην κολυμβήθρα; 

Διότι πλέον, κύριοι συνάδελφοι, μην αμφιβάλλετε ότι γίναμε κολυμβήθρα του Σιλωάμ εδώ μέσα. 'Ολες οι παρανομίες, όλες οι αθλιότητες έρχονται εδώ με νόμο που βεβαίως την ευθυνη την έχετε κυρίως εσείς -και εμείς έχουμε τη δική μας ευθύνη- ψηφίζεται το νομοσχέδιο, καθαρίζονται όλα στη κολυμβήθρα του Σιλωάμ και καλείται ο ελληνικός λαός να πληρώσει τα σπασμένα. 

Το είπα και στην πρωτολογία μου στις προηγούμενες ημέρες στην κατ' άρθρο συζήτηση και το επαναλαμβάνω και τώρα. Με ποιο ηθικό δικαίωμα κύριε Υπουργέ, φορτώνετε αυτό το ποσό στις πλάτες ανθρώπων, Ελλήνων, που ποτέ δεν χρησιμοποίησαν και ποτέ δεν θα χρησιμοποιήσουν τις άθλιες συγκοινωνίες της Αθήνας; 

Είπα χαρακτηριστικά ότι οι συμπατριώτες μου του Σουλίου και της Μουργκάνας, ούτε μπήκαν ποτέ στις συγκοινωνίες ούτε θα μπουν. Γιατί θα συμπεριληφθούν και αυτοί να πληρώσουν το ένα τρισεκατομμύριο (1.000.000.000.000.) δραχμές, το οποίο αυτήν τη στιγμή έρχεστε να διαγράψετε; 

Το ίδιο θα μπορούσαν να πουν όλοι οι συνάδελφοι της επαρχίας, οι οποίοι ασφαλώς έχουν τις ίδιες απόψεις μαζί μου. 

Σας δίνεται η ευκαιρία, κύριε Υπουργέ, στο άρθρο αυτό να λύσετε το ηθικό θέμα των ΣΕΠ. Θέλω δημόσια -γιατί δεν μου έλειψε ποτέ το θάρρος σε αυτήν την Αίθουσα να συγχαίρω και τους αντιπάλους, όταν κάνουν το σωστό- να συγχαρώ τον συνάδελφο, κ. Φωτιάδη που με ευαισθησία στάθηκε στο θέμα και είπε "επιτέλους λύστε το". Νόμιμη κυβέρνηση τους τα έδωσε, νόμιμη κυβέρνηση τους τα πήρε, το συνταγματικό δικαίωμα όμως το παραβίασε η δεύτερη Κυβέρνηση, η Κυβέρνηση η δική σας. Δείξτε λοιπόν την ευαισθησία που έδειξε ο συνάδελφος κ. Φωτιάδης πριν από λίγο, γιατί μέχρι στιγμής μόνο αναλγησία έδειξε αυτή η Κυβέρνηση απέναντι αυτών των ανθρώπων, οι οποίοι πούλησαν τα υπάρχοντά τους, κύριε Υπουργέ, για να αποκτήσουν μισό λεωφορείο, να γίνουν οδηγοί. 

Και τι ήταν αυτοί οι άνθρωποι; Πολύτεκνοι και άνθρωποι των κατηγοριών που ανέφερε ο Πρόεδρος κ. Μητσοτάκης, όταν μίλησε. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Μισό λεπτό, κύριε Πρόεδρε και τελειώνω. 

Με αυτό το χαράτσι, λοιπόν, που επιβάλλετε σε όλους τους Eλληνες, κατ' αυτόν τον απαράδεκτο τρόπο, εγώ δεν συμφωνώ. 

Ο χρόνος δεν μου επιτρέπει να αναφερθώ στους κανονισμούς, τους οποίους όμως, απέρριψαν ήδη οι εργαζόμενοι και επομένως τους απορρίπτω και εγώ. Σαφώς δεν ψηφίζω τα συζητούμενα άρθρα. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ(Υπουργός Μεταφορών και Επικοινωνιών): Κύριοι συνάδελφοι, όπως ο νυν Πρόεδρος της Αξιωματικής Αντιπολίτευσης, έτσι και ο επίτιμος πρόεδρος, μου έκαναν την τιμή, να αναφερθούν στο νομοσχέδιο και σε εμένα. Οι εκφράσεις που χρησιμοποιούνται από την Αξιωματική 



 

  

Σελίδα 1744 

Αντιπολίτευση, πολλές φορές δεν είναι εκείνες που επιβάλλει το επίπεδο του Κοινοβουλίου, αλλά εν πάση περιπτώσει εγώ τους ευχαριστώ και τον έναν και τον άλλον. 

Πρέπει, όμως, να λεχθούν ορισμένα πράγματα. Πρέπει να λεχθούν ορισμένες αλήθειες. 

Πρώτα-πρώτα απ' όλα, ακόμα βρίσκομαι σε σύγχυση με αυτήν την περίφημη αποκρατικοποίηση, για την οποία μάλιστα ο κ. Καραμανλής είπε τα εξής: Πρέπει να κάνουμε μία ριζοσπαστική πολιτική -έτσι διάβασα στα Πρακτικά-ουσιαστικής αποκρατικοποίησης. Και αυτή η ουσιαστική αποκρατικοποίηση -όπως την ονόμασε- συνίσταται στο να αναλάβει τον σχεδιασμό και τον έλεγχο που έχει σήμερα ο ΟΑΣΑ, μια ρυθμιστική κρατική αρχή. Στη συνέχεια διευκρινίστηκε, ότι αυτή θα μπορούσε να είναι και Γενική Γραμματεία Υπουργείου. Πρώτο στοιχείο αποκρατικοποίησης. 

Το δεύτερο στοιχείο αποκρατικοποίησης συνίσταται στο να γίνουν οι υπόλοιποι φορείς που εκτελούν συγκοινωνιακό έργο πολυμετοχικοί, λαϊκής βάσης και να ανήκουν κυρίως στους εργαζόμενους. 'Οπως μάλιστα, διευκρινίστηκε, αυτό να ισχύει μόνο για την ΕΘΕΛ, ενώ ο ΗΛΠΑΠ και ο ΗΣΑΠ, θα ανήκουν στο δημόσιο.'Αλλη μορφή αποκρατικοποίησης αυτή. 

Δεν μπορώ να καταλάβω ακριβώς αυτην την αποκρατικοποίηση, αλλά το ίδιο περίπου επανέλαβε και ο κ. Μητσοτάκης, θέλοντας όμως, ιδιαίτερα να επιμείνει στα ζητήματα της δικής του ριζοσπαστικής αλλαγής που έκανε το 1992. Διότι εστόχευε, να υπερασπίσει εκείνη την πολιτική. Και βέβαια εκείνη η πολιτική, όπως τη ζήσαμε όλοι μας, ως πολίτες, ως εργαζόμενοι και ως Κοινοβούλιο ήταν μια πολιτική της οποίας η κατάληξη ήταν αυτό ακριβώς το σημειο που ανέφερε ο κ. Μητσοτάκης. Σαφέστατα ομολόγησε: Στην πολιτική αυτή αποτύχαμε. Τι θέλει τώρα, την αποτυχία εκείνη να την επαναλάβουμε εμείς; 

'Οπως ακούσατε, κύριοι συνάδελφοι, η Αξιωματική Αντιπολίτευση τοποθετεί την ΕΘΕΛ ξεχωριστά από τα τρόλεϊ και από τον αστικό σιδηρόδρομο. Δεν μπορώ να καταλάβω για ποιο λόγο να υπάρχει αυτή η διαφορά, μεταξύ ΕΘΕΛ και ΗΛΠΑΠ. Γιατί δηλαδή θα πρέπει η ΕΘΕΛ να είναι πολυμετοχική εταιρεία λαϊκής βάσης που να ανήκει στους εργαζόμενους, και στον απλό πολίτη ενώ ο ΗΛΠΑΠ να ανήκει στο δημόσιο; Για ποιο λόγο να υπάρχει αυτή η διαφορά και για ποιο λόγο εκφράστηκε αυτή η ιδιαίτερη μανία κατά των οδηγών των λεωφορείων; 

Ο λόγος είναι πάρα πολύ απλός. Γιατί τότε δεν μπόρεσαν να πείσουν ότι αυτή η πολιτική ήταν σωστή και μάλιστα όχι μόνο δεν μπόρεσαν να πείσουν αλλά αναγνώρισαν εκ των υστέρων και αναγνωρίζουν και σήμερα, ότι απέτυχαν. 'Οταν δεν μπόρεσαν να πείσουν και μάλιστα έβλεπαν ότι αποτυγχάνουν αντί να αναγνωρίσουν την αποτυχία, αντί να λάβουν τα σωστά μέτρα, έκαναν μαζικές απολύσεις. 

Θυμόσαστε πόσες οικογένειες πετάχτηκαν στο δρόμο και θυμόσαστε την κοινωνική ένταση που είχε δημιουργηθεί. Ποια ήταν η συνέχεια; Απλούστατα -και όλοι το ξέρουν- η διανομή των περιουσιακών στοιχείων της τότε ΕΑΣ, η οποία πήγε αναμφισβήτητα στους κομματικούς φίλους της τότε κυβέρνησης. Αυτή ήταν η πραγματικότητα. 

ΝΙΚΟΛΑΟΣ ΓΚΕΛΕΣΤΑΘΗΣ: Επανέρχεσθε σε αυτά, ανεπίτρεπτα. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Δεν θέλησα καθόλου να αναφερθώ, όταν συζητούσαμε επι της αρχής, γιατί δεν έχει νόημα να επανέρχομαι, αλλά διαπιστώνω τη μανία από την οποία διακατέχεται η Αξιωματική Αντιπολίτευση. Γιατί κύριοι, αυτή η ειδική αναφορά κατά των λεωφορείων; Γιατι αυτή η αναφορά σήμερα; 

ΝΙΚΟΛΑΟΣ ΓΚΕΛΕΣΤΑΘΗΣ: Σας τα είπαμε αυτά επί της αρχής. Τώρα δεν μπορούμε να απαντήσουμε. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Γκελεστάθη. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Είναι απλούστατο. 

Διότι σήμερα τα λεωφορεία δεν απεργούν. Και αυτό έχει αναστατώσει την Αξιωματική Αντιπολίτευση. Της έχει ανατρέψει τα σχέδια. Δεν μπορεί να υποδαυλίσει, δεν μπορεί να δημιουργήσει κοινωνική αναστάτωση. Και γι'αυτό ακριβώς το λόγο μονομανία, κατά εκείνων οι οποίοι αντιστάθησαν στην πολιτική τους, κατά αυτών που σήμερα δεν συνηγορούν στην υποδαύλιση της κοινωνικής έντασης γι' αυτόν ακριβώς το λόγο ζητούν να στραφούν εναντίον τους. Αλλά η πραγματικότητα είναι μία. Εκείνοι οι εργαζόμενοι που ανήκουν στα λεωφορεία γνώρισαν την ανεργία, γνώρισαν τι σημαίνει το να βρεθούν στο δρόμο. Ακριβώς αυτό το πράγμα σήμερα η Νέα Δημοκρατία δεν θέλει να το αναγνωρίσει και θέλει να τους γυρίσει σε καταστάσεις ανεπίτρεπτες. Λέχθηκε μετά μεγάλης εμφάσεως ότι, ο μέσος όρος των αποδοχών στην ΕΘΕΛ, διαιρώντας το σύνολο του κόστους διά του αριθμού των εργαζομένων, ανέρχεται σε ένα ποσό άλφα, το οποίο χαρακτηρίστηκε από τον επίτιμο Πρόεδρο της Νέας Δημοκρατίας. 

Αλλά θα πρέπει να σας πω ότι οι εργαζόμενοι στα λεωφορεία δεν είναι οι καλύτερα αμειβόμενοι στο συγκοινωνιακό τομέα. Και δεύτερον, ανεξάρτητα από τις λογιστικές προσεγγίσεις, αυτό είναι το σύνολο του κόστους, στο οποίο εμπεριέχονται μια σειρά άλλων εξόδων όπως εισφορές εργοδοτικές και εργαζομένων, υπερωρίες, υπερεργασίες κ.α. Δεν θέλω να κάνω αναγωγές, αλλά όλοι ξέρουμε τί σημαίνουν αυτά τα πράγματα και όταν γίνουν με την απλή λογική οι οποιεσδήποτε αναγωγές, βγαίνουν και τα τελικά συμπεράσματα σε αυτήν την ιστορία. 

Κύριοι συνάδελφοι, έγινε αναφορά στα ΚΤΕΛ, επιδιώκοντας μάλιστα να φανεί ότι εδώ διώκουμε τα ΚΤΕΛ. Θα πρέπει καταρχήν να δεχθεί κανείς ότι τα ΚΤΕΛ ανήκουν σε ιδιωτικές επιχειρήσεις. Βέβαια στα ΚΤΕΛ δεν υπάρχει πολιτική κομίστρου. Καθορίζουν το κόμιστρό τους, έτσι ώστε να βγαίνουν οι άνθρωποι και δεν υπάρχει καμία σύγκριση με το εισιτήριο. Είναι πολλαπλάσιο του εισιτηρίου των αστικών συγκοινωνιών, το εισιτήριο στα ΚΤΕΛ και έτσι πρέπει να είναι. Κανείς δεν θέλει να ανατρέψει μία τέτοια κατάσταση. Αλλά μην ξεχνάμε ότι οι κυβερνήσεις της Νέας Δημοκρατίας χάρισαν τότε στους ιδιώτες, δάνεια και οφειλές της τάξεως των πενήντα δισεκατομμυρίων και πλέον δραχμών. Και βέβαια δεν υπήρξε αντίδραση, γιατί έπρεπε και εκείνα να ρυθμιστούν. Σήμερα στις αστικές συγκοινωνίες που λειτουργούν υπό τις συνθήκες που λειτουργούν, ξεκινάει ένας ολόκληρος σάλος και μάλιστα εμφανίζεται ότι δήθεν, όπως λέχθηκε από τον επίτιμο Πρόεδρο της Νέας Δημοκρατίας, αυτά τα οποία διαχειριζόμαστε είναι πέραν των επιδοτήσεων. Μα, ασφαλώς είναι πέραν των επιδοτήσεων, γιατί έτσι καθόριζε ο ν. 588/77, ο οποίος ανέφερε με σαφήνεια ότι, οτιδήποτε το κράτος δεν μπορεί να καλύψει με την επιδότηση, πρέπει να δίνει τη δυνατότητα να δανείζεται με κρατική εγγύηση, ώστε στην πραγματικότητα να καλύπτεται η υποχρέωση του κράτους, μέσω αυτού του μηχανισμού. Αυτή ήταν η πραγματικότητα. Και βέβαια ξεχάστηκε να ειπωθεί ότι το 1992 με το νόμο 2078, ρητά ρυθμίστηκε ότι θα πρέπει να αναληφθούν οι υποχρεώσεις του κράτους, που έχουν μεταφραστεί σε δάνεια, που έχουν μεταφραστεί σε χρέη και σε ελλείμματα των αστικών συγκοινωνιών και αναλαμβάνονται από το κράτος. Ανελήφθησαν πράγματι, αλλά δεν κατεβλήθησαν ποτέ . Θα μου επιτρέψετε να επαναλάβω την εξέλιξη των χρεών και ελλειμμάτων, ώστε να έχουμε μια σαφή εικόνα για το πως διαμορφώθηκαν διαχρονικά. Το 1989 το συνολικό χρέος των αστικών συγκοινωνιών ήταν εκατόν ογδόντα ένα δισεκατομμύρια (181.000.000.000) δραχμές. Το 1993, παραλάβαμε συνολικό χρέος ύψους εξακοσίων σαράντα δύο δισεκατομμυρίων οκτακοσίων εκατομμυρίων (642.800.000.000) δραχμών. Και βέβαια το 1998 έφτασε περίπου στα εννιακόσια πενήντα δισεκατομμύρια (950.000.000.000), εκ των οποίων ένα μεγάλο μέρος είναι οι προσαυξήσεις και τα πρόστιμα, τα οποία προστίθενται επ'αυτών των λογιστικών εγγραφών. Και δεν τολμάμε να ανΰγνωρίσουμε την αλήθεια κατακρίνουμε στραφόμαστε κατά των εργαζομένων και κατά της ρυθμίσεως αυτής, που έρχεται να ορθολογικοποιήσει επιτέλους, τα πράγματα. 

Κύριοι συνάδελφοι, όταν θα συζητήσουμε το νομοσχέδιο 

 

 

  

Σελίδα 1745 

του ΟΣΕ, θα πούμε τι ρυθμίσεις γίνονται. Το μόνο που θέλω να σας πω είναι ότι διεθνείς επιβατικές μεταφορές, που ήταν αποκλειστικό προνόμιο του ΟΣΕ, εξορθολογίζονται και δίνεται η δυνατότητα να διεξάγουν οι διεθνείς επιβατικές μεταφορές και τρίτοι, άρα και τα ΚΤΕΛ. 

Θα δούμε τι δυνατότητες έχουν και θα τους χορηγηθεί άδεια για την ανάπτυξη τέτοιων δραστηριοτήτων. Αλλά όταν χρειάζεται το κύριο σιδηροδρομικό έργο του ΟΣΕ να συμπληρωθεί, δεν πρέπει να συμπληρωθεί; Για παράδειγμα, κύριοι συνάδελφοι, πρέπει να ξέρετε όι ξηλώσαμε όλη τη γραμμή Παλιοφάρσαλος -Καλαμπάκα. Και διαθέτουμε ένα τεράστιο ποσό για την ανακατασκευή της. Για όσο διάστημα διαρκέσουν οι εργασίες - που μπορεί να είναι τρία, τέσσερα ή και πέντε χρόνια - και σε υποκατάσταση αυτή της γραμμής δεν πρέπει να έχει το δικαίωμα ο ΟΣΕ να συνεχίσει να μεταφέρει τους επιβάτες του, τους πελάτες του και να μην τους χάσει και μεγαλώσουν και τα ελλείμματα του. 

Κύριοι συνάδελφοι όλα αυτά για να καταλήξω στο πως αντιμετωπίζουμε τα γεγονότα και πως τοποθετείται η Αξιωματική Αντιπολίτευση σε ορισμένα πράγματα τα οποία είναι σε πλήρη αντίφαση και με της δικές της πράξεις και με την πραγματικότητα. 

Δυο κουβέντες γιατί για τα υπόλοιπα θα αναφερθώ όταν τελειώσουν όλοι οι συνάδελφοι. Αλλά θέλω να μιλήσω για τα εργασιακά. 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ ... 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Ολοι οι συνάδελφοι έχουν μιλήσει πάνω από δέκα λεπτά. 

ΠΡΟΕΔΡΕΥΩΝ (Νικόλαος Κατσαρός): Δεν σας διακόπτω. 

Με παρεκάλεσε και παρακαλεί όλους τους συναδέλφους και ο Πρόεδρος της Βουλής, και εσείς και οι άλλοι συνάδελφοι να συντομεύουν διότι δυστυχώς με τους εισηγητές έγινε πάρα πολύ μεγάλη παραβίαση του χρόνου. 

ΘΕΟΔΩΡΟΣ ΚΑΣΣΙΜΗΣ: Καμία παραβίαση, κύριε Πρόεδρε. Χθες ο Προέδρος... 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Κασσίμη, δεν έχετε το λόγο. 

ΘΕΟΔΩΡΟΣ ΚΑΣΣΙΜΗΣ: Διπλάσιο χρόνο μετά την ενοποίηση. 

ΠΡΟΕΔΡΕΥΩΝ (Νικόλαος Κατσαρός): Δεν έχετε το λόγο. Σας παρακαλώ! 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι ποιες είναι οι κρίσιμες ρυθμίσεις όσον αφορά τα εργασιακά; Καθιερώνουμε ημερήσιο ωράριο εργασίας επτά ώρες και σαράντα πέντε λεπτά όταν για τους λοιπούς εργαζόμενους είναι οκτώ ώρες. Καθιερώνουμε εβδομαδιαίο χρόνο εργασίας τριάντα οκτώ ώρες και σαράντα πέντε λεπτά, όταν για τους λοιπούς εργαζόμενους είναι σαράντα ώρες. Καθιερώνουμε παράδοση παραλαβή δεκαπέντε λεπτά την οποία τοποθετούμε εκτός του ωραρίου για να αμείβεται υπερωριακά, ενώ για όλες τις άλλες κατηγορίες εργαζομένων είναι εντός του κανονικού ωραρίου. Καθορίζουμε επίσης δεκατέσσερις εξαιρέσιμες και αργίες όταν κατά την εργατική νομοθεσία που ισχύει για τους λοιπούς εργαζόμενους είναι έξι. Τίποτε άλλο. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Νικόλαος Κατσαρός): Κύριε Γεωργακόπουλε, θέλετε το λόγο που ζητήσατε προηγουμένως; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δύο λόγια μόνο κύριε Πρόεδρε. 

Ακούσω συνέχεια τους συναδέλφους εδώ οι οποίοι αναφέρονται στο χρέος των αστικών συγκοινωνιών του ενός τριασεκατομμυρίου (1.000.000.000.000) δραχμών. Το λένε, το ξαναλένε, το ξαναεπαναλαμβάνουν ως καραμέλα, η οποία δεν λιώνει. 'Εχει εξηγηθεί σε όλους τους τόνους ότι το χρέος των δημοσίων αστικών συγκοινωνιών της Αθήνας, δεν είναι ένα τρισεκατομμύριο (1.000.000.000.000) δραχμές. Αυτό το πρωτογενές χρέος ... 

(Θόρυβος από την πτέρυγα της Νέας Δημοκρατίας) 

Ακούστε, κύριοι, να μάθετε. Το πρωτογενές χρέος δεν ξεπερνάει τα τριακόσια δισεκατομμύρια (300.000.000.000). Τα υπόλοιπα είναι προσαυξήσεις. Δεν πρόκειται να πληρώσει τίποτα το δημόσιο σήμερα γιατί τα έχει πληρώσει αυτά όταν κατέπεσαν οι εγγυήσεις του δημοσίου, το δημόσιο τα έχει καταβάλει. 'Εχουν περάσει στο δημόσιο χρέος, έχουν καταγραφεί ως δημόσιο χρέος και συνεχίζουν να επαναλαμβάνονται συνεχώς στον ισολογισμό των αστικών συγκοινωνιών χωρίς να έχουν κανένα αντίκρισμα. Είναι ακριβώς μία λογιστική απεικόνιση ενός χρέους το οποίο έχει μεν περάσει στο συνολικό δημόσιο χρέος, έχει πληρωθεί από το δημόσιο, εμφανίζεται εκεί και συνεχίζει να εμφανίζεται και ως χρέος των αστικών συγκοινωνιών. Εάν ήλπιζε το δημόσιο ότι κάποια στιγμή οι αστικές συγκοινωνίες θα γίνονταν τόσο κερδοφόρες έτσι ώστε να αποπληρώσουν αυτό το δημόσιο χρέος τότε θα είχε νόημα. Αλλά από τη στιγμή που επιδοτούνται οι αστικές συγκοινωνίες δεν έχει κανένα απολύτως νόημα να εμφανίζεται αυτό το χρέος των αστικών συγκοινωνιών και να μην μπορούν ουσιαστικά να παρουσιάζονται οι δημόσιες αστικές συγκοινωνίες, να πρέπει να παρουσιάζουν τόκους ή να παρουσιάζουν υψηλούς τόκους για να εξυπηρετήσουν υποτίθεται αυτό το δημόσιο χρέος όταν δεν χρειάζεται, γιατί το δημόσιο χρέος έχει πληρωθεί από το δημόσιο. 

Εάν μεν το δημόσιο είχε αναλάβει όλες τις ευθύνες τις οποίες είχε από το '77 και μετά, από τον αρχικό νόμο, να καταβάλει στις αστικές συγκοινωνίες ως επιδότηση το επιπλέον όταν θα παρουσίαζαν ελλείμματα λόγω της επιδότησης του εισιτηρίου στις αστικές συγκοινωνίες... 

ΕΥΑΓΓΕΛΟΣ ΜΕΪΜΑΡΑΚΗΣ: Είναι τα επιπλέον. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είναι τα επιπλέον. Είναι το συνολικό δημόσιο χρέος. Δεν είναι επιπλέον. 

ΕΥΑΓΓΕΛΟΣ ΜΕΪΜΑΡΑΚΗΣ: Τα δάνεια... 

ΠΡΟΕΔΡΕΥΩΝ (Νικόλαος Κατσαρός): Θα μιλήσετε, κύριε Μεϊμαράκη, στη σειρά σας. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριοι συνάδελφοι, όλα τα δάνεια τα οποία έχουν πάρει με την εγγύηση του ελληνικού δημοσίου, έχουν πληρωθεί από το δημόσιο. Και επειδή κατέπεσαν αυτές οι εγγυήσεις, το δημόσιο... 

ΕΥΑΓΓΕΛΟΣ ΜΕΪΜΑΡΑΚΗΣ: 'Αμα πληρωθούν δεν καταπίπτουν. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ακούστε, κύριε Μεϊμαράκη. Κατέπεσαν αυτές οι εγγυήσεις και πήγαν στο δημόσιο ταμείο. Και όταν πάει ένα χρέος στο δημόσιο ταμείο, γνωρίζετε ότι αυτό αυξάνεται με 3% το μήνα. 

ΕΥΑΓΓΕΛΟΣ ΜΕΪΜΑΡΑΚΗΣ: 'Αμα πληρωθούν, δεν καταπίπτουν. Είστε σε αντίθεση. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν καταλαβαίνετε τι εννοώ. 

ΠΡΟΕΔΡΕΥΩΝ (Νικόλαος Κατσαρός): Κύριε Μεϊμαράκη, σας παρακαλώ πολύ. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Γεωργακόπουλε... 

ΠΡΟΕΔΡΕΥΩΝ (Νικόλαος Κατσαρός): Κύριε Μεϊμαράκη, σας παρακαλώ! 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Μεϊμαράκη, για να μην υπάρχουν παρεξηγήσεις, σας εξηγώ και σας λέω το εξής: 

'Οταν έπαιρναν οι αστικές συγκοινωνίες ένα δάνειο από μια τράπεζα, το ελληνικό δημόσιο έδινε την εγγύησή του. 'Οταν δεν πληρωνόταν αυτό το δάνειο μέσα στο χρόνο τον οποίο προέβλεπε η σύμβαση την οποία είχαν με την τράπεζα, ερχόταν το δημόσιο και πλήρωνε τις τράπεζες και χρέωνε το δημόσιο τις αστικές συγκοινωνίες. 'Οταν τις χρέωνε, αμέσως πήγαινε στο δημόσιο ταμείο αυτό το χρέος που είχαν οι αστικές συγκοινωνίες απέναντι του δημοσίου, επειδή δεν πλήρωσαν το δάνειό τους. Αυτό το χρέος αυξανόταν με 3% το μήνα. Αυτές είναι οι προσαυξήσεις τις οποίες σας λέμε. Δεν είναι πρωτογενές χρέος. Το δημόσιο πλήρωνε και το πρωτογενές χρέος και τους τόκους που είχαν καταλογισθεί μέχρι τότε, που έκαναν την εξόφληση. Αυτό κατεγράφετο στο συνολικό δημόσιο χρέος. 

'Αρα, έχει τελειώσει αυτή η διαδικασία και ό,τι απεικονίζεται στα βιβλία των αστικών συγκοινωνιών, είναι ουσιαστικά μια 

  

 

  

Σελίδα 1746 

λογιστική απεικόνιση ενός χρέους το οποίο έχει πληρωθεί. Δεν πρόκειται να πληρώσει τίποτα τώρα το δημόσιο. Δεν πρόκειται να παραδόσει ένα τρισεκατομμύριο (1.000.000.000.000) στις αστικές συγκοινωνίες, όπως αφήνετε να διαχέεται και να δημοσιεύεται και στις εφημερίδες και να μένει η εντύπωση στον κόσμο ότι ουσιαστικά το δημόσιο τώρα σπαταλάει ένα τρισεκατομμύριο (1.000.000.000.000) δραχμές για τις αστικές συγκοινωνίες. Αυτά σας λέμε ότι έχουν εξοφληθεί, γίνεται και αυτή η λογιστική τακτοποίηση, να μπουν σ'ένα σωστό δρόμο οι αστικές συγκοινωνίες. 

ΠΡΟΕΔΡΕΥΩΝ (Νικόλαος Κατσαρός): Ο κ.Μεϊμαράκης έχει το λόγο για πέντε λεπτά. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, θέλω δέκα λεπτά, γιατί είμαι Κοινοβουλευτικός Εκπρόσωπος. 

ΠΡΟΕΔΡΕΥΩΝ (Νικόλαος Κατσαρός): Κύριε Μεϊμαράκη, συγγνώμη... 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, επιτρέψτε μου μισό λεπτό, γιατί γυρίζουμε σε θέματα επί της αρχής. Συζητήθηκαν και τώρα τα ακούω πάλι για τις αποκρατικοποιήσεις... 

ΠΡΟΕΔΡΕΥΩΝ (Νικόλαος Κατσαρός): Κύριε Μεϊμαράκη, σας παρακαλώ ως προς το χρόνο. Η απόφαση την οποία τώρα μόλις διάβασα από τα Πρακτικά, χθες που ήταν ο Πρόεδρος και όρισε πώς ακριβώς θα γίνει η συζήτηση, για χρόνο ηυξημένο μιλάει μόνο για τους εισηγητές και τους ειδικούς αγορητές. 'Εχετε πέντε λεπτά και θα έχετε οπωσδήποτε και μια μικρή ανοχή. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, δεν θα κάνω πολλή χρήση. Σας παρακαλώ την ανοχή σας, για δυο-τρια λεπτά. Δεν είχα την πρόθεση να τα πω αυτά, γιατί τα είπαμε στην πρωτολογία μας. 

Για να καταλάβει ο ελληνικός λαός, όταν λέμε "διαγραφή χρεών" δεν διαγράφουμε μια μονοκοντιλιά. Διαγράφουμε πράγματι και τακτοποιούμε λογιστικά αυτά που έχουν σχέση, δημόσιο με δημόσιο. Τα δάνεια, όμως και δη τα δάνεια από τράπεζες κυρίως του εξωτερικού, πληρώνονται και το ελληνικό δημόσιο, δεν τα έχει πληρώσει παρόλο που οι εγγυήσεις κατέπεσαν. Και αυτά είναι εγγεγραμμένα στον ισολογισμό και στον απολογισμό του Ο.Α.Σ.Α. Αυτό πρέπει να καταλάβει ο κύριος συνάδελφος. 'Οτι το ελληνικό δημόσιο αυτά... 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Ο,τι δεν έχει λήξει θα πληρώσει. 

ΕΥΑΓΓΕΛΟΣ ΜΕΪΜΑΡΑΚΗΣ: ...θα τα πληρώσει και θα τα πληρώσει ο 'Ελληνας φορολογούμενος. 

Και δεν είναι μόνο ότι θα πληρώσει αυτά, αλλά θα πληρώσει και όλα των υπολοίπων οργανισμών, τα οποία χρωστάει. 

Για να καταλάβει καλύτερα ο συνάδελφος, ο οποίος γνωρίζει τα οικονομικά, ο κύριος Υπουργός των Οικονομικών δεν τόλμησε καν να μας πει αυτήν τη θεωρία που αναπτύσσει ο κ. Γεωργακόπουλος, διότι δεν είναι εφ'ολοκλήρου πράγματι του ενός τρισεκατομμυρίου (1.000.000.000.000) δραχμές. Είναι, όμως, ποσό πολύ μεγάλο στο ένα τρισεκατομμύριο (1.000.000.000.000) δραχμές, όπως είναι ποσό πολύ μεγάλο και της Ολυμπιακής και των ασφαλιστικών φορέων. 

Γι'αυτό, κύριε Πρόεδρε, καταγγείλαμε την Κυβέρνηση ότι τα έφερε τώρα, εσπευσμένα, τη στιγμή που κατατέθηκε ο προϋπολογισμός, που δεν έχουν εγγραφεί αυτές οι υποχρεώσεις μέσα και κατά συνέπεια, το δημόσιο χρέος επί του ΑΕΠ είναι πλασματικό. Διότι θα δείξει τον Ιούνιο ή το Μάϊο, κύριε Γεωργακόπουλε, η Κυβέρνηση στην Ευρωπαϊκή 'Ενωση τη σχέση χρέους προς ΑΕΠ, ενώ δεν θα είναι η πραγματική. 

Εν πάση περιπτώσει, μην παίρνετε σαν αδυναμία μας το ότι αυτό δεν το κάνουμε μείζον θέμα, διότι και εμείς δεν θέλουμε να παρουσιαστεί αυτή η αύξηση του χρέους, πράγμα το οποίο, κύριε Γεωργακόπουλε, έγινε και το '95. Παρουσιάστηκε το χρέος του '93 -σας τα είπαμε και θα σας ξαναπούμε και στον προϋπολογισμό- αυξημένο, διότι όλα εκείνα τα δάνεια, που ήταν με την εγγύηση του δημοσίου και είχαν καταπέσει, κατεγράφησαν στο δημόσιο χρέος του '93. Και ουσιαστικά, όπως παρουσιάστηκε το χρέος του '93, ξεκινούσε το '95 καινούριο. 

Σήμερα, λοιπόν, δεν έχουν καταγραφεί αυτά και γι' αυτό σας μιλούμε εδώ κι ενάμιση χρόνο για αφανές χρέος, το οποίο αν προστεθεί στο δημόσιο χρέος, θα αυξηθεί σε σχέση με το ΑΕΠ. Πάνω από 3% είναι μόνο του ΟΑΣΑ, του ΟΣΕ και των υπολοίπων οργανισμών του Υπουργείου Μεταφορών, αφήνω τους ασφαλιστικούς οργανισμούς έξω. 

'Ομως, κύριε Πρόεδρε, δεν θα φάω το χρόνο μου μ' αυτό. Αν το κατάλαβε ο κύριος πρώην Υπουργός των Οικονομικών, έχει καλώς, αν δεν το κατάλαβε δεν πειράζει. 

Ο κύριος Υπουργός Μεταφορών υποτιμά τη νοημοσύνη του, διότι μας λέει ότι δεν κατάλαβε τι εννοούσαμε με την αποκρατικοποίηση και ποια είναι η αποκρατικοποίηση. Κύριε Υπουργέ, νόμιζα ότι έχετε πάρα πολύ μυαλό, για να καταλάβετε τι σημαίνει αυτό το οποίο σας είπαμε. 

Προσπάθησε ο κύριος Υπουργός να μας φέρει σε μία αντιπαράθεση δήθεν με τα θερμικά λεωφορεία και τους εργαζόμενους, παρουσιάζοντας το ζήτημα ότι μόνο εκεί λέμε ότι θα έχουμε την αποκρατικοποίηση. 

Κύριε Υπουργέ, φαίνεται ότι δεν καταλάβατε ότι με δική σας ευθύνη η σχέση μεταξύ θερμικών λεωφορείων και αντιρυπογόνων οχημάτων κρατείται πάρα πολύ υψηλή και μάλιστα, δεν κρατείται σε καμία ευρωπαϊκή πρωτεύουσα απ' αυτές, τις οποίες επικαλείσθε. Τα αντιρυπογόνα, το τραμ, το τρόλεϊ και ΗΣΑΠ, είναι περίπου στο 60%-65% στις ευρωπαϊκές πρωτεύουσες και για τα θερμικά λεωφορεία, λόγω περιβάλλοντος, ο ρυθμός μείωσής τους είναι μεγάλος και φτάνει μέχρι και της πλήρους εξαφάνισης. 

Εδώ όμως έχουμε το αντίθετο. Το 85% περίπου των διαγραφέντων χρεών αφορά ουσιαστικά τα θερμικά λεωφορεία και το άλλο 15% αφορά ΗΣΑΠ και ΗΛΠΑΠ. Αυτό είναι το πρώτο. 

Δεύτερον, όσον αφορά την ΕΘΕΛ, τα λεωφορεία, εμείς δεν έχουμε τίποτα με τους εργαζόμενους, ούτε έχουμε το μίσος, το οποίο επέδειξε η δική σας Κυβέρνηση προς τους πρώην ΣΕΠίτες, με αποτέλεσμα να δείχνετε ένα αποκρουστικό πρόσωπο πλέον προς αυτούς και να τους εκδικείσθε, λες και αυτοί συνηλλάγησαν μόνο με τη Νέα Δημοκρατία και όχι με την πολιτεία. Μην κρίνετε εξ ιδίων τα αλλότρια. Yπηρετώντας το δικό σας κομματικό στρατό, θέλετε να περάσετε στην ελληνική κοινωνία ότι αν θα διώξουν εσάς, θα φέρουν τους άλλους. 'Οχι, διότι εμείς είπαμε, όποιος απ' αυτούς θέλει, να υποβάλει αίτηση για να πάρει τη μισή άδεια λεωφορείου. Και δεν υπέβαλαν αίτηση. Εάν υπέβαλαν, θα την έπαιρναν. Δεν υπήρξε ούτε ένας απ' αυτούς, που να υπέβαλε αίτηση και να μην πήρε. 

Ενώ με σας έγινε εντελώς διαφορετικά. Ακόμα και σήμερα θεσπίζετε κριτήρια τέτοια, που ουσιαστικά δεν μπορούν να επανέλθουν και αν επανέλθουν ξέρουν τι τους περιμένει. 

'Ομως το πρόβλημα, κύριε Υπουργέ, δεν είναι εκεί. Εμείς σας είπαμε να είναι πολυμετοχική, λαϊκής βάσεως, διότι υπάρχουν πολλοί τρόποι ιδιωτικοποίησης. Υπάρχει και ο τρόπος να γίνουν όλα ένας οργανισμός και να δοθούν οι μετοχές, ή να μπει στρατηγικός επενδυτής. 

Σας είπαμε όμως ότι δεν μπορεί σε κάθε αποκρατικοποίηση να υπάρχει το ίδιο μοντέλο, διότι εμείς δεν θέλουμε ένας να πάρει μία δεσπόζουσα θέση μέσα στις συγκοινωνίες του λεκανοπεδίου. Προτιμούμε να τα έχουν οι ίδιοι οι εργαζόμενοι και να τα δουλέψουν. Αυτό, κύριε Υπουργέ, αν δεν το καταλάβετε, δεν μπορώ να σας το εξηγήσω περισσότερο. 

Θα ήθελα να πω δύο λόγια για το χρέος, στο οποίο αναφέρθηκαν λεπτομερώς οι άλλοι συνάδελφοι. Το χρέος είναι τόσο, κύριε Γεωργακόπουλε, και επιτρέψτε μου να σας πω ότι είναι ακόμα παραπάνω. 

Θα ήθελα να πω, κύριε Υπουργέ, ότι οι προγραμματικές συμβάσεις τις οποίες έχουν υπογράψει οι ΕΘΕΛ, ΗΛΠΑΠ, ΗΣΑΠ, με έγκριση του δικού σας Υπουργείου, δεν καταλαβαίνω γιατί δεν τις πληρώνει το δημόσιο με την ίδια διαδικασία και να γίνουν μετοχικό κεφάλαιο, αλλά αφήνετε να μην πληρωθούν. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

  


 

  

Σελίδα 1747 

Θα ήθελα να πω ακόμα στον κ. Γεωργακόπουλο ότι πράγματι, είναι εννιακόσια σαράντα επτά δισεκατομμύρια (947.000.000.000), εκτός από τα εκατόν τριάντα τέσσερα δισεκατομμύρια (134.000.000.000) τα οποία λέγατε για τις προγραμματικές συμβάσεις, τα οποία όμως και αυτά τα έχετε εγκρίνει και ουσιαστικά θα πληρώσει και αυτά το ελληνικό δημόσιο. Δεν μπορείτε να το αμφισβητήσετε, αυτά δεν έχουν ακόμα πληρωθεί. Είναι οι προγραμματικές συμβάσεις 1998-2002. 'Αρα, λοιπόν, και αυτές θα πληρωθούν από το ελληνικό δημόσιο και φθάνουμε το ένα τρισεκατομμύριο ενενήντα δισεκατομμύρια (1.090.000.000.000) δραχμές. Διαβάστε σας παρακαλώ και την έκθεση του Γενικού Λογιστηρίου, όπου σε δεκαοκτώ σημεία μας λέει "ετήσια ακαθάριστη δαπάνη από..", για να καταλάβετε τι ακριβώς διαγράφουν και τι ακριβώς κοστίζουν. 

Καταλήγοντας, θέλω να σας πω, κύριε Υπουργέ, ότι για τους κανονισμούς εμείς ζητήσαμε να γίνει διάλογος με τους εργαζόμενους. 

Το πνεύμα της διάταξης, που ψηφίσαμε την περασμένη φορά ότι οι κανονισμοί πρέπει να έρχονται με νόμο, είναι εφόσον τελικά δεν συμφωνήσετε. Δηλαδή, ξεκινάτε ένα διάλογο, συζητείτε με τον κάθε κλάδο χωριστά, σας καταθέτουν προτάσεις, καταθέτετε προτάσεις και μας λέτε σε τι δεν συμφωνήσατε και φέρνετε εδώ και νομοθετείτε. 

Εσείς όμως, όπως αποδείχθηκε, κύριε Υπουργέ, δεν συζητήσατε. Και δεν μας λέτε εδώ, σε τι δεν συμφώνησαν οι εργαζόμενοι, σε τι το φέρνετε πλέον να νομοθετηθεί, για να ξέρουμε και εμείς σε τι συμφώνησαν και σε τι δεν συμφώνησαν. 

'Οσον αφορά τις αποδοχές τις οποίες είπατε -και έκανε χρήση και ο κ. Μητσοτάκης- πρέπει να σας πω ότι αυτές ουσιαστικά διέρρευσαν από το Υπουργείο σας και από δικούς σας ανθρώπους με την ίδια τακτική και πολιτική που κάνατε και για τους εργαζόμενους στην Ολυμπιακή και που κάνετε σε κάθε εργαζόμενο σε κάθε οργανισμό, για να δείξετε ότι παίρνουν πολλά, να στρέψετε την ελληνική κοινωνία σε βάρος των εργαζομένων και να πείτε ότι αυτά τα παίρνουν οι εργαζόμενοι, άρα κόφτε τα. Και εγώ σας ερωτώ: Μόνοι τους τα παίρνουν οι εργαζόμενοι; Δεν τους τα δίνουν οι διοικήσεις; Οι εργαζόμενοι φταίνε για όλα και δεν το έχουμε καταλάβει; Οι διοικήσεις δηλαδή δεν τους λένε "πάρε εξακόσια πενήντα χιλιάρικα"; Πήγαν οι εργαζόμενοι και είπαν "μόνοι μας θα τα πάρουμε"; 

Και εγώ δεν καταλαβαίνω, κύριε Υπουργέ. Εργασιακή ειρήνη δεν θέλετε; Δεν θέλετε να συζητήσετε με τους εργαζόμενους, οι οποίοι θα εφαρμόσουν και το πρόγραμμα αυτό; Εσείς τι νομίζετε; 'Οτι είμαστε πάλι σε εκείνη την εποχή που θα τους το επιβάλετε, ντε και καλά, να το κάνουν; Αφού δεν έχετε καν οργανόγραμμα, κύριε Υπουργέ, δεν ξέρετε πόσους ακριβώς εργαζόμενους θέλετε σε κάθε τομέα, τότε πώς συζητείτε όλον τον κανονισμό και τις βάρδιες, όταν δεν ξέρετε ούτε πόσους οδηγούς χρειάζεσθε; 

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Μεϊμαράκη! 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, κλείνοντας θα ήθελα να πω ότι η αλαζονεία της Κυβέρνησης και συγκεκριμένα αυτού του Υπουργείου είναι πάρα πολύ μεγάλη. 

Θα φέρω για παράδειγμα πως, όταν μάθαμε από τις εφημερίδες ότι ήταν να συζητηθεί ο Κώδικας Οδικής Κυκλοφορίας, που όλοι συμφωνούμε σ'αυτόν και ομοφώνως πάντα ψηφίζεται, έστειλα γράμμα σαν Νέα Δημοκρατία στον κύριο Υπουργό τον Αύγουστο, να πάμε να συζητήσουμε και να καταλήξουμε και να τον ψηφίσουμε. Αντ'αυτού, ο κύριος Υπουργός μας "έγραψε"! Δεν μας απάντησε καν! Κατέθεσε το νομοσχέδιο και περίμενε κιόλας τις προτάσεις μας να τις συζητήσουμε εκείνη την ώρα. 

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Μεϊμαράκη! 

ΕΥΑΓΓΕΛΟΣ ΜΕΪΜΑΡΑΚΗΣ: Το ίδιο έγινε και με αυτό, ένα σοβαρότατο νομοσχέδιο, κύριε Υπουργέ. Δεν αισθανθήκατε την ανάγκη να επικοινωνήσετε με τα κόμματα της Αντιπολίτευσης να μας φωνάξετε, να το κουβεντιάσουμε; Καλά, τους εργαζόμενους τους μισείτε και θέλετε να τους κατατροπώσετε. 'Ο,τι κάνατε στην Ολυμπιακή, πάτε να κάνετε και τώρα. Με τα κόμματα τα άλλα στα οποία μπορείτε να βρείτε και ένα πνεύμα συνεργασίας και συναίνεσης... 

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Μεϊμαράκη, τελειώσατε! 

ΕΥΑΓΓΕΛΟΣ ΜΕΪΜΑΡΑΚΗΣ: Τόση αλαζονεία πια, κύριε Υπουργέ! Δεν δέχεσθε ούτε μία τροπολογία στον οποιονδήποτε κανονισμό, λες και εμείς ή τα άλλα κόμματα δεν έχουμε ούτε μία σωστή πρόταση που μπορεί να μπει στον κανονισμό. 

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Μεϊμαράκη! 

ΕΥΑΓΓΕΛΟΣ ΜΕΪΜΑΡΑΚΗΣ: Φθάνει πια η αλαζονεία, κύριε Υπουργέ! 

ΠΡΟΕΔΡΕΥΩΝ (Νικόλαος Κατσαρός): Ο Υπουργός Μεταφορών και Επικοινωνιών κ. Αναστάσιος Μαντέλης, έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε Πρόεδρε, δεν θα έπαιρνα το λόγο. 'Ομως λέχθηκε ότι υπάρχει ευθύνη της Κυβέρνησης για τη σχέση μεταξύ των λεωφορείων και των μη ρυπογόνων μέσων και ιδιαίτερα των μέσων σταθερής τροχιάς. Θα ήθελα απλώς να υπενθυμίσω την υπέροχη εκείνη εικόνα, η οποία διεφήμιζε την ελληνική ανάπτυξη στη δεκαετία του 1950, όταν ο τότε Πρωθυπουργός ξήλωνε εκατόν ογδόντα χιλιόμετρα σταθερής τροχιάς από την Αθήνα. 

ΕΥΑΓΓΕΛΟΣ ΜΕΪΜΑΡΑΚΗΣ: 'Εξοχα! 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Και αυτό ακριβώς για να ξέρουμε τα ιστορικά λάθη που έχουν γίνει σ'αυτήν την πόλη. 

ΕΥΑΓΓΕΛΟΣ ΜΕΪΜΑΡΑΚΗΣ: Και ο Κολοκοτρώνης είχε κάποια προβλήματα... 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Και να ξέρουμε ότι δεν είναι εύκολο να επανορθώσουμε ιστορικά λάθη. Ολόκληρο αγώνα κάνουμε για να στήσουμε λίγα χιλιόμετρα μετρό. Τότε, διαφημίζαμε με τη σκαπάνη στο χέρι το ζήτημα των μέσων σταθερής τροχιάς! 

(Θόρυβος από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" ογδόντα μαθητές και μαθήτριες με τέσσερις συνοδούς- καθηγητές από το 4ο Γυμνάσιο Αιγίου Αχαΐας. 

Τους καλωσορίζουμε στην Αίθουσα. 

(Χειροκροτήματα απ' όλες τις πτέρυγες της Βουλής) 

Ο κ. Κολοζώφ έχει το λόγο. 

ΟΡΕΣΤΗΣ ΚΟΛΟΖΩΦ: Ειπώθηκε εδώ από τη Νέα Δημοκρατία ότι τίποτε δεν αλλάζει. Είναι φυσικό να το βλέπει έτσι η Νέα Δημοκρατια, γιατί το κύριο ζήτημα που θέλει να αλλάξει, που πάντα ήθελε να αλλάξει, που είναι συνήγορος της Κυβέρνησης -παρά τις κορώνες που ακούσαμε προηγουμένως υπέρ των εργαζομένων- είναι ακριβώς οι εργασιακές σχέσεις. 'Οποια πρόταση έρχεται από τη Νέα Δημοκρατία σχετικά με τις εργασιακές σχέσεις, είναι πάντοτε υπέρ του κεφαλαίου και εναντίον των εργαζομένων. 

Αυτή είναι και η ουσία του νομοσχεδίου. Εκείνο το οποίο πάει να αλλάξει ριζικά, όπως και όλα τα νομοσχέδια που έχουν σχέση με το ξεπούλημα του εθνικού μας πλούτου, είναι οι εργασιακές σχέσεις. Το ζήτημα, κύριε Υπουργέ, είναι η προετοιμασία για να περάσουν αυτά με πιο εύκολο τρόπο κάτω από τον έλεγχο του μεγάλου κεφαλαίου. 

Μιλάτε για αύξηση της παραγωγικότητας και για νοικοκύρεμα. Εδώ χρειάζεται να ερμηνεύσει κανένας τους όρους. Τι σημαίνει νοικοκύρεμα, τι σημαίνει αύξηση της παραγωγικότητας, όπως το λέτε εσείς και όπως φαίνεται από αυτό το νομοσχέδιο; Σημαίνει εντατικοποίηση της δουλειάς. Δεν σημαίνει ορθολογική οργάνωση της δουλειάς για να αυξηθεί η παραγωγικότητα και μάλιστα στις νέες συνθήκες στις σύγχρονες συνθήκες που έχουν διαμορφωθεί, θα πρέπει να βαθύνουν ακόμη περισσότερο τα δικαιώματα των εργαζομένων 



 

  

Σελίδα 1748 

και όχι να περιστέλλονται όπως θέλει η Ευρωπαϊκή 'Ενωση και όπως μας συμβουλεύει με τη Λευκή Βίβλο και όλες εκείνες τις αποφάσεις που παίρνει σωρηδόν και μας τις επιβάλλει. 

Η εντατικοποίηση της δουλειάς προέρχεται από όλες αυτές τις αλλαγές που κάνετε με τις πολυειδικότητες, με την αλλαγή χρήσης εργασίας, με τις τέσσερις διακεκομμένες βάρδιες. Εκεί, μάλιστα, κάνατε και μία έκκληση προς τους εργαζόμενους "εμείς κάνουμε τόσο κόπο για να αναδιοργανώσουμε αυτόν τον τομέα, κάντε και εσείς μια μικρή θυσία". Κύριε Υπουργέ, ξέρετε πολύ καλά με πόσο κόπο και θυσίες μετά από πάρα πολλά χρόνια κατακτήθηκαν αυτά. Και σήμερα τους γυρίζετε πίσω και θεωρείτε ότι αυτό πάει προς την εξυπηρέτηση της αύξησης της παραγωγικότητας. 

Αναζητείστε τους πραγματικούς τρόπους με τους οποίους αυξάνεται η παραγωγικότητα και όχι με την εντατικοποίηση της δουλειάς. Υπάρχουν ασάφειες μισθολογικές, δημιουργούνται προβλήματα, υπάρχουν ρεπό που δεν μεταφέρονται. Υπάρχουν δύο κανονισμοί και μάλιστα ο ένας είναι αυστηρότερος από τον άλλον, και ο αυστηρότερος είναι εκείνος που προβλέπει να πάει τελικά εξ ολοκλήρου στο ιδιωτικό κεφάλαιο, που θα ενοποιηθεί με την μελλοντική ιδιωτική εταιρεία εκμετάλλευσης του μετρό. 

Ανώτατος άρχων, αδιαμφισβήτητος άρχων ο διευθύνων σύμβουλος που κρίνει τα πάντα εκεί. Συλλογικά θεσμικά όργανα, που τόσα χρόνια παλεύουν οι εργαζόμενοι για να αποκτήσουν ουσιαστικό και αποφασιστικό λόγο στην επιχείρηση, τώρα αποδυναμώνονται. Αυτό δεν γίνεται στη συγκεκριμένη περίπτωση, αλλά τα τελευταία χρόνια γίνεται συστηματικά στην πράξη και τώρα θεσμοθετείται κιόλας. 

'Οπως είπα και στην πρωτολογία μου, τα παράπονα που θα κάνει ο εργαζόμενος, θα πρέπει να τα κρίνει ο διευθύνων σύμβουλος. Η δοκιμασία: Τους πάτε στους δώδεκα μήνες και αν κάποιος είναι λίγο πιο ζωηρός, του κάνετε μετάταξη στην ειδικότητα για άλλους δώδεκα μήνες. Γιατί γίνεται αυτό, κύριε Υπουργέ; Για να αυξηθεί η παραγωγικότητα ή για να κρατάτε αιχμάλωτους τους εργαζόμενους εκεί να μην έχουν φωνή, να μη μπορούν να διεκδικήσουν τίποτα, πέρα από το γεγονός ότι ανατρέπονται συλλογικές συμβάσεις; Και για την αλλαγή μίας θέσης εκεί, θα πρέπει να παρθεί απόφαση από τη Βουλή; Ουσιαστικά, δημιουργείται ένα στρατόπεδο μέσα σ' αυτές τις εταιρείες. 

'Εκτακτες μεταθέσεις. Μπαίνει ξανά η έννοια της προστασίας του ομαλού εργασιακού κλίματος. Ξέρετε τι σημαίνει αυτό σε μία κοινωνία όπου οξύνονται τα προβλήματα, κύριε Υπουργέ; Δεν ξέρω ποιες είναι οι δικές σας προσωπικές προθέσεις. Ξέρω όμως ότι είναι ένα εργαλείο αυτό που θα χρησιμοποιηθεί σε βάρος των εργαζομένων. Εσείς το επαναφέρετε τώρα αυτό. 

'Οσον αφορά τις άδειες, δεν μιλήσατε προηγουμένως καθόλου για την ταμπακιέρα γύρω από τις άδειες. Καταργούνται οι συνδικαλιστικές άδειες και γι' αυτό είμαι σίγουρος ότι θα μας πείτε -αν μιλήσετε- αυτό που λέει η Νέα Δημοκρατία, αυτό που λένε οι εργοδότες ότι οι συνδικαλιστές το έχουν παρακάνει. Εκεί θα με βρείτε σύμφωνο, κύριε Υπουργέ, για το πώς, δηλαδή, λειτουργούν ορισμένοι συνδικαλιστές, όχι όλοι οι συνδικαλιστές. Αλλά αυτό δεν είναι λόγος για να αφαιρέσουμε αυτό το δικαίωμα από τους συνδικαλιστές. Δηλαδή γίνεται μία κινητοποίηση στην εταιρεία, πρέπει να πάει να μιλήσει ο εργαζόμενος εκεί και η εταιρεία του λέει "πού θα πας, εδώ θα μείνεις, υπάρχει έκτακτη δουλειά". Δεν γίνεται αυτό. Τι είναι αυτά τα πράγματα που εισάγετε σήμερα εδώ μέσα; 

Κύριε Πρόεδρε, τελειώνω και ζητώ συγγνώμη για την παραβίαση του χρόνου. 

Κύριε Υπουργέ, δεν ξέρω αν το έχετε συνειδητοποιήσει, αλλά μ' αυτούς τους δύο κανονισμούς δημιουργείτε ένα στρατόπεδο συγκέντρωσης. Αφαιρείτε σημαντικά δικαιώματα από τους εργαζόμενους. Παραβιάζετε όσον αφορά τις άδειες -το είπα και στην πρωτολογία μου αλλά δεν το επαναλαμβάνω γιατί δεν έχω χρόνο- τις διεθνείς συμβάσεις, που είναι νόμος του κράτους σήμερα. Πάτε πίσω γύρω απ' αυτά τα ζητήματα. Μας γυρίζετε πάρα πολύ πίσω, κύριε Υπουργέ. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Νικόλαος Κατσαρός): Κύριε Γεωργακόπουλε, είσθε Κοινοβουλευτικός Εκπρόσωπος, αλλά χθες επικρίθηκα γιατί σε Κοινοβουλευτικό Εκπρόσωπο έδωσα ένα λεπτό να δευτερολογήσει ενώ ήμασταν στο στάδιο των πρωτολογιών. Λοιπόν, επειδή είμαστε στο στάδιο των πρωτολογιών, θα εφαρμόσω αυστηρά τον Κανονισμό και θα αρχίσω από σας με πάρα πολύ μεγάλη λύπη. 

Ο κ. Πιπεργιάς έχει το λόγο. 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, είναι γεγονός ότι κανένας δεν αμφισβητεί ότι υπάρχουν πολλά προβλήματα στις αστικές συγκοινωνίες. Το αποδέχονται πρώτα απ' όλα οι ίδιοι οι εργαζόμενοι, οι οποίοι έχουν αποδεχθεί την προβληματικότητα των αστικών συγκοινωνιών και βέβαια, έχουν δηλώσει σε διάφορους τόνους, την πρόθεσή τους να μπουν σε ένα διάλογο προκειμένου να αντιμετωπιστούν αυτά τα οξυμένα προβλήματα. 

Βέβαια, πιστεύω ότι τα προβλήματα αυτά δεν πρόκειται να λυθούν εάν δεν παρθούν ριζοσπαστικότερα μέτρα για την οργάνωση των αστικών συγκοινωνιών. 

Δεν είναι παραδείγματος χάρη θέμα οργάνωσης εργασίας το μποτιλιάρισμα που μπορεί να υπάρχει στα λεωφορεία στη Λεωφόρο Κηφισίας, κύριε Υπουργέ. Ούτε μπορεί η διευθέτηση του ωραρίου να βελτιώσει τις αστικές συγκοινωνίες. Γιατί μπορεί ναι μεν να γίνεται διευθέτηση ωραρίου είκοσι, τριάντα, σαράντα ή πενήντα λεπτών, πλην όμως ένα μποτιλιάρισμα πιθανόν των λεωφορείων να καθυστερήσει την Κηφισίας μία και μιάμιση ώρα. Και ξέρετε πολύ καλά ότι αυτό δεν συμβαίνει μόνο στην Κηφισίας. Και άλλες λεωφόροι αντιμετωπίζουν αυτό το μεγάλο πρόβλημα. 

Χρειάζονται, λοιπόν, επιπρόσθετα μέτρα για να βελτιωθούν οι συγκοινωνίες προκειμένου οι χρήστες, οι πολίτες της Αθήνας, οι κάτοικοι του λεκανοπεδίου να έχουν αστικές συγκοινωνίες σωστές και γρήγορες. 

Θα ήθελα επίσης να αναφερθώ στους κανονισμούς εργασίας. 

Κύριε Υπουργέ, νομίζω ότι είναι παράτολμο να έχουμε κανονισμούς εργασίας κυρωμένους με νόμο. Αυτό καθιστά τις εργασιακές σχέσεις ανελαστικές, κάτι το οποίο θα αποτελέσει πρόβλημα για τις ίδιες τις επιχειρήσεις αύριο και μεθαύριο. 

Είναι ορισμένα θέματα από τους κανονισμούς εργασίας, που θα έπρεπε και επιβάλλεται να ρυθμίζονται με συλλογικές συμβάσεις εργασίας. Είναι άλλα ζητήματα, που πρέπει να ρυθμίζονται με οργάνωση της εργασίας που είναι αναφαίρετο δικαίωμα του εργοδότη. 

Το να φέρνουμε όλα αυτά τα ζητήματα μέσα στους κανονισμούς εργασίας, καθιστούμε δύσπλαστο, ανελαστικό πλήρως το εργασιακό και οργανωτικό καθεστώς των επιχειρήσεων πράγμα που θα αποβεί μοιραίο. Ναι μεν μπορεί σήμερα να βολεύει γιατί διευθετούνται ορισμένα ζητήματα με τα οποία δεν έχουν υπάρξει συνεννοήσεις με τα συνδικάτα, αύριο όμως σε ζητήματα που αφορούν τον τρόπο οργάνωσης της δουλειάς, οι επιχειρήσεις και το Υπουργείο θα τα βρείτε μπαστούνια μπροστά σας. 

Χρειάζεται μεγαλύτερη ευλυγισία. Παραδείγματος χάρη νομίζω ότι στους κανονισμούς εργασίας δεν θα έπρεπε να υπάρχει η εμμονή για αυτά τα ρεπό που μεταφέρονται αν συμπέσουν σε μέρα αργίας, που είναι και αυτή διάταξη του κανονισμού και που τη θεωρώ απαράδεκτη. Γιατί να συμπέσει ρεπό σε μέρα αργίας; Δεν είναι προκαθορισμένες από το νόμο οι ημέρες αργίας; Γιατί να υπάρχει από τον προγραμματισμό που κάνει η διοίκηση της επιχείρησης προγραμματισμένο ρεπό σε ημέρα αργίας και να προβλέπεται στις διατάξεις του κανονισμού ότι αν συμπέσει ρεπό σε ημέρα αργίας, καταργείται; Γιατί να γίνει αυτό; Επειδή ενδεχόμενα συμβαίνει από την κακή λειτουργία άλλων επιχειρήσεων; Δεν μπορεί να υπάρχει πρόβλεψη; Τι σκοπιμότητα έχει αυτή η διάταξη; Να εξοργίσει κάποιες καταστάσεις, να δημιουργήσει ερεθισμό στους εργαζόμενους ότι ακόμη και το ρεπό που δούλεψαν 

  

 

  

Σελίδα 1749 

την Κυριακή πέφτει σε ημέρα αργίας; Γιατί να υπάρχει αυτή η διάταξη; 

Για να υπάρξει αυτή η διάταξη πρέπει να βάλουμε τον κανονισμό, να τον κυρώσουμε με νόμο και ταυτόχρονα να κυρώσουμε με νόμο το πώς θα κινούνται τα λεωφορεία και πώς θα οργανώνεται η δουλειά από την ίδια την επιχείρηση. 

Αυτό είναι απαράδεκτο, κύριε Υπουργέ. 

Κατά τη δική μου άποψη θα έπρεπε να υπάρχει περισσότερος διάλογος για τα κακώς κείμενα. Και πιστεύω ότι στα κακώς κείμενα σαφώς και καταδήλως οι εργαζόμενοι μπορούν να βρουν άκρη, λύση, περισσότερο διάλογο, περισσότερη ελευθερία στις διοικήσεις των οργανισμών που θα εκτελέσουν το συγκοινωνιακό έργο. 

Επίσης, θα έπρεπε να υπάρχει και περισσότερη συμμετοχή των χρηστών στα διοικητικά συμβούλια του Οργανισμού. Πιστεύω ότι η συμμετοχή μόνο δύο χρηστών δεν είναι ικανοποιητική για να επιβάλει κοινωνικότητα και ευαισθησία στο έργο, στις αποφάσεις των οργάνων από πλευράς επιβατών. 

Κυρίες και κύριοι συνάδελφοι, πιστεύω ότι οι κανονισμοί είναι ολέθριο σφάλμα που εμπεριέχονται στις διατάξεις του συγκεκριμένου νομοσχεδίου, όχι από την προσέγγιση που έκανε ο κ. Κολοζώφ, αλλά από την τελείως αντίθετη κατεύθυνση χωρίς βέβαια να παραγνωρίζω, ότι πολλά ζητήματα θα έπρεπε να ρυθμισθούν με συλλογικές συμβάσεις που δεν θα καταργούνται από το ακροτελεύτιο άρθρο, το άρθρο 12. 

ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του ΔΗ.Κ.ΚΙ. κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος ΔΗ.Κ.ΚΙ.): Κύριε Πρόεδρε, θα πω για πολλοστή φορά, ότι η Κυβέρνηση δεν αντιλαμβάνεται πως ο όποιος εκσυγχρονισμός ακόμα και άριστα σχεδιασμένος δεν μπορεί να προωθηθεί και αν ακόμη είναι στις προθέσεις οποιασδήποτε Κυβέρνησης και κόμματος, αν δεν συνοδεύεται από τη συναίνεση των εργαζόμενων στο συγκεκριμένο χώρο που υποτίθεται ότι θέλει να εκσυγχρονίσει. Πολύ περισσότερο δεν μπορείς να περιμένεις την ανάπτυξη μιας χώρας ή ενός τομέα όταν έχεις απέναντί σου τους εργαζόμενους και γενικά την κοινωνία. Με άλλα λόγια ο εκσυγχρονισμός δεν γίνεται όταν δεν είναι συνδεδεμένος με δημοκρατικές διαδικασίες και κυρίως δεν μπορεί να μιλάει κανείς για προοδευτικό εκσυγχρονισμό σε όλους τους τομείς όπως κάνει σήμερα η Κυβέρνηση, δηλαδή εκπαίδευση, συγκοινωνίες, δημόσιος τομέας. Επικαλείται τον εκσυγχρονισμό, τον κάνει χωρίς το λαό, χωρίς τους εργαζόμενους, χωρίς του μαθητές, χωρίς τους σπουδαστές. 

Το αποτέλεσμα το είδαμε και σήμερα με τους μαθητές, με τους εργαζόμενους στους συγκοινωνιακούς και σε άλλους φορείς. 

Αν δεν το αντιληφθεί σύντομα αυτό η Κυβέρνηση, θα προσφέρει πολύ κακές υπηρεσίες και στη χώρα και στην οικονομία και πολύ περισσότερο στο δημόσιο τομέα και στο λαό. 

Κύριε Πρόεδρε, η Κυβέρνηση ορκίζεται στο όνομα της ελευθερίας της αγοράς, ορκίζεται στο όνομα της παγκοσμιοποίησης της αγοράς και μάλιστα με συγκεκριμένα μέτρα, νομοθετικά και άλλα. Κατά την άποψή μας καθιερώνει την ασυδοσία της αγοράς. 'Οποτε τη βολεύει την Κυβέρνηση, όπως και την Αξιωματική Αντιπολίτευση, επικαλείται τη στρέβλωση της αγοράς και της οικονομίας με παρεμβάσεις που γίνονται από το κράτος. 

Εδώ βλέπουμε το εξής τραγελαφικό, το εξής αντιφατικό, που δείχνει έλλειψη ιδεολογικού και πολιτικού προσανατολισμού και από το ΠΑ.ΣΟ.Κ. και από τη Νέα Δημοκρατία. Εδώ έρχεται η Κυβέρνηση και τις εργασιακές σχέσεις στο χώρο των αστικών συγκοινωνιών τις ρυθμίζει με νομοθετική παρέμβαση, καταργώντας την ελευθερία των διαπραγματεύσεων, καταργώντας τις συλλογικές συμβάσεις, προκειμένου τελικά, στο όνομα του ψευδεπίγραφου εκσυγχρονισμού, να αφαιρέσει και μ' αυτό το νομοσχέδιο αποδοχές, αλλά και δικαιώματα από τους εργαζόμενους στις συγκοινωνίες. 

Εμείς καταγγέλλουμε την Κυβέρνηση γι' αυτήν της την τακτική, που αποκαλύπτει περίτρανα ότι δεν νομιμοποιείται πολιτικά να ισχυρίζεται -αυτό που το κάνει πολλές φορές- ότι ανήκει στο χώρο τον προοδευτικό. Γιατί ούτε η Νέα Δημοκρατία δεν θα μπορούσε χωρίς πολύ μεγάλους κραδασμούς και αντιστάσεις των εργαζομένων, να περάσει αυτές τις σκληρές, αντιλαϊκές, αντεργατικές επιλογές που περνά η Κυβέρνηση του σημερινού ΠΑ.ΣΟ.Κ. και μ' αυτό το νομοσχέδιο και με το άλλο που αφορά την Ολυμπιακή, αλλά και άλλους χώρους. 

Είμαστε τελείως αντίθετοι, λοιπόν, προς τις διατάξεις που συζητούμε αυτήν τη στιγμή, οι οποίες αφαιρούν συνεχώς από το εισόδημα, αφαιρούν συνεχώς από τα δικαιώματα των εργαζομένων, προκειμένου τελικά αντί για εκσυγχρονισμό, να φέρουν αποδυνάμωση της κοινωνίας, αποδυνάμωση των εργαζομένων, αποδυνάμωση τελικά της ίδιας της χώρας. 

Είναι απαράδεκτο, κύριε Υπουργέ, όταν θυμάμαι ότι μαζί δεκαετίες ολόκληρες πηγαίναμε στα δικαστήρια ανιδιοτελώς και υποστηρίζαμε τους εργαζόμενους για να κατοχυρώσουμε τα δικαιώματα που είχαν αποκτήσει, να έρχεσθε σεις σήμερα... 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Μαζί ήμασταν. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ασφαλώς. ...και η Κυβέρνηση του κ. Σημίτη να αφαιρείτε αυτά τα δικαιώματα που κατακτήθηκαν με αγώνα, με αίμα, με θυσίες των εργαζομένων. Και αυτό το ονομάζετε εκσυγχρονισμό, αλλά είναι οπισθοδρόμηση. Είναι μία τρανή απόδειξη ότι έχετε πλέον εγκαταλείψει απόλυτα κάθε προοδευτική ικμάδα και τελικά έχετε γίνει πεντακάθαροι εκφραστές της πιο σκληρής νεοφιλελεύθερης, αντιλαϊκής πολιτικής που υπηρετεί τα συμφέροντα εκείνων, οι οποίοι πάντα εκμαυλίζουν το δημόσιο χρήμα, αλλά και τον ιδρώτα και το μόχθο του εργαζόμενου λαού. 

Καταψηφίζουμε τις διατάξεις αυτές για νομοθετική κύρωση των Κανονισμών με αυθαίρετες διαδικασίες, χωρίς συναίνεση των εργαζομένων, που δεν μπορούσε άλλωστε να υπάρξει, γιατί τους αφαιρείτε δικαιώματα. Αν αυτά τα υπολογίσουμε στη γενικότερη περιοριστική εισοδηματική ασφαλιστική και άλλη πολιτική, πραγματικά τους οδηγείτε σε αναστάτωση και ασφαλώς αυτό αποτελεί οπισθοδρόμηση και για τις αστικές συγκοινωνίες και για το δημόσιο τομέα. 

'Ερχομαι και πάλι σε αυτό που ανέφερα επί της αρχής. Είναι απαράδεκτο η πολιτεία με όποια κυβερνητική έκφραση να μην εκπληρώνει τις νομοθετημένες υποσχέσεις απέναντι στους ιδιοκτήτες των ΣΕΠ οι οποίοι υφίστανται τους διωγμούς με αναγκαστικά μέσα επειδή ακριβώς το κράτος φέρεται ανέντιμα, φέρεται ανήθικα κατά παραβίαση των αρχών της χρηστής διοίκησης. Και μιλάμε για εκσυγχρονισμό; Μιλάτε για εκσυγχρονισμό όταν έτσι τους αντιμετωπίζετε; Και ξέρετε ποια είναι η θέση του ΔΗ.Κ.ΚΙ. άρα και η δική μου θέση για εκείνο που έγινε το 1992 και εξακολουθεί να υπάρχει η ίδια θέση. Αλλά άλλο εκείνο και άλλο αυτό, γιατί η πολιτεία με όποια κυβερνητική έκφραση -εφόσον έχει αναλάβει υποχρέωση απέναντι σε πολίτες- πρέπει χωρίς καθυστέρηση να εκπληρώσει αυτήν την υποχρέωση. Και από εκεί και πέρα την πολιτική της α' ή της β' κυβέρνησης ή του α' ή του β' κόμματος θα κρίνουν οι πολίτες, εάν είναι σωστή ή εάν δεν είναι σωστή. 

Ζητούμε την ύστατη αυτή στιγμή να εκπληρώσετε χωρίς καμία άλλη καθυστέρηση τις υποχρεώσεις που είχε αναλάβει η πολιτεία μετά το 1993 απέναντι σε αυτούς τους ανθρώπους, γιατί δεν φταίνε αυτοί τίποτα, εάν η πολιτεία με διάφορες κυβερνήσεις παίρνει αποφάσεις πρόχειρες που βάζει σε μπελά τους ίδιους τους πολίτες. 

(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Προέδρου του ΔΗ.Κ.ΚΙ.) 

Κύριε Πρόεδρε, τελειώνω. Μη χτυπάτε συνέχεια το κουδούνι. 

ΠΡΟΕΔΡΕΥΩΝ (Νικόλαος Κατσαρός): Γιατί διαμαρτύρεστε κύριε Πρόεδρε; 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Γιατί χτυπάτε συνέχεια το κουδούνι. 

ΠΡΟΕΔΡΕΥΩΝ (Νικόλαος Κατσαρός): Δεν πρέπει να εφαρμοστεί κάποτε ο Κανονισμός; 

  

 

  

Σελίδα 1750 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Εγώ είδα ότι οι προηγούμενοι ομιλητές μίλησαν για δεκαπέντε λεπτά σήμερα. Αρχηγός Κόμματος είμαι. 

ΠΡΟΕΔΡΕΥΩΝ (Νικόλαος Κατσαρός): Ακούστε, για τους εισηγητές και τους ειδικούς αγορητές υπήρξε μία διάκριση. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δηλαδή στους Αρχηγούς Κομμάτων δεν υπάρχει; 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ... 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ο κ. Μητσοτάκης για παράδειγμα -χωρίς να το επικαλούμαι αυτό, προς Θεού, καλώς μίλησε ο άνθρωπος- μίλησε για δεκαοχτώ - είκοσι λεπτά. Εγώ δεν πρόκειται να μιλήσω παραπάνω σε ένα δύο λεπτά τελειώνω. 

ΠΡΟΕΔΡΕΥΩΝ (Νικόλαος Κατσαρός): Καλώς, ορίστε συνεχίστε, κύριε Πρόεδρε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Θα είχα ήδη τελειώσει. 

'Ηθελα να πω και κάτι άλλο. Είναι γεγονός εάν θέλουμε να βάλουμε τα πράγματα σε τάξη ότι αυτήν τη στιγμή που συζητάμε κοστίζει το εισιτήριο, η μεταφορά του κάθε επιβάτη σύμφωνα με σύγχρονες μελέτες που έχουν γίνει διακόσιες πενήντα δραχμές. Εάν πούμε, ότι οι αστικές συγκοινωνίες θα λειτουργήσουν με τους νόμους της αγοράς θα πρέπει κανονικά το εισιτήριο μαζί με ένα εύλογο κέρδος να φθάσει στις διακόσιες εβδομήντα πέντε δραχμές ίσως και στις τριακόσιες δραχμές. Εάν πάει εκεί και δεν ασκήσει το κράτος για τα λαϊκά στρώματα κοινωνική πολιτική μέσω του κοινωνικού μισθού όπως λένε, ποιος θα επιβαρυνθεί κυρίες και κύριοι συνάδελφοι και της Νέας Δημοκρατίας και εσείς που υποστηρίζετε ότι είναι λύση οι αστικές συγκοινωνίες να λειτουργήσουν ουσιαστικά με τους νόμους της αγοράς; Θα την πληρώσουν τα λαϊκά στρώματα. 

Γι'αυτό είπα στη συζήτηση επί της αρχής μιλώντας ότι από τη φύση τους και το κοινωνικό χαρακτήρα που έχουν οι αστικές συγκοινωνίες θα είναι πάντα ελλειμματικές όπως είναι σε όλες τις χώρες της Ευρώπης και του κόσμου. 

Είναι, λοιπόν, δόλιος ο ισχυρισμός που προβάλλεται από τη Νέα Δημοκρατία, αλλά και από κάποιους άλλους περί ελλειμματικότητας και χρησιμοποιείται αυτό ως πρόσχημα για να κρύψουν τις πραγματικές προθέσεις που τους οδηγούν στη διατύπωση της θέσης ότι πρέπει να πάνε, άρα και οι συγκοινωνιακοί φορείς, σε ιδιώτες. Γιατί κρύβονται πίσω νέες επιβαρύνσεις σε λαϊκά στρώματα που χρησιμοποιούν τα μαζικά μέσα μεταφοράς γιατί δεν έχουν Ι.Χ., κρύβονται άλλοι σχεδιασμοί που μεταφέρουν πλούτο από τα λαϊκά στρώματα προς συγκεκριμένες ομάδες που είναι κυρίως -όχι στην προκειμένη περίπτωση- οικονομικά ισχυρές. 

Να, γιατί δεν μπορούμε να μιλάμε σοβαρά. Αν θέλουμε να αναγνωρίζουμε ελάχιστο κοινωνικό ρόλο στο κράτος, στην πολιτεία, που πρέπει να παίζει έντονο κοινωνικό ρόλο, να γιατί λέμε ότι δεν μπορεί αυτός ο χώρος, ειδικά των συγκοινωνιών, να χάσει το δημόσιο τον κοινωνικό χαρακτήρα του. 

Κλείνοντας, κύριε Πρόεδρε, εμείς καταψηφίζουμε αυτά τα άρθρα. 

Είμαστε επίσης υποχρεωμένοι να πούμε στον κύριο Υπουργό "μην περνάς τη διάταξη που αναγκαστικά παρεμβαίνει η Κυβέρνηση στις εργασιακές σχέσεις με την επικύρωση αυτών των αυθαίρετων κανονισμών". Θα φέρετε μεγάλη ευθύνη και θα δημιουργήσετε αναστάτωση στις συγκοινωνίες με ταλαιπωρία του κοινού, τα τέσσερα εκατομμύρια των κατοίκων, αλλά και μεγάλη ζημιά στους συγκοινωνιακούς φορείς. 

ΠΡΟΕΔΡΕΥΩΝ (Νικόλαος Κατσαρός): Ο κ. Λουκάκης έχει το λόγο. 

ΕΜΜΑΝΟΥΗΛ ΛΟΥΚΑΚΗΣ: Κύριε Πρόεδρε, έχω την εντύπωση ότι πολλοί συνάδελφοι δεν έχουν κατανοήσει το βασικό στόχο που έχει αυτό το νομοσχέδιο ή δεν θέλουν να τον κατανοήσουν. Το νομοσχέδιο αυτό ως βασικό στόχο έχει την εξυπηρέτηση του επιβάτη, του κοινού. Και βέβαια μέσα εκεί υπεισέρχονται και τα προβλήματα με τους εργαζόμενους, όπως έχουν τα άρθρα 9 και 10. 

Οι κανονισμοί έγιναν μετά από ένα μακροχρόνιο διάλογο με τους εργαζόμενους. Και αυτά τα οποία άλλαξαν ήταν όσα δεν ήταν συμβατά με την εργατική νομοθεσία. Δηλαδή, είναι τόσο τρομερό, για να εξυπηρετηθεί το επιβατικό κοινό, ένας εργαζόμενος στις αστικές συγκοινωνίες να δουλέψει μία φορά την εβδομάδα διακεκομένη βάρδια, για να μπορέσει ο οργανισμός στις ώρες αιχμής να βάλει περισσότερους οδηγούς και να εξυπηρετήσει τους πολίτες για να μην ταλαιπωρούνται; 'Αλλωστε όλοι εδώ δεν λένε για την ταλαιπωρία του κοινού; Αυτό δεν είναι το πρόβλημα; 

Το νομοσχέδιο προσπαθεί να ρυθμίσει κάποια πράγματα, χωρίς να θίξει δικαιώματα των εργαζομένων, γιατί αυτά έγιναν μετά από μακροχρόνιο διάλογο και είμαι σε θέση να το γνωρίζω. Το θέμα της αλλαγής οδηγού στην αφετηρία ή στο τέρμα ήταν τόσο σοβαρό που δεν μπορούσε να γίνει αλλαγή οδηγού και στο ενδιάμεσο, για να μη χάνεται ο χρόνος να πηγαίνουν τα λεωφορεία από τη μια μεριά της Αθήνας στην άλλη κάτω από αυτές τις συνθήκες κυκλοφορίας; Τι θίγει αυτό; 

Θεωρώ -και θέλω να το τονίσω αυτό, γιατί το έχουμε μελετήσει- ότι οι οδηγοί, κυρίως των αστικών συγκοινωνιών, είναι από τους πιο σκληρά εργαζόμενους και δεν συμφωνώ με αυτά που είπε το πρωί ο κ. Μητσοτάκης ότι είναι υψηλόμισθοι, κάνοντας μάλιστα μία λάθος εκτίμηση, διαιρώντας το συνολικό ποσό των αμοιβών στις αστικές συγκοινωνίες δια του αριθμού των εργαζομένων. Δεν βγαίνουν έτσι οι μισθοί. Εκεί μέσα είναι υπερωρίες, νυκτερινά, εξαιρέσιμα, αργίες. Συνεπώς, είναι λάθος να λέει ότι παίρνουν εξακόσιες χιλιάδες (600.000) δραχμές οι οδηγοί και ότι το κράτος, το ΠΑ.ΣΟ.Κ., τους έχει κάνει ειδική περιποίηση. Μάλιστα τους ονόμασε και κομματικό στρατό. 

Θεωρώ γι' αυτό το νομοσχέδιο ότι η συναίνεση των εργαζομένων είχε μεγάλη προσφορά. Οι εργαζόμενοι δέχθηκαν τα περισσότερα από αυτά που είναι μέσα στους κανονισμούς και είναι προσφορά στην εξυπηρέτηση του πολίτη. 

Θέλω να πω ότι δεν είναι σωστό αυτό που λέχθηκε το πρωί από τον κ. Μητσοτάκη ότι το ΠΑ.ΣΟ.Κ. κυνηγάει τους ιδιοκτήτες των ΚΤΕΛ και τους ιδιοκτήτες των λεωφορείων της επαρχίας. Υπήρχε και υπάρχει μία πολύ καλή συνεργασία με την Ομοσπονδία των ΚΤΕΛ. Είχαμε κάνει αρκετές συζητήσεις -και εξακολουθούν να γίνονται- για το θεσμικό πλαίσιο που θα αφορά την οργάνωση των ΚΤΕΛ σε μία μακροχρόνια βάση. Συνεπώς δεν ήταν σωστό αυτό που είπε ότι υπάρχει καλή μεταχείριση των Αθηναίων ιδιοκτητών και των Αθηναίων οδηγών και κυνήγημα της επαρχίας. 

Επίσης, θέλω να τελειώσω με αυτό που είπαν χθες συνάδελφοι της Ν.Δ. και επαναλήφθηκε και σήμερα, ότι έχει κοροϊδέψει η Κυβέρνηση τον ελληνικό λαό και τους Αθηναίους ότι έκανε παραγγελίες σε καινούρια λεωφορεία, τρόλεϋ και τρένα, δεδομένου ότι μόνο τώρα προβλέπονται μέσα στον προϋπολογισμό χρήματα για την αγορά των νέων οχημάτων. 

Είπα και χθες, ότι οι προγραμματικές συμβάσεις υπογράφτηκαν στο τέλος Δεκεμβρίου, μετά από μία επίπονη διαδικασία δέκα μηνών της διακομματικής επιτροπής -είναι από τις προγραμματικές συμβάσεις που δεν είπε κανένας τίποτα- και μέσα εκεί προβλεπόταν όλοι οι όροι πληρωμής. Η πρώτη φάση ήταν οι προκαταβολές, οι οποίες έχουν δοθεί, και τα χρήματα τα οποία προβλέπονται μέσα στον προϋπολογισμό, είναι για να αποπληρωθεί το υπόλοιπο ποσό, με την τμηματική παράδοση των νέων οχημάτων. 

Συνεπώς θεωρώ ότι και οι ρυθμίσεις αυτές που γίνονται και γενικά το νομοσχέδιο, έχει σαν στόχο την εξυπηρέτηση του επιβατικού κοινού, που αυτό είναι το ζητούμενο σήμερα. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, ακούστηκαν πάρα πολλά. Εγώ θα επισημάνω κάτι απλό, έτσι όπως το καταλαβαίνω και το αντιλαμβάνομαι. 

Κύριοι συνάδελφοι, όλοι αντιληφθήκαμε ότι υπήρξε κακοδιαχείριση και ανωμαλία σε όλες αυτές τις εταιρείες που 

  

 

  

Σελίδα 1751 

ασχολούνται με το συγκοινωνιακό έργο στην Αθήνα και βεβαίως ο κόσμος από την άλλη μεριά -παρά το ότι πληρώνει ο ελληνικός λαός- δεν εξυπηρετήθηκε. 'Ολοι διαμαρτύρονται, όλοι φωνάζουν. Επιτέλους πρέπει να αλλάξει κάτι. 

Κύριοι συνάδελφοι, το απλό που θέλω να σας πω είναι το εξής: Πληρώνει ο ελληνικός λαός. Υπάρχει κοινωνική παροχή προς τις συγκοινωνίες; 

Ελέχθη εδώ, κύριε Πρόεδρε, από τον κύριο Υπουργό ότι στο εξωτερικό αντίστοιχες συγκοινωνίες επιδοτούνται από το κράτος με ένα συγκεκριμένο ποσοστό. Δεν μπορούμε επιτέλους να εξετάσουμε πόση είναι αυτή η επιδότηση σε όλες τις πρωτεύουσες των χωρών της Δυτικής Ευρώπης, αλλά αν θέλετε και ολόκληρης της Ευρώπης, να την προσδιορίσουμε και από εκεί και πέρα, κύριοι συνάδελφοι, να υπάρξουν συμβόλαια διαχείρισης με τις διοικήσεις, να υπάρχει συνέπεια. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Δεν μπορούμε από τη μια μεριά να λέμε ότι αυτοί οι συγκοινωνιακοί φορείς, οι ΕΦΣΕ, θα λειτουργούν με ιδιωτικοοικονομικά κριτήρια και από την άλλη να τις αφήνουμε τελείως ανοικτές και να καταλήγουμε στο να πληρώνουμε μόνο τα ελλείμματα. Ε, ποιον έλεγχο θα μπορέσετε να κάνετε, κύριε Υπουργέ; Τι θα μπορέσετε να κάνετε; 

Από την άλλη μεριά λέτε ότι η τιμολογιακή πολιτική, όσον αφορά τα εισιτήρια, κύριοι συνάδελφοι, καθορίζεται από την Κυβέρνηση. 

Προχθές συζητούσαμε εδώ το νομοσχέδιο για τα ΕΛΤΑ. Εκεί, κύριοι συνάδελφοι, η τιμολογιακή πολιτική δεν καθορίζεται από την Κυβέρνηση. Καθορίζεται από τη συγκεκριμένη κρατική επιχείρηση, από τη δικοίκηση. Πώς πάμε να ελέγξουμε τα συμβόλαια διαχείρισης και αυτά τα επιχειρησιακά προγράμματα; 

Εδώ, κύριε Υπουργέ, υπάρχει ένα κενό. Δεν υπάρχει και ούτε θα υπάρξει με βάση το νόμο σας κανένας μα κανένας απολύτως έλεγχος. Διορίζετε εσείς τους κομματικούς σας όπως θέλετε, χαϊδεύετε συνέχεια τα αυτιά τους, γίνονται ατασθαλίες στις ατασθαλίες και από εκεί και πέρα καταλήγουμε σε ορισμένα χρέη και λένε οι συνάδελφοι, να τα πληρώσουμε. Μα, κύριοι συνάδελφοι, γιατί να τα πληρώνει ο άλλος ο κακομοίρης, ο οποίος παιδεύεται από το πρωϊ μέχρι το βράδυ στα λαγκάδια και στα βουνά, πάνω στην 'Ηπειρο ή πάνω στη Μακεδονία; Τι χρωστάει αυτός ο άνθρωπος; 

Να προσδιορίσουμε επιτέλους αναλογικά ποιο είναι αυτό το κοινωνικό κόστος που θα πληρώνουμε για τους Αθηναίους, αλλά θα πληρώνουμε και για τους υπόλοιπους 'Ελληνες, οι οποίοι δεν διακρίνονται έναντι των Αθηναίων. 'Ισα δικαιώματα έχουν και αυτοί, κύριοι συνάδελφοι. 

Κύριε Υπουργέ, αυτά που σας λέμε, είναι λογικά πράγματα. 'Ομως δεν αντιμετωπίζονται με τίποτα από το νομοσχέδιό σας. Τα αφήνετε όλα κενά και ιδιαίτερα στην παράγραφο 5 του άρθρου 5, υπάρχει μεγάλο κενό. Και δεν νοείται, κύριε Υπουργέ, να προχωρήσετε κατά το ίδιο σύστημα. 

Δεν λέμε εμείς, κύριοι συνάδελφοι, να μην υπάρχει κάποια μέριμνα για τους εργαζόμενους. Αν θέλετε, εγώ θα το αντέστρεφα, για να βάλουμε τάξη εδώ. Στις δημόσιες επιχειρήσεις, μια που υπάρχει αυτή η ταλαιπωρία και φταίει το κράτος, ας βάλουν κάποιο επίδομα μέσα στα πολλά, που υπάρχουν για τους εργαζόμενους, για να καλύψουν επιτέλους το μεταφορικό αυτό κόστος, δηλαδή τη δαπάνη της μεταφοράς τους. 

Εκεί όμως, για να βάλετε τάξη, κύριε Υπουργέ, θεσπίστε ποιο είναι αυτό το ποσοστό του εισιτηρίου ή εν πάση περιπτώσει με πόσα χρήματα θέλετε να επιδοτήσετε εσείς σαν κράτος αυτές τις επιχειρήσεις. 

Από εκεί και πέρα, να υπάρχει μία τάξη, μία πειθαρχία, κύριοι συνάδελφοι, ένας έλεγχος, διότι αυτά τα οποία γίνονται εδώ, είναι απαράδεκτα. Ούτε έλεγχος υπήρχε. Τα ζήσαμε όλα. Δισεκατομμύρια των δισεκατομμυρίων, σπατάλες των σπαταλών και επανερχόμαστε στην ίδια κατάσταση. 

Δεν θέλουμε να κάνουμε απολύτως τίποτα. Απλούστατα, δεν θέλουμε να διαταράξουμε την κατάσταση. Θέλουμε να χαϊδεύουμε τους πάντες, θέλουμε τους δικούς μας, συμβούλους πάνω στους συμβούλους, με εκατομμύρια δραχμές μισθούς και από εκεί και πέρα, ας πάει η κατάσταση ως έχει. Εμείς, κύριε Υπουργέ, με τέτοιες καταστάσεις δεν συμφωνούμε. 

Συμφωνούμε με αυτά που λέτε, να δουλέψουν οι εταιρείες αυτές με τεχνικοοικονομικά κριτήρια, αλλά εμείς τα εννοούμε. Εσείς δεν τα εννοείτε. Εσείς λέτε, "δουλέψτε, κύριοι, και ό,τι ελλείμματα έχετε, τα καλύπτουμε". Μα, δεν στέκει με τίποτα αυτό. 

Από την άλλη μεριά για το εισιτήριο, λέτε ότι "θα ασκήσουμε εμείς κοινωνική πολιτική, όπως τη θέλουμε και όποτε τη θέλουμε σαν Κυβέρνηση". Μα, δεν πάει, κύριε Υπουργέ. Θεσπίστε τουλάχιστον αυτό που σας λέω. Πείτε ότι επιδοτείτε το εισιτήριο για πέντε χρόνια με αυτό το ποσοστό. 

Από εκεί και πέρα, πρέπει να υπάρχει έλεγχος και τάξη. Τάξη που δεν υπάρχει, διότι διαλύσατε το σύμπαν. Ποιο δημόσιο, κύριοι συνάδελφοι, έχουμε εδώ; Είναι διαλυμένο τελείως, στην κυριολεξία διαλυμένο. Και δεν θέλουμε να βάλουμε τάξη. Αυτό είναι, κύριοι συνάδελφοι, ότι δεν θέλουμε να βάλουμε τάξη. Και έρχεστε και μας λέτε "μα, δεν συμφωνείτε". Τι να συμφωνήσουμε, κύριε Υπουργέ, μ' αυτά; Αν είναι δυνατόν να μπορέσουμε να συμφωνήσουμε στη σπατάλη του δημόσιου χρήματος. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): 'Ολα είναι στη θέση τους, κύριε Παπαφιλίππου. 

Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, είναι πρωτοφανής επίδειξη υποκρισίας, αλαζονείας και κοινωνικής αναλγησίας η πολιτική τακτική του Υπουργού Μεταφορών και Επικοινωνιών με τη συμπεριφορά του προς τη Βουλή. 

Ανέφερε στην ομιλία του, στην επί της αρχής συζήτηση του νομοσχεδίου, ορισμένα ανακριβή, αναληθή και απαράδεκτα πράγματα και δώσαμε τις κατάλληλες απαντήσεις. Προηγουμένως επανήλθε στα ίδια, μας είπε για την εποχή του Κολοκοτρώνη και την εποχή του τραμ και θέλησε να θίξει τη μνήμη του Κωνσταντίνου Καραμανλή, που ιδιαίτερα η προσφορά του στα θέματα των δημοσίων έργων και των συγκοινωνιών ήταν πολύ σημαντική. Είσαστε πολύ μικρού επιπέδου εσείς, για να αμφισβητήσετε αυτή τη μεγάλη προσφορά. 

Κύριε Πρόεδρε, στο άρθρο 5 συνομολογούνται αυτά τα θεωρητικά, αυτά τα συνηθισμένα της πολιτικής τακτικής των εκσυγχρονιστών Υπουργών του κυρίου Σημίτη, που είναι καθαρά φρέσκος αέρας, όπως λέμε στο χωριό μου. 

Εδώ υπάρχει ένα συγκεκριμένο δεδομένο, το Δεκέμβριο του 1993, είχε επανέλθει το ΠΑ.ΣΟ.Κ. στην εξουσία, ψήφισε το νόμο 2175 για την επανακρατικοποίηση των λεωφορείων, που εξυπηρετούν την ευρύτερη περιοχή της Αθήνας. Είναι ένας νόμος, με τον οποίο εμείς είμαστε βέβαια τελείως αντίθετοι, αλλά εξέφραζε τις απόψεις του ΠΑ.ΣΟ.Κ. 

Και εισηγήθηκε αυτόν το νόμο ο συνάδελφος κύριος Γιάννης Χαραλάμπους, ο οποίος ψηφίστηκε και έπρεπε να μπει σε εφαρμογή. Αλλά μετά από μικρό χρονικό διάστημα ο Υπουργός αντικαταστάθηκε και ήλθε ο κύριος Αθανάσιος Τσούρας που μετά από ένα μικρό χρονικό διάστημα και αυτός αντικαταστάθηκε. Το πέρασμα βέβαια των Υπουργών του κύριου Θεόδωρου Πάγκαλου και του κυρίου Ευάγγελου Βενιζέλου ήταν για άλλους λόγους από αυτούς. Το Υπουργείο Μεταφορών και Επικοινωνιών ήταν πασαρέλα για την εξυπηρέτηση άλλων θεμάτων. 

Και ήλθε ο κύριος Χάρης Καστανίδης, ο οποίος έμεινε ένα χρονικό διάστημα με την Κυβέρνηση του κυρίου Σημίτη και ο οποίος αναγκάστηκε σε παραίτηση. Και είπε ότι οδηγείται στην παραίτηση για ηθικά θέματα και μέχρι στιγμής δεν έχει δοθεί απάντηση, ούτε στη Βουλή ούτε στον Ελληνικό λαό ποια ήταν τα ηθικά θέματα που τον οδήγησαν να παραιτηθεί τον κύριο Καστανίδη. Δεν αισθάνθηκε την πολιτική ευθιξία ο κύριος Πρωθυπουργός να δώσει μία απάντηση στον Υπουργό του, τον οποίο ανάγκασε να παραιτηθεί, αλλά και στον Ελληνικό 

 

 

  

Σελίδα 1752 

λαό να δώσει εξηγήσεις για το θέμα αυτό. 

'Ετσι, λοιπόν, ερχόμαστε στο σημερινό Υπουργό. Βρήκε το νόμο του Δεκεμβρίου του 1993. Γιατί δεν τον εφάρμοσε; Ο νόμος έλεγε ότι θα παραχωρηθεί το 40% των μετοχών των αστικών συγκοινωνιών στους Οργανισμούς Τοπικής Αυτοδιοίκησης και ότι θα πρέπει να γίνουν μετατάξεις προσωπικού κ.ο.κ. Δεν κάνατε τίποτα απολύτως και τώρα έρχεσθε και μας λέτε τι πρέπει να γίνει. Και λέτε ότι τα Διοικητικά Συμβούλια και οι Διευθύνοντες Σύμβουλοι και όλα αυτά τα κομματικά στελέχη που έχετε τοποθετήσει στις θέσεις αυτές με πολύ παχυλές αποδοχές -που είναι πρόκληση για τους άλλους εργαζόμενους- θα πρέπει να τα εφαρμόσουν αυτά. Αν δεν τα εφαρμόσουν όμως ποιες θα είναι οι κυρώσεις; 

Είπατε, με το νόμο για την εξυγίανση της Ολυμπιακής Αεροπορίας, ότι θα επιτευχθούν αυτά και αυτά. Δεν επετεύχθηκαν. Ποιες ήταν οι κυρώσεις; Ποιες ήταν οι συνέπειες για εκείνους που δεν τα εφάρμοσαν; Το ίδιο συνέβη και με τον επόμενο νόμο για τη συμπλήρωση της εξυγίανσης της Ολυμπιακής Αεροπορίας και απεδείχθη ένα φιάσκο. Και έρχεσθε τώρα και λέτε ότι θα ιδιωτικοποιήσετε την Ολυμπιακή Αεροπορία, θα δώσετε το 20% των μετοχών, που το έχετε συμφωνήσει και θα πάρετε και στρατηγικό επενδυτή. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Και δεν υπάρχουν ευθύνες γι' αυτό το κατάντημα του εθνικού αερομεταφορέα; Δεν υπάρχουν ευθύνες στις Διοικήσεις; Δεν υπάρχουν ευθύνες στην Πολιτική Ηγεσία του Υπουργείου; Εσείς δεν έπρεπε να αναλάβετε τις ευθύνες σας; Σας είπε ο Πρωθυπουργός -ο δικός σας ο Πρωθυπουργός που σας τοποθέτησε σε αυτήν τη θέση- προ ολίγου χρονικού διαστήματος ότι και στον τομέα των μεταφορών αποτύχατε. Και ποια είναι η διαπίστωση αυτή; Ποιες ήταν οι κυρώσεις; Ποιες ήταν οι συνέπειες; Δεν υπάρχει, λοιπόν, ούτε ντροπή ούτε πολιτικό φιλότιμο. 

Και εδώ στο άρθρο 5 δεν μας λέτε αν δεν επιτευχθούν αυτοί οι στόχοι, ποιες θα είναι οι συνέπειες; Γιατί, αφού δεν θα επιτευχθούν, κάποιοι θα ευθύνονται. Εσείς όμως τους επιβραβεύετε. 

Φέρνετε το νομοσχέδιο για τα ΕΛΤΑ, που εκεί κατά πρωτοφανή και προκλητικό τρόπο τοποθετήσατε έξη (6) Γενικούς Διευθυντές, πέραν του Διευθύνοντος Συμβούλου και του Προέδρου του Διοικητικού Συμβουλίου, με εκατομμύρια εκατομμυρίων κάθε μήνα και λέτε ότι θα δώσετε και πεντακόσια πενήντα εκατομμύρια (550.000.000) δραχμές "πριμ σε ένα μικρό αριθμό προσωπικού", όπως γράφεται. Και ο μικρός αριθμός προσωπικού είναι ασφαλώς οι Διευθύνοντες. 

Και σας είπα στη συζήτηση εκείνη ότι αν δεν επιτευχθούν οι στόχοι -που αν επιτευχθούν θα πάρουν τα πεντακόσια πενήντα εκατομμύρια (550.000.000) δραχμές-ποιες θα είναι οι κυρώσεις; Γι' αυτό δεν μας μιλάτε. 

'Ετσι, λοιπόν, όλα αυτά που συνομολογείτε στο άρθρο 5 είναι φρέσκος αέρας. Δεν έχετε την πολιτική ικανότητα να αντιμετωπίσετε τα πράγματα. 

Στην ομιλία μου επί της αρχής του νομοσχεδίου σας περιέγραψα πώς η Κυβέρνηση της Νέας Δημοκρατίας έκανε την ιδιωτικοποίηση των λεωφορείων, με ποιες συνθήκες, για να εξυπηρετηθούν αυτά τα εκατομμύρια των επιβατών που κάθε μέρα χρησιμοποιούν τα μέσα αστικών συγκοινωνιών για να πάνε και να γυρίσουν από τις εργασίες τους και με τους οποίους εσείς δεν ασχολείσθε. Δεν βγήκατε τώρα στο πεζοδρόμιο να δείτε τις ουρές των ανθρώπων, να δείτε με πόση αγανάκτηση στέκονται εκεί και περιμένουν τα μέσα, τα οποία δεν περνάνε. 

Αυτά βέβαια δεν σας απασχολούν. Σας απασχολεί ένας μικρός αριθμός συνδικαλιστών, όπως ο αγαπητός συνάδελφος προηγουμένως που ήταν πρόεδρος στη ΓΕΝΟΠ-ΔΕΗ που είπε τα δικά του, αλλά ήλθε στη συνέχεια εκεί και χαριεντιζόταν μαζί σας. Και ασφαλώς θα σας είπε ότι μην ακούτε αυτά που είπα. Τα είπα για να τα ακούσουν απέξω στην Αίθουσα οι πρώην συνάδελφοί μου, αλλά σε σας λέω τα άλλα που σας λέω εδώ με τα γέλια. 

Εδώ, κύριε Πρόεδρε, σημειώνεται ένας πρωτοφανής εμπαιγμός και δεν θα έπρεπε να κατεβαίνει τόσο χαμηλά το επίπεδο της νομοθετικής εργασίας στην Εθνική Αντιπροσωπεία. 

Ο κύριος Υπουργός δεν θέλησε να απαντήσει σε κανένα από τα ζητήματα που του θέσαμε. Δεν είπε, ούτε μια στοιχειώδη δικαιολογία γι' αυτές τις τρεισήμισι χιλιάδες οικογένειες των μετόχων των ΣΕΠ, που με πολλή προσπάθεια και με πολύ ιδρώτα εξυπηρέτησαν το επιβατικό κοινό, όταν λειτουργούσαν τα λεωφορεία από αυτούς και επί πέντε χρόνια τώρα δεν φιλοτιμήθηκε η Κυβέρνηση του ΠΑΣΟΚ, η Κυβέρνηση του εκσυγχρονιστή κυρίου Σημίτη, να αποζημιώσει τους ανθρώπους αυτούς για τα λεφτά που δικαιούνται. Γιατί η τροπολογία που ήρθε, όπως θα πούμε στη συνέχεια κατά τη διάρκεια της συζήτησής της, είναι ένας καινούριος απαράδεκτος εμπαιγμός. 

'Ετσι λοιπόν, κύριε Πρόεδρε, με όλη τη καλή διάθεση που διαθέτω, θέλω να συστήσω στον κύριο Υπουργό Μεταφορών και Επικοινωνιών να αλλάξει αυτήν την τακτική, διότι τα πράγματα δεν αφορούν τα κόμματα, δεν αφορούν τους Βουλευτές, δεν αφορούν την Κυβέρνηση. Αφορούν τα εκατομμύρια των ανθρώπων που χρησιμοποιούν κάθε μέρα τα μέσα των αστικών συγκοινωνιών. 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε. 

ΝΙΚΟΛΑΟΣ ΓΚΕΛΕΣΤΑΘΗΣ: Τελειώνω, κύριε Πρόεδρε. 

Πρέπει να καταλάβει ο κύριος Υπουργός Μεταφορών και Επικοινωνιών ότι δεν ορκίστηκε μόλις χθες και ανέλαβε τα καθήκοντά του. Εμείς βέβαια κάνουμε το καθήκον μας, αλλά θέλω να σημειώσω και την απαράδεκτη τακτική του έναντι των δικών του συναδέλφων, της κυβερνητικής παρατάξεως, που πέρασαν από το Υπουργείο αυτό. Αυτό καταλαβαίνετε τι ιδιαίτερη σημασία έχει. 

ΠΡΟΕΔΡΕΥΩΝ (Λουκάς Αποστολίδης): Πάντως, κύριε Γκελεστάθη, επειδή μιλήσατε για φρέσκο αέρα, θα πω ότι εκεί στη Δεσφίνα ο φρέσκος αέρας είναι ευεργετικός ορισμένες φορές. Δεν είναι πάντα κακός. 

ΚΟΣΜΑΣ ΣΦΥΡΙΟΥ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Λουκάς Αποστολίδης): Ο κ. Σφυρίου έχει το λόγο για προτασσόμενη δευτερολογία. 

ΚΟΣΜΑΣ ΣΦΥΡΙΟΥ: Κύριε Πρόεδρε, ζήτησα να κάνω μια πολύ σύντομη δευτερολογία ενός λεπτού, γιατί δεν μιλώ ως Κοινοβουλευτικός Εκπρόσωπος -σήμερα έχει μιλήσει ως Κοινοβουλευτικός Εκπρόσωπος ο συνάδελφος κ. Γεωργακόπουλος- αλλά σαν απλός Βουλευτής, επειδή ακριβώς έχω καταθέσει μία τροπολογία που αναφέρεται στο άρθρο 5. Γι' αυτό ακριβώς παίρνω το λόγο. Αν ήταν τροπολογία που αφορούσε άλλες διατάξεις, θα μιλούσα στο τέλος. Θέλω, λοιπόν, να αναφερθώ πριν ψηφισθεί το άρθρο 5. 

Είναι το θέμα που ανέπτυξα, κύριε Υπουργέ, μιλώντας επί της αρχής. Το άρθρο 5, στην παράγραφο 7 θεσμοθετεί, όπως γνωρίζετε, την αντισταθμιστική καταβολή έναντι εκείνων των δαπανών που στην παράγραφο 5 χαρακτηρίζονται ως κοινωνική παροχή. 

Λέει βέβαια στην παράγραφο 9 ότι για τα άτομα που διακινούνται με την άσκηση κοινωνικής πολιτικής, τα Υπουργεία είναι αυτά τα οποία αναλαμβάνουν την ασκούμενη αυτή κοινωνική πολιτική. 

'Ηθελα να υπερασπισθώ την τροπολογία με γενικό αριθμό 2148 και ειδικό 63, σύμφωνα με την οποία προτείνεται, η δικαιότερη εφαρμογή αυτής της διάταξης -η οποία εφαρμόζεται ήδη στον ιδιωτικό φορέα που λέγεται Οργανισμός Αστικών Συγκοινωνιών Θεσσαλονίκης, εφαρμόζεται με αυτόν το νόμο στο σύστημα αστικών συγκοινωνιών της Αθήνας- να εφαρμοσθεί μόνο -το περιορίζω, κύριε Υπουργέ- στις υπάρχουσες αυτήν τη στιγμή δημοτικές επιχειρήσεις συγκοινωνιών. Να ισχύσει δηλαδή, όπως ισχύει και στον ιδιωτικό οργανισμό. 

Το επιχείρημα ότι ο οργανισμός έχει τη λήξη της σύμβασής του το 2000, καταλαβαίνετε ότι δεν μας πείθει. Ας παραμείνει και αυτή η διάταξη σε εφαρμογή και για τις δημοτικές επιχειρήσεις -δύο είναι σε όλη τη χώρα- μέχρι το 2000 και ό,τι τύχη θα έχει η νομοθεσία του Οργανισμού Αστικών 

 

 

  

Σελίδα 1753 

Συγκοινωνιών Θεσσαλονίκης μετά, να έχει και γι' αυτούς. 

Γι' αυτό το ζήτημα, κύριε Υπουργέ, θα παρακαλέσω να υπάρξει μία απάντηση, διότι το έχω θέσει και προφορικά και με την τροπολογία και ασφαλώς με ενδιαφέρει να έχω μία απάντηση. 

ΠΡΟΕΔΡΕΥΩΝ (Λουκάς Αποστολίδης): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, κατ' αρχήν δεν πρόκειται να συμφωνήσουμε με τα όσα είπε ο κύριος Υπουργός και ο κ. Λουκάκης για το χρόνο εργασίας. Μιλάμε για διαφορετικούς κόσμους. Αν ήταν τόσο εύκολα τα πράγματα, όπως είπε ο κ. Λουκάκης, γιατί δεν το γράφει το σχέδιο νόμου, ότι μια φορά την εβδομάδα θα είναι διακεκομμένη η βάρδια και λέει τέσσερις φορές το μήνα; 

Εν πάση περιπτώσει, πέρα απ' αυτό, επειδή άκουσα κάποιο Βουλευτή του κυβερνώντος κόμματος να ασκεί κριτική στο κόμμα μας, όσον αφορά τις συλλογικές συμβάσεις κλπ., λέγοντας ότι εμείς είμαστε από την άλλη πλευρά, δεν κατάλαβα το εξής: Ο ίδιος, ως συνδικαλιστής, από ποια πλευρά του χαρακώματος είναι; 

Στην προκειμένη περίπτωση υπάρχει η Κυβέρνηση, η οποία φέρει ένα συγκεκριμένο κανονισμό και η εργοδοσία, η οποία τον στηρίζει. Ο ίδιος άσκησε μια κριτική με κορώνες και τα ρέστα. 

Θέλω να δω τι θα κάνει επί του πρακτέου, γιατί λόγια πολλά μπορούν να λέγονται, στην πράξη όμως, κρίνεται ο καθένας. 

Κύριε Πρόεδρε, τελειώνω με το εξής: 'Εχω το φετινό προϋπολογισμό. Με μεγάλη μου κατάπληξη διαβάζω στο φετινό προϋπολογισμό, ότι προβλέπεται εγγραφή για δάνεια με εγγύηση, προς όφελος του Ο.Α.Σ.Α., ύψους ογδόντα πέντε δισεκατομμυρίων (85.000.000.000) δραχμών, με την υποσημείωση, ότι αυτά τα δάνεια θα γίνουν, εφόσον εγκριθεί ο νόμος, τον οποίο συζητάμε. 

Με άλλα λόγια, τα όσα λέγαμε για το άρθρο 5 και για το παραθυράκι για νέα δάνεια της Κυβέρνησης, τα οποία τα φορτώνει στους οργανισμούς, εξακολουθούν και υπάρχουν. Και στον ίδιο προϋπολογισμό, κύριε Πρόεδρε, επισημαίνω, ότι για τον μεν Ο.Α.Σ.Α. έχει προγραμματιστεί μια επιχορήγηση των σαράντα δυο δισεκατομμυρίων (42.000.000.000) δραχμών, για τον δε Αστικό Οργανισμό Συγκοινωνίας Θεσσαλονίκης, το ύψος είναι πάλι 23,5 δισεκατομμύρια. Εξακολουθεί και συνεχίζει η ίδια πολιτική. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ο κ. Φωτιάδης έχει το λόγο για δυο λεπτά. 

ΠΑΝΑΓΙΩΤΗΣ ΦΩΤΙΑΔΗΣ: Ευχαριστώ, κύριε Πρόεδρε. 

Στη συζήτηση επί της αρχής είχα αναφέρει, κύριε Πρόεδρε, ότι τα προβλήματα που αντιμετωπίζουν οι αστικές συγκοινωνίες δεν έχουν χρώματα και δεν έχουν κάποια κομματική στήριξη. Δεν ανήκουν σε κανένα κόμμα. Αυτό δυστυχώς, δεν φάνηκε σήμερα ή όλες αυτές τις μέρες, από τη συζήτηση που είχαμε. 

Κύριε Πρόεδρε, αυτό το σχέδιο νόμου που έφερε ο Υπουργός Μεταφορών και Επικοινωνιών, είναι ένα πολύ σημαντικό σχέδιο νόμου. Θα έλεγα ότι είναι ένα καινοτόμο σχέδιο νόμου που ασχολείται με τα προβλήματα που αντιμετωπίζουν οι αστικές μας συγκοινωνίες στο σύνολό τους, είτε είναι ΕΑΣ, ΗΛΠΑΠ, ΗΣΑΠ, αλλά και αργότερα το ΜΕΤΡΟ. Και σαν τέτοιο νομοσχέδιο έπρεπε να το αντιμετωπίσουμε. Πρόκειται να δώσει λύση και να ανακουφίσει επιτέλους τα τέσσερα εκατομμύρια κατοίκων που ζουν στην Αθήνα. Λυπάμαι -θα το τονίσω και πάλι- που δεν έγινε κατανοητό αυτό και η κάθε παράταξη λέει τα δικά της, πράγματα τα οποία τα έχουμε συζητήσει και δεν θέλω να αναφερθώ σ' αυτά. 

Αυτό που θα ήθελα εγώ και θα ευχόμουν, κύριε Πρόεδρε, είναι να υλοποιηθεί αυτό το σχέδιο νόμου, έτσι όπως έχει, ούτως ώστε να μην αναγκαστούμε πάλι μετά από λίγο καιρό, όπως λένε πολύ συνάδελφοι εδώ μέσα, να φέρουμε ένα παρόμοιο νομοσχέδιο που να αφορά τις συγκοινωνίες στην Αττική. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης):Ο κύριος Υπουργός έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε... 

ΠΡΟΕΔΡΕΥΩΝ (Λουκάς Αποστολίδης): Θέλετε το λόγο κ. Αλφιέρη; 

ΣΤΥΛΙΑΝΗ ΑΛΦΙΕΡΗ: Μάλιστα. 

ΠΡΟΕΔΡΕΥΩΝ (Λουκάς Αποστολίδης): Ορίστε, έχετε το λόγο. 

ΘΕΟΔΩΡΟΣ ΚΑΣΣΙΜΗΣ: Και εγώ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Εντάξει, κύριε Κασσίμη, δεν θα σας τραβάω έναν έναν, σηκώστε το χέρι. 

ΘΕΟΔΩΡΟΣ ΚΑΣΣΙΜΗΣ: Μα, κύριε Πρόεδρε,... 

ΠΡΟΕΔΡΕΥΩΝ (Λουκάς Αποστολίδης): Δεν έχω μαντικές ικανότητες, διαφορετικά θα σας έδινα το λόγο. 

Ορίστε, κυρία Αλφιέρη. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, η δευτερολογία δεν είναι θέμα μαντικής ικανότητας, είναι σαν δεδομένο, έτσι δεν είναι; 

ΠΡΟΕΔΡΕΥΩΝ (Λουκάς Αποστολίδης): Η δευτερολογία είναι δικαίωμα που μπορείτε να το ασκήσετε, αλλά δεν μπορεί να σας υποχρεώσει ο Πρόεδρος. 

ΣΤΥΛΙΑΝΗ ΑΛΦΙΕΡΗ: 'Οχι, κύριε Πρόεδρε, εγώ σας φώναζα, αλλά εσείς δεν με βλέπατε. 

ΠΡΟΕΔΡΕΥΩΝ (Λουκάς Αποστολίδης): Να σας πούμε χρόνια πολλά από το Βήμα, για να πάνε όλα καλά. 

ΣΤΥΛΙΑΝΗ ΑΛΦΙΕΡΗ: Ευχαριστώ πολύ, κύριε Πρόεδρε, είστε ευγενέστατος. 

Παρακολούθησα όλες αυτές τις ημέρες, τον κύριο Υπουργό, ο οποίος πραγματικά δεν μας φώτισε σε τίποτα. Κράτησε σιγή ιχθύος στα ουσιαστικά θέματα που αναφέρονται στο νομοσχέδιο. 

Το ένα θέμα για το οποίο δεν μας απάντησε, ήταν το θέμα του "ΑΤΤΙΚΟ ΜΕΤΡΟ". Εμείς, όπως είπαμε στον κύριο Υπουργό, θα κρατήσουμε τις δικές μας θέσεις και θα τις μεταφέρουμε στην κοινωνία. 'Εχουμε τη δυνατότητα να το κάνουμε και να ενημερώσουμε την ελληνική κοινωνία για το ποιες είναι οι θέσεις της Κυβέρνησης και η πολιτική της συμπεριφορά, η οποία αφορά το "ΑΤΤΙΚΟ ΜΕΤΡΟ" και τις συμβάσεις που κάνει. 

Το άλλο θέμα που είναι πολύ σημαντικό για μας, είναι το ζήτημα των εργασιακών σχέσεων. Ο Υπουργός δεν απάντησε, ούτε απέσυρε τους κανονισμούς. Εμείς ζητάμε, κύριε Υπουργέ, ακόμη και τώρα να αποσύρετε τους κανονισμούς, γιατί πιστεύουμε ότι αυτό που προσπαθείτε να εισάγετε μέσω Κοινοβουλίου είναι ένα δημοκρατικό ολίσθημα. 

Φέρνετε σε δύσκολη θέση τους συναδέλφους του ΠΑΣΟΚ και παρακαλώ πολύ να αποσύρετε τους κανονισμούς, γιατί δεν έχετε δικαίωμα και δεν μπορείτε να θεσμοθετήσετε εις βάρος δικαιωμάτων που τα έχουν κερδίσει οι εργαζόμενοι πολλά χρόνια τώρα. 

Ξέρετε πολύ καλά ότι ο νόμος 1876 που ψηφίστηκε επί οικουμενικής κυβέρνησης, επικύρωσε απλώς διεθνείς συμβάσεις, που υπερασπίστηκαν οι εργαζόμενοι σε πανευρωπαϊκό και σε διεθνές επίπεδο. 

Δεν έχετε, λοιπόν, το δικαίωμα με την ένδειξη ότι φροντίζετε για την ανάπτυξη των αστικών συγκοινωνιών και την εύρυθμη λειτουργία των ΔΕΚΟ, να φέρνετε αναχρονιστικά νομοθετήματα, που μας φέρνουν σε μια εποχή Μεσαίωνα. 

Ο Συνασπισμός δεν θα ψηφίσει το παρόν νομοσχέδιο, γιατί πέρα από τις εργασιακές σχέσεις δεν λύνει κανένα ουσιαστικό πρόβλημα σε ό,τι αφορά τα θέματα που εμείς έχουμε βάλει, κοινωνικό χαρακτήρα μαζικών μέσων μεταφοράς, περιβαλλοντικό χαρακτήρα μαζικών μέσων μεταφοράς και απεγκλωβισμό του λεκανοπεδίου Αττικής από το κυκλοφοριακό χάος. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Κασσίμης έχει το λόγο. 

ΘΕΟΔΩΡΟΣ ΚΑΣΣΙΜΗΣ: Καταρχήν να ευχηθούμε χρόνια πολλά στην κ. Στέλλα Αλφιέρη που έχει τη γιορτή της και είναι εδώ. 

(Χειροκροτήματα) 

ΠΡΟΕΔΡΕΥΩΝ (Λουκάς Αποστολίδης): Αυτό είναι καλό γιατί πήρε τις ευχές και από την 'Eδρα και θα πάει ακόμη 

  


 

  

Σελίδα 1754 

καλύτερα. 

Δεν πιστεύω, κύριε Κασσίμη, να πήρατε το λόγο γι' αυτό. 

ΘΕΟΔΩΡΟΣ ΚΑΣΣΙΜΗΣ: 'Οχι, κύριε Πρόεδρε. Γι' αυτό αφαιρέστε μου το χρόνο. 

ΠΡΟΕΔΡΕΥΩΝ (Λουκάς Αποστολίδης): Τα αφαίρεσα γιατί αυτά τα δικαιούται η κ. Αλφιέρη. 

ΚIΜΩΝ ΚΟΥΛΟΥΡΗΣ: Πότε θα γίνει η ψηφοφορία; θέλουμε να φύγουμε. 

ΘΕΟΔΩΡΟΣ ΚΑΣΣΙΜΗΣ: Χθες, κύριε συνάδελφε, καθήσαμε εδώ δεκαέξι δεκαεπτά ώρες, από το πρωί μέχρι το βράδυ. Είμαστε εδώ τρεις μέρες. 'Εχουν κοπιάσει οι συνάδελφοι. Διαμαρτύρονται δικαίως. Σήμερα οι συνάδελφοι εξ' επαρχίας θα πήγαιναν στην επαρχία και δεν καταφέραμε να μάθουμε τούτο: Πόσα χρωστάνε οι συγκοινωνιακοί φορείς πέραν των δανειών του δημοσίου, να δούμε με τι προίκα ξεκινάνε. 

ΠΡΟΕΔΡΕΥΩΝ (Λουκάς Αποστολίδης): Οι συνάδελφοι δεν ανυπομονούν γι' αυτό, ανυπομονούν για την ψηφοφορία, για να λέμε τα πράγματα με το όνομά τους. 

ΘΕΟΔΩΡΟΣ ΚΑΣΣΙΜΗΣ: Δεν καταφέραμε παράλληλα να πάρουμε εκείνα τα στοιχεία που ζητήσαμε, τα συμβόλαια των προμηθειών σε τι τιμές έγιναν γιατί χιλιόμετρα χρησιμοποιήθηκαν ανταλλακτικά. Τίποτε από όλα αυτά. Εδώ τόσες μέρες πήραμε μόνο δύο υπηρεσιακά σημειώματα. Το ένα μας έλεγε ότι αγόρασαν λάστιχα πεντακοσίων εκατομμυρίων (500.000.000) και θα αγοράσουν και άλλα αξίας πεντακοσίων τριάντα εκατομμυρίων (530.000.000) από δύο εταιρείες, αλλά ούτε πόσο, σε τι τιμές, σε τι λάστιχα ούτε για πόσα αυτοκίνητα, για πόσα χιλιόμετρα. Τίποτα. Τα λέω αυτά, κύριοι συνάδελφοι, γιατί δεν έχει σημασία εάν διαγράφουμε πληρωμένα χρέη ή αν φορτωνόμαστε νέα χρέη. Τελειώνει σήμερα το νομοσχέδιο και υποτίθεται ότι όλα αυτά έγιναν για να ξεκινήσουμε υγιείς οργανισμούς. Και δεν έχουμε μάθει ούτε πώς έχει γίνει η διαχείρισή τους ούτε με τι είναι φορτωμένοι αυτοί οι οργανισμοί. 

Και θα επισημάνω ότι έχει τεραστία ευθύνη η εκσυγχρονιστική Κυβέρνηση της χώρας η οποία θα μας φέρει πολύ σύντομα εδώ ξανά για να λέμε στον ελληνικό λαό ότι αναλαμβάνουμε και πάλι τα νέα χρέη που έχουν δημιουργηθεί. 

Ολοκληρώνοντας κάνω μια έκκληση. Αποσύρατε, κύριε Υπουργέ, τους κανονισμούς προσωπικού. Αυτή η πρακτική είναι πέρα από τη λογική μιας δημοκρατικής πολιτείας και ενός δημοκρατικού κοινοβουλίου. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Πρώτα απ' όλα θέλω να δώσω μερικές εξηγήσεις στα ερωτήματα που τέθηκαν. Λέχθηκε με μεγάλη έμφαση ότι έχουμε εγκαταλείψει τους ΣΕΠίτες και ότι υπάρχει αναλγησία. θυμίζω ήδη τη διάταξη που ψηφίστηκε με την οποία προσλαμβάνονται διακόσιοι οδηγοί στις αστικές συγκοινωνίες, από τους πρώην ΣΕΠίτες, ανεξάρτητα από τις συμπεριφορές που υπήρξαν στο παρελθόν με κριτήριο μόνο τα προβλεπόμενα στο νόμο 2190/94. 

Δεύτερον, από 19 Νοεμβρίου είναι κατατειθεμένη τροπολογία για τη ρύθμιση των εκκρεμοτήτων των ΣΕΠ, η οποία δεν ψηφίστηκε στη Διαρκή Επιτροπή λόγω της αποχώρησης της Νέας Δημοκρατίας. 

'Oπως είχα πει στη Διαρκή Επιτροπή, αυτή η διάταξη είχε συμπεριληφθεί σε άλλο νομοσχέδιο που ευρίσκετο στις προκοινοβουλευτικές διαδικασίες, το οποίο μέχρι στιγμής δεν έχει προχωρήσει και γι' αυτό τη συμπεριέλαβα στο παρόν νομοσχέδιο. 

'Οσον αφορά τα εργασιακά: Να υπενθυμίσω και πάλι ότι ο ν.1876 που ψηφίστηκε επί oικουμενικής κυβερνήσεως προβλέπει πράγματι ότι σε περίπτωση που εξυπηρετείται το γενικό συμφέρον μπορεί ο νόμος να ρυθμίζει θέματα που ανάγονται σε αντικείμενα συλλογικών συμβάσεων εργασίας. 

Για την περίπτωση αυτή που συζητάμε υπήρξε μακρύς διάλογος. Στην πραγματικότητα είχε ξεκινήσει από τον προκάτοχό μου, Υπουργό Μεταφορών και Επικοινωνιών και συνεχίστηκε και επί των ημερών μου. Υπήρξε μεγάλη ένταση συζήτησης με έμφαση και με ανταλλαγή απόψεων με τις διοικήσεις όλο αυτό το διάστημα. Και όταν πλέον είχε ετοιμασθεί και το νομοσχέδιο, έγινε διάλογος και μαζί μου. 

'Ομως, δε συμφωνήσαμε σε όλα. Σε κάποια σημεία επετεύχθη συμφωνία, σε κάποια άλλα δεν συμφωνήσαμε, ωστόσο έπρεπε και αυτά να ρυθμιστούν. Υπενθυμίζω ότι στο μέλλον -γιατί έτσι λέει ο νόμος που ψήφισε το ελληνικό Κοινοβούλιο το Φεβρουάριο του 1998- δεν θα υπάρχει αυτό το δύσκαμπτο σύστημα που επεσήμανε ο συνάδελφος μιλώντας προηγούμενα. Οι ρυθμίσεις θα γίνονται με συλλογικές συμβάσεις εργασίας. Ειπώθηκε ότι καταργούμε συνδικαλιστικές άδειες και ειδικές άδειες. Δεν καταργούνται άδειες. Σας παραπέμπω στη διάταξη που αναφέρει ότι οι άδειες αυτές χορηγούνται σύμφωνα με την κείμενη νομοθεσία. 

Τέλος, κύριοι συνάδελφοι, αναφερόμενος πάλι στα εργασιακά ζητήματα, θέλω να τονίσω ότι ο εργαζόμενος πονάει τη δουλειά του. Ο εργαζόμενος θέλει να αποδίδει και να προσφέρει. Θέλει να είναι αξιοπρεπής και επιθυμεί η επιχείρηση στην οποία εργάζεται να είναι παραγωγική ώστε να είναι ασφαλής η θέση εργασίας του. 

Με τις ρυθμίσεις που κάνουμε δίνουμε τη δυνατότητα, χωρίς να υπερβούμε την εργατική νομοθεσία ο εργαζόμενος στις αστικές συγκοινωνίες να αισθάνεται αξιοπρεπής, να αισθάνεται ότι εργάζεται, ότι προσφέρει και αποδίδει. 

Σας υπενθυμίζω και πάλι τις ρυθμίσεις που έχουν γίνει στα εργασιακά. Ωράριο 7.45' ημερήσιο αντί 8.00', εβδομαδιαίο 38.45' αντί 40.00' που ισχύει για τους άλλους εργαζόμενους. Παράδοση-παραλαβή δεκαπέντε λεπτά με υπερωρία, ενώ στους άλλους εργαζόμενους είναι μέσα στο κανονικό ωράριο. Εξαιρέσιμα δεκατέσσερις ημέρες ενώ για τους άλλους εργαζόμενους έξι. Και μία φορά την εβδομάδα, για τριάντα έξι μόνο εβδομάδες, διακεκομμένο ωράριο ώστε να μπορέσουμε να εξυπηρετήσουμε και τις ώρες αιχμής. Το αποτέλεσμα αυτών των ρυθμίσεων είναι ότι θα υπάρξει μείωση του λειτουργικού κόστους κατά 8% και αύξηση του μεταφορικού έργου κατά τις ώρες αιχμής, κατά 10%. 

Οι εργαζόμενοι που θέλουν να έχουν αξιοπρεπή δουλειά και να έχουν θέση στην κοινωνία προσφέροντας και αυτοί, νομίζω ότι αυτό δεν το απορρίπτουν αλλά το αποδέχονται κατά βάση. 

Κύριοι συνάδελφοι, ως προς τα λοιπά ζητήματα θα πρέπει να πω ότι δεν ρυθμίζουμε με το παρόν νομοσχέδιο ασφαλιστικά ζητήματα. Αν υπάρχουν χρέη ή υποχρεώσεις, υποχρεούνται οι επιχειρήσεις να τα ρυθμίσουν. Εδώ ήρθαμε να ρυθμίσουμε τις σχέσεις με το δημόσιο. Οι αστικές συγκοινωνίες όπως όλες οι επιχειρήσεις, είναι υποχρεωμένες να ρυθμίζουν τα οικονομικά τους με τέτοιο τρόπο, ώστε να πληρώνουν πρώτα απ'όλα τις ασφαλιστικές εισφορές. Και δεν ρυθμίζουμε θέματα ασφαλιστικών εισφορών. Είναι θέμα τους να το ρυθμίσουν. 'Ομως, δεν ρυθμίζουμε και δεν χαρίζουμε ασφαλιστικές εισφορές με τη συγκεκριμένη περίπτωση. 

Τέλος, χρηματοδότηση ελλειμματικών επιχειρήσεων, που έθεσε ο κύριος συνάδελφος, δεν μπορεί να γίνει. Θα δημιουργήσει ένα κόστος, ένα βάρος στον προϋπολογισμό του κράτους, όχι μόνο το φετινό και εσαεί, το οποίο δεν έχει εκτιμηθεί. Δεν μπορούμε να συζητούμε κάτι τέτοιο χωρίς να έχει εκτιμηθεί τι σημαίνει για το παρόν και για το μέλλον. 

Τέλος, κύριοι συνάδελφοι, έγιναν και κάποιες παρατηρήσεις επί της ουσίας των διατάξεων, τις οποίες έλαβα υπόψη μου και τις επισημαίνω. 

Λέχθηκε από συνάδελφο ότι στο άρθρο 9, άρθρο έβδομο, στην παράγραφο 2, μεταξύ των πιστοποιητικών που ζητούνται, είναι και πιστοποιητικό στρατολογικής κατάστασης τύπου Α. Προφανώς αναφέρεται σ' αυτούς που υποχρεούνται, αλλά μια και θεωρήθηκε αναγκαίο ότι πρέπει να υπάρξει διευκρίνιση, να προσθέσουμε το εξής: "Για το προσωπικό που υπέχει στρατολογική υποχρέωση". Να μπει αυτή η φράση, ώστε να είναι σαφές. 

Δεύτερον, κάποιος συνάδελφος θεώρησε ότι είναι περιττή η διάταξη του άρθρου 9, άρθρο εικοστό πέμπτο, παράγραφος 

 

 

  

Σελίδα 1755 

8, στο οποίο αναφέρεται ότι όταν ένας μισθωτός, μερικώς ή ολικώς ανίκανος, παίρνει από τις Υγειονομικές Επιτροπές σύνταξη αναπηρίας και αποχωρεί, ισχύουν οι διατάξεις της κοινωνικής ασφάλισης. Πράγματι, είναι εκ περισσού. Εάν η επιθυμία είναι να διαγραφεί, ας διαγραφεί. Αυτό έχει συμπεριληθεί, για να υπάρχει πληρότητα κειμένου. Αν, όμως, υπάρχει παρατήρηση που λέει ότι αυτό πρέπει να διαγραφεί, καμία αντίρρηση, να διαγραφεί η παράγραφος 8 του άρθρου 9 του άρθρου εικοστού πέμπτου. 

'Εγινε επίσης μία τρίτη παρατήρηση στο άρθρο 10, που αφορά τους κανονισμούς του ΗΣΑΠ, στο άρθρο τρίτο. Το άρθρο τρίτο είναι ένα υποάρθρο που υπάγεται στον κανονισμό του ΗΣΑΠ, που έχει αριθμό 5. Παρατήρησε ο συνάδελφος ότι το διάλειμμα που αναφέρεται στην παράγραφο 3 μπορεί να είναι είτε εφάπαξ είτε κατανεμημένο σε δύο δεκπάλεπτα. Πράγματι δεν έχει νόημα να είναι κατανεμημένο σε δύο δεκάλεπτα. Μπορεί να διαγραφεί και να είναι η ρύθμιση ενιαία. Να διαγραφεί, λοιπόν, αυτή η φράση από την παράγραφο 3, του άρθρου 5. 

Με αυτά, κύριοι συνάδελφοι, πιστεύω ότι πρέπει να προχωρήσουμε και να ψηφίσουμε και αυτά τα άρθρα, διότι έτσι θα διευκολυνθούν οι αστικές συγκοινωνίες να αποδώσουν το έργο το οποίο πρέπει να αποδώσουν. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μία λέξη μόνο, κύριε Πρόεδρε. 

Πράγματι, οι εργαζόμενοι ενδιαφέρονται για την αύξηση της παραγωγικότητας και για την πρόοδο των δημοσίων επιχειρήσεων, αλλά και των ιδιωτικών. Δεν μπορώ να καταλάβω, όμως, κύριε Υπουργέ, αφού κάνετε τόσο θετικές ρυθμίσεις στα εργασιακά, γιατί οι εργαζόμενοι βρίσκονται στο δρόμο. Μία απλή εξήγηση θα χρειαζόταν. Εκτός, εάν θεωρείτε ότι όλοι οι άλλοι κυνηγούν την Κυβέρνηση και τους εργαζόμενους και μόνο εσείς ενδιαφέρεσθε για το καλό αυτής της χώρας και των εργαζομένων. 

Θα αναφερθώ τώρα σε ένα δεύτερο θέμα, στο οποίο δεν απαντήσατε καθόλου. Είναι το θέμα που έθεσα και εγώ και τώρα και προχθές, αλλά και άλλοι συνάδελφοι. Τι θα γίνει με τις υποχρεώσεις, που πηγάζουν από το νόμο, απέναντι στους ανθρώπους εκείνους, οι οποίοι πράγματι είναι φτωχοί; Χωρίς να φταίνε, μπήκαν στη διαδικασία του '92 και του '93, '94. Μιλάω για τους ιδιοκτήτες των ΣΕΠ. Δεν πρέπει να λυθεί αυτό το θέμα χωρίς καθυστέρηση; Δεν βλέπετε ότι δεν μπορεί να τραβάει συνέχεια αυτή η κατάσταση; 

Νομίζω ότι εδώ δεν μπορούν να περνάνε έτσι τα ζητήματα, στα οποία οφείλετε να δώσετε μία απάντηση και μία λύση ουσιαστική. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε Πρόεδρε, μπορώ να έχω το λόγο; 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε Πρόεδρε του ΔΗ.Κ.ΚΙ., είπα ότι υπάρχει τροπολογία η οποία θα συζητηθεί στη συνέχεια. 

Επίσης, κύριοι συνάδελφοι, στο τριακοστό δεύτερο άρθρο του άρθρου 9, διαπιστώνω ότι έχει ξεχαστεί -και μου το σημειώνουν εδώ οι υπηρεσίες- ένα γράμμα. Δηλαδή εκεί που λέει "επιτρέπεται η άσκηση έφεσης ενώπιον του Δευτεροβάθμιου Πειθαρχικού Συμβουλίου για τις ποινές των περιπτώσεων..." αρχίζει από το Δ, ενώ θα έπρεπε να αρχίζει από το Γ. Είναι "...Γ, Δ, Ε, ΣΤ..." 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 5, 9, 10 και 11. 

'Εχει κατατεθεί από είκοσι εννέα περίπου συναδέλφους της Νέας Δημοκρατίας πρόταση για διεξαγωγή ονομαστικής ψηφοφορίας επί της ενότητας των άρθρων αυτών, της οποία το κείμενο έχει ως εξής: 

"Αθήνα, 26 Νοεμβρίου 1998 

Προς 

τον Πρόεδρο της Βουλής των Ελλήνων 

Κύριο Απόστολο Κακλαμάνη 

Κύριε Πρόεδρε, 

Παρακαλούμε για τη διεξαγωγή Ονομαστικής Ψηφοφορίας στο συζητούμενο Νομοσχέδιο "ΟΡΓΑΝΩΣΗ ΚΑΙ ΛΕΙΤΟΥΡΓΙΑ ΤΩΝ ΑΣΤΙΚΩΝ ΣΥΓΚΟΙΝΩΝΙΩΝ ΣΤΗΝ ΠΕΡΙΟΧΗ ΑΘΗΝΩΝ-ΠΕΙΡΑΙΩΣ ΚΑΙ ΠΕΡΙΧΩΡΩΝ", επί των άρθρων 5, 9, 10 και 11. 

ΟΙ ΠΡΟΤΕΙΝΟΝΤΕΣ ΒΟΥΛΕΥΤΕΣ 

Χρ. Βυζοβίτης 

Ν. Γκελεστάθης 

Σπ. Σπύρου 

Θ. Σκρέκας 

Ε. Παπαδημητρίου 

Γ. Αλεξόπουλος 

Γ. Σαλαγκούδης 

Κ. Σημαιοφορίδης 

Α. Χειμάρας 

Α. Μπρατάκος 

Α. Καραγκούνης 

Ε. Ζαφειρόπουλος 

Ε. Μείμαράκης 

Θ. Κασσίμης 

Θ. Κατσίκης 

Ν. Παπαφιλίππου 

Β. Σωτηρόπουλος 

Α. Καραμάριος 

Α. Παπαδόγγονας 

Γ. Καλός 

Α. Σταύρου 

Π. Παυλόπουλος 

Π. Λουκάκος 

Λ. Λυμπερακίδης 

Α. Νεράντζης 

Ι. Δημαράς 

Σ. Αλφιέρη 

Μπ. Αγγουράκης 

Σ. Τσιτουρίδης" 

Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 

Ο κ. Βυζοβίτης. Παρών. 

Ο κ. Γκελεστάθης. Παρών. 

Ο κ. Σπύρου. Παρών. 

Ο κ. Σκρέκας. Παρών. 

Η κ. Παπαδημητρίου. Παρούσα. 

Ο κ. Αλεξόπουλος. Παρών. 

Ο κ. Σαλαγκούδης. Παρών. 

Ο κ. Σημαιοφορίδης. Παρών. 

Ο κ. Χειμάρας. Παρών. 

Ο κ. Μπρατάκος. Παρών. 

Ο κ. Καραγκούνης. Παρών. 

Ο κ. Ζαφειρόπουλος. Παρών. 

Ο κ. Μεϊμαράκης. Παρών. 

Ο κ. Κασσίμης. Παρών. 

Ο κ. Παπαφιλίππου. Παρών. 

Ο κ. Κατσίκης και άλλοι συνάδελφοι. 

Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων, την αίτηση ονομαστικής ψηφοφορίας, Βουλευτών. 

Συνεπώς διακόπτουμε τη συνεδρίαση για δέκα (10') λεπτά, σύμφωνα με τον Κανονισμό. 

( Δ Ι Α Κ Ο Π Η )

(ΜΕΤΑ ΤΗ ΔΙΑΚΟΠΗ)

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, επαναλαμβάνεται η διακοπείσα συνεδρίαση. 

 
Σελίδα 1756 εώς και 1759 
σε PDF 



 

  

Σελίδα 1760 

ΚΟΣΜΑΣ ΣΦΥΡΙΟΥ: Δεύτερον, όπου ο νομοθέτης νομίζει ότι στις επιμέρους διατάξεις που περιέχονται, χρειάζεται προετοιμασία μεγαλύτερη, προέβλεψε άλλη ημερομηνία ισχύος. 'Ετσι με τη ρύθμιση που προτείνει ο κύριος Υπουργός, γι'αυτές που χρειάζονται προετοιμασία -και έλαβε πρόνοια να γράψει στις σχετικές επιμέρους διατάξεις από πότε θα αρχίζουν- στο ακροτελεύτιο λέει: εκτός εάν άλλως ρητά προβλέπεται από τις ψηφισθείσες διατάξεις. Οι υπόλοιπες, όμως, προφανώς πρέπει να ισχύουν από της δημοσιεύσεως του νόμου. Πέρα από αυτό βέβαια πρέπει να κρίνουμε ότι η δημοσίευση του νόμου, περίπου λίγες μέρες πριν-λίγες μέρες μετά, θα συμπίπτει με την 1η του έτους. Δηλαδή περί "όνου σκιάς" συζητούμε τώρα. Εάν είναι δυνατόν! 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε Πρόεδρε παρακαλώ το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε έχετε το λόγο. 

ΘΕΟΔΩΡΟΣ ΚΑΣΣΙΜΗΣ: Κύριε Πρόεδρε, με συγχωρείτε, αλλά ήθελα να πω ότι δική μου παρανόηση ήταν. Δεν είχε ψηφισθεί χθες το άρθρο. Τα "περί όνου" θα τα ακούσουμε στη συνέχεια. 

ΠΡΟΕΔΡΕΥΩΝ (Παναγιώτης Ν. Κρητικός): Δεν ήταν δυνατόν να έχει ψηφισθεί. Να σας πω και κάτι που δεν το έχετε υπόψη σας. Αν είχε προηγηθεί, έστω από λάθος, ψήφιση ακροτελεύτιου άρθρου, θα απέκλειε πάσα άλλη συζήτηση παντός άρθρου. Αυτό είναι νομολογιακά θεμελιωμένο εδώ και χρόνια στο Κοινοβούλιο. Αλλά δεν έχει συμβεί ποτέ. Θα απέκλειε πάσα άλλη συζήτηση άρθρου ή τροπολογίας. 

Ορίστε, κύριε Υπουργέ, έχετε το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Πράγματι είναι "περί όνου σκιάς". Στην επιτροπή όπως είπε ο κύριος συνάδελφος είχα κάνει αυτήν τη διόρθωση γιατί δεν ήξερα πότε θα συζητηθεί στη Βουλή το νομοσχέδιο και έτσι δεν μπορούσα να ξέρω πότε θα ψηφιζόταν. 'Ηθελα η ισχύς του νόμου να αρχίζει τουλάχιστον από 1ης Ιανουαρίου. Επομένως έβαζα μία συντομότερη προθεσμία. 

Επειδή ακριβώς βλέπω ότι συζητήθηκε νωρίτερα και ψηφίστηκε, αν πάμε με τη συνήθη διαδικασία "από της δημοσιεύσεως στην Εφημερίδα της Κυβερνήσεως" θα είναι λίγο πριν ή στην ημερομηνία περίπου που λέμε. Γι' αυτό δεν έχει νόημα να κάνουμε ειδική ρύθμιση. Θα είχε νόημα αν το νομοσχέδιο αυτό συνεζητείτο πολύ αργότερα, δηλαδή μέσα Δεκεμβρίου, οπότε θα είχαμε μπει στο 1999. Τώρα δεν υπάρχει λόγος να έχουμε διαφορετική ρύθμιση. Εξυπηρετεί το συνήθως συμβαίνον, από της ενάρξεως του νέου έτους να μπουν οι αστικές συγκοινωνίες στο ίδιο θεσμικό πλαίσιο. 

ΠΡΟΕΔΡΕΥΩΝ (Παναγιώτης Ν. Κρητικός): Ερωτάται, λοιπόν, το Σώμα: Γίνεται δεκτό το ακροτελεύτιο άρθρο, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΘΕΟΔΩΡΟΣ ΚΑΣΣΙΜΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Το ακροτελεύτιο άρθρο έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Συνεπώς το νομοσχέδιο του Υπουργείου Μεταφορών και Επικοινωνιών: "Οργάνωση και λειτουργία των Αστικών Συγκοινωνιών στην περιοχή Αθηνών-Πειραιώς και Περιχώρων" έγινε δεκτό κατ' αρχήν και κατ' άρθρον και η ψήφισή του στο σύνολο αναβάλλεται για άλλη συνεδρίαση. 

'Εχουν διανεμηθεί τα Πρακτικά της Τρίτης 17 Νοεμβρίου 1998 και ερωτάται το Σώμα αν τα επικυρώνει. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς τα Πρακτικά της Τρίτης 17 Νοεμβρίου 1998 επικυρώθηκαν. 

Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 16.50' λύεται η συνεδρίαση για αύριο Παρασκευή 27 Νοεμβρίου 1998 και ώρα 10.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης προς τον Υπουργό Δημόσιας Τάξης, σύμφωνα με την ημερήσια διάταξη που έχει διανεμηθεί. 

Ο ΠΡΟΕΔΡΟΣ                                                                                   ΟΙ ΓΡΑΜΜΑΤΕΙΣ

