ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΡΜΒ’

Δευτέρα 4 Ιουνίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 5 Ιουνίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με την απελευθέρωση των παραλιών από τις διάφορες εγκαταστάσεις, την ελεύθερη πρόσβαση προς αυτές κ.λπ., σελ.
β) Προς τον Υπουργό Ανάπτυξης, σχετικά με την έκδοση και επέκταση αδειών λειτουργίας εταιριών αποθήκευσης πετρελαιοειδών και χημικών στο Πέραμα κ.λπ., σελ.
5. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Εμπορικής Ναυτιλίας, σχετικά με τις ακτοπλοϊκές συγκοινωνίες, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΚΑΛΟΓΙΑΝΝΗΣ Σ., σελ.
ΚΟΛΟΖΩΦ Ο., σελ.
ΝΕΡΑΝΤΖΗΣ Α., σελ.
ΝΙΚΟΛΑΙΔΟΥ Β., σελ.

Β. Επί της επερώτησης:
ΔΙΑΜΑΝΤΙΔΗΣ Ι., σελ.
ΖΩΗΣ Χ., σελ.
ΚΕΓΚΕΡΟΓΛΟΥ Β., σελ.
ΚΕΦΑΛΟΓΙΑΝΝΗΣ Ε., σελ.
ΠΑΠΟΥΤΣΗΣ Χ., σελ.
ΣΓΟΥΡΙΔΗΣ Π., σελ.
ΣΚΟΠΕΛΙΤΗΣ Σ., σελ.
ΤΣΟΥΡΗ Ε., σελ.
ΧΡΙΣΤΟΔΟΥΛΑΚΗΣ Ν., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΜΒ΄
      Δευτέρα 4 Ιουνίου 2007
      
      Αθήνα, σήμερα στις 4 Ιουνίου 2007, ημέρα Δευτέρα και ώρα 18.09΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής, κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Βέρα Νικολαΐδου, Βουλευτή Β΄ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Λασιθίου υποβάλλει προτάσεις για την ερμηνεία διατυπώσεων στο πολεοδομικό σχέδιο πόλεως Σητείας.
2) Ο Βουλευτής Α΄ Θεσσαλονίκης κ. ΙΩΑΝΝΗΣ ΜΑΓΚΡΙΩΤΗΣ και ο Βουλευτής Β΄ Πειραιώς και Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία το Κέντρο Μελετών επαγγελματικής εκπαίδευσης  - κατάρτισης πολύτεκνης μητέρας «ΜΗΤΕΡΑΣ ΕΡΓΟΝ» ζητεί την εφαρμογή των διατάξεων που διευκολύνουν στην εργασία την πολύτεκνη  μητέρα.
3) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία η «Π.Α.Ε. ΠΑΝΗΛΕΙΑΚΟΣ Α.Ο.» Πύργου Ηλείας καταγγέλλει την επίθεση που δέχθηκαν οι παίκτες και οι παράγοντες της ομάδας της, από τους ποδοσφαιριστές και φιλάθλους του Απόλλωνα Αθηνών.
4) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε δημοσιεύματα εφημερίδων στα οποία ζητείται η επαναλειτουργία του καταστήματος των ΕΛ.ΤΑ. στη Βερδικούσα Ελασσόνας.
5) Οι Βουλευτές Λαρίσης και Μαγνησίας κύριοι ΔΗΜΗΤΡΗΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Δήμος Κιλελέρ Λάρισας ζητεί τη χρηματοδότηση της κατασκευής Αγροτικού Μουσείου στο Κιλελέρ Λάρισας.
6) Ο Βουλευτής Λαρίσης κ. ΔΗΜΗΤΡΗΣ ΤΣΙΟΓΚΑΣ και η Βουλευτής Α΄ Πειραώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Εργατοϋπαλληλικό Κέντρο Νομού Φωκίδας ζητεί την ενίσχυση των ασφαλιστικών ταμείων από το Κράτος.
7) Οι Βουλευτές Λαρίσης και Μαγνησίας κύριοι ΔΗΜΗΤΡΗΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία το Σωματείο Υπαλλήλων Υ.ΠΕ.ΧΩ.Δ.Ε. και πρώην Υπηρεσιών Υ.ΠΕ.ΧΩ.Δ.Ε. Περιφέρειας Θεσσαλίας καταγγέλλει την ελλιπή  χρηματοδότηση της συντήρησης του εθνικού οδικού δικτύου περιφέρειας Θεσσαλίας.
8) Οι Βουλευτές Β΄ Αθηνών και Α΄ Θεσσαλονίκης κύριοι ΑΝΤΩΝΗΣ ΣΚΥΛΛΑΚΟΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Ανώτατη Συνομοσπονδία Γονέων Μαθητών Ελλάδας ζητεί την πρόσληψη του αναγκαίου μόνιμου προσωπικού καθαριότητας των σχολικών μονάδων.
9) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία το Σωματείο Καθαριστριών Σχολείων Δημόσιας Εκπαίδευσης Πειραιά ζητεί την άμεση καταβολή δεδουλευμένων αποδοχών στα μέλη του.
10) Η Βουλευτής Πέλλας κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία το Νοσοκομείο Γιαννιτσών ζητεί την αύξηση του ποσού επιχορήγησής του.
11) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία οι Εργαζόμενοι στα προγράμματα «Βοήθεια στο Σπίτι» του Νομού Κορινθίας ζητούν τη θεσμική κατοχύρωση της συνέχισης του προγράμματος.
12) Οι Βουλευτές Ηρακλείου, Ζακύνθου, Δωδεκανήσου και Σερρών κύριοι ΒΑΣΙΛΕΙΟΣ ΚΕΓΚΕΡΟΓΛΟΥ, ΔΗΜΗΤΡΙΟΣ ΒΑΡΒΑΡΙΓΟΣ, ΚΩΝ/ΝΟΣ ΚΑΪΣΕΡΛΗΣ και ΜΑΡΚΟΣ ΜΠΟΛΑΡΗΣ αντίστοιχα, κατέθεσαν αναφορά με την οποία ο Προϊστάμενος του τμήματος Χωροταξίας της Δ/νσης Χωροταξίας και Προστασίας Περιβάλλοντος Υπουργείου Αγροτικής Ανάπτυξης και Τροφίμων ζητεί την άμεση προώθηση εγγράφων και υποθέσεων καθοριστικής σημασίας του τμήματός του.
13) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Νομάρχης Μαγνησίας ζητεί την ολοκλήρωση της κατασκευής του Δημοτικού Σταδίου Αλμυρού Μαγνησίας.
14) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Αλμυρού Μαγνησίας ζητεί την ένταξη του ορεινού όγκου της ΄Οθρυος στο ειδικό χωροταξικό σχέδιο ανάπτυξης.
15) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Κων/νος Κοτρώτσος, διακριθείς αθλητής στην κωπηλασία, ζητεί το διορισμό του στο Δημόσιο Τομέα.
16) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Τμήμα Μαγνησίας του Πανελλήνιου Συλλόγου Φυσικοθεραπευτών ζητεί την αναπροσαρμογή των τιμών των φυσικοθεραπευτικών πράξεων.
17) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Κοινότητα Μακρινίτσας Μαγνησίας ζητεί οικονομική ενίσχυση για πολιτιστικές της δράσεις, ενόψει της επετείου της μάχης της Μακρυνίτσας.
18) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Κέντρο Ψυχικής Υγείας Βόλου Μαγνησίας ζητεί την τροποποίηση του οργανισμού λειτουργίας του.
19) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία η ΄Ενωση Ξενοδόχων Λέσβου ζητεί να δοθεί απαλλαγή του Φ.Π.Α. στις δαπάνες επένδυσης των μικρών ξενοδοχειακών μονάδων μειονεκτικών περιοχών.
20) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ και ο Βουλευτής Β΄ Πειραιώς και Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η ΄Ενωση Ξενοδόχων Λέσβου ζητεί τη μείωση των ασφαλιστικών εισφορών για τις μικρές ξενοδοχειακές μονάδες των μειονεκτικών περιοχών.
21) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία η ΄Ενωση Ξενοδόχων Λέσβου ζητεί την αύξηση του συντελεστή δόμησης για τις υφιστάμενες μικρές ξενοδοχειακές μονάδες των μειονεκτικών περιοχών.
22) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία η ΄Ενωση Ξενοδόχων Λέσβου ζητεί τη βελτίωση των ακτοπλοϊκών και αεροπορικών υπηρεσιών εξυπηρέτησης της Λέσβου με τη Βόρειο Ελλάδα.
23) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία ο Δήμος Αγιάσου Λέσβου ζητεί την αποκατάσταση των προβλημάτων ηλεκτροδότησης του δημοτικού φωτισμού κατά τις νυχτερινές ώρες.
24) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία η Ένωση Ξενοδόχων Λέσβου ζητεί την επίσπευση των διαδικασιών για την παραλαβή έργων Π.Ε.Π..
25) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία ο Δήμος Μούδρου Λέσβου ζητεί να λειτουργήσει Ταχυδρομικό Πρακτορείο στο Κοντοπούλι Μούδρου Λέσβου.
26) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία το Λαογραφικό Μουσείο και Πολιτιστικό Κέντρο Δήμου Μυτιλήνης Λέσβου ζητεί επιχορήγηση για την προμήθεια λαογραφικού υλικού.
27) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε  δημοσίευμα εφημερίδας στο οποίο ζητείται η προαστιακή σιδηροδρομική σύνδεση του Νομού Πέλλας με τη Θεσσαλονίκη.
28) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Μηνάς Κουτσάκης ζητεί να του καταβληθεί αποζημίωση λόγω απαλλοτρίωσης κτήματός του.
29) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Δημήτριος Αρουτζίδης ζητεί να μεταβιβασθεί στον γιό του άδεια λαϊκών αγορών.
30) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία ο Δήμος Πετρούπολης Αττικής ζητεί την άμεση έναρξη των εργασιών κατασκευής του Δημοτικού Σταδίου Πετρούπολης Αττικής.
31) Ο Βουλευτής Χανίων κ. ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσε αναφορά με την οποία ο Δήμος Πελεκάνου Χανίων ζητεί να αποζημιωθούν οι ελαιοπαραγωγοί της περιοχής του για τη ζημιά που υπέστησαν οι καλλιέργειές τους από αντίξοες καιρικές συνθήκες κατά την καρπόδεση.
32) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ελυμνίων Εύβοιας διαμαρτύρεται για την υποβάθμιση του νηπιαγωγείου του, από διθέσιο σε μονοθέσιο.
33) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύνδεσμος Αποφοίτων Ορφανοτροφείων Ελλάδος ζητεί την προστασία και υποστήριξη των Ορφανοτροφείων.
34) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΓΕΙΤΟΝΑΣ κατέθεσε αναφορά με την οποία το Δημοτικό Συμβούλιο Μελισσίων Αττικής ζητεί την άμεση υπογραφή του Π.Δ/τος για το δάσος Παπαδημητρίου.
35) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία οι Κάτοικοι του Δ.Δ. Λεονταρίου Μεγαλοπόλεως Αρκαδίας διαμαρτύρονται για τη δημιουργία χωματερής πλησίον κατοικημένης περιοχής.
36) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία η Πανελλήνια ΄Ενωση Βιοεπιστημόνων ζητεί τη διδασκαλία της εξέλιξης της ζωής στα Λύκεια, μέσω του μαθήματος της Βιολογίας.
37) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο Σύλλογος Υπεράσπισης Δικαιωμάτων ΡΟΜ ζητεί τη στεγαστική αποκατάσταση των ΡΟΜ που διαμένουν σε δημόσιο χώρο του Δήμου Θερμαϊκού Θεσσαλονίκης.
38) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία το Διεθνές Πανόραμα Ανεξάρτητων Νέων Δημιουργών ζητεί τη θεσμοθέτηση του, ως το Διεθνές Κινηματογραφικό Φεστιβάλ των Πατρών Αχαΐας.
39) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία το Σωματείο Υπαλλήλων ΠΕ.ΧΩ.Δ.Ε. και πρώην Υπηρεσιών ΥΠΕΧΩΔΕ Περιφέρειας Θεσσαλίας ζητεί τη χρηματοδότηση και την πρόσληψη μόνιμου προσωπικού στη ΔΕΣΕ Περιφέρειας Θεσσαλίας.
40) Ο Βουλευτής ΄Εβρου κ. ΓΕΩΡΓΙΟΣ ΝΤΟΛΙΟΣ κατέθεσε αναφορά με την οποία το Σωματείο Υπαλλήλων Κρατικών Νοσοκομείων ΄Εβρου ζητεί την πληρωμή υπαλλήλου του νοσοκομείου Αλεξανδρούπολης από την 4η Δ.Υ.ΠΕ. Θράκης.
41) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Αγροτικός Συνεταιρισμός Κερατέας Αττικής διαμαρτύρεται για τις νέες αυξημένες αντικειμενικές αξίες των αγροτεμαχίων της περιοχής του.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 6546/2-4-07 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. 1039313/738/Α0012/18-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Αναφορικά με το παραπάνω θέμα, σας ενημερώνουμε τα ακόλουθα:
     1. Σύμφωνα με τις διατάξεις της περ.α΄ του άρθρου 17 του Κ.Φ.Ε, ως ετήσια τεκμαρτή δαπάνη του φορολογούμενου, της συζύγου του και των προσώπων που τους βαρύνουν λογίζονται, μεταξύ άλλων, τα χρηματικά ποσά που πραγματικά καταβάλλονται για αγορά ή χρηματοδοτική μίσθωση, μεταξύ άλλων, πλοίων αναψυχής και λοιπών σκαφών αναψυχής, αεροσκαφών και κινητών πραγμάτων μεγάλης αξίας.
     Ως κινητά πράγματα μεγάλης αξίας νοούνται εκείνα που η αξία τους υπερβαίνει το ποσό των πέντε χιλιάδων (5.000) ευρώ.
     2. Περαιτέρω, για τον προσδιορισμό της συνολικής ετήσιας δαπάνης διαβίωσης του φορολογουμένου της συζύγου του και των προσώπων που συνοικούν και τους βαρύνουν λαμβάνονται υπόψη, μεταξύ άλλων, τα ποσά της ετήσιας τεκμαρτής δαπάνης σκαφών αναψυχής, αεροσκαφών και ελικοπτέρων ιδιωτικής χρήσης κυριότητας ή κατοχής του φορολογουμένου, της συζύγου του ή των προσώπων που τους βαρύνουν η οποία ορίζεται σύμφωνα με τις διατάξεις των περιπτώσεων ε' (υποπερ.ββ') και στ' αντίστοιχα, της παραγράφου 1 του άρθρου 16 του Κ.Φ.Ε. Από την εφαρμογή του τεκμηρίου της ετήσιας δαπάνης διαβίωσης εξαιρούνται τα σκάφη επαγγελματικής χρήσης, καθώς και τα αναψυχής μέχρι δέκα (10) μέτρα που δεν έχουν ναυτολογημένο πλήρωμα για ολόκληρο ή μέρος του έτους.
     Κατ’ ανάλογη εφαρμογή της γνωμοδότησης 348/06 της ολομέλειας του Νομικού Συμβουλίου του Κράτους που έγινε αποδεκτή στις 18.12.06, σύμφωνα με την οποία η αγορά μόνο του οχήματος επιβατικού αυτοκινήτου δημόσιας χρήσης προς αντικατάσταση παλαιού, από δικαιούχο σχετικής άδειας δεν αποτελεί τεκμήριο επειδή αποτελεί αγορά πάγιου εξοπλισμού επαγγελματικής χρήσης (περ.ιδ΄ του άρθρου 18 του ΚΦΕ), έγινε δεκτό από τη Διοίκηση ότι και η αγορά σκαφών που αποτελούν πάγιο εξοπλισμό επαγγελματικής χρήσης από πρόσωπα που ασκούν επιχείρηση, απαλλάσσονται από την εφαρμογή του τεκμηρίου. Το ίδιο ισχύει και για την αγορά αεροσκαφών που αποτελούν πάγιο εξοπλισμό επαγγελματικής χρήσης.
     4. Τέλος από τη διοίκηση έχει γίνει δεκτό, ότι οι διατάξεις της υποπερ.ββ' της περ. ε΄ της παρ.1 του άρθρου 16 του Κ.Φ.Ε. έχουν εφαρμογή και στα αεροσκάφη επαγγελματικής χρήσης οπότε και δεν θα λαμβάνονται υπόψη στον υπολογισμό του τεκμηρίου της δαπάνης διαβίωσης.
     5. Ανακεφαλαιώνοντας τα παραπάνω το τεκμήριο απόκτησης σκαφών και αεροσκαφών, δεν ισχύει για τα πρόσωπα που ασκούν επιχείρηση, ως αγορά πάγιου εξοπλισμού επαγγελματικής χρήσης, ενώ από την εφαρμογή του τεκμηρίου διαβίωσης εξαιρούνται τα σκάφη και τα αεροσκάφη που είναι επαγγελματικής χρήσης.
     Ο Υφυπουργός
     ΑΝΤ. ΜΠΕΖΑΣ»
     2. Στην με αριθμό 6336/29-3-07 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 1039305/801/20-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ. 6336/29.3.07 ερώτησης που κατέθεσε ο Βουλευτής κ. Δ. Κωνσταντάρας, σχετικά με το ανωτέρω θέμα, σας γνωρίζουμε τα εξής:
     1. Σύμφωνα με τις διατάξεις της παρ.2 του άρθρου 101 του ν.2238/1994 τα νομικά πρόσωπα μη κερδοσκοπικού χαρακτήρα δημοσίου ή ιδιωτικού δικαίου, περιλαμβανομένων και των πάσης φύσεως ιδρυμάτων, υπόκεινται σε φόρο εισοδήματος και περαιτέρω, με τις διατάξεις της περ.ε’ της παρ.1 του άρθρου 99 του ίδιου νόμου ορίζεται, ότι αντικείμενο φόρου για τα νομικά αυτά πρόσωπα, είναι το προκύπτον στην ημεδαπή ή αλλοδαπή καθαρό εισόδημα μόνο από την εκμίσθωση οικοδομών ή γαιών, καθώς και από κινητές αξίες. Δεν αποτελούν αντικείμενο φορολογίας τα λοιπά εισοδήματα αυτών των νομικών προσώπων, καθώς και τα κάθε είδους άλλα έσοδά τους που πραγματοποιούνται κατά την επιδίωξη της εκπλήρωσης του σκοπού τους.
     2. Με την Ν.6936/1223/ΠΟΛ.167/1973 διαταγή, έχει γίνει δεκτό, ότι τα εισοδήματα που αποκτούν νομικά πρόσωπα μη κερδοσκοπικού χαρακτήρα από την άσκηση εμπορικής εκμετάλλευσης δεν απαλλάσσονται του φόρου εισοδήματος, εφόσον τα εισοδήματα αυτά δεν πραγματοποιήθηκαν κατά την άσκηση της μη κερδοσκοπικής δραστηριότητάς τους έστω και αν διατίθενται προς εκπλήρωση του μη αποβλέποντος σε κέρδη σκοπού τους (ΝΣΚ γνωμ.383/1973).
     3. Κατόπιν των ανωτέρω προκύπτει ότι τα νομικά πρόσωπα μη κερδοσκοπικού, χαρακτήρα υπόκεινται σε φορολογία εισοδήματος για τα εισοδήματα που ενδεχόμενα αποκτούν από κερδοσκοπική δραστηριότητα.
     Τα παραπάνω εφαρμόσθηκαν και στην περίπτωση της, Μονάδας Φροντίδας Ηλικιωμένων ΣΚΕΠΗ ΠΡΟΝΟΙΑΣ, ο τακτικός φορολογικός έλεγχος της οποίας βρίσκεται σε εξέλιξη και αναμένεται να ολοκληρωθεί σύντομα.
     Για λεπτομερέστερη ενημέρωσή σας, επισυνάπτουμε το αριθμ.1 037336/2085/ΔΕΥ-Α' 1889/13.4.07 έγγραφο της Γεν.Δινσης Οικον.Επιθεώρησης.
     Ο Υφυπουργός
     ΑΝΤ. ΜΠΕΖΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 7663/7-5-07 ερώτηση του Βουλευτή κ. Απόστολου Κωστόπουλου δόθηκε με το υπ’ αριθμ. 20291/ΕΥΣΣΑΑΠ/1581/30-5-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, σας γνωρίζουμε ότι στο Εθνικό Στρατηγικό Πλαίσιο Αναφοράς 2007-13, το οποίο εγκρίθηκε από την Ευρωπαϊκή Επιτροπή, ένας από τους ειδικούς στόχους είναι η «αειφόρος διαχείριση του φυσικού περιβάλλοντος» που εστιάζει στην προστασία της βιοποικιλότητας, τη βελτίωση της κατάστασης των οικοτόπων και των περιοχών οικολογικού ενδιαφέροντος, τη διατήρηση και ανάδειξη φυσικών τοπίων υψηλής αισθητικής αξίας, καθώς και τη διατήρηση των πληθυσμών των απειλούμενων και υπό εξαφάνιση ειδών.
      Ταυτόχρονα, στο ΠΕΠ Δυτικής Ελλάδας, Πελοποννήσου - Ιονίων Νήσων, το οποίο έχει υποβληθεί στην Ευρωπαϊκή Επιτροπή σε συνάφεια με το ΕΣΠΑ, σημαντικό στοιχείο της αναπτυξιακής στρατηγικής, ειδικότερα για την Περιφέρεια Δυτικής Ελλάδας, αποτελεί η αξιοποίηση των συγκριτικών πλεονεκτημάτων όσο αφορά την γεωγραφική της θέση, και τους φυσικούς και αρχαιολογικούς-πολιτιστικούς πόρους με σκοπό την ολοκληρωμένη τουριστική ανάπτυξη με έμφαση στις ειδικές -εναλλακτικές μορφές τουρισμού.
      Στην παρούσα φάση του σχεδιασμού, είναι πρόωρη η αναφορά για ένταξη συγκεκριμένων έργων στη Δ΄ προγραμματική περίοδο. Κάτι τέτοιο θα είναι εφικτό μετά την ολοκλήρωση του σχεδιασμού και την έγκριση των συγχρηματοδοτούμενων Επιχειρησιακών Προγραμμάτων από την Ε.Ε. όπου, μεταξύ άλλων, θα καθορισθούν οι διατάξεις εφαρμογής τους, καθώς και τα κριτήρια ένταξης των έργων.
      Ο Υφυπουργός
      ΧΡΗΣΤΟΣ ΦΩΛΙΑΣ»
      4. Στην με αριθμό 7644/7-5-07 ερώτηση του Βουλευτή Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου δόθηκε με το υπ’ αριθμ. ΥΠΠΟ/ΓΡ.ΥΠ/ΚΕ/524/29-5-07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 7644/7.5.07 ερώτησης του Βουλευτή κ. Αλέξανδρου Αλαβάνου, σας πληροφορούμε ότι:
      Σύμφωνα με τις διατάξεις της παραγράφου 2 του άρθρου 11 του Π.Δ. 164/2004, ανατέθηκε στο Υπηρεσιακό Συμβούλιο του Υπουργείου Πολιτισμού η αρμοδιότητα να γνωμοδοτήσει εάν συντρέχουν στα πρόσωπα των ενδιαφερομένων συμβασιούχων οι προϋποθέσεις μετατροπής των συμβάσεων ορισμένου χρόνου σε συμβάσεις εργασίας αορίστου χρόνου, ενώ με την παράγραφο 3 του ίδιου άρθρου, η αποφασιστική αρμοδιότητα για τη μετατροπή των συμβάσεων αυτών σε αορίστου χρόνου ανατέθηκε στο ΑΣΕΠ.
      Περαιτέρω, κατά το άρθρο 24 του κυρωθέντος με το άρθρο πρώτο του Ν. 2690/1999 Κώδικας Διοικητικής Διαδικασίας, η αίτηση θεραπείας υποβάλλεται στην εκδούσα τη διοικητική πράξη Αρχή και εξετάζεται μόνον από αυτήν, καθόσον είναι η μόνη αρμόδια για την ανάκληση, τροποποίηση ή ακύρωση της προσβαλλόμενης διοικητικής πράξης.
      Συνεπώς, ουδεμία αρμοδιότητα καταλείπεται στα Υπηρεσιακά Συμβούλια των φορέων να γνωμοδοτήσουν εκ νέου επί αιτήσεων θεραπείας, που εκκρεμούν ενώπιον του ΑΣΕΠ κατά αποφάσεων του ΑΣΕΠ.
      Διευκρινίζεται ότι πριν την έκδοση της με αριθμ. 13/2006 απόφασής του το ΑΣΕΠ έχει εξετάσει από τα Τριμελούς συνθέσεως Τμήματά του, κατ' επανάληψιν, αιτήσεις θεραπείας συμβασιούχων του Υπουργείου Πολιτισμού, χωρίς να μεσολαβήσει κρίση του Υπηρεσιακού Συμβουλίου του Υπουργείου Πολιτισμού επ' αυτών.
      Σε κάθε περίπτωση, το ΑΣΕΠ με την με αριθμ. 13/2006 απόφαση της ολομέλειάς του δεν διαβίβασε στο Υπουργείο Πολιτισμού για επανεξέταση από τα Υπηρεσιακά του Συμβούλια τις εν λόγω αιτήσεις θεραπείας, όπως ανακριβώς τίθεται στην Ερώτηση του κ. Αλαβάνου, αλλά, αντιθέτως, έκρινε ότι δεν είναι επιτρεπτή η επανειλημμένη υποβολή αιτημάτων επανακρίσεως στο ΑΣΕΠ τα οποία πρέπει να απορρίπτονται, κατ' εφαρμογήν της κρατούσης στο διοικητικό δίκαιο αρχής ότι τα ένδικα εν γένει βοηθήματα δεν είναι δυνατόν να ασκούνται επανειλημμένως ενώπιον των διοικητικών αρχών.
      Ως εκ τούτου δεν δύναται η εξέταση των αιτήσεων θεραπείας που εκκρεμούν ενώπιον του ΑΣΕΠ από τα Υπηρεσιακά Συμβούλια του Υπουργείου Πολιτισμού.
      Οποιεσδήποτε διαφορές αναφύονται επί των ανωτέρω υποθέσεων επιλύονται αρμοδίως μόνον από τα δικαιοδοτικά όργανα.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      5. Στην με αριθμό 7581/4-5-07 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. ΥΠΠΟ/ΓΡ.ΥΠ./ΚΕ/516/25-5-07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 7581/04.05.07 Ερώτησης του Βουλευτή κ. Δημήτρη Κουσελά, σας πληροφορούμε ότι:
      Η Ιερά Μονή Κοιμήσεως της Θεοτόκου στο δημοτικό διαμέρισμα Μικρομάνης στο Νομό Μεσσηνίας, έχει κηρυχθεί ως ιστορικό διατηρητέο μνημείο (ΦΕΚ 526/8.5.1973) και ανήκει στον τύπο του Αγιορείτικου τρουλλαίου σταυροειδούς εγγεγραμμένου ναού. Η εξωτερική κατάσταση διατήρησης του ναού είναι καλή, οι εσωτερικές φθορές όμως είναι σοβαρές λόγω υγρασίας κ.λπ.
      Η αντιμετώπιση των ποικίλων φθορών του μνημείου απαιτεί την εκπόνηση εμπεριστατωμένης μελέτης. Η Ιερά Μονή Μεγίστης Λαύρας ανέθεσε κατ' αρχήν σε ιδιώτη μηχανικό την αρχιτεκτονική μελέτη ανέγερσης κτιρίων στον περιβάλλοντα χώρο του μετοχίου. Στη συνέχεια με το αρ. πρωτ. 423/26.7.2006 έγγραφό της υπέβαλε στη Διεύθυνση Αναστήλωσης Βυζαντινών και Μεταβυζαντινών Μνημείων την αρχιτεκτονική μελέτη αποκατάστασης του μετοχίου της Κοίμησης της Θεοτόκου στη Μικρομάνη Μεσσηνίας. Ακολούθως και κατόπιν προφορικών συνεννοήσεων, απεστάλη στην 26η Εφορεία Βυζαντινών Αρχαιοτήτων συμπληρωματικά και η στατική μελέτη του έργου, την οποία εκπόνησε ο πολιτικός μηχανικός κ. Π. Παναγιωτόπουλος. Σε συνέχεια αυτών πραγματοποιήθηκε αυτοψία στο μνημείο (19.1.2007) από επιστημονικό προσωπικό της 26ης ΕΒΑ από κοινού με τον μελετητή κ. Σ. Βογιατζή.
      Από την μελέτη των όσων κατατέθηκαν και όσων προέκυψαν από τις μέχρι τώρα συζητήσεις κρίθηκε σκόπιμη η υποβολή συμπληρωματικών στοιχείων από τον μελετητή, καθώς και η επανεξέταση συγκεκριμένων επεμβάσεων που προτείνονται στη μελέτη. Τα στοιχεία αυτά αναμένονται, προκειμένου να συμπληρωθεί ο φάκελος από την αρμόδια Εφορεία, ώστε να εισαχθεί το θέμα στο ΚΑΣ για την κατά νόμον γνωμοδότηση.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
     6. Στην με αριθμό 6452/30-3-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 7017/4/7034/20-4-07 έγγραφο από τον Υπουργό Δημόσιας Τάξης  η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. Στρατάκης, σε ό,τι μας αφορά, σας γνωρίζουμε ότι τα θέματα της προστασίας των προσωπικών δεδομένων των φυσικών προσώπων και στο πεδίο των εργασιακών σχέσεων ρυθμίζονται στη χώρα μας με τις διατάξεις του ν. 2472/1997 «Προστασία του ατόμου από την επεξεργασία δεδομένων προσωπικού χαρακτήρα», όπως τροποποιήθηκε, συμπληρώθηκε και ισχύει σήμερα. Η εποπτεία της εφαρμογής του ανωτέρω νόμου ανήκει στην ανεξάρτητη δημόσια αρχή με την ονομασία «Αρχή Προστασίας Δεδομένων Προσωπικού Χαρακτήρα» (παρ. 1 του άρθρου 15 του ν. 2472/1997). Στα πλαίσια δε των αρμοδιοτήτων της, η εν λόγω Αρχή έχει εκδώσει τις παρακάτω Αποφάσεις και Οδηγίες σχετικά με το θέμα αυτό:
	α) Απόφαση 6112004 (πρόσβαση εργοδότη στους προσωπικούς υπολογιστές των εργαζομένων).
	β) Απόφαση 637/18/2000 (αφορά τον έλεγχο των τηλεφωνημάτων των εργαζομένων στο χώρο εργασίας).
      γ) Απόφαση 24512000 (καθορίζεται η επεξεργασία προσωπικών δεδομένων εργαζομένων για τον έλεγχο εισόδου και εξόδου τους στους χώρους εργασίας με τη μέθοδο της δακτυλοσκόπησης).
      δ) Οδηγία 115/2001 (με θέμα τα αρχεία των εργαζομένων). Στο κεφάλαιο Ηξ΄ αυτής, το οποίο φέρει τον τίτλο «Δικαιώματα των εργαζομένων», απαριθμούνται τα δικαιώματα των εργαζομένων έναντι των εργοδοτών στις περιπτώσεις ηλεκτρονικής παρακολούθησής τους.
      Επισημαίνεται ότι οι παραβάσεις των σχετικών διατάξεων του ν. 2472/1997, για την προστασία των προσωπικών δεδομένων στον τομέα της εργασιακής σχέσης, συνεπάγονται διοικητικές κυρώσεις επιβαλλόμενες από την Αρχή Προστασίας Δεδομένων Προσωπικού Χαρακτήρα, όπως επίσης και ποινικές κυρώσεις για παράνομη επεξεργασία δεδομένων προσωπικού χαρακτήρα.
      Πέραν αυτών σας πληροφορούμε ότι, σύμφωνα με τα υφιστάμενα στην αρμόδια Διεύθυνση του Αρχηγείου της Ελληνικής Αστυνομίας στοιχεία, έως σήμερα, στις περιφερειακές αστυνομικές Υπηρεσίες δεν έχει περιέλθει καταγγελία σχετική με υπόθεση ηλεκτρονικής παρακολούθησης εργαζομένου από τον εργοδότη, είτε στον ιδιωτικό είτε στο δημόσιο τομέα.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
     7. Στην με αριθμό 6396/30-3-07 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. οικ2/24698/0094/19-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 6396/30.3.2007 ερώτησης που κατέθεσε ο Βουλευτής κ. Απόστολος Φωτιάδης, σας γνωρίζουμε τα εξής:
      Ο Οργανισμός Περίθαλψης Ασφαλισμένων Δημοσίου (Ο.Π.Α.Δ.) εποπτεύεται από τα Υπουργεία Υγείας και Κοινωνικής Αλληλεγγύης και Οικονομίας και Οικονομικών. Το Υπουργείο Υγείας και Κοινωνικής Αλληλεγγύης ασκεί εποπτεία στα θέματα που έχουν σχέση με την παροχή και τον έλεγχο των υπηρεσιών υγείας προς τους ασφαλισμένους. Το Υπουργείο Οικονομίας και Οικονομικών ασκεί εποπτεία στα θέματα που αφορούν το κόστος των υπηρεσιών υγείας, την οικονομική διαχείριση, τον έλεγχο και τη χρηματοδότηση του Οργανισμού.
      Ειδικότερα, όσον αφορά το θέμα της έλλειψης προσωπικού στις Περιφερειακές Υπηρεσίες Περίθαλψης Ασφαλισμένων Δημοσίου (Υ.Π.Α.Δ.) Ν. Έβρου, σας γνωρίζουμε ότι, για το θέμα αυτό, θα σας απαντήσει το συνερωτώμενο Υπουργείο Υγείας και Κοινωνικής Αλληλεγγύης.
      Ο Υφυπουργός
      ΠΕΤΡΟΣ ΔΟΥΚΑΣ»
     8. Στην με αριθμό 7331/26.4.07 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 7017/4/7102/15.5.07 έγγραφο από τον Υπουργό Δημόσιας Τάξης η ακόλουθη απάντηση:
     Σε απάντηση της ανωτέρω ερώτησης, που κατέθεσε ο Βουλευτής κ. Ν. Νικολόπουλος, σας γνωρίζουμε ότι οι αστυνομικές Υπηρεσίες σήμερα στελεχώνονται με το απαραίτητο προσωπικό μέσα από τις δυνατότητες που παρέχει η δύναμη του Σώματος, με ορθολογική κατανομή αυτής και εφοδιάζονται με τον αναγκαίο υλικοτεχνικό εξοπλισμό και μέσα, ώστε να ανταποκριθούν αποτελεσματικότερα στην αποστολή τους. Για την περαιτέρω στελέχωση της Ελληνικής Αστυνομίας, κατά το παρελθόν έτος, προσελήφθησαν με το σύστημα των γενικών Εξετάσεων 1420 δόκιμοι αστυφύλακες και 90 δόκιμοι υπαστυνόμοι, ενώ κατά το τρέχον έτος υποβλήθηκε, σύμφωνα με τις διατάξεις του ν. 2226/1994, αίτημα του Υπουργείου μας προς τα αρμόδια για την έγκριση Υπουργεία, για την πρόσληψη μεγαλύτερου αριθμού νέων αστυνομικών και ήδη αυτός αυξάνεται σημαντικά και θα ανέλθει στους 1900. Παράλληλα, βρίσκεται σε εξέλιξη διαγωνισμός για την πρόσληψη 2.000 ειδικών φρουρών, που θα αποδοθούν άμεσα στην αστυνόμευση.
     Στο πλαίσιο αυτό έχει στελεχωθεί και η Αστυνομική Διεύθυνση Αχαιας, με δύναμη, η οποία σήμερα παρουσιάζει μικρό έλλειμμα έναντι της οργανικής της, όπως συμβαίνει με τις περισσότερες Αστυνομικές Διευθύνσεις που αντιμετωπίζουν τα ίδια προβλήματα. Επίσης, μικρό έλλειμμα εμφανίζει και η δύναμη του Αστυνομικού Τμήματος Καλαβρύτων. Ωστόσο, η εν λόγω Διεύθυνση ενισχύεται περαιτέρω και με εξήντα εννέα (69) ειδικούς φρουρούς, οι οποίοι υποβοηθούν το έργο της αστυνόμευσης της περιοχής, καθώς και 16 αστυνομικούς που είναι απεσπασμένοι, ενώ σε αυτή υπηρετεί και μεγάλος αριθμός πολιτικών υπαλλήλων.
     Στα πλαίσια των υπηρεσιακών δυνατοτήτων θα καταβληθεί προσπάθεια για την ενίσχυση της εν λόγω Διεύθυνσης κατά τις μεταθέσεις του τρέχοντος έτους. Ήδη προκηρύχθηκαν προς πλήρωση δώδεκα (12) θέσεις αστυνομικού προσωπικού διαφόρων βαθμών, ενώ θα καταβληθεί προσπάθεια για την ενίσχυσή της και με νεοεξερχόμενους των Σχολών της Αστυνομικής Ακαδημίας αστυνομικούς. Επίσης, για την αντιμετώπιση των αυξημένων υπηρεσιακών αναγκών κατά τη θερινή περίοδο του τρέχοντος έτους, η ανωτέρω Υπηρεσία θα ενισχυθεί με πενήντα δύο (52) δόκιμους αστυφύλακες.
     Πέραν αυτών, επισημαίνεται ότι, σήμερα, οι μεταθέσεις των αστυνομικών μέχρι το βαθμό του αστυνόμου Β', από μια περιοχή μετάθεσης σε άλλη γίνονται με βάση τα αντικειμενικά κριτήρια, σύμφωνα με τις διατάξεις του άρθρου 3 του π.δ. 100/2003 και συνεπώς ουδεμία παρέμβαση επιτρέπεται από την Υπηρεσία. Με τις διατάξεις όμως του άρθρου 19 του ανωτέρω π.δ., δίδεται η δυνατότητα στους διευθυντές των Αστυνομικών Διευθύνσεων να αποσπούν το προσωπικό τους μέχρι το βαθμό του αστυνόμου Α', για την ενίσχυση των υφιστάμενων Υπηρεσιών τους.
     Το θέμα της πληρέστερης στελέχωσης των Υπηρεσιών της εν λόγω Διεύθυνσης και της αποτελεσματικότερη ς λειτουργίας της θα αντιμετωπισθεί και με την ολοκλήρωση της αναδιάρθρωσης - αναδιοργάνωσης των περιφερειακών αστυνομικών Υπηρεσιών που προγραμματίζουμε, με την οποία συναρτάται και η ανακατανομή της ορισθείσας το έτος 2003 οργανικής δύναμης αυτών, ώστε να εξοικονομηθεί προσωπικό, που θα διατεθεί σε μάχιμες Υπηρεσίες.
     Σε ό,τι αφορά την αστυνόμευση της ανωτέρω περιοχής, σας πληροφορούμε ότι αυτή πραγματοποιείται από το Αστυνομικό Τμήμα Καλαβρύτων και τους υφιστάμενους Αστυνομικούς Σταθμούς, με τη διενέργεια εποχούμενων περιπολιών στα δημοτικά διαμερίσματα του εν λόγω Δήμου, σύμφωνα με τον σχεδιασμό της Αστυνομικής Διεύθυνσης Αχαΐας. Παράλληλα, στην περιοχή δραστηριοποιείται και η Ομάδα Πρόληψης και Καταστολής της Εγκληματικότητας (Ο.Π.Κ.Ε.), ενώ όταν απαιτείται, σε ειδικές περιπτώσεις επιλαμβάνονται και οι Υπηρεσίες της έδρας της εν λόγω Διεύθυνσης. Στο σημείο αυτό πρέπει να επισημανθεί ότι η εγκληματικότητα στον εν λόγω Δήμο δεν εμφανίζει ιδιαίτερη έξαρση και δε διαφοροποιείται από άλλες περιοχές του νομού, ενώ τα οποία προβλήματα αντιμετωπίζονται σε ικανοποιητικό βαθμό από τις ανωτέρω Υπηρεσίες μας.
     Για το θέμα των κλοπών-διαρρήξεων, σας ενημερώνουμε ότι, σύμφωνα με τα υφιστάμενα στην αρμόδια Υπηρεσία μας στατιστικά στοιχεία, κατά το παρελθόν έτος, σε σύγκριση με το έτος 2005, είχαμε μείωση αυτών. Ειδικότερα, κατά το πρώτο τετράμηνο του τρέχοντος έτους, στην περιοχή του εν λόγω Δήμου, έλαβαν χώρα συνολικά δέκα (10) κλοπές-διαρρήξεις, εκ των οποίων οι 3 στην περιοχή του δημοτικού διαμερίσματος Σκεπαστού και συνεπώς τα αναφερόμενα στην ερώτηση μεγέθη δεν ανταποκρίνονται στην πραγματικότητα. Επισημαίνεται δε ότι στις περιπτώσεις αυτές, όταν απαιτείται, παρέχεται αμέσως και σε περίπτωση προσωρινού κωλύματος την επόμενη ημέρα, η προβλεπόμενη συνδρομή από το Γραφείο Εγκληματολογικών Ερευνών της Γενικής Αστυνομικής Διεύθυνσης.
     Παράλληλα, από τις ανωτέρω Υπηρεσίες μας, στην εν λόγω περιοχή, διενεργούνται, μεταξύ άλλων, έλεγχοι νομιμότητας αλλοδαπών, ώστε να παραμείνουν μόνο οι αλλοδαποί, οι οποίοι πληρούν τις προβλεπόμενες προϋποθέσεις και να απομακρυνθούν όλοι οι παρανόμως διαβιούντες. Ενδεικτικά σημειώνεται ότι, κατά το τελευταίο χρονικό διάστημα, από το Αστυνομικό Τμήμα Καλαβρύτων έχουν ελεγχθεί περί τους πενήντα (50) αλλοδαπούς που ζουν και εργάζονται στην περιοχή και συνελήφθησαν επτά (7), οι οποίοι στερούνταν των νόμιμων εγγράφων.
     Πάντως, με την εφαρμογή της νέας πολιτικής δημόσιας τάξης και ασφάλειας και των νέων σχεδίων δράσης για την αντιμετώπιση της εγκληματικότητας, αναμένουμε περαιτέρω θετικά αποτελέσματα και στην αναφερόμενη περιοχή.
     Αναφορικά με το θέμα του υλικοτεχνικού εξοπλισμού του Αστυνομικού Τμήματος Καλαβρύτων, σας ενημερώνουμε ότι στην Υπηρεσία αυτή έχουν χορηγηθεί τα αναγκαία μέσα και εφόδια, τα οποία ενισχύονται και εκσυγχρονίζονται συνεχώς. Ενδεικτικά σημειώνεται ότι το εν λόγω Αστυνομικό Τμήμα κατέχει 4 οχήματα διαφόρων τύπων και κατηγοριών, τα οποία χορηγήθηκαν από το έτος 2000 έως σήμερα. Περαιτέρω ενίσχυσή του με μεταφορικά μέσα και με λοιπό υλικοτεχνικό εξοπλισμό θα πραγματοποιηθεί σύμφωνα με την υλοποίηση των προγραμμάτων προμηθειών που βρίσκονται σε εξέλιξη.
     Τέλος, στην Αστυνομική Διεύθυνση Αχαΐας, δόθηκαν εντολές και οδηγίες για την εξέταση των προβλημάτων αστυνομικής φύσεως που υπάρχουν στην περιοχή των Καλαβρύτων και τη λήψη των αναγκαίων πρόσθετων μέτρων σε συνεργασία και με τους τοπικούς φορείς, με στόχο την αποτελεσματικότερη αστυνόμευση και την περαιτέρω ενίσχυση και εμπέδωση του αισθήματος ασφαλείας των κατοίκων.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
    9. Στην με αριθμό 6611/3-4-07 ερώτηση της Βουλευτού κ. Ζέττας Μακρή δόθηκε με το υπ’ αριθμ. 1227/16-5-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κ. Ζ. Μακρή, για τα θέματα της αρμοδιότητάς μας, σας πληροφορούμε τα εξής:
     Ο Καν. (ΕΚ) 1967/2006 του Συμβουλίου «σχετικά με μέτρα διαχείρισης για τη βιώσιμη εκμετάλλευση των αλιευτικών πόρων στη Μεσόγειο Θάλασσα, την τροποποίηση του Καν.(ΕΟΚ) 2847/93 και την κατάργηση του Καν.(ΕΚ) 1626/94» ισχύει ένα μήνα μετά τη δημοσίευσή του, δηλαδή από 29/1/2007.
     Ο Κανονισμός αυτός, εφαρμόζεται:
     1. Στη διατήρηση, τη διαχείριση και την εκμετάλλευση έμβιων υδρόβιων πόρων όπου διεξάγονται τέτοιες δραστηριότητες:
     α) στα ύδατα της Μεσογείου, τα οποία υπάγονται στην κυριαρχία ή τη δικαιοδοσία των Κρατών-Μελών.
     β) από κοινοτικά αλιευτικά σκάφη στα διεθνή ύδατα της Μεσογείου γ) από υπηκόους Κρατών-Μελών στη Μεσόγειο θάλασσα.
     2. Στην εμπορία αλιευτικών προϊόντων που αλιεύονται στη Μεσόγειο θάλασσα.
     Στο νέο Κανονισμό περιλαμβάνονται διατάξεις οι οποίες εφαρμόζονται άμεσα από 29/1/2007 καθώς και διατάξεις για την εφαρμογή των οποίων απαιτείται η έκδοση κανονιστικής πράξης. Ήδη έχουν εκδοθεί οι αριθ. 162570/12-01-2007 και 162612/17-01-2007 Υπουργικές αποφάσεις που καθορίζουν την κατά παρέκκλιση λειτουργία των αλιευτικών εργαλείων «Γρίπος που σύρεται από σκάφος» ή τράτα ή βιντζότρατα μέχρι 31 Μαίου 2010 και δίχτυα τράτας (μηχανότρατα σύμφωνα με το β. δ/γμα 917/1966) και γρι γρί μέχρι 31 Δεκεμβρίου 2007, αντίστοιχα.
     Στο πλαίσιο σχεδίων διαχείρισης σύμφωνα με το άρθρο 19 του ίδιου Κανονισμού, υπάρχει η δυνατότητα εφαρμογής παρεκκλίσεων από τα προβλεπόμενα στο άρθρο 13 του Κανονισμού (παρ.5) που αφορούν την ελάχιστη απόσταση και τα βάθη για τη χρήση αλιευτικών εργαλείων και ειδικότερα τα αναφερόμενα στις παραγράφους 1 και 2 του άρθρου 13, δηλαδή:
     Τα σχέδια διαχείρισης που αφορούν όλες τις παρεκκλίσεις θεσπίζονται από 31 Δεκεμβρίου 2007, εφόσον έχουν κοινοποιηθεί στην Επιτροπή μέχρι 30 Σεπτεμβρίου 2007, συνοδευόμενες από επικαιροποιημένα επιστημονικά και τεχνικά δικαιολογητικά στοιχεία. Σε άλλη περίπτωση υποβολής σχεδίων διαχείρισης, απαιτείται η κοινοποίηση στην Επιτροπή έξι(6) μήνες πριν από την προβλεπόμενη ημερομηνία έναρξης της ισχύος τους. Η Επιτροπή εάν βάσει των κοινοποιήσεων που παρέχουν τα Κράτη-Μέλη ή βάσει νέων επιστημονικών υποδείξεων θεωρεί ότι δεν πληρούνται οι όροι για παρέκκλιση, μπορεί αφού συμβουλευθεί το ενδιαφερόμενο Κράτος-Μέλος να του ζητήσει να τροποποιήσει την παρέκκλιση ή μπορεί να προτείνει στο Συμβούλιο κατάλληλα μέτρα για την προστασία των πόρων και του περιβάλλοντος.
     Η Δ/νση Αλιείας του Υπουργείου Αγροτικής Ανάπτυξης και Τροφίμων προκειμένου να διασφαλίσει μία συνέχεια στους όρους διενέργειας αλιείας και θεωρώντας ότι η λήψη οποιωνδήποτε ρυθμιστικών μέτρων αλιείας που πέραν από της περιβαλλοντικής έχουν και κοινωνική και οικονομική διάσταση, θα πρέπει απαραίτητα να στοιχειοθετούνται από τεκμηριωμένα επιστημονικά στοιχεία και δεδομένα, υποχρέωση που υπαγορεύεται και από τον «βασικό» Κανονισμό της Κοινής Αλιευτικής Πολιτικής (ΚΑλΠ), Καν.(ΕΚ) 2371/2002 (άρθρο 2), «για την διατήρηση και την βιώσιμη εκμετάλλευση των αλιευτικών πόρων στο πλαίσιο της Κοινής Αλιευτικής Πολιτικής», κάλεσε τους ενδιαφερόμενους φορείς να υποβάλλουν τις προτάσεις τους, προκειμένου να προβεί στις απαραίτητες ενέργειες που θα επιτρέψουν τη θέσπιση νέων μέτρων μέχρι 31 Δεκεμβρίου 2007, ημερομηνία λήξης ισχύος της αριθ.162612/12-01-2007 Απόφασης του Υπουργού Αγροτικής Ανάπτυξης και Τροφίμων για τα παραπάνω εργαλεία .
     Ήδη έχουν υποβληθεί στη Δ/νση Θαλάσσιας Αλιείας του Υπουργείου Αγροτικής Ανάπτυξης και Τροφίμων πολλές προτάσεις για εφαρμογή σχεδίων διαχείρισης οι οποίες θα αξιολογηθούν προκειμένου να εισηγηθεί η ως άνω υπηρεσία για την ανάθεση εκπόνησης των απαραίτητων μελετών.
     Επειδή οι επαγγελματικές άδειες αλιείας των σκαφών ισχύουν για ολόκληρη την ελληνική επικράτεια και πρέπει να δοθούν ίσες ευκαιρίες σε όλους τους ιδιοκτήτες των αλιευτικών σκαφών που δραστηριοποιούνται με το συγκεκριμένο αλιευτικό εργαλείο χωρίς αυτό να αποβαίνει σε βάρος της λειτουργίας άλλων αλιευτικών εργαλείων που δραστηριοποιούνται στις ίδιες θαλάσσιες περιοχές και επειδή στις περιοχές που τελικά θα επιλεγούν για την εφαρμογή παρεκκλίσεων θα πρέπει το Κράτος-Μέλος να εξασφαλίζει επαρκή επιστημονική παρακολούθηση, η υιοθέτηση μέτρων που καλύπτουν όσο το δυνατόν μεγαλύτερη επιφάνεια των εθνικών χωρικών υδάτων, εφόσον αυτό είναι εφικτό, είναι η καλύτερη επιλογή.
     Για την επιλογή των περιοχών που θα προωθηθούν παρεκκλίσεις, θα ληφθεί υπόψη ο αριθμός των σκαφών που πρόκειται να επωφεληθούν των παρεκκλίσεων, ενδεχόμενα και άλλοι λόγοι που συνηγορούν στη λήψη ειδικών μέτρων στη συγκεκριμένη περιοχή (εθνικοί σε περίπτωση περιορισμού των αλιευτικών πεδίων κλπ), η διαθεσιμότητα των επιστημονικών στοιχείων που θα επιτρέψει την άμεση υλοποίηση των μέτρων, η κατάσταση του αλιευτικού αποθέματος που αποτελεί το αντικείμενο της παρέκκλισης καθώς και το ενδεχόμενο το απόθεμα αυτό να αποτελεί στόχο διαφορετικών αλιευτικών εργαλείων προκειμένου να αποφευχθούν αντιπαραθέσεις μεταξύ αλιέων που δραστηριοποιούνται στην ίδια περιοχή με διαφορετικά αλιευτικά εργαλεία.
     Ο Υπουργός
     ΕΥΑΓΓΕΛΟΣ ΜΠΑΣΙΑΚΟΣ»)
      ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 5 Ιουνίου 2007.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1.- Η με αριθμό 7588/4-5-2007 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Πολιτισμού, σχετικά με την παραχώρηση του Παγκρητίου Σταδίου στο Δήμου Ηρακλείου. 
      2.- Η με αριθμό 7511/3-5-2007 ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Πολιτισμού, σχετικά με τη χρηματοδότηση του Καλλιτεχνικού Οργανισμού του Δήμου Βόλου.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1.- Η με αριθμό 6112/23-3-2007 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με τη στήριξη της ελληνικής γεωργίας από την Αγροτική Τράπεζα Ελλάδος (Α.Τ.Ε.) και τη ρύθμιση των αγροτικών χρεών.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτα θα συζητηθεί η δεύτερη με αριθμό 606/29-5-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Περιβάλλοντος Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης σχετικά με την απελευθέρωση των παραλιών από τις διάφορες εγκαταστάσεις, την ελεύθερη πρόσβαση προς αυτές κ.λπ. 
      Η επίκαιρη ερώτηση του κ. Κολοζώφ έχει ως εξής: 
      «Σήμερα που ο δημόσιος χώρος συρρικνώνεται δραματικά, η Κυβέρνηση της Ν.Δ. συνεχίζοντας την πολιτική των Κυβερνήσεων του ΠΑ.ΣΟ.Κ., με γρήγορους ρυθμούς προωθεί την παράδοση των παραλιών, των δασών, των ορεινών όγκων, των κοινοχρήστων χώρων γενικότερα, των ολυμπιακών εγκαταστάσεων και περιοχών τουριστικής σημασίας, στο μεγάλο κεφάλαιο.
      Οι χώροι αυτοί παραδίδονται, είτε απ’ ευθείας στους επιχειρηματίες για να κάνουν τις κερδοφόρες γι’ αυτούς επενδύσεις, είτε με την ανάθεση της διαχείρισής τους μέσω των Συμπράξεων  Δημοσίου και Ιδιωτικού Τομέα (Σ.Δ.Ι.Τ.), προωθώντας την εμπορευματοποίηση της γης, την κερδοσκοπία του κεφαλαίου πάνω σ’ αυτή και την επιβολή χαρατσίων –τελών στους εργαζόμενους, που ξαναπληρώνουν υπηρεσίες για τις οποίες ήδη έχουν πληρώσει.
      Μετά τους νόμους 2971/2002, 3105/2003, 3016/2002 και 3207/2003, που ψηφίστηκαν επί κυβέρνησης ΠΑ.ΣΟ.Κ., η σημερινή Κυβέρνηση έβαλε τη σφραγίδα της με το ν. 3342/2005, προωθώντας την ίδια πολιτική και προσφέροντας κυριολεκτικά βορά στο μεγάλο κεφάλαιο τεράστιες παραλίες, αλλά και τις εγκαταστάσεις που θα έπρεπε να αποτελούν λαϊκή περιουσία.
      Αποτέλεσμα των παραπάνω είναι από τη μια μεριά το κεφάλαιο να αποκομίζει τεράστια κέρδη, να έχει τη διαχείριση και να καθορίζει την πολιτική στους τομείς αυτούς και από την άλλη, οι εργαζόμενοι να βρίσκουν μπροστά τους ατέλειωτα χιλιόμετρα με συρματοπλεγμένες και τσιμεντοποιημένες παραλίες, πληρώνοντας πανάκριβο εισιτήριο για ένα μπάνιο και τεράστιο αντίτιμο για τις όποιες υπηρεσίες.
      ΕΡΩΤΩΝΤΑΙ οι κ.κ. Υπουργοί:
      Ποια μέτρα θα πάρει η Κυβέρνηση για την απελευθέρωση των παραλιών από εγκαταστάσεις που δεν συνάδουν με την ξεκούραση, την ψυχαγωγία και την άθληση των λουομένων, καθώς και για την κατοχύρωση του δημοσίου χαρακτήρα του χώρου της παραλίας χωρίς παρεμβάσεις του ιδιωτικού κεφαλαίου στη διαχείρισή του.
      Αν προτίθεται η Κυβέρνηση να κατοχυρώσει σε όλες τις παραλίες, την ελεύθερη πρόσβαση και δωρεάν εξυπηρέτηση των εργαζομένων».
      Ο κύριος Υφυπουργός έχει το λόγο.
       ΣΤΑΥΡΟΣ  ΚΑΛΟΓΙΑΝΝΗΣ (Υφυπουργός Περιβάλλοντος Χωροταξίας και Δημοσίων Έργων): Κύριε Πρόεδρε, σχετικά με το θέμα των εγκαταστάσεων στις παραλίες θα ήθελα να αναφέρω ότι ισχύουν τα εξής: Ο ν. 2971/2001 περί αιγιαλού και παραλίας ορίζει ότι ο αιγιαλός και η παραλία, η όχθη και η παρόχθια ζώνη είναι κοινόχρηστα πράγματα και ανήκουν κατά κυριότητα στο δημόσιο. 
      Όσον αφορά στην προστασία των ακτών σύμφωνα με τον οικιστικό ν. 1337/1983 δεν επιτρέπονται περιφράξεις σε ζώνη πλάτους πεντακοσίων μέτρων από την ακτή, με την επιφύλαξη των ειδικών χρήσεων και των καλλιεργειών που δίνει το π.δ. 236/84. Ειδικότερα για την Αττική ο Οργανισμός της Αθήνας, στο πλαίσιο του ρυθμιστικού σχεδίου για την Αθήνα, έχει εκπονήσει εξειδικευμένη μελέτη για τον παράκτιο χώρο του Ανατολικού Σαρωνικού από το έτος Σ.Ε.Φ. μέχρι την Αγία Μαρίνα Κρωπίας. Έχει θεσμοθετηθεί η σχετική μελέτη από το 2004. Η μελέτη αυτή επικεντρώνεται στον σχεδιασμό του δημόσιου χώρου και προσδιορίζονται οι προϋποθέσεις, βάσει των οποίων δύνανται να δομηθούν οι ζώνες αναλόγως με τις χρήσεις γης σε κάθε περίπτωση. 
      Μέσω των κανονιστικών αυτών διατάξεων διασφαλίζεται βεβαίως και το θέμα της ελεύθερης πρόσβασης του κοινού στην παραλία. Βάσει της ισχύουσας νομοθεσίας πρέπει να πούμε ότι είναι δυνατόν να παραχωρηθούν στον αιγιαλό και στην παραλία δικαιώματα απλής χρήσης σε ιδιώτες, σε νομικά πρόσωπα δημοσίου δικαίου και στους Ο.Τ.Α., εφόσον βεβαίως δεν παραβιάζεται ο προορισμός του αιγιαλού και της παραλίας ως κοινοχρήστων χώρων και δεν επέρχεται αλλοίωση στη φυσική μορφολογία τους και στα βιοτικά συστατικά τους.
      Η παραχώρηση γίνεται με απόφαση του αρμόδιου Υπουργείου, που είναι το Υπουργείο Οικονομίας και Οικονομικών, έναντι ανταλλάγματος κατά τις διατάξεις που αφορούν την εκμίσθωση δημοσίων κτημάτων, πλην βεβαίως του αιγιαλού και της παραλίας που περιβάλλουν ή εντός των οποίων βρίσκονται αρχαιολογικοί χώροι, μνημεία, οπότε στην περίπτωση αυτήν απαιτείται σύμφωνη γνώμη και του Υπουργείου Πολιτισμού.
      Σύμφωνα επίσης με κοινή υπουργική απόφαση των Υπουργών Εσωτερικών και Οικονομικών, έχει παραχωρηθεί στους Οργανισμούς Τοπικής Αυτοδιοίκησης Α΄ βαθμού απευθείας και έναντι ανταλλάγματος το δικαίωμα απλής χρήσης του αιγιαλού και της παραλίας που βρίσκονται στα όρια της διοικητικής τους περιφέρειας. Αυτό ισχύει από το έτος 2002.
      Συνεπώς, θέλω να αναφέρω ότι το θέμα που συζητάμε είναι εξαιρετικά ενδιαφέρον και ιδιαίτερα σοβαρό. Είναι βέβαιο ότι ορισμένοι, εκμεταλλευόμενοι κάποιες φορές νόμιμες κανονιστικές ρυθμίσεις, έχουν προβεί με την πάροδο του χρόνου σε παράνομες περιφράξεις, για ίδιον, προφανώς όφελος. Αυτό είναι απορριπτέο και καταδικαστέο ασφαλώς. Αρμόδιες όμως υπηρεσίες για να προβούν στα δέοντα δεν είναι οι υπηρεσίες του Υ.ΠΕ.ΧΩ.ΔΕ., αλλά του αρμόδιου Υπουργείου Οικονομίας και Οικονομικών.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Κύριε Κολοζώφ, έχετε το λόγο για δύο λεπτά.
      ΟΡΕΣΤΗΣ ΚΟΛΟΖΩΦ: Κύριε Πρόεδρε, όσο άκουγα τον κύριο Υπουργό, αναρωτιόμουν αν οι πολίτες της χώρας μας κατάλαβαν τίποτα από αυτά που είπε ο κύριος Υπουργός, παρακολουθώντας τη συνεδρίαση αυτή.
      Η ουσία είναι μία, κύριε Υπουργέ, ότι η πραγματικότητα -ακριβώς αξιοποιώντας αυτούς τους νόμους- είναι τελείως διαφορετική από αυτήν που αφήνετε να εννοηθεί. Δηλαδή, σ’ όλη την Αττική η πρόσβαση στον αιγιαλό από τους πολίτες είναι αδύνατη, εκτός από λίγες εξαιρέσεις. Αυτό δημιουργεί τα τελευταία χρόνια τις αντιδράσεις των πολιτών, οι οποίοι κατεβαίνουν σε κινητοποιήσεις διαμαρτυρίας και μάλιστα αφαιρούν τα κιγκλιδώματα που παράνομα υπάρχουν εκεί.
      Το ότι δεν είναι υπεύθυνο το Υ.ΠΕ.ΧΩ.ΔΕ. για μένα δεν λέει τίποτα, κύριε Υπουργέ. Η Κυβέρνηση είναι ενιαία. Αφού δεν έχει ευθύνη το Υ.ΠΕ.ΧΩ.ΔΕ., πριν έρθετε εδώ, ας κάνατε μία συνάντηση και ενημέρωση στο Υπουργείο Οικονομικών, έτσι ώστε να έρθετε εδώ με κάποια πρόταση. Τι πράγματα είναι αυτά;
      Ακούω Υπουργούς, όπως και τον υπεύθυνό σας Υπουργό να λένε ότι πρέπει να πέσουν τα κάγκελα. Μα, τι εννοείτε ότι πρέπει να πέσουν τα κάγκελα; Εδώ και πολλά χρόνια συνέχεια προστίθενται κάγκελα, πέρα από το γεγονός ότι οι πολίτες δεν έχουν τη δυνατότητα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      …αν δεν πληρώσουν, να έχουν τις υπηρεσίες που το ίδιο το Σύνταγμα τους δίνει. Δεν έχουν τη δυνατότητα να πάνε να κάνουν ένα μπάνιο. Μία οικογένεια για να κάνει ένα μπάνιο σήμερα χρειάζεται ένα ολόκληρο μεροκάματο και αν είναι πολυπληθής αυτή η οικογένεια, τότε τελείωσε. Δεν έχει πια τη δυνατότητα να πάει.
      Εμείς θεωρούμε –και θα ήθελα μία απάντηση σ’ αυτό- ότι θα πρέπει να μεριμνήσει η Κυβέρνηση, έτσι ώστε να είναι ελεύθερη η πρόσβαση στον αιγιαλό για τους πολίτες, όπως και να υπάρχει δωρεάν εξυπηρέτηση των εργαζομένων, σε όποιες εγκαταστάσεις το κράτος ή οι δήμοι εγκαταστήσουν.
Δεν είναι δυνατόν οι πολίτες να πληρώνουν φόρους γι’ αυτές τις υπηρεσίες και ύστερα να πηγαίνουν και να ξαναπληρώνουν σε κάποιους ιδιώτες, οι οποίοι, αξιοποιώντας γνωριμίες ή άλλα μέσα, καταλαμβάνουν τον αιγιαλό. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ορίστε, κύριε Υφυπουργέ, έχετε το λόγο για δύο λεπτά. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Εκτιμώ ότι ήμουν πάρα πολύ σαφής σ’ αυτά τα οποία ανέφερα προηγουμένως, κύριε συνάδελφε. Ανέφερα το νομοθετικό πλαίσιο το οποίο υπάρχει σήμερα, βάσει του οποίου, σε γενικές γραμμές, όπως είπα και προηγουμένως, ο αιγιαλός, η παραλία, η όχθη χαρακτηρίζονται ως κοινόχρηστοι χώροι. 
      ΟΡΕΣΤΗΣ ΚΟΛΟΖΩΦ: Σας είπα ότι δεν καταλαβαίνετε αυτά που λέτε. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ανέφερα επίσης το νομοθετικό πλαίσιο βάσει του οποίου δίνεται η δυνατότητα παραχώρησης της χρήσης του αιγιαλού σε Ο.Τ.Α, σε νομικά πρόσωπα δημοσίου δικαίου και σε ιδιώτες και ειλικρινά απορώ τι δεν έγινε κατανοητό από την απάντησή μου. Ασφαλώς και η Κυβέρνηση είναι ενιαία και εκφέρει ενιαίο πολιτικό λόγο. 
      ΟΡΕΣΤΗΣ ΚΟΛΟΖΩΦ: Αυτό πρέπει να αλλάξει. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Επιτρέψτε μου όμως να πω ότι εσείς ρωτάτε το Υ.ΠΕ.ΧΩ.Δ.Ε.. Και πριν έρθω στη Βουλή επειδή δεν είναι αρμόδιο το Υ.ΠΕ.ΧΩ.Δ.Ε. γι’ αυτά τα θέματα συνεργάστηκα με τους συναδέλφους στο Υπουργείο Οικονομίας και Οικονομικών και στο Εσωτερικών, γι’ αυτό και έδωσα την απάντηση που ανέφερα στην πρωτολογία μου. 
      Ευχαριστώ πολύ. 
      ΟΡΕΣΤΗΣ ΚΟΛΟΖΩΦ: Κι εκείνοι σας είπαν: «Μην στεναχωριέσαι. Ρίξε το μπαλάκι στο Υπουργείο Οικονομίας». 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Η πρώτη με αριθμό 577/25-5-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Περιβάλλοντος, Χωροταξίας και Δημοσίων Έργων και Εμπορικής Ναυτιλίας, σχετικά με τη ρύπανση του νότιου Ευβοϊκού Κόλπου κ.λπ. διαγράφεται λόγω κωλύματος του ερωτώντος Βουλευτή. 
      Επίσης, η τρίτη με αριθμό 604/29-5-2007 επίκαιρη ερώτηση, του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με τις πρόσφατες πλημμύρες στη Βορειοδυτική Αττική, την αποζημίωση των πληγέντων κ.λπ. διαγράφεται, κατόπιν συνεννόησης του ερωτώντος Βουλευτή με τον κύριο Υπουργό. 
      Επίκαιρες ερωτήσεις δεύτερου κύκλου:
      Η πρώτη με αριθμό 592/29-5-2007 του Βουλευτή του Πανελλήνιου Σοσιαλιστικού Κινήματος κ. Αναστασίου Χωρέμη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη συνέχιση του προγράμματος «Βοήθεια στο Σπίτι» κ.λπ. διαγράφεται λόγω κωλύματος του ερωτώντος Βουλευτή.
      Θα συζητηθεί τώρα η δεύτερη, με αριθμό 605/29-5-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την έκδοση και επέκταση αδειών λειτουργίας εταιρειών αποθήκευσης πετρελαιοειδών και χημικών στο Πέραμα κ.λπ.. 
      Αυτή η επίκαιρη ερώτηση έχει και το ενδιαφέρον του Προεδρείου.
      Συγκεκριμένα, η επίκαιρη ερώτηση της κυρίας συναδέλφου έχει ως εξής:
      «Σύμφωνα με νέα στοιχεία που δημοσιοποιήθηκαν, η Κυβέρνηση μέσω του Υπουργείου Ανάπτυξης με συνοπτικές διαδικασίες και «εν κρυπτώ», με τη συνεργασία Περιφέρειας, Νομαρχίας Πειραιά και Δήμου Περάματος, έχουν εγκρίνει άδειες σε ΕΛ ΠΕΤΡΟΛ, SHELL, CYCLON και ΕΤΕΚΑ, για συνέχιση της λειτουργίας τους για τουλάχιστον δέκα χρόνια και έχουν εγκρίνει προμελέτες για νέες εγκαταστάσεις αποθήκευσης πετρελαιοειδών στις εταιρίες ΕΛ ΠΕΤΡΟΛ,   
ΑΛ ΠΕΤΡΟΪΛ , ΑΛΚΥΟΝΙΣ και για το «Σλοπς».  
	Η αρνητική αυτή εξέλιξη ενάντια στη θέληση του λαού του Περάματος, που επιφέρει νέους κινδύνους για την ασφάλεια της ζωής των κατοίκων, αλλά αποτελεί και έγκλημα στο ήδη βεβαρημένο περιβάλλον, αποδεικνύει ότι τα συμφέροντα των εταιριών πετρελαιοειδών είναι πιο ισχυρά από τις υποσχέσεις και δεσμεύσεις των κυβερνήσεων της ΝΔ και του ΠΑ.ΣΟ.Κ. αλλά και της Νομαρχίας Πειραιά, που υποκριτικά μέχρι σήμερα διαβεβαίωναν για τη λήψη μέτρων απομάκρυνσης των «καζανιών του θανάτου».
      Ερωτώνται οι κ.κ. Υπουργοί αν θα σταματήσει η έκδοση αδειών και η έγκριση προμελετών για τη συνέχιση και επέκταση της λειτουργίας αποθήκευσης πετρελαιοειδών και χημικών στο Πέραμα, ώστε να προστατευθεί η ζωή των κατοίκων αλλά και το περιβάλλον». 
      Ο Υφυπουργός Ανάπτυξης κ. Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Κυρία συνάδελφε, ρωτάτε για επτά εταιρείες. Για να μην γίνει κανένα λάθος, να κάνω χρήση του σημειώματος.
      Με βάση τις διατάξεις του ν. 2647/1998 και του προεδρικού διατάγματος που έχει εκδοθεί κατ’ εφαρμογή αυτού του νόμου, δηλαδή του π.δ. 78/2006, η αρμοδιότητα διαχείρισης της αδειοδότησης των εγκαταστάσεων «ΕΤΕΚΑ», «CYCLON» και «EL PETROL» στο Πέραμα Αττικής υπάγεται στην οικεία Νομαρχιακή Αυτοδιοίκηση, εν προκειμένω δηλαδή του Νομάρχη Πειραιά. Και ο λόγος είναι ότι αυτές διαθέτουν αποθηκευτικούς χώρους μικρότερους των πενήντα χιλιάδων κυβικών μέτρων και ιπποδύναμη μικρότερη των πεντακοσίων ίππων. 
      Πάμε στην «ΑΛ ΠΕΤΡΟΪΛ». Ούτε και αυτή υπάγεται στη δική μας αρμοδιότητα. Από πληροφορίες, τις οποίες συλλέξαμε, έχει ήδη εκδοθεί –τουλάχιστον έτσι φαίνεται- μια γνωμοδότηση της Διεύθυνσης ΠΕ.ΧΩ. για την προκαταρκτική περιβαλλοντική εκτίμηση και αξιολόγηση. Η αρμοδιότητα διαχείρισης της εγκατάστασης αυτής ανήκει στο Λιμεναρχείο Πειραιά, αφού εκδοθεί η άδεια φορολογικής αποθήκης από το Τελωνείο Πειραιά.
      Πάμε στο θέμα της εταιρείας «ΑΛΚΥΟΝΙΣ». Ούτε αυτή εμπίπτει στη δική μας αρμοδιότητα, τόσο από πλευράς του τομέα ενέργειας, όσο και από πλευράς του τομέα Γενικής Γραμματείας Βιομηχανίας. 
      Πάμε τώρα στις μεγάλες εταιρείες. Η αδειοδότηση των εγκαταστάσεων της «SHELL HELLAS» και της «BP» στο Πέραμα εμπίπτει πράγματι στην αρμοδιότητα του Υπουργείου Ανάπτυξης. Για την εγκατάσταση της «SHELL HELLAS» έχει εκδοθεί απόφαση του Υπουργείου Ανάπτυξης το έτος 2000 για τη χορήγηση αδείας λειτουργίας αορίστου χρονικής διαρκείας. Αυτή η άδεια για τη «SHELL HELLAS» βρίσκεται σε ισχύ. 
      Για την «BP» έχει εκδοθεί πάλι από το Υπουργείο Ανάπτυξης από το 1997 άδεια λειτουργίας διαρκείας τριών ετών. Η άδεια λειτουργίας αυτή της «BP» δεν βρίσκεται σε ισχύ.
      Τέλος, ως προς τα αναφερόμενα στην υπ’ όψη ερώτηση, για τις εγκρίσεις προμελετών, προφανώς κάτι άλλο θα εννοείτε. Θα εννοείτε τη διαδικασία της προέγκρισης χωριοθέτησης και τη διαδικασία έγκρισης περιβαλλοντικών όρων. Αυτές ακριβώς οι προεγκρίσεις υπάγονται στην αρμοδιότητα της περιφέρειας, αφού η συγκεκριμένη αποθηκευτική ικανότητα είναι λιγότερη από εκατό χιλιάδες κυβικά μέτρα. 
      Σχετικά με την «EL PETROL» –μΊα απ’ αυτές τις εταιρείες- είναι γνωστό ότι έχετε υποβάλει σχετική ερώτηση, η οποία συζητήθηκε εδώ, από το Φεβρουάριο και επομένως παρέλκει η συζήτηση περί αυτών των θεμάτων.
      ΠΡΟΕΔΡΕΥΩΝ (Ιωάννης Τραγάκης): Ορίστε, κυρία συνάδελφε, έχετε το λόγο με άνεση χρόνου. 
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κύριε Υπουργέ, όντως το Φεβρουάριο ξαναείχαμε καταθέσει επίκαιρη ερώτηση και τότε πάλι μας απαντούσατε ότι δεν είναι ουσιαστικά δική σας αρμοδιότητα, αλλά της νομαρχίας, του δήμου κ.λπ.. Και θυμάστε ότι είχα απαντήσει ότι τους κατοίκους του Περάματος και των γύρω δήμων πολύ λίγο τους απασχολεί το ποιος ευθύνεται για την έκδοση αδείας. Μάλιστα τότε, αν θυμάμαι καλά, επιχειρηματολογούσατε ότι όταν κάποιος φάκελος είναι και πλήρης, τότε δεν μπορεί, παρά η περιφέρεια ή η νομαρχία να δώσει την άδεια. 
      Κοιτάξτε, μέσα στο έτος 2006 περισσότερες από πέντε εταιρείες, παλιές εταιρείες –καινούργια άδεια, επέκταση;- εν πάση περιπτώσει, πήραν άδεια από δέκα μέχρι και δεκαπέντε και περισσότερα χρόνια και σημειώνουμε ότι την άδεια αυτή την πήραν πραγματικά εν κρυπτώ και μάλιστα όχι απλά εν κρυπτώ, με συμπαιγνία –θα έλεγα- της νομαρχίας, του δήμου και της περιφέρειας. 
      Διότι όλοι διαμαρτύρονταν ότι δεν πρόκειται να δώσουν άδεια –και ο Νομάρχης Πειραιά- ενώ φαίνεται ότι υπάρχει έγγραφο για την «EL PETROL», για παράδειγμα –5 Ιούλη του έτους 2006- με υπογραφή του Αντινομάρχη, ο οποίος ενημερώνεται και εγκρίνει την προμελέτη που κατέθεσε η εταιρεία για επέκταση των εγκαταστάσεων. Δεν μιλάμε για κάποια απλή ανανέωση, αλλά για επέκταση. Στη συνέχεια, στις 9 Γενάρη, η περιφέρεια με έγγραφό της επίσης διαβεβαιώνει για την επαναλειτουργία δεξαμενών της εταιρείας «EL PETROL». 
      Η «BP» βρίσκεται πράγματι απενεργοποιημένη, γιατί λειτουργεί αυτή τη στιγμή στον Ασπρόπυργο και μάλιστα έχει υποβάλει αίτημα για να την απαλλάξουν από τα δημοτικά τέλη, με βάση το νόμο. 
      Οι άλλες όμως τέσσερις άδειες και συγκεκριμένα δύο της «SHELL HELLAS», η μία άδεια για κηροζίνη, η άλλη για βενζίνη, της «EL PETROL» και ειδικά της «CYCLON» –που ξέρετε πολύ καλά ότι αυτή δημιουργήθηκε αφ’ ότου έκλεισε η «ΤΟΤ HELLAS» και που ουσιαστικά δεν έπρεπε να πάρει έγκριση- και η «ΕΤΕΚΑ» πήραν έγκριση. Πώς λοιπόν για ένα μεγάλο διάστημα λειτουργούσαν χωρίς καμμία άδεια; Ενώ οποιοδήποτε μικρομάγαζο χωρίς άδεια θα το έκλειναν, οι εταιρείες αυτές λειτουργούσαν χωρίς να τις ενοχλεί κανένας! 
      Και τελείως παράξενα και παράδοξα μέσα στο 2007, αφού φυσικά δόθηκαν οι πρώτες άδειες αυτών που ήδη ανέφερα, υπάρχουν τώρα καινούργιες αιτήσεις της «EL PETROL», της «Σλοπς», της «ΑΛΚΥΟΝΙΔΑΣ» και της «ΑΛ ΠΕΤΡΟΪΛ» για επεκτάσεις, για δεξαμενές διακίνησης –οι δύο τελευταίες- και φυσικά πάντα υπάρχει και η σύμφωνη γνώμη του Νομάρχη Πειραιά. 
Δεν είναι περίεργο. Εμείς καταλαβαίνουμε τώρα γιατί δεν είχαν ενημερωθεί ούτε τα νομαρχιακά ούτε τα δημοτικά συμβούλια και σας είναι γνωστό ιδιαίτερα για την «ΕΛ ΠΕΤΡΟΛ». 
      Προς τιμή σας, έχετε επαναλάβει πάρα πολλές φορές ότι μόνο επί Πατσιλινάκου του Δήμαρχου Περάματος, η παράταξη που τον στήριζε και τον στηρίζει όχι απλά κρατούσε το θέμα σε μία διαρκή επικαιρότητα, αλλά υπήρχε και μία κινητικότητα, γιατί στην αρχή λέγαμε για υπογειοποίηση και μετά για οικονομικούς κυρίως λόγους αυτό ξεχάστηκε, παρά τις υποσχέσεις και της προηγούμενης Κυβέρνησης και ιδιαίτερα του πρώην Πρωθυπουργού σαν Υπουργού Ανάπτυξης, που είχε πει το γνωστό, που το θυμόμαστε όλοι, ότι δηλαδή το 2001 δεν θα υπάρχει ούτε ένα καζάνι στο Πέραμα. 
      Τώρα άρχισε ξανά. Πάντα παραμονές των εκλογών είτε δημοτικές είτε βουλευτικές –εσείς γελάτε- η ιστορία της μετεγκατάστασης έρχεται στην επιφάνεια. Δηλαδή κοροϊδεύουμε τον κόσμο! Όταν δίνουμε άδειες, για ποια μετεγκατάσταση συζητάμε; Και δεν δίνουμε μόνο στις παλιές που το δικαιολογούμε με ανανέωση. Δίνουμε σίγουρα και σ’ αυτές που έχουν κάνει το 2007. Τόσα χρόνια δεν έκαναν και ξαφνικά ήλθε το Άγιο Φως, ας πούμε, τους φώτισε και προχωρούν και αυτοί σε καινούργιες αιτήσεις. 
      Το ερώτημά μας είναι πολύ συγκεκριμένο: Θα σταματήσετε να δίνετε, εσείς άδειες, σαν Υπουργείο; Γιατί ποιος δίνει την άδεια λειτουργίας; Ή το Υ.ΠΕ.ΧΩ.Δ.Ε. ή το Υπουργείο Ανάπτυξης. Εδώ, λοιπόν, θέλουμε να απαντήσετε. 
      Και μάλιστα, σας έχω ακούσει να λέτε ότι αυτός είναι ο νόμος. Δεν είναι μόνο θέμα νόμου. Υπήρχε και μία περίοδος –και κλείνω με αυτό- και με τους δύο νομάρχες και με την κ. Τσανάκη και με τον κ. Μίχα που με πολιτική απόφαση για ένα διάστημα δεν έδιναν άδειες. Τι άλλαξε, λοιπόν, και τώρα δίνετε τη μία μετά την άλλη; 
      Το θέμα είναι πολύ σοβαρό για όλη την περιοχή του Πειραιά και νομίζουμε ότι κάπου πρέπει να σταματήσει η κοροϊδία προς τον κόσμο και αυτή η συμπαιγνία που γίνεται πίσω από τις πλάτες των δημοτών, των δήμων γενικότερα, εκτός βέβαια από το Δήμο του Περάματος, που φαίνεται και από τα έγγραφα που κάνει ότι είναι γνώστης της όλης υπόθεσης. Μάλιστα, τώρα είδα και τα τελευταία έγγραφα του νέου Δημάρχου, ο οποίος ρωτάει τι γίνεται με την επιτροπή, που έχει αναλάβει τη μεταφορά των καζανιών. Δεν έχει λειτουργήσει, διαμαρτύρεται κ.λπ.. 
      Νομίζω ότι κάπου πρέπει να είμαστε ειλικρινείς και να πούμε το εξής: Υπάρχει πολιτική βούληση, ώστε να προγραμματιστεί και να υπάρξει συγκεκριμένο χρονοδιάγραμμα για μετεγκατάσταση ή κοροϊδεύουμε τον κόσμο εν’ όψει εκλογών; 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Ορίστε, κύριε Υπουργέ, έχετε το λόγο για δύο λεπτά.
       ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Με ρωτάτε αν θα σταματήσουμε να εκδίδουμε άδειες. Επιτρέψτε μου να αντιστρέψω το ερώτημα: Θα σταματήσετε να έχετε εν συγχύσει όλα αυτά; Εμείς δεν είμαστε εδώ για να απολογηθούμε για το τι έκανε ο πρώην Πρωθυπουργός και Υπουργός Βιομηχανίας. Δεν είμαστε εδώ για να εξηγήσουμε γιατί ο κ. Σημίτης είχε εξαγγείλει το 1995 την υπογειοποίηση και δεν την έκανε. 
      ΒΕΡΑ ΝΙΚΟΛΑΪΔΟΥ: Συνεχίζετε όμως. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Από τη μια μας λέτε ότι δεν ενδιαφέρει τον κόσμο ποιος εκδίδει την άδεια και από την άλλη μας λέτε «θα σταματήσετε να εκδίδετε άδειες;». 
      Μα, το κράτος δεν είναι χύμα, εκτός αν το θεωρείτε έτσι. Το κράτος έχει αρμοδιότητες οριοθετημένες. Απαντά ο κάθε Υπουργός στα πλαίσια του χώρου εκείνου, ο οποίος υπάγεται στην αρμοδιότητά του. Εδώ, κατά την προσφιλή σας τακτική, προβάλλετε ισχυρισμούς, όπως «με συνοπτικές διαδικασίες». Δηλαδή, για να καταλάβω, κυρία Νικολαΐδου, ο τρόπος εκδόσεως των αδειών έχει δύο διαδικασίες, μία με ευρείες και ανοικτές διαδικασίες και μία άλλη με συνοπτικές; 
      ΒΕΡΑ ΝΙΚΟΛΑΪΔΟΥ: Όταν δεν ενημερώνονται τα αρμόδια συμβούλια, κύριε Υπουργέ. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Δεν υπάρχει συνοπτική διαδικασία εκδόσεως αδειών. Αυτό, εάν υπήρχε, θα αποτελούσε παγκόσμιο νομικό προηγούμενο.
Δεύτερον, λέτε «εν κρυπτώ». Τι θα πει «εν κρυπτώ»; Υπάρχουν δηλαδή διαδικασίες εν φανερώ και διαδικασίες εν κρυπτώ; 
      ΒΕΡΑ ΝΙΚΟΛΑΪΔΟΥ: Υπήρχαν έγγραφα που δεν βγήκαν στην επιφάνεια. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Οι διαδικασίες είναι ενιαίες και η δημοσιότητα που επιβάλλεται είναι ενιαία. 
      Και μετά προσφεύγετε πάλι στην προσφιλή σας επωδό «τα συμφέροντα των εταιρειών πετρελαιοειδών είναι πιο ισχυρά …, μας διαβεβαιώνατε για την απομάκρυνση των καζανιών του θανάτου». Για την απομάκρυνση των «καζανιών του θανάτου» σας εξήγησα –λυπούμαι, εν είδει σεμιναρίου- την προηγούμενη φορά, αλλά φαίνεται ότι δεν με προσέξατε. Η παράταση των αδειών για την οποία η διοίκηση έχει δέσμια αρμοδιότητα –σας εξήγησα τι σημαίνει «δέσμια αρμοδιότητα»- δεν εμποδίζει καθόλου τη διαδικασία απομακρύνσεως, αφού στις πράξεις παράτασης, τις όποιες εκδίδει η περιφέρεια ή η νομαρχία, περιλαμβάνεται ο όρος «υπό την προϋπόθεση ότι δεν θα έχουν απομακρυνθεί οι δεξαμενές». Αν έχουν απομακρυνθεί, όση παράταση και αν έχει δοθεί δεν ισχύει.
      Επομένως, κάποτε πρέπει να ξεκαθαρίσουμε τα πράγματα, ώστε να γίνουν κατανοητά και να πάψουμε να λέμε ποιος κοροϊδεύει τον κόσμο.
Γιατί είναι πολύ εύκολο να πω ότι τον κόσμο δεν τον κοροϊδεύουμε εμείς. Τον κοροϊδεύουν ερωτήσεις με τέτοιο περιεχόμενο που μιλάνε για διαδικασίες εν κρυπτώ και για χίλια δυο άλλα πράγματα, συμφέροντα μεγάλων, που ξέρετε καλά ότι δεν ισχύουν εδώ. 
      ΠΡΟΕΔΡΕΥΩΝ (Ιωάννης Τραγάκης): Θέλετε να προσθέσετε κάτι, κυρία Νικολαΐδου; Παρά τα όσα ισχύουν κατά τον Κανονισμό, έχετε το λόγο. 
      ΒΕΡΑ ΝΙΚΟΛΑΪΔΟΥ: Κοιτάξτε, ειδικά για μια εταιρεία, την εταιρεία «CYCLON»,.…
      ΧΡΗΣΤΟΣ ΠΑΠΟΥΤΣΗΣ: Μα, φεύγει ο κύριος Υπουργός!
      ΒΕΡΑ ΝΙΚΟΛΑΪΔΟΥ: Φεύγει ο κ. Υπουργός. Δεν πειράζει, κύριε Πρόεδρε. Εγώ θα καταθέσω στη Βουλή τα δύο έγγραφα. 
      ΠΡΟΕΔΡΕΥΩΝ (Ιωάννης Τραγάκης): Να καταθέσετε ό,τι έχετε, κυρία Νικολαΐδου. 
      ΒΕΡΑ ΝΙΚΟΛΑΪΔΟΥ: Τα καζάνια, απ’ ό,τι φαίνεται, δεν μπορεί να φύγουν ποτέ με αυτήν την τακτική και με αυτήν τη λογική! 
      (Στο σημείο αυτό η Βουλευτής κ. Βέρα Νικολαΐδου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Τώρα βάζετε το Προεδρείο σε πειρασμό να τοποθετηθεί σε αυτό το θέμα. 
      Μόλις τώρα με ειδοποίησαν οι υπηρεσίες ότι ο κύριος Υπουργός είναι στο δρόμο. Βρίσκεται στις στήλες του Ολυμπίου Διός. Εντός δύο λεπτών έρχεται. Φαίνεται ότι η αλλαγή του Κ.Ο.Κ. επηρέασε και τα υπουργικά αυτοκίνητα. Άλλο χρόνο είχε υπολογίσει και σε άλλο χρόνο έρχεται. Επομένως, θα διακόψουμε τη συνεδρίαση μας για λίγα λεπτά, μέχρι να έρθει ο κύριος Υπουργός. 
      (ΔΙΑΚΟΠΗ)
      ΜΕΤΑ ΤΗ ΔΙΑΚΟΠΗ
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 63/30/26-4-2007 επερώτηση είκοσι έξι Βουλευτών του Πανελληνίου Σοσιαλιστικού Κινήματος των κ.κ. Xρήστου Παπουτσή, Ιωάννη Διαμαντίδη, Αντωνίας (Τόνιας)  Αντωνίου, Γεωργίου Ανωμερίτη, Ευάγγελου Αργύρη, Δημητρίου Βαρβαρίγου, Ιωάννη Δριβελέγκα, Ροδούλας Ζήση, Απόστολου Κατσιφάρα, Βασιλείου Κεγκέρογλου, Γιάννη Κουτσούκου, Δημητρίου Λιντζέρη, Ιωάννη Μανιάτη, Αθανασίας Μερεντίτη, Γρηγορίου Νιώτη, Αθανασίου Παπαγεωργίου, Δημητρίου Πιπεργιά, Χρήστου Πρωτόπαπα, Παναγιώτη Ρήγα, Παναγιώτη Σγουρίδη, Αναστασίου Σιδηρόπουλου, Εμμανουήλ Στρατάκη, Ελπίδας Τσουρή, Γεωργίου Φλωρίδη, Νικολάου-Φώτιου Χατζημιχάλη και Νικολάου Χριστοδουλάκη προς τον Υπουργό Εμπορικής Ναυτιλίας, σχετικά με τις ακτοπλοϊκές συγκοινωνίες. 
      Το Προεδρείο έλαβε επιστολή από το Γενικό Γραμματέα της Κοινοβουλευτικής Ομάδας του ΠΑ.ΣΟ.Κ με την οποία ορίζεται ως Κοινοβουλευτικός Εκπρόσωπος στην παρούσα επερώτηση ο συνάδελφος και συντοπίτης μου  κ. Ιωάννης Διαμαντίδης. 
      Από τον Κοινοβουλευτικό Εκπρόσωπο του Κομμουνιστικού Κόμματος Ελλάδας κ. Ορέστη Κολοζώφ λάβαμε επιστολή με την οποία ορίζεται ως Κοινοβουλευτικός Εκπρόσωπος στην παρούσα επερώτηση ο συνάδελφος κ. Σταύρος Σκοπελίτης. 
      Το λόγο έχει ο πρώτος επερωτών συνάδελφος κ. Χρήστος Παπουτσής. 
      ΧΡΗΣΤΟΣ ΠΑΠΟΥΤΣΗΣ: κυρίες και κύριοι συνάδελφοι, η Νέα Δημοκρατία είναι η Κυβέρνηση της εικονικής πραγματικότητας. Ο Υπουργός κ. Κεφαλογιάννης είναι ωστόσο απόλυτα συνεπής σε αυτό το χαρακτήρα της κυβέρνησης Καραμανλή. Προβάλλει την εικονική πραγματικότητα ως κυβερνητικό έργο. Απαξιώνει ό,τι βρίσκει μπροστά του. Ισοπεδώνει κάθε δημιουργική προσφορά των κυβερνήσεων του ΠΑ.ΣΟ.Κ., διαστρέφει την αλήθεια και δια της επαναλήψεως επιχειρεί τη σύγχυση και τον αποπροσανατολισμό, ενίοτε μάλιστα επιδίδεται σε λεονταρισμούς εναντίον των συμφερόντων, συνήθως όταν πρόκειται να υποταχθεί στις απαιτήσεις τους! 
      Στις 25 Απριλίου 2007 ο κύριος Υπουργός διένειμε στους συναδέλφους της Επιτροπής Παραγωγής και Εμπορίου ένα ενημερωτικό φυλλάδιο του Υπουργείου Εμπορικής Ναυτιλίας, σύμφωνα με το οποίο εμφανίζονται ως έργα της Κυβέρνησης της Νέας Δημοκρατίας  η κατάληξη των έργων των κυβερνήσεων του ΠΑ.ΣΟ.Κ., διεθνείς δεσμεύσεις της χώρας και αόριστοι σχεδιασμοί, χωρίς κανένα πραγματικό αντίκρισμα. Μεταξύ αυτών, αναδεικνύεται η πολυδιαφημισμένη πολιτική λιμένων της Κυβέρνησης της Νέας Δημοκρατίας, η οποία στερείται παντελώς πραγματικής βάσης.
      Με την Κυβέρνηση του ΠΑ.ΣΟ.Κ. δημιουργήσαμε τη Γενική Γραμματεία Λιμενικής Πολιτικής, ανοίξαμε νέους δρόμους για τον Οργανισμό Λιμένος Πειραιώς και τον Οργανισμό Λιμένος Θεσσαλονίκης, για τους Λιμένες Εθνικής Σημασίας που μετατράπηκαν σε ανώνυμες εταιρίες, για τα υπόλοιπα λιμάνια που μεταφέρθηκαν στην Τοπική Αυτοδιοίκηση, με στόχο την επιτάχυνση της ανάπτυξης και τη συμβολή τους στην εξέλιξη της Εμπορικής Ναυτιλίας και των ακτοπλοϊκών συγκοινωνιών.
      Δρομολογήσαμε δεκάδες μεγάλα και μικρά έργα. Τα σταματήσατε όλα και τα καθυστερήσατε όλα. Μετατρέψατε τα λιμάνια της χώρας σε πεδίο σύγκρουσης ενδοκομματικών επιδιώξεων των στελεχών της Νέας Δημοκρατίας, προφανώς διασυνδεδεμένων με τοπικά συμφέροντα. 
      Χαρακτηριστική είναι η περίπτωση του Οργανισμού Λιμένα Ηρακλείου Κρήτης, όπου έχει αποκαλυφθεί η σφοδρή σύγκρουση ανάμεσα στο διευθυντή του πολιτικού γραφείου του Υπουργού κ. Κεφαλογιάννη, τον οποίο διορίσατε ως μέλος της διοίκησης, και του διευθυντή τεχνικών υπηρεσιών εκλεκτού στελέχους της Νέας Δημοκρατίας στο Ηράκλειο, σύγκρουση η οποία έχει φτάσει σε υποβολή μηνύσεων ενώπιον της δικαιοσύνης. 
      Και δεν θα ήθελα να το διαψεύσετε, κύριε Υπουργέ, διότι στην περίπτωση που έχετε την οποιαδήποτε αμφισβήτηση, έχω εδώ όλο τον τοπικό Τύπο για να σας παρουσιάσω όλα τα δημοσιεύματα με τις λεπτομέρειές τους...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ελπίζω να έχετε και το δελτίο του ΠΑ.ΣΟ.Κ., το συγκεκριμένο, στο οποίο αναφέρεστε! 
      ΧΡΗΣΤΟΣ ΠΑΠΟΥΤΣΗΣ: Την ίδια στιγμή όμως, στο Λιμάνι του Ηρακλείου δεν γίνεται κανένα νέο έργο. 
      Η ανάπλαση του παραλιακού μετώπου της πόλεως του Ηρακλείου, που είχε σχεδιαστεί από την προηγούμενη διοίκηση του Οργανισμού Λιμένος Ηρακλείου, παραμένει στα χαρτιά. 
      Για τα υπόλοιπα έργα στην περιοχή του Ηρακλείου, δηλαδή για τη μαρίνα στον κόλπο Δερματά, για την ανάπτυξη και τη διαχείριση, όπως επίσης και για τη λειτουργία του Λιμένα Τυμπακίου, τον οποίο ακούμε συνέχεια να πολυδιαφημίζεται, δεν έχει πραγματοποιηθεί μέχρι σήμερα ούτε καν ο σχεδιασμός του. 
      Όμως, όλα αυτά εμφανίζονται ως κυβερνητικό έργο στο φυλλάδιο του Υπουργείου, το οποίο μοιράσατε και μάλιστα από ό,τι αντιλαμβάνομαι ετοιμάζεστε να το μοιράσετε και προεκλογικά στους ψηφοφόρους σας στο Ηράκλειο της Κρήτης. 
      Το ίδιο ισχύει και για τον Οργανισμό Λιμένος Πειραιώς και την «Προβλήτα 1» στο σταθμό εμπορευματοκιβωτίων, ο οποίος προγραμματίστηκε και σχεδιάστηκε από τις κυβερνήσεις του ΠΑ.ΣΟ.Κ. και η κατασκευή του πραγματοποιήθηκε από τη σημερινή διοίκηση του Ο.Λ.Π. ως εξέλιξη ενός έργου που παρέλαβε. 
      Το ίδιο ισχύει και για τη μαρίνα των σκαφών στην Κέρκυρα, η οποία είναι ακόμα στη φάση του σχεδιασμού, ενώ στο φυλλάδιο εμφανίζεται ως έργο.
      Το ίδιο ισχύει για τις ειδικές προβλήτες ελλιμενισμού που αναφέρονται στα πεπραγμένα του Υπουργείου Εμπορικής Ναυτιλίας. Αυτοί ακόμα ούτε έχουν μελετηθεί ούτε φυσικά έχουν σχεδιαστεί.
      Το ίδιο ισχύει και για τους πλωτούς σταθμούς οχημάτων στα Λιμάνια του Ηρακλείου, του Βόλου, της Καβάλας και της Κέρκυρας, όπου μέχρι σήμερα δεν υπάρχει καμμία απόφαση. Αντίθετα, υπάρχουν σκέψεις που υπήρχαν και στο παρελθόν και προτάσεις του παρελθόντος, οι οποίες όμως εγκαταλείφτηκαν τότε λόγω αντιδράσεων των τοπικών παραγόντων, αλλά και του υψηλού κόστους συντήρησης και λειτουργίας τους.
      Το ίδιο φυσικά ισχύει για το νέο κτήριο του Υπουργείου Εμπορικής Ναυτιλίας, του οποίου όχι μόνο ο σχεδιασμός και η έναρξη των εργασιών έγινε από τις κυβερνήσεις του ΠΑ.ΣΟ.Κ., αλλά η τελική επιλογή του –αναφέρομαι στο συγκεκριμένο σημείο, στη Δραπετσώνα- ήταν αποτέλεσμα έντονης προσπάθειάς μου –προσωπικής προσπάθειας ως Υπουργού Εμπορικής Ναυτιλίας- έναντι μάλιστα άλλων προτάσεων την εποχή εκείνη στις ενδοκυβερνητικές συζητήσεις της εποχής. 
      Σχεδιάσαμε, επίσης, το Λιμάνι της Θεσσαλονίκης με προοπτικές μεγάλης ανάπτυξης σε όλους τους τομείς και η Κυβέρνηση της Νέας Δημοκρατίας  σήμερα το μετατρέπει σε λιμάνι παρακμής, με συνειδητό σχέδιο απαξίωσης που οδηγεί στο ξεπούλημα. Μάλιστα, σύμφωνα με τα στοιχεία του ίδιου του Οργανισμού Λιμένος Θεσσαλονίκης, η επιβατική κίνηση μειώθηκε το 2006 κατά 40,4%, έναντι του 2005. 
      Το ίδιο ισχύει και για την κίνηση της κρουαζιέρας, γεγονός που ανησυχεί ιδιαίτερα τον εμπορικό κόσμο της Θεσσαλονίκης και τους φορείς του τουρισμού, που είχαν δημιουργήσει και είχαν επενδύσει μεγάλες προσδοκίες.
      Χθες ο κύριος Πρωθυπουργός μας κάλεσε όλους να επισκεφθούμε τη Θεσσαλονίκη για να δούμε το έργο της Κυβέρνησης, και σήμερα βρίσκεται ο κ. Καραμανλής στη Θεσσαλονίκη προκειμένου να μιλήσει προς τους επιχειρηματίες και τον επιχειρηματικό κόσμο της πόλης για το μεγάλο έργο. Αναρωτιέμαι τι έχει να πει για το έργο της Κυβέρνησης της Νέας Δημοκρατίας όσον αφορά το λιμάνι, τις ακτοπλοϊκές συνδέσεις της Θεσσαλονίκης, την τουριστική κίνηση της Θεσσαλονίκης, την κρουαζιέρα στη Θεσσαλονίκη, γενικότερα για τη ναυτιλιακή δραστηριότητα στη Θεσσαλονίκη.
      Όσον αφορά το μέλλον του Οργανισμού Λιμένος Πειραιώς, εδώ η Κυβέρνηση ακόμη επιχειρεί να αποσαφηνίσει τη θέση της, αφού απέτυχε η προσπάθεια του Υπουργού κ.Κεφαλογιάννη για το ξεπούλημα του Σ.ΕΜΠΟ. το Δεκέμβριο. Τώρα εμφανίζεται η Κυβέρνηση εγκλωβισμένη στην αβεβαιότητα και στην αναποφασιστικότητα. Και στις δύο περιπτώσεις θίγονται τα μακροπρόθεσμα συμφέροντα των λιμανιών και καθυστερεί η ανάπτυξη, την ίδια στιγμή που ο ανταγωνισμός σε ολόκληρη τη νοτιοανατολική Mεσόγειο, στα λιμάνια της νοτιοανατολικής Mεσογείου λειτουργεί και μάλιστα με ιδιαίτερες απαιτήσεις.
      Την ίδια περίοδο, με την άνεση της πλήρους ανευθυνότητας, η Κυβέρνηση τροφοδοτεί με σενάρια τη δημόσια συζήτηση, πότε για την εκχώρηση του δικαιώματος εκμετάλλευσης του πιο κερδοφόρου τμήματος του Σταθμού Εμπορευματοκιβωτίων του Οργανισμού Λιμένος Πειραιώς σε ιδιώτη και πότε με την παραχώρηση από το ελληνικό δημόσιο του 25% του μετοχικού κεφαλαίου του Ο.Λ.Π. σε στρατηγικό επενδυτή με το μάνατζμεντ. Αυτές είναι οι προτάσεις του Υπουργείου Οικονομικών και του κ. Αλογοσκούφη. 
      Η Κυβέρνηση συμπεριφέρεται σαν να είναι ιδιοκτησία της ο Οργανισμός Λιμένος Πειραιώς και αγνοεί –κατά τη γνώμη μου, προσβάλλει- τη νοημοσύνη αλλά και το συμφέρον των μετόχων επενδυτών. Γιατί, μην ξεχνάτε ότι ο Οργανισμός Λιμένος Πειραιώς είναι ανώνυμη εταιρεία, εισηγμένη στο χρηματιστήριο. Όπως επίσης η Κυβέρνηση αγνοεί τις προτάσεις των φορέων της πόλης του Πειραιά, όπως το Εμπορικό και Βιομηχανικό Επιμελητήριο, που προτείνει να είναι τρεις τουλάχιστον οι πάροχοι στο λιμάνι, έτσι ώστε να λειτουργεί ο ανταγωνισμός στην προσφορά των υπηρεσιών για την αποφυγή ακραίων φαινομένων στις οικονομικές δραστηριότητες που οδηγούν το λιμάνι και την πόλη σε κατάσταση ομηρίας. 
      Το μέλλον του λιμανιού του Πειραιά, όπως επίσης και το μέλλον του λιμανιού της Θεσσαλονίκης είναι θέματα εθνικού ενδιαφέροντος, γιατί τα λιμάνια είναι θέματα δημοσίου συμφέροντος και κανείς δεν έχει το δικαίωμα να αγνοεί αυτή την πραγματικότητα.
      Το λιμάνι και η λειτουργία του, είναι απόλυτα συνδεδεμένα με τις πόλεις του, με τον Πειραιά, με τη Θεσσαλονίκη. Αφορά τον κάθε πολίτη, αφορά την τοπική κοινωνία, αφορά φυσικά τους εργαζόμενους. Το ισχύον νομοθετικό πλαίσιο έφερε μια μεγάλη μεταρρύθμιση στη λιμενική πολιτική της χώρας και παρήγαγε πλούτο από την εφαρμογή του. Μην το ξεχνάτε αυτό. Παρήγαγε πλούτο μετά τη μεταρρύθμιση την οποία κάναμε. Παρήγαγε πλούτο για το λιμάνι του Πειραιά, παρήγαγε πλούτο για τη Θεσσαλονίκη, παρήγαγε πλούτο για την εθνική οικονομία.
      Η Κυβέρνηση της Νέας Δημοκρατίας περιορίζει σήμερα τις δυνατότητες ανάπτυξης των λιμανιών. Δημιουργεί αρνητικά δεδομένα και επιπλέον οι χειρισμοί και η μέθοδος που ακολουθείται, η έλλειψη σχεδίου, η έλλειψη στρατηγικής έχουν προκαλέσει την αναστάτωση. Δημιουργούν τεράστια προβλήματα στην αγορά, φέρνουν μεγάλες αβεβαιότητες στο διεθνή ανταγωνισμό των λιμανιών και επιπλέον, δημιουργούν τεράστιες αβεβαιότητες στον τουρισμό και τις μικρομεσαίες επιχειρήσεις στις τοπικές κοινωνίες. 
      Ακόμη και αυτή την ώρα καλούμε τον Υπουργό να παραιτηθεί οριστικώς από τις επιδιώξεις του για τις συμβάσεις παραχώρησης των πιο κερδοφόρων τμημάτων των λιμανιών.
      Κύριε Υπουργέ, το ξεπούλημα των λιμανιών δεν είναι μεταρρύθμιση. Είναι ευθεία βολή προς το δημόσιο συμφέρον. Υπάρχουν πάντοτε οι δυνατότητες για τη συμμετοχή των ιδιωτικών κεφαλαίων, χωρίς να θίγεται ο δημόσιος χαρακτήρας του λιμανιού, χωρίς να θίγεται το επενδυτικό κοινό που έχει επενδύσει αγοράζοντας μετοχές για τα δύο μεγάλα λιμάνια της χώρας, τα οποία είναι εισηγμένα στο χρηματιστήριο με πολλές ελπίδες και προσδοκίες.
	Αυτή τη στιγμή η Κυβέρνηση της Νέας Δημοκρατίας τίθεται ενώπιον των ευθυνών της απέναντι στους μικρομετόχους, απέναντι στις τοπικές κοινωνίες, απέναντι στην αγορά, στους μικρομεσαίους επιχειρηματίες και αναλαμβάνετε πλήρως την ευθύνη για τις όποιες εξελίξεις ακολουθήσουν. Γι’ αυτόν ακριβώς το λόγο σας καλούμε για μία ακόμα φορά να εγκαταλείψετε τη μεθοδολογία που ακολουθήσατε μέχρι σήμερα, να αποδεχθείτε τη μεθοδολογία του οργανωμένου κοινωνικού διαλόγου, να συμμετάσχετε σ’ έναν οργανωμένο δημόσιο διάλογο με όλους τους κοινωνικούς φορείς, που οι ίδιοι το απαιτούν, το θέλουν και το επιδιώκουν. 
	Εκεί όμως όπου έγινε η μεγάλη επανάσταση επί των ημερών της Νέας Δημοκρατίας είναι οι ακτοπλοϊκές συγκοινωνίες. Πραγματοποιήσατε τη μεγάλη ανατροπή εις βάρος του δημοσίου συμφέροντος και των συμφερόντων της νησιωτικής και παράκτιας Ελλάδας, εις βάρος των συμφερόντων του τουρισμού και των καταναλωτών. Νομιμοποιήσατε τη νεοδημοκρατική εκδοχή του ανταγωνισμού, τον ανταγωνισμό a la carte, τον ανταγωνισμό υπέρ των «ημετέρων» πλοιοκτητών και αφήνετε και πάλι εκτεθειμένες τις υπηρεσίες του Υπουργείου Εμπορικής Ναυτιλίας στις αφόρητες πιέσεις των επιχειρηματιών και στον πειρασμό για αλισβερίσι. Νομιμοποιήθηκε και αποδόθηκε η δυνατότητα ευελιξίας, όπως λέγεται, στον Υπουργό, για να μπορεί ο ίδιος, συνεργαζόμενος με τις ακτοπλοϊκές εταιρείες να «κόβει» και να «ράβει» τα δρομολόγια, όπως τον παλιό καλό καιρό, έναν καιρό τον οποίον είχαμε εγκαταλείψει το 2001 με την ψήφιση του νόμου για την απελευθέρωση των ακτοπλοϊκών συγκοινωνιών. 
	Η Κυβέρνηση, λοιπόν, της Νέας Δημοκρατίας η οποία, όπως θέλει η ίδια να λέγεται, προέρχεται από τη φιλελεύθερη παράταξη, την παράταξη που υποστηρίζει τον ελεύθερο ανταγωνισμό, τροποποίησε το ν. 2932 σε ποια σημεία; Στα σημεία τα οποία χρειαζόταν η ίδια για να ενισχύσει τον κρατικό παρεμβατισμό, στις δρομολογήσεις των πλοίων, περιορίζοντας και υπονομεύοντας στην ουσία την κανονικότητα, τη σταθερότητα του πεδίου ανταγωνιστικής λειτουργίας των ακτοπλοϊκών συγκοινωνιών. 
	Η Νέα Δημοκρατία υιοθέτησε τα πλέον ακραία αιτήματα των ναυτιλιακών εταιρειών που επιμένουν να θεωρούν ότι η ακτοπλοΐα είναι μία οικονομική δραστηριότητα που διέπεται αποκλειστικά από τους κανόνες της ελεύθερης αγοράς. Αρνούνται δηλαδή, ταυτισμένοι και συνεργαζόμενοι οι ακτοπλόοι επιχειρηματίες και η Νέα Δημοκρατία, τον ιδιαίτερο χαρακτήρα των ακτοπλοϊκών συγκοινωνιών ως μία οικονομική δραστηριότητα που πραγματοποιείται με υποχρεώσεις δημοσίου συμφέροντος. 
Ιδιαίτερα μάλιστα για την πατρίδα μας, για την Ελλάδα, είναι και μία υποχρέωση εθνικού συμφέροντος, καθώς συμβάλλει καθοριστικά στην ενότητα και τη συνοχή του ελλαδικού χώρου, μία προσέγγιση άλλωστε που αποτυπώνεται πλήρως και επακριβώς, τόσο στον κανονισμό της Ευρωπαϊκής Ένωσης, τον ν. 3577, όσο και στο ν.  2932 που ενσωματώνει τον κοινοτικό κανονισμό στην εθνική νομοθεσία. 
	Η Νέα Δημοκρατία –το είχαμε πει, το είχαμε αποκαλύψει προεκλογικά- «έκλεινε το μάτι» στα οικονομικά συμφέροντα με το πρόγραμμά της και τώρα ως Κυβέρνηση τα ικανοποιεί πλήρως. Κατήργησε τη Ρυθμιστική Αρχή Θαλασσίων Ενδομεταφορών και επέτρεψε την ασυδοσία, την ατιμωρησία και τον αθέμιτο ανταγωνισμό των ακτοπλοϊκών εταιρειών. 
      Η Νέα Δημοκρατία παραιτήθηκε από το δικαίωμα που της παρείχε ο νόμος ως πολιτεία και ως Κυβέρνηση να θέτει πλαφόν στο ύψος της τιμής των εισιτηρίων στην οικονομική θέση, στα εισιτήρια δηλαδή που παίρνει ο εργαζόμενος, που παίρνει ο φτωχός άνθρωπος, ο χαμηλοεισοδηματίας για να μπορεί να ταξιδέψει με τα πλοία της ακτοπλοΐας. 
	Ποιο είναι το αποτέλεσμα; Η υπέρογκη αύξηση των τιμών, οι καθυστερήσεις, η ταλαιπωρία των επιβατών, οι ολιγοπωλιακές καταστάσεις που άρχισαν ήδη να διαμορφώνονται στην ακτοπλοΐα.
	Θα δυσκολευτείτε πολύ, κύριε Υπουργέ, να δώσετε μίαν απάντηση στο ερώτημα εάν γνωρίζετε σήμερα, τώρα, εδώ που μιλάμε, ποια ακριβώς είναι η εταιρική σύνδεση των ακτοπλοϊκών εταιρειών. Κάθε μέρα διαβάζουμε στις εφημερίδες πληροφορίες για ανταλλαγές πακέτων μετοχών και κανείς δεν βρίσκεται για να παρέμβει. 
	Τι ακριβώς συμβαίνει, λοιπόν; Είναι φημολογίες που έχουν σχέση με χρηματιστηριακά παιχνίδια ή είναι ανταλλαγές μετοχών με συνέπεια εναρμονισμένες πρακτικές στα δρομολόγια και στις τιμές των εισιτηρίων; Ποιος θα μας δώσει μία απάντηση επ’ αυτού; 
	Η Κυβέρνηση κάνει απλόχερα δώρα στις ακτοπλοϊκές εταιρείες και στέλνει το λογαριασμό να τον πληρώσει ο λαός εις βάρος της ποιότητας της ζωής του, της οικονομικής και κοινωνικής ανάπτυξης της νησιωτικής Ελλάδας. 
      Και ενώ το ισχύον νομοθετικό πλαίσιο παρέχει όλες τις δυνατότητες στην Κυβέρνηση για τη διασφάλιση των συγκοινωνιακών συνδέσεων, η Κυβέρνηση της Νέας Δημοκρατίας όχι μόνο δεν το αξιοποίησε, αλλά αποκάλυψε και τις επιλογές της και ενώ με το ν.2932 η Βουλή ομόφωνα υιοθέτησε τη μείωση του ορίου ηλικίας των πλοίων στα τριάντα έτη και έδωσε πέντε χρόνια προθεσμία στις ναυτιλιακές εταιρείες για να κάνουν τους σχεδιασμούς τους, για να αντικαταστήσουν τα «γερασμένα» τους πλοία με νεότερα, με πλοία σύγχρονης τεχνολογίας, με ασφαλή και ποιοτικά πλοία, η Κυβέρνηση έδωσε την ευκαιρία στις εταιρείες αυτές να διατηρήσουν τα «γερασμένα» τους πλοία.
	Ενώ η κυβέρνηση του ΠΑ.ΣΟ.Κ. ξεκίνησε μία μεγάλη διαπραγμάτευση με την Ευρωπαϊκή Ένωση και τελικά στο τέλος του 2003, το Δεκέμβριο, πετύχαμε να πάρουμε το πράσινο φως για τη σύναψη συμβάσεων στις άγονες γραμμές για χρονικό διάστημα έξι ετών ή ακόμα και δώδεκα ετών στην περίπτωση των μικρών νησιών και ξεκινήσαμε αμέσως την προετοιμασία για την υλοποίηση αυτού του σχεδίου που θα συνέβαλε καθοριστικά στην ενίσχυση των γραμμών δημοσίου συμφέροντος, δυστυχώς ήλθε μετά η Νέα Δημοκρατία η οποία όχι μόνο δεν υλοποίησε τίποτα, αλλά ακύρωσε τις μελέτες και σταμάτησε την εξέλιξη των διαγωνισμών που είχαν ήδη δρομολογηθεί. 
Ήλθαν μετά από δεκαεννέα με είκοσι μήνες για να ξαναπιάσουν το νήμα. 
      Τι έγινε, όμως, μέχρι τότε; Προφανώς είχαν υποσχεθεί παρασκηνιακά στους «φίλους» ακτοπλόους περισσότερα επιδοτούμενα δρομολόγια και άρση του ορίου ηλικίας των πλοίων, έτσι ώστε οι «ημέτεροι» ακτοπλόοι να βρίσκουν μόνιμη και χρυσοπληρωμένη δρομολόγηση των υπέργηρων πλοίων τους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έτσι, οι ακτοπλοϊκές εταιρείες αντί να σχεδιάζουν την ανανέωση και τον εκσυγχρονισμό της εταιρείας, ανέμεναν, ήξεραν, είχαν πληροφορηθεί την κατάργηση του ορίου ηλικίας και επιδίδοντο σε πλήρη εναγκαλισμό με τους αρμόδιους Υπουργούς -τον κ. Κεφαλογιάννη και τον κ. Παυλίδη τον αρμόδιο Υπουργό Αιγαίου- σε μία μεγάλη επικοινωνιακή προσπάθεια, για να πείσουν για την αξία και την αναγκαιότητα των υπερτριαντάχρονων πλοίων τους. 
      Όπως ήταν αναμενόμενο, η Κυβέρνηση προχώρησε στη νομοθετική ρύθμιση, δίνοντας έτσι νέα περιθώρια στα υπέργηρα πλοία. Και η αποκάλυψη της μεθόδευσης υπήρξε πλήρης.
      Σήμερα τι έχει αποκαλυφθεί; Ότι η Κυβέρνηση της Νέας Δημοκρατίας δεν υλοποιεί τις επίσημες θέσεις, που εξέφρασε προεκλογικά –κι ούτε εδώ, στο Κοινοβούλιο, βέβαια, τίμησε την ψήφο της- αλλά τις δεσμεύσεις, που ανέλαβε παρασκηνιακά, από τα οργανωμένα οικονομικά συμφέροντα. Αυτή είναι η αλήθεια.
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, αφήστε και κάτι για τη δευτερολογία σας.
      ΧΡΗΣΤΟΣ ΠΑΠΟΥΤΣΗΣ: Ένα λεπτό, κύριε Πρόεδρε.
      Η Κυβέρνηση της Νέας Δημοκρατίας στην πραγματικότητα καταδίκασε τα μικρά και απομακρυσμένα νησιά σε ομηρία από τα «γηρασμένα» πλοία.
      Σας θέτω ευθέως το ερώτημα, κύριε Υπουργέ: Είστε σε θέση σήμερα, ενώπιον της Εθνικής Αντιπροσωπείας να διαβεβαιώσετε το Σώμα ότι όλα τα πλοία –και εννοώ όλα τα «υπέργηρα» πλοία- τα οποία σήμερα εκτελούν δρομολόγια, πληρούν τις αυστηρές προδιαγραφές ασφαλείας, που προβλέπονται από την κοινοτική και την εθνική νομοθεσία; Με ενδιαφέρον αναμένω την απάντησή σας επ’ αυτού.
      Κύριε Υπουργέ, κυρίες και κύριοι συνάδελφοι, επιμένω ότι η εφαρμογή στην πράξη του δόγματος «νόμος είναι το συμφέρον των ακτοπλόων», αποτελεί κατάντια για τη σύγχρονη Ελλάδα και όνειδος για τη σημερινή διακυβέρνηση της χώρας.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Σας μένουν τέσσερα λεπτά για τη δευτερολογία σας.
      Ο συνάδελφος, κ. Χριστοδουλάκης έχει το λόγο.
      Θα πάρετε και το χρόνο της δευτερολογίας σας, κύριε Χριστοδουλάκη;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ναι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας ευχαριστώ, κύριε Πρόεδρε.
      Κυρίες και κύριοι συνάδελφοι, η ελληνική ακτοπλοΐα αποτελεί -ιδιαίτερα τα τελευταία χρόνια- έναν από τους πιο δυναμικούς κλάδους της οικονομικής ανάπτυξης της χώρας μας. Αφού ξεπέρασε το μεγάλο εμπόδιο του καμποτάζ –μάλιστα, διέψευσε όλους εκείνους τους φόβους, ότι δήθεν θα καταρρεύσει η ελληνική ναυσιπλοΐα- άρχισε να παίζει ένα διαρκώς και σημαντικότερο ρόλο όχι μόνο στις συγκοινωνίες, αλλά και γενικότερα στην οικονομική ζωή των νησιών, αλλά και ευρύτερα στην έξοδο και εξωστρέφεια της ελληνικής οικονομίας σε άλλες θαλάσσιες γραμμές, όπως στη Μεσόγειο, αλλά ακόμα και πέραν αυτής, στη Βόρειο Θάλασσα.
      Όταν, όμως, η ελληνική ακτοπλοΐα άρχισε να πραγματοποιεί όλα αυτά τα ανοίγματα, είναι φυσικό ότι θα έπρεπε να συνοδευτεί από μέτρα, τα οποία καθόριζαν το πώς συμπεριφέρεται στην απελευθερωμένη πλέον αγορά, έτσι ώστε να μην εκμεταλλευτούν ορισμένοι επιτήδειοι το πλεονέκτημα της μονοπωλιακής εξυπηρέτησης, που τους έδινε ο χαρακτήρας της νησιώτικης κοινωνίας.
      Έτσι, λοιπόν, η κυβέρνηση του ΠΑ.ΣΟ.Κ. πάρα πολύ έγκαιρα οργάνωσε τη Ρυθμιστική Αρχή Θαλασσίων Μεταφορών με σκοπό και να ελέγχει τις τιμές και να προβλέπει τις εξελίξεις στον ανταγωνισμό των θαλασσίων μεταφορών, αλλά και να παίζει ένα ρόλο συμβούλου και διαπραγματευτή, έτσι ώστε πάνω απ’ όλα να εξυπηρετούνται τα συμφέροντα των διακινουμένων επιβατών. 
      Η ακτοπλοΐα είναι μία εθνική βιομηχανία, η οποία όμως έχει υποχρέωση παροχής ελάχιστων, αλλά υψηλής ποιότητας και αξιόπιστων, υπηρεσιών στον κάθε πολίτη, που τις χρειάζεται. 
      Εσείς αντί να ενισχύσετε αυτή την προσπάθεια –η οποία ήταν στα πρώτα της βήματα- αντί να τη δυναμώσετε ακόμα περισσότερο, έτσι ώστε να διανοίξετε ακόμα ισχυρότερες προοπτικές και για την ελληνική ναυτιλία, αλλά και για την ακτοπλοϊκή εξυπηρέτηση των κατοίκων των νησιών, την καταργήσατε.
      Αυτό είχε ως αποτέλεσμα να βλέπουμε τώρα ένα-ένα τα αρνητικά φαινόμενα αυτής της παράδοξης και αλλοπρόσαλλης πολιτικής που ακολουθήσατε. 
      Θα έπρεπε ταυτόχρονα μετά την απελευθέρωση των ακτοπλοϊκών συγκοινωνιών, παράλληλα με την εποπτεία και τη ρύθμιση που θα έκανε η Ρυθμιστική Αρχή, να υπάρχει και ένα πρόγραμμα ανακατασκευής και κατασκευής νέων λιμένων, ιδιαίτερα μικρών λιμένων, έτσι ώστε να δημιουργηθούν οι κατάλληλες υποδομές που θα εξυπηρετούσαν την ενδονησιωτική μικρή ακτοπλοΐα και μάλιστα με έργα υποδομής ώστε να διευκολύνονται οι τοπικοί πλόες, αλλά και με την επιδότηση και στήριξη των άγονων γραμμών ώστε να μπορέσουν να τα βγάζουν πέρα οι εταιρείες οι οποίες διεξάγουν αυτές τις συγκοινωνίες. Γι’ αυτό είχε καθιερωθεί και ο λεγόμενος επίναυλος, έτσι ώστε να μεταφέρεται με έναν συστηματικό, διαφανή και αποτελεσματικό τρόπο ένα ποσό από τις κερδοφόρες γραμμές στις λιγότερο κερδοφόρες ή πιθανά ζημιογόνες, εάν τις αφήναμε στην τύχη τους. Αυτός ο συνδυασμός οικονομικής στήριξης αλλά ταυτόχρονα και αναβάθμισης των υποδομών σε μία σειρά από δευτερεύοντες λιμένες, έτσι ώστε και αυτοί να ενταχθούν στο συνολικό ακτοπλοϊκό δίκτυο ήταν επιβεβλημένες από την εξέλιξη των πραγμάτων.
      Κύριε Υπουργέ, πιστεύω ότι οι πράξεις σας μέχρι τώρα ουσιαστικά διέλυσαν και τη μία και την άλλη προοπτική. Αντί να αναβαθμίσετε τη Ρυθμιστική Αρχή Θαλασσίων Επικοινωνιών σε μία ευρύτερη ρυθμιστική αρχή μεταφορών, πράγμα το οποίο θα είχε νόημα διότι πιθανόν να σας επέτρεπε μέσα σε ένα τέτοιο πλαίσιο να τις συνδυάσετε και με την εκτέλεση άλλου μεταφορικού έργου χερσαίου ή εναερίου, εσείς την καταργήσατε και την υπαγάγατε δήθεν στην Επιτροπή Ανταγωνισμού, χωρίς να γνωρίζουμε τα αποτελέσματα της λειτουργίας της. Η Επιτροπή Ανταγωνισμού όπως ξέρετε πολύ καλά, δεν δρα τόσο εποπτικά και προληπτικά αλλά δρα κυρίως κατασταλτικά έπειτα από συγκεκριμένες καταγγελίες για κακές εναρμονισμένες πρακτικές, πράγμα το οποίο παίρνει ένα πάρα πολύ μεγάλο χρονικό διάστημα για να υλοποιηθεί. 
      Τι βλέπουμε, λοιπόν, σήμερα; Βλέπουμε ότι με διάφορες αφορμές, ιδιαίτερα με αφορμή τις αυξήσεις στις τιμές του πετρελαίου, να επέρχεται μία πολύ δραματική χειροτέρευση των τιμών εξυπηρέτησης των πολιτών και στην οικονομική θέση αλλά και ευρύτερα σε κάθε τιμή η οποία επιβάλλεται είτε με μεταφορά αυτοκινήτων λέγεται αυτή είτε με μεταφορά προϊόντων είτε διακίνηση επιβατών σε οποιαδήποτε θέση. Αυτή είναι η πολιτική της ρύθμισης και της εποπτείας; 
      Σαν να μην έφτανε αυτό, έρχονται άλλες δύο πτυχές της πολιτικής σας, πρώτα από όλα με την εγκατάλειψη πάρα πολλών άγονων γραμμών. Σας αναφέρω χαρακτηριστικά την «ΑΝΕΝ», που εξυπηρετεί την δυτική Κρήτη με τη νότια Πελοπόννησο, η οποία ουσιαστικά έχει οδηγηθεί σε κατάρρευση από την αδυναμία του Υπουργείου και την προκλητική αδιαφορία την οποία δείχνει να τη βοηθήσει να σταθεί οικονομικά και να επιτελέσει το έργο. 
      Συνακόλουθο με αυτό είναι και η εγκατάλειψη πάρα πολλών λιμενικών έργων τοπικής κλίμακας και στο Καστέλι και στο Kολυμπάρι και σε πολλές άλλες περιοχές του Νομού Χανίων, οι οποίες έτσι δεν μπορούν να ανταπεξέλθουν στη διεξαγωγή τοπικών ακτοπλοϊκών συγκοινωνιών. 
      Είχατε, επίσης, συμφωνήσει πριν από ενάμιση περίπου χρόνο ότι θα προχωρούσατε σε μία συνολική αναβάθμιση του Λιμανιού της Σούδας, έτσι ώστε να μπορεί να εξυπηρετεί με πιο ανταγωνιστικό τρόπο και πιο ωφέλιμο τρόπο την εμπορική και την ακτοπλοϊκή κίνηση και ότι επίσης το Λιμάνι της Σούδας θα υποδέχετο και μία μαρίνα, έτσι ώστε και να αξιοποιήσει καλύτερα τις υποδομές τις οποίες έχει, αλλά και να μπορέσει να διαμορφώσει μία συνολική πολιτική ανάπτυξης η οποία θα ξεφεύγει από την προσανατολισμένη στρατιωτική χρήση του Λιμένα της Σούδας και την εξαιρετικά ελεγχόμενη εμπορική δραστηριότητα την οποία έχει σήμερα. 
      Έγινε τίποτα από αυτά; Προχώρησαν; Όχι. Γιατί; Διότι έχετε ουσιαστικά αδιαφορήσει για την συνολική εξέλιξη των ακτοπλοϊκών συγκοινωνιών, έτσι ώστε και να μπορέσουν να πυκνώσουν οι μικρές εταιρείες οι οποίες κάνουν μία σειρά από μικρό ακτοπλοϊκό έργο, αλλά και να εξυπηρετούνται καλύτερα οι πολίτες και οι μεταφορές των  προϊόντων. 
      Σας τα αναφέρω αυτά όχι επειδή περιμένω ότι θα πειστείτε και θα αλλάξετε πολιτική, αλλά γιατί θέλω να τονίσω ιδιαίτερα τι χάνουμε σήμερα. Χάνουμε σε εξυπηρέτηση πολιτών. Πάρα πολλά νησιά μένουν αποκομμένα από τα άλλα γειτονικά νησιά εξαιτίας της έλλειψης πλοίων σε άγονη γραμμή. 
      Καταργήσατε ένα πρόγραμμα χρηματοδότησης ταχύπλοων στο βόρειο Αιγαίο με προοπτική να επεκταθεί και στο νότιο Αιγαίο, παρά το γεγονός ότι είχε εγκριθεί από την Ευρωπαϊκή Ένωση και δεν επιβάρυνε καθόλου το δημόσιο προϋπολογισμό, πράγμα που θα έδινε μια οριστική λύση στο θέμα των άγονων γραμμών.
      Υποσχεθήκατε και εσείς και ο Υπουργός Αιγαίου ότι θα βρείτε μια καλύτερη εναλλακτική λύση. Ακόμη περιμένουμε να την ανακοινώσετε, όχι να την κάνετε γιατί έτσι και αλλιώς δεν προλαβαίνετε. 
      Πιστεύω, κυρίες και κύριοι ότι ο Έλληνας πολίτης είτε σε χερσαία περιοχή μένει είτε σε νησιωτική διαπιστώνει καθημερινά και φοβάμαι πως το καλοκαίρι θα έχει μια άλλη ευκαιρία επαλήθευσης αυτών των δυσμενών προβλέψεων ότι οι ακτοπλοϊκές συγκοινωνίες αντί να βαδίσουν το δρόμο της ανάπτυξης, της εξυπηρέτησης του δημόσιου συμφέροντος και της άνθισης των επιχειρήσεων, γιατί κανένας δεν πιστεύει σε χρεοκοπημένες επιχειρήσεις ότι μπορεί να επιτελέσουν ένα σημαντικό έργο, εσείς επιλεκτικά ευνοείτε ορισμένες απ’ αυτές σε βάρος όπως πάντα, σταθερά, του επιβάτη, του μεταφορέα και σε βάρος τελικά του καταναλωτή γιατί όλοι φροντίζουν το κόστος το οποίο έχουν από τις υψηλές τιμές, που έχει γίνει καθεστώς πια στα πλοία της εσωτερικής ακτοπλοϊας, να τις μεταφέρουμε στο κόστος των προϊόντων που μεταφέρουν. 
      Όλα αυτά είναι το λυπηρό αποτέλεσμα μιας πολιτικής η οποία δεν είχε προγραμματισμό, δεν είχε σχέδιο και έχει άδοξο τέλος καθώς ολοκληρώνεται η περίοδος διακυβέρνησης της Νέας Δημοκρατίας. 
      Χρειάζεται μια άλλη πολιτική και αυτή μόνο το ΠΑ.ΣΟ.Κ. απέδειξε ότι μπορεί και να τη σχεδιάσει και να την εφαρμόσει. 
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρία και κύριοι συνάδελφοι, υπάρχει ένας κανόνας, μια χώρα όταν είναι ευχάριστη για τους πολίτες της είναι φιλόξενη και για τους επισκέπτες της. 
      Άρα οι καλές υποδομές, η μείωση της γραφειοκρατίας βοηθούν τη χώρα και τους πολίτες της να υποδέχεται περισσότερους τουρίστες, περισσότερους επισκέπτες και ο τουρισμός μας έχει να κάνει με τα νησιά μας, με τη θάλασσά μας και κατά συνέπεια με την ακτοπλοΐα μας. 
      Θα μου πείτε γιατί τα αναφέρεις όλα αυτά; Τα αναφέρω γιατί τέλος Ιανουαρίου, αρχές Φεβρουαρίου, ο Σύνδεσμος Ελληνικών Τουριστικών Επιχειρήσεων έκανε μια παρέμβαση για την ακτοπλοΐα και είπε τα εξής: «Η απελευθέρωση των ακτοπλοϊκών συγκοινωνιών κατά τα κοινοτικά πρότυπα δημιουργεί νέες προοπτικές για τον τουρισμό της χώρας και κυρίως για την οικονομική και κοινωνική ανάπτυξη της νησιωτικής Ελλάδας. Η εμφάνιση σύγχρονων πλοίων, η σταδιακή απόσυρση παλαιοτέρων θα οδηγήσει με τη σειρά της στην ποιοτική αναβάθμιση των παρεχομένων υπηρεσιών, στη διασφάλιση της μεγίστης ασφάλειας και άνεσης και στην εξασφάλιση για πρώτη φορά στο επιβατικό κοινό του δικαιώματος επιλογής, διαδρομής τιμήματος και χρόνου ταξιδίου. 
      Η ανάπτυξη της κρουαζιέρας, η διεύρυνση της επιχειρηματικότητας, η καλλιέργεια και η προώθηση νέων ιδεών και προϊόντων θα καταστήσει τα ελληνικά νησιά ελκυστικότερα ενώ ταυτόχρονα θα οδηγήσει στην προσέλκυση τουριστών υψηλοτέρων κοινωνικού και οικονομικού επιπέδου». Και συνεχίζει παρακάτω και γράφει τα εξής, η  παρέμβαση αυτή του  Συνδέσμου Ελληνικών Τουριστικών Επιχειρήσεων. «Θα δώσει ευελιξία στο επίπεδο των προσφερομένων υπηρεσιών η οποία με τη σειρά της θα αποβεί εις όφελος του καταναλωτικού κοινού και οπωσδήποτε της ανάπτυξης των νησιών. Προτεραιότητα στους κατοίκους. Επομένως είναι προς όφελος των ακτοπλοϊκών εταιρειών να συμβάλλουν και οι ίδιες στη δημιουργία των συνθηκών εκείνων που θα δημιουργήσουν ζήτηση εκεί που σήμερα δεν υπάρχει. Δηλαδή κατά τη χειμερινή περίοδο με τη δημιουργία πρωτοποριακών προϊόντων και υπηρεσιών σε εξαιρετικές τιμές αδιανόητες για την καλοκαιρινή περίοδο που θα βοηθήσουν κυρίως τους κατοίκους των ακριτικών νησιών». Αυτή η πραγματικά πολύ σημαντική παρέμβαση του Συνδέσμου τον Ιανουάριο, Φεβρουάριο του 2007 απέβλεπε όμως σε τι; 
Απέβλεπε σε ένα οργανωμένο κράτος αφενός και αφετέρου σε ακτοπλόους όχι κρατικοδίαιτους επιχειρηματίες, όχι επιχειρηματίες που περιμένουν από το κράτος για να μπορέσουν να κερδίσουν, αλλά επιχειρηματίες με τη σωστή έννοια του όρου, επιχειρηματίες που κερδίζουν μέσα από το επιχειρείν και όχι μέσα από τις επιδοτήσεις.
      Δυστυχώς, όμως, το οργανωμένο κράτος, η Νέα Δημοκρατία το εννοούσε στην επανίδρυσή του κομματικό κράτος, φέουδο ξανά της Νέας Δημοκρατίας. Άρα, εκεί που ήταν να ανοίξει το παιχνίδι, αλλά παράλληλα και να το ελέγχει, βλέπουμε μια ασυλία π.χ. σε μια επιχείρηση του κ. Λούη. Mετά  το «Kerkira Beach» και το «Sea Diamond», προχθές είχε ένα τρακάρισμα πλοίο της εταιρείας αυτής πάνω σε προβλήτα. Επιτέλους, ποιος είναι ο έλεγχος που ασκείται στις εταιρείες αυτές; 
      Από απόψεως υποδομών θέλω να πω ότι η ανυπαρξία χώρων αναμονής επιβατών στο σύνολο των ελληνικών λιμανιών, η μη ύπαρξη στεγασμένων χώρων στα λιμάνια που να διαθέτουν κλιματισμό, να διαθέτουν άνετες καρέκλες, να διαθέτουν ηλεκτρονικούς πίνακες που να γράφουν τα δρομολόγια, η ανυπαρξία μικροφωνικής συσκευής και μεγαφωνικών εγκαταστάσεων για την ανακοίνωση των δρομολογίων, η ανυπαρξία υδροψυκτών, τουαλετών δημιουργεί πρώτα- πρώτα ανυπομονησία στους πολίτες κατοίκους των ακριτικών νησιών αλλά και των άλλων νησιών και κυρίως διώχνει και τους τουρίστες. 
      Αυτά ως προς το θέμα της ακτοπλοΐας, για να περάσουμε στις υποδομές, οι οποίες θα πρέπει να υπάρχουν στις δύο κύριες λιμενικές πύλες της χώρας, στο Λιμάνι του Πειραιά και στο Λιμάνι της Θεσσαλονίκης. Στο Λιμάνι της Θεσσαλονίκης υπάρχει σιδηροδρομική σύνδεση. Στο Λιμάνι του Πειραιά, που το θέλουμε κύρια πύλη της χώρας, ακόμα να γίνει η γραμμή από το Θριάσιο πεδίο μέχρι το Λιμάνι. Η αναβάθμιση του σιδηροδρομικού δικτύου για να μεταφερθούν τα εμπορευματοκιβώτια υπάρχει; Ποσώς υπάρχει. Υπάρχει μία παντελής έλλειψη υποδομών. Το ΠΑ.ΣΟ.Κ. είχε δημιουργήσει τις προϋποθέσεις. Εσείς περί άλλων τυρβάζετε. Αφήσατε τη χώρα ως προς το θέμα της ακτοπλοΐας και των άλλων λιμενικών υποδομών στο έλεος του Θεού. Δεν έχετε προχωρήσει ούτε ένα έργο. 
      Δεν θα κρίνω αυτά τα οποία γράφετε για την παρέμβαση του Υπουργείου Εμπορικής Ναυτιλίας στα πεπραγμένα, τις πρωτοβουλίες και τις πρακτικές. Απλώς μου έκανε εντύπωση κάτι το οποίο βίωσα τελευταία, όταν έγινε μια συνάντηση με χορηγό το Πανεπιστήμιο Πειραιά για το θέμα της έλευσης των τριών Liberty από την Αμερική εδώ. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Ενός. Το τελευταίο. Ένα ήτανε.
      ΠΑΝΑΓΙΩΤΗΣ ΣΓΟΥΡΙΔΗΣ: Μαζί με άλλα τρία πλοία. Το ένα το Liberty και άλλα τρία πλοία.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Ένα, το τελευταίο στον κόσμο.
      ΠΑΝΑΓΙΩΤΗΣ ΣΓΟΥΡΙΔΗΣ: Εγώ σας λέω, κύριε Υπουργέ, ότι μιλάτε για τέσσερα πλοία. Και υποσχεθήκατε στον Γερουσιαστή του Ronde Island, τον Λου Ραπτάκη να του δώσετε 200.000 ευρώ για να μπορέσουν να συντηρηθούν αυτά τα πλοία και να επιστρέψουν, γιατί μαζί με αυτά είναι και τα πλοία που μετέφεραν τους πρώτους μετανάστες από την Ελλάδα στην Αμερική.
      Γι’ αυτά τα τέσσερα πλοία, μαζί με το ένα «liberty» και τα άλλα τρία, που έπρεπε να συντηρηθούν, να δημιουργηθεί ένα πάρκο ναυτιλιακής ιστορίας, δεν δώσατε τα χρήματα και φοβάμαι πάρα πολύ ότι αυτό το εγχείρημα που το αναφέρετε έτσι μεγαλόπρεπα εδώ μέσα δεν θα μπορέσει να υλοποιηθεί. 
      Κύριε Υπουργέ, αντί να εκδίδετε φυλλάδια για το έργο σας, είναι καλό να κάνετε έργο και έργο δεν υπάρχει. Όσο για το καλοκαίρι, είναι μπροστά μας και φοβάμαι ότι η ακτοπλοΐα θα πάει με αυτόματο πιλότο.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε τον κ. Σγουρίδη. Πήρατε και το χρόνο της δευτερολογίας σας.
      Η κ. Τσουρή έχει το λόγο.
      ΕΛΠΙΔΑ  ΤΣΟΥΡΗ:  Θα πάρω και το χρόνο της δευτερολογίας μου.
      Ευχαριστώ, κύριε Πρόεδρε.
      Κυρίες και κύριοι συνάδελφοι, αν θα έπρεπε κανείς να περιγράψει επιγραμματικά την πολιτική η οποία ασκείται στο χώρο της ακτοπλοΐας τα τελευταία τρία χρόνια, νομίζω ότι θα ήταν ιδιαίτερα ακριβής αν την παραλλήλιζε με το γνωστό παιγνίδι: «γύρω-γύρω όλοι και στη μέση ο Μανώλης». Μόνο που στη συγκεκριμένη περίπτωση δεν πρόκειται για παιγνίδι, αλλά για έναν από τους κρίσιμους και νευραλγικούς τομείς για την οικονομική και κοινωνική ανάπτυξη της χώρας και για τη συνοχή της. Τα προβλήματα γυρίζουν, ξαναγυρίζουν και ανακυκλώνονται. Όμως, για να είμαι δίκαιη, πρέπει να πω ότι όταν οι ακτοπλοϊκές εταιρείες πιέζουν, ο Υπουργός δεν χαλάει χατίρια. Από την άλλη μεριά όταν πρόκειται να ληφθούν μέτρα για την προστασία του δημοσίου συμφέροντος, πολιτικές, αποφάσεις, παρεμβάσεις δεν υπάρχουν.
      Παραχωρήσατε απλόχερα την απελευθέρωση του ορίου ηλικίας των πλοίων, την απελευθέρωση των δρομολογίων, την απελευθέρωση των ναύλων, μέτρα που όλα είναι σε βάρος της ποιότητας των προσφερομένων υπηρεσιών και βεβαίως του καταναλωτικού κοινού. Την ίδια στιγμή θα περίμενε κανείς ότι θα ληφθούν μέτρα για την κάλυψη των υπαρκτών αναγκών και τον εκσυγχρονισμό του στόλου. Η πραγματικότητα, λοιπόν, αυτήν τη στιγμή είναι κέρδη των ακτοπλοϊκών εταιρειών ψηλά και διαρκώς αυξανόμενα, υπέρογκες αυξήσεις στους ναύλους και προσπάθειες για την ανανέωση του στόλου, απλώς ανύπαρκτες.
      Στο ερώτημα πόσο απελευθερωμένη είναι η ακτοπλοϊκή αγορά σήμερα, τι απαντάτε, κύριε Υπουργέ; Και το ερώτημα υποβάλλεται ένα χρόνο μετά την υποτιθέμενη απελευθέρωση, την οποία εφαρμόσατε σε πολλές γραμμές από τα μεγαλύτερα λιμάνια της χώρας. Το ότι σε αυτές τις γραμμές διαμορφώνονται ελεύθερα οι ναύλοι, σημαίνει ότι υπάρχει ελεύθερος ανταγωνισμός και πολύ περισσότερο ότι λειτουργεί υπέρ του καταναλωτή; Σύμφωνα με την ετήσια έκθεση της εταιρείας χρηματοοικονομικών συμβούλων «εξάρτηση για την ανταγωνιστικότητα της ελληνικής ακτοπλοΐας» στο 82% των εγχώριων ακτοπλοϊκών γραμμών δραστηριοποιείται μία μόνο εταιρεία. Ο ανταγωνισμός επικεντρώνεται σε δεκατρείς μόνο γραμμές με την ύπαρξη περισσότερων της μιας εταιρειών. Αλλά και εκεί ακόμα, αργά ή γρήγορα, είναι αναμενόμενο ότι θα υπάρξει νέο κύμα συγχωνεύσεων και βεβαίως περαιτέρω συγκέντρωση επιχειρησιακών δυνάμεων στο Αιγαίο, με ό,τι αυτό συνεπάγεται. 
      Διαβάζουμε ότι η ακτοπλοϊκή αγορά έχει μπει στο στόχαστρο της Επιτροπής Ανταγωνισμού, η οποία υποκατέστησε την Ανεξάρτητη Ρυθμιστική Αρχή Θαλάσσιων Ενδομεταφορών, τυπικώς θα έλεγα και όχι ουσιαστικώς. Η Επιτροπή διερευνά τη σχέση των μεγάλων εταιρειών μεταξύ τους, καθώς και τον έλεγχο των μεγαλύτερων κυρίως γραμμών του Αιγαίου. Η έρευνα, λοιπόν, για το καρτέλ στην ακτοπλοΐα από την Επιτροπή Ανταγωνισμού καλά κρατεί κι εμείς αναμένουμε να δούμε πόσο θα διαρκέσει αυτή η διερεύνηση. Είναι ώρα, κατά την άποψή μας, κύριε Υπουργέ, να επανεξετάσετε σοβαρά την επανασύσταση της Ρ.Α.Θ.Ε., την οποία βιαστήκατε να καταργήσετε. Όλα τα γεγονότα που ακολούθησαν, η απελευθέρωση των  ναύλων, η αδυναμία της Επιτροπής Ανταγωνισμού και ο περιορισμένος ρόλος της κυρίως ως κατασταλτικός μηχανισμός, αλλά και οι ιδιαίτερες συνθήκες και οι εσωτερικές διεργασίες οι οποίες υπάρχουν στον επιχειρηματικό κλάδο, συνηγορούν, θα έλεγα επιβάλλουν, να κινηθείτε προς αυτήν την κατεύθυνση. 
      Η πραγματικότητα, λοιπόν, είναι και φέτος η ίδια, στο ίδιο έργο θεατές τα νησιά, οι νησιώτες και οι επισκέπτες αυτής της χώρας. Και φέτος στα νησιά μας θα εξυπηρετηθούν υποτυπωδώς από τα ίδια υπερήλικα πλοία, επειδή εσείς δώσατε αυτό το δικαίωμα. Και φέτος οι επιλογές των καταναλωτών είναι δεδομένες: συχνή και πυκνή κάλυψη των δημοφιλών προορισμών με γρήγορα πλοία, αλλά πανάκριβα εισιτήρια και το μεγαλύτερο κομμάτι του Αιγαίου με γερασμένα πλοία, με κάκιστες υπηρεσίες, με στοιχειώδη ή και ανύπαρκτη κάλυψη και εξασφαλισμένη ταλαιπωρία.
      Και φέτος πολλά νησιά του Αιγαίου βιώνουν την ακτοπλοϊκή απομόνωση, αφού όχι μόνο δεν διασφαλίζεται επαρκής σύνδεσή τους με τον Πειραιά, αλλά ούτε καν ικανοποιητική ακτοπλοϊκή συγκοινωνία με τα πλησιέστερα οικονομικά κέντρα.
      Η σύνδεση της Θεσσαλονίκης με τη νησιωτική Ελλάδα βαίνει από το κακό στο χειρότερο. Ο κακός σχεδιασμός και προγραμματισμός του ακτοπλοϊκού δικτύου έχει οδηγήσει και τα νησιά του βορειοανατολικού Αιγαίου σε κινητοποιήσεις. Οι αντιδράσεις και οι διαμαρτυρίες προς το Υπουργείο είναι συνεχείς.
      Και αυτό γιατί, παρά το ότι οι τοπικοί φορείς κυρίως στη Χίο και στη Σάμο, θεωρούν τη σύνδεσή τους με τη συμπρωτεύουσα ως καθοριστικό παράγοντα για την ανάπτυξη οικονομικών και εμπορικών σχέσεων και άρα για την τοπική ανάπτυξη, η Κυβέρνηση συνεχίζει να σφυρίζει αδιάφορα και μάλιστα για μια γραμμή, η οποία προϋπήρχε, λειτουργούσε και εξυπηρετούσε τα μέγιστα τόσο τη Θεσσαλονίκη όσο και τα νησιά μας.
      Βεβαίως, γνωρίζουμε ότι η άποψη του Υπουργείου απέναντι σε όλα αυτά είναι ότι όλα βαίνουν καλώς. Επιχείρημα, μάλιστα, προς αυτή την κατεύθυνση είμαι βέβαιη ότι θα είναι από τον κύριο Υπουργό και η δρομολόγηση υδροπλάνων στο Αιγαίο. Παραγνωρίζετε όμως το γεγονός, κύριε Υπουργέ, ότι τα υδροπλάνα αφ’ενός είναι ιδιαίτερα ευάλωτα σε καιρικές συνθήκες και αφ’ετέρου έχουν αυξημένο οικονομικό κόστος. Το πόσο δε ευάλωτα είναι στις καιρικές συνθήκες είχατε την ευκαιρία να το δείτε και να το ζήσετε ο ίδιος –έχετε ιδία άποψη και εμπειρία- όταν αναγκαστήκατε να αναβάλετε τα εγκαίνια της γραμμής στα Ψαρά, ακριβώς εξαιτίας του καιρού.
      Αλλά παρεμπιπτόντως, κύριε Υπουργέ, εγώ θα ρωτήσω: τι ακριβώς εγκαινιάσατε στα Ψαρά; Κατ’ αρχάς, βεβαίως, μια ιδιωτική επένδυση, μια επιχειρηματική πρωτοβουλία, η οποία παράλληλα θα λειτουργήσει, άγνωστο πότε. Εσείς μεν δηλώσατε ότι το δρομολόγιο σε δυο τρεις μήνες θα μπορεί να ξεκινήσει τη λειτουργία του, εκπρόσωποι όμως της εταιρείας την ίδια στιγμή σας διέψευδαν, λέγοντας ότι είναι ανέφικτο να λειτουργήσει το 2007, πάμε για 2008 και βλέπουμε. Εγκαινιάσατε, παράλληλα, μια γραμμή με απαγορευτικό οικονομικό κόστος, καθώς η επιδότησή της παραπέμπεται επίσης στο «θα» και μάλιστα στο απώτερο μέλλον, αν, εφόσον και όταν εξασφαλιστούν οι κοινοτικές εγκρίσεις.
      Κύριε Υπουργέ, οι κάτοικοι των Ψαρών, της Χίου και των άλλων νησιών του Αιγαίου δεν είναι νησιώτες που εντυπωσιάζονται από προεκλογικά καθρεφτάκια, ούτε τρώνε κουτόχορτο. Γνωρίζουμε πολύ καλά στα νησιά ότι η αντιμετώπιση των προβλημάτων της ακτοπλοΐας δεν μπορεί να στηρίζεται στην έλλειψη σαφούς θεσμικού πλαισίου, στην απουσία κανόνων υγιούς ανταγωνισμού και σε ένα θολό επιχειρηματικό περιβάλλον. Αντίθετα, απαιτεί και προϋποθέτει συγκεκριμένη στόχευση, σαφή σχεδιασμό και συμφωνία των κοινωνικών εταίρων, έννοιες οι οποίες ήταν και δυστυχώς παραμένουν άγνωστες για την πολιτική του Υπουργείου σας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Ο συνάδελφος κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, από τις 7 Μαρτίου του 2004 γίνεται μια συστηματική προσπάθεια ο Πρωθυπουργός κ. Καραμανλής να κρατηθεί στο απυρόβλητο. Η επικοινωνιακή γραμμή είναι: «για όλα φταίνε οι Υπουργοί».
      Έτσι, για τα αγροτικά και τη μείωση του αγροτικού εισοδήματος φταίει ο κ. Μπασιάκος, για τα ομόλογα και την όλη πολιτική με το σχέδιο καταλήστευσης των ταμείων φταίει μόνο ο κ. Τσιτουρίδης και λίγο κάποιοι από το Υπουργείο Οικονομίας και για το μπάχαλο που έχει δημιουργηθεί στις ακτοπλοϊκές συγκοινωνίες φταίει μόνο ο κ. Κεφαλογιάννης. Γίνεται προσπάθεια και από κυβερνητικούς κύκλους, αλλά και από το φιλοκυβερνητικό Τύπο να δείξουν ως μόνο υπεύθυνο το κ. Κεφαλογιάννη.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Η πραγματικότητα είναι ότι και η πολιτική του ΥΕΝ εντάσσεται μέσα στα γενικότερα πλαίσια της κυβερνητικής πολιτικής, που βέβαια είναι κάτω από το συντονισμό και την εποπτεία του καταλληλότερου. 
      Οι ανεπαρκείς ακτοπλοϊκές υπηρεσίες, συνεχίζουν να δρουν αρνητικά και συμβάλουν στην εγκατάλειψη των νησιών. Η πλήρης έλλειψη προγραμματισμού οδηγεί όχι μόνο σε αρνητικές επιπτώσεις στην τουριστική ανάπτυξη, αλλά βάζει το δίλλημα και στους ίδιους τους κατοίκους εάν θα μπορέσουν να διαμένουν περαιτέρω στα νησιά τους.
      Όλες οι πολιτικές σας, κύριε Υπουργέ, εξυπηρετούν ορισμένους μόνο και στο χώρο της ακτοπλοΐας. Επιβαρύνουν τους πολίτες και δημιουργούν σοβαρά προβλήματα στην τουριστική, στην αγροτική και εν γένει στην οικονομική ανάπτυξη των νησιών και όλων των παράκτιων περιοχών. Προφανώς, όταν μιλούσατε -και μιλάτε- για μεταρρυθμίσεις, εννοούσατε και εννοείτε την απορρύθμιση των ακτοπλοϊκών συγκοινωνιών ή και την αποσάθρωση των ναυτιλιακών και λιμενικών πολιτικών. Αντί για τις μεγάλες επενδύσεις που υποσχεθήκατε και που συνεχώς ανακοινώνετε, το μόνο που βλέπουμε είναι αντιφατικές πολιτικές, μεγάλη αναταραχή, αρνητικές επιπτώσεις, χωρίς σχέδιο και συγκεκριμένη στρατηγική.
      Κατά την επίσκεψη του Πρωθυπουργού στην Κίνα, αλλά και κατά τις επισκέψεις Κινέζων επισήμων στη χώρα μας, σύμφωνα με επίσημες ανακοινώσεις, υπογράφηκαν διάφορα πρωτόκολλα συνεργασίας για θέματα θαλάσσιων μεταφορών και λιμενικών εγκαταστάσεων στη χώρα μας. Ταυτόχρονα, έγιναν και επισκέψεις εταιρειών από την Κίνα, την Κορέα, τα Ηνωμένα Εμιράτα και διάφορες άλλες χώρες και ανακοινώθηκαν διάφορες συμφωνίες, οι οποίες εν πολλοίς είναι και αλληλοσυγκρουόμενες μεταξύ τους, συμφωνίες που αφορούν το διαμετακομιστικό εμπόριο, μέσω της χώρας μας. 
      Μία από τις περιοχές, εκτός από την Αθήνα και τη Θεσσαλονίκη, για τις οποίες έχει γίνει πολλή συζήτηση και έχει χυθεί πολύ μελάνι για να γράφεται η ιστορία με τις επενδύσεις, είναι το Τυμπάκι του Ηρακλείου. Το Τυμπάκι, εκτός βέβαια του ότι είναι στην εκλογική περιφέρεια του Υπουργού αλλά και δική μου, βρίσκεται στην ευρύτερη περιοχή της Μεσσαράς της νότιας Κρήτης, έχει σημαντική αγροτική και τουριστική ανάπτυξη με μεγάλες δυνατότητες για το μέλλον. 
      Το Υπουργείο Εμπορικής Ναυτιλίας στη συγκεκριμένη περίπτωση νομίζω ότι λειτουργεί ως παράγων της αγοράς -κατά την έκφραση του Υφυπουργού Εξωτερικών, απαντώντας σε μία ερώτησή μου- αφού ανακοινώνει και παίρνει πρωτοβουλίες για επιχειρηματικές δραστηριότητες και ενδιαφέροντα των ξένων εταιρειών. Μέχρι σήμερα στο εύλογο αίτημα των κατοίκων και των φορέων της περιοχής για ουσιαστική ενημέρωση η απάντηση είναι η εξής: Εάν δεν θέλετε το container terminal δεν θα το κάνουμε. Δίδεται έτσι η εντύπωση, είτε ότι δεν αντιμετωπίζεται το θέμα με τη δέουσα σοβαρότητα είτε ότι δεν υπάρχει τίποτα χειροπιαστό, προκειμένου να υλοποιηθεί. Με την τακτική αυτή της Κυβέρνησης έχουν δημιουργηθεί στους πολίτες σημαντικές αμφιβολίες και σύγχυση με το τι πραγματικά επιδιώκει το Υπουργείο Εμπορικής Ναυτιλίας για το Λιμάνι Τυμπακίου.
      Κατά τη γνώμη μας, χρειάζεται σοβαρότερη αντιμετώπιση του θέματος πριν από τη λήψη οποιασδήποτε απόφασης για ένα τόσο μεγάλο έργο που εκ των πραγμάτων θα έχει ανατρεπτικά αποτελέσματα για τα κοινωνικά, περιβαλλοντικά και οικονομικά δεδομένα της περιοχής. Χρειάζεται να υπάρξει ενδελεχής μελέτη του θέματος και σχεδιασμός που να εντάσσεται στη γενικότερη πολιτική. Κυρίως, όμως, ό,τι αποφασιστεί θα πρέπει να συνάδει και να εντάσσεται με την γενικότερη τωρινή, αλλά ιδίως μελλοντική αναπτυξιακή κατεύθυνση που θα πρέπει να έχει η περιοχή, ούτως ώστε να ωφεληθούν οι πολίτες και ο τόπος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, μπορώ να πάρω ένα κομμάτι της δευτερολογίας μου;
      ΠΡΟΕΔΡΟΣ (Άννα Μπενάκη-Ψαρούδα): Εάν το θέλετε, μπορείτε να πάρετε χρόνο από τη δευτερολογία σας. Πάντως, δεν είναι εις όφελος της επερώτησης.
      ΒΑΣΙΛΕΙΟΣ ΚΕΓΚΕΡΟΓΛΟΥ: Η ανάπτυξη θα πρέπει να στοχεύει στη βελτίωση της ποιότητας ζωής των κατοίκων και όχι στην υποβάθμιση. Πρόσφατα ο Υπουργός μας κάλεσε στο Υπουργείο και παρουσιάστηκε η μελέτη από ομάδα μελετητών του Ε.Μ.Π. για τη δημιουργία αυτού του υπερλιμένα, θα έλεγα, στην περιοχή. Θα σας πω μόνο τούτο. Όταν τελείωσε η ενημέρωση από τους καθηγητές του Εθνικού Μετσόβειου Πολυτεχνείου, ρώτησα δύο από αυτούς, τον κ. Χατζημπίρο και τον κ. Μαρκάτο, τον πρώην πρύτανη, το εξής: Εάν ήσασταν κάτοικοι της περιοχής και σας καλούσαμε να ψηφίσετε, τι θα ψηφίζατε σε σχέση με το συγκεκριμένο έργο για το οποίο μας ενημερώσατε; Και οι δύο απάντησαν ότι δεν μπορούν να ψηφίσουν θετικά για δύο κυρίως λόγους. Ο πρώτος λόγος είναι γιατί οι μέχρι τώρα μελέτες δεν τους δίνουν αυτό το δικαίωμα και ο δεύτερος λόγος γιατί δεν υπάρχει εναλλακτικό αναπτυξιακό σενάριο για την περιοχή.
      Το Υπουργείο, κυρίες και κύριοι συνάδελφοι, προωθεί δημοψήφισμα στην περιοχή, προκειμένου -κατά τη γνώμη μου- να μεταθέσει τις ευθύνες προς τους ίδιους τους πολίτες και αυτό, γιατί το δίλημμα που τίθεται στους πολίτες, όπως είπα και στη συγκεκριμένη σύσκεψη στον Υπουργό, είναι Καραμανλής ή τανκς. Δεν υπάρχει άλλη επιλογή κατά τον Υπουργό. Ή έχουμε το container terminal ή δεν έχουμε τίποτα. 
      Ποια είναι, όμως, κύριε Υπουργέ, η εναλλακτική αναπτυξιακή πολιτική που η Κυβέρνηση προτείνει; Η Τουριστική ανάπτυξη. Η ποιοτική  και ανταγωνιστική γεωργία. Η μεταποίηση αυτών των προϊόντων δεν είναι μέσα στην ατζέντα τη δική σας; Στους κατοίκους λέτε, ή εργάτες για να μεταφέρουν τα containers ή τίποτα; Το δήθεν αντάλλαγμα για τον τουριστικό λιμένα δίπλα στο container terminal είναι κατά τη γνώμη μου δώρο άδωρον. Κανείς δεν θα δέσει σε μια μαρίνα που θα έχει θέα εκατομμύρια containers, γιατί περί εκατομμυρίων containers πρόκειται, εφόσον προχωρήσει αυτό το έργο.
       Ενώ το άλλο αντάλλαγμα που αφορά τις επιβατικές μεταφορές είναι εντελώς σχηματικό,  σχεδιαστικό μάλλον. Είπε ο κύριος Υπουργός στην εξωτερική πλευρά του μόλου μπορούν να δένουν και εμπορικά πλοία, για να εξυπηρετείται η επιβατική κίνηση. Τόσο απλά.
      Έρχομαι τώρα στο θέμα της μαρίνας του Κόλπου Δερματά στο Ηράκλειο. Έχω την εντύπωση ότι κανένας φορέας αυτή τη στιγμή στο Ηράκλειο, δεν συμφωνεί με τη δημιουργία της μαρίνας στον κόλπο του Δερματά. Κανένας δεν συμφωνεί με τα πολύ ψηλά κτίρια, τα πολυώροφα κτίρια που θα προσφερθούν, ως φιλέτο και θα προκύψουν από το μπάζωμα της ευρύτερης ζώνης. Και αναρωτιούνται οι πολίτες. Πού είναι το περίφημο Κ.Α.Σ., για να μιλήσει για την περίπτωση του Κόλπου του Δερματά, που έχει ιδιαίτερη αρχαιολογική αξία; Πού είναι το Κ.Α.Σ., που είναι λαλίστατο στην άλλη περίπτωση των αρχαιολογικών ζωνών της ευρύτερης περιοχής Κνωσού, που κρατά δέσμιους και ομήρους τους κατοίκους της περιοχής Φορτέτσα και της περιοχής Σκαλανίου; Πού είναι ο Υπουργός Πολιτισμού, ο άλλος συντοπίτης μας Υπουργός, να ενδιαφερθεί για το θέμα; 
      Είναι απορίας άξιο, το εξής: Θα έλεγα, κύριε Υπουργέ, πριν αυτή η Κυβέρνηση γίνει παρελθόν για τον τόπο και επειδή είσθε δύο Υπουργοί που έχετε σχέση με το Ηράκλειο, ενδιαφερθείτε για τα συγκεκριμένα θέματα, λύστε τα και από εκεί θα ωφεληθείτε και όχι από τα μεγαλόπνοα σχέδια, τα οποία δεν φαίνεται να υλοποιούνται μέσα στο λίγο χρόνο που απομένει, μέχρι τη λήξη της θητείας σας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε συνάδελφε.
      Το λόγο έχει ο Υπουργός Εμπορικής Ναυτιλίας κ. Κεφαλογιάννης.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, δεν μπορώ να καταλάβω το λόγο για τον οποίο κατατέθηκε η σημερινή επερώτηση. Δεν έχει στόχο, δεν έχει κατεύθυνση, δεν έχει ζητούμενο. Μας συνήθιζε η Αξιωματική Αντιπολίτευση αυτή την περίοδο του χρόνου να ασχολείται με τα θέματα της ακτοπλοΐας και μάλιστα με ένα ρητορικό λόγο τέτοιο, ο οποίος έφερνε την καταστροφή, ότι τίποτα δεν γίνεται, ότι θα δυσφημιστεί ο τουρισμός, ότι θα αποκλειστούν τα νησιά κ.ο.κ..
       Φαίνεται ότι με τη σημερινή επερώτηση αποδέχεται και η Αξιωματική Αντιπολίτευση ότι έχει γίνει έργο πλούσιο, σημαντικό που δίνει λύσεις σε μακροχρόνια προβλήματα που αντιμετωπίζει η νησιωτική Ελλάδα, το Υπουργείο Εμπορικής Ναυτιλίας, η διασύνδεση της κεντρικής Ελλάδος με τη νησιωτική Ελλάδα. 
      Θα ξεκινήσω, αγαπητοί συνάδελφοι, την τοποθέτησή μου από το θέμα των λιμένων. Κυρίες και κύριοι συνάδελφοι, το 2003 επί κυβερνήσεως ΠΑ.ΣΟ.Κ., οι ξένες επενδύσεις οι οποίες έγιναν στην Ελλάδα, δεν ξεπερνούσαν σύμφωνα με στοιχεία διεθνών οργανισμών τα 50.000.000 ευρώ. Μόνο στο Υπουργείο Εμπορικής Ναυτιλίας -και είμαστε υπερήφανοι για την πολιτική μας- δρομολογούνται επενδύσεις που θα ξεπεράσουν τα 3.000.000.000 ευρώ τα επόμενα χρόνια. 
      Για το λόγο αυτό υπογράψαμε με την Ευρωπαϊκή Τράπεζα Επενδύσεων χρηματοδοτικό πρωτόκολλο ύψους 3.000.000.000 ευρώ, για έργα 6.000.000.000 ευρώ, κάτι που θα έπρεπε να είχε γίνει την προηγούμενη εικοσαετία, με προνομιακό επιτόκιο 3,2% σταθερό, για είκοσι πέντε χρόνια και επταετή περίοδο χάρητος. Αυτό αφορά και τις λιμενικές υποδομές και εγκαταστάσεις και τη διασύνδεση των λιμένων με τη νησιωτική Ελλάδα. 
      Στα πλαίσια αυτής της πολιτικής είναι όλα όσα περιγράψατε. Συγκρίνετε, λοιπόν: Πενήντα εκατομμύρια ευρώ σε όλους τους τομείς της οικονομίας, κυρίες και κύριοι συνάδελφοι, το 2003, 3.000.000.000 ευρώ για αρχή, μόνο από το Υπουργείο Εμπορικής Ναυτιλίας. 
      Ας πάρουμε, όμως, τα πράγματα με τη σειρά τους. Αναφερθήκατε στο Λιμένα Πειραιά. Ήδη δρομολογείται η κατασκευή και δεύτερης πεζογέφυρας που εξυπηρετεί ωριαίως δυόμισι χιλιάδες ανθρώπους. 
      Προχωρά το εκθεσιακό κέντρο, μία επένδυση 100.000.000 ευρώ. 
      Θα είμαστε σε θέση να ανακοινώσουμε το πέταλο της ακτοπλοΐας, ένα έργο το οποίο ήδη έχει χρηματοδοτηθεί με 500.000 ευρώ και είμαστε κοντά στην ολοκλήρωση των τευχών δημοπράτησης για πρόσκληση εκδήλωσης ενδιαφέροντος, για να γίνουν τα λιμάνια οι βασικές πύλες εισόδου της χώρας μας, όπως τα αεροδρόμια, δηλαδή να προσφέρουν τέτοιες ποιοτικές υπηρεσίες αντάξιες της ιστορίας της πατρίδας μας, της φιλοδοξίας που έχουμε για τις παρεχόμενες υπηρεσίες που θέλουμε να προσφέρουμε στα δώδεκα εκατομμύρια των τουριστών και των Ελλήνων πολιτών που διακινούνται κάθε χρόνο από τους τρεις λιμένες της Αττικής.
      Προχωρούμε στο μεγάλο πρόγραμμα της Δραπετσώνας που καρκινοβατούσε επί δεκαετίες. Από το 1996 δεν έγινε τίποτα στον Πειραιά. Έχουμε ήδη προχωρήσει, ανακοινώθηκε από τους συναρμόδιους Υπουργούς -τον Υπουργό ΠΕ.ΧΩ.Δ.Ε. και τον Υπουργό Εμπορικής Ναυτιλίας- ο συντελεστής δόμησης, μετά από διάλογο με τους τοπικούς φορείς, για μία επένδυση η οποία θα ξεπεράσει το 1.000.000.000 ευρώ και θα φέρει στη θάλασσα δυόμισι εκατομμύρια συμπολίτες μας. 
      Θα δημιουργηθεί το Ναυτιλιακό Κέντρο του Πειραιά στην προσπάθεια και με βάση τον πρόσφατο νόμο που ψηφίσαμε στη Βουλή για την αλληλασφάλιση των υπηρεσιών της ναυτιλίας, θα δημιουργηθούν δύο γίγα-μαρίνες στην περιοχή της Δραπετσώνας, που μαζί με τη μαρίνα στην οποία αναφέρθηκε ο αγαπητός συνάδελφος κ. Κεγκέρογλου, στον κόλπο του Δερματά στο Ηράκλειο της Κρήτης, μία μαρίνα την οποία ήδη διερευνούμε στην περιοχή των Κυκλάδων και της μαρίνας, μέσα στον Οργανισμό Λιμένα Θεσσαλονίκης, ενός δικτύου από γίγα-μαρίνες να καταστήσει την Ελλάδα κέντρο της διέλευσης της πιο υψηλής οικονομικής στάθμης τουριστών. 
      Δεν μπορώ να καταλάβω, αγαπητοί συνάδελφοι, γιατί διαμαρτύρεστε για τη μαρίνα στον κόλπο του Δερματά, στο Ηράκλειο της Κρήτης, όταν οι δικές σας κυβερνήσεις, οι κυβερνήσεις του ΠΑ.ΣΟ.Κ., μέσω του Υπουργείου Τουριστικής Ανάπτυξης δύο φορές έχουν προκηρύξει τη συγκεκριμένη μαρίνα. Μία μαρίνα για την οποία αξίζουν συγχαρητήρια στον πρώην υπουργό Στέφανο Μάνο, εκλεκτό στέλεχος της παράταξης του ΠΑ.ΣΟ.Κ. σήμερα και μάλιστα σε περίοπτη θέση στο ψηφοδέλτιο Επικρατείας του κινήματος, ο οποίος χωροθέτησε τη μαρίνα μαζί με άλλες δεκαεπτά μαρίνες το 1993. Από το 1993 που κυβερνήσατε επτά χρόνια την Ελλάδα, προκηρύξατε δύο φορές τη μαρίνα -άγονος κηρύχθηκε ο διαγωνισμός- σήμερα θυμηθήκατε τι γίνεται με τους αρχαιολόγους και όλα τα υπόλοιπα που μας είπατε εδώ; Μα, κάποια στιγμή πρέπει να δούμε την πραγματικότητα κατάματα. Έχει χωροθετηθεί, όλα είναι εντάξει και εμείς πιστεύουμε, γιατί ακολουθούμε άλλη πολιτική από εσάς, έχοντας επαφή πραγματικά με τους καλύτερους επενδυτές στον κόσμο και στο κομμάτι των κοντέινερς και στο τμήμα που αφορά τις μαρίνες, είμαστε αισιόδοξοι για το δίκτυο αυτό από γίγα-μαρίνες, το οποίο ξεκινάμε και θα ξεκινήσουν οι διαδικασίες αυτές άμεσα. Όταν είμαστε έτοιμοι, τις επόμενες εβδομάδες, θα κάνουμε τις σχετικές ανακοινώσεις, θα έλθουν και οι επενδυτές να επενδύσουν, γιατί βλέπουν ένα άλλο κλίμα, μία άλλη κυβέρνηση, μία άλλη διοίκηση. 
      Τυμπάκι. Θέλετε ή δεν θέλετε, κύριοι συνάδελφοι; Εγώ περιμένω πραγματικά μια επίσημη τοποθέτηση από το ΠΑ.ΣΟ.Κ. . Δεν μπορεί το πρωί να λέμε «θέλουμε μια επένδυση, η οποία θα προσεγγίζει το 1.000.000.000 ευρώ» και το βράδυ, όταν επισκεπτόμαστε την τοπική κοινωνία, να λέμε και «θέλουμε» και «δεν θέλουμε». Εμείς, έχουμε μια ξεκάθαρη θέση. 
      Βεβαίως, είναι κάτι το οποίο αφορά την τοπική κοινωνία. Δεν είναι ένα έργο το οποίο είναι εθνικής σημασίας, όπως παραδείγματος χάριν, η κατασκευή ενός αεροδρομίου, όπως το έκανε η κυβέρνηση του ΠΑ.ΣΟ.Κ. ή όπως το έκαναν οι κυβερνήσεις πριν από το ΠΑ.ΣΟ.Κ., που επέβαλαν ουσιαστικά μία λύση, όπως το αεροδρόμιο των Σπάτων. Εάν η τοπική κοινωνία δεν το θέλει, θα πάει αλλού. Τα πράγματα είναι καθαρά και ξάστερα. 
      Ας έρθουν, λοιπόν, υπεύθυνα οι τοπικοί φορείς. Εμείς προχωρούμε όλες τις μελέτες. Ήδη έγινε η μελέτη του Εθνικού Μετσόβιου Πολυτεχνείου. Τα αποτελέσματα παρουσιάστηκαν και στην Τοπική και Νομαρχιακή Αυτοδιοίκηση και των δύο νομών -και της Ρεθύμνης και του Ηρακλείου- και στους τοπικούς φορείς, στους όμορους προς το Τυμπάκι δήμους του νότου. Τώρα προχωρούν και όλες οι υπόλοιπες μελέτες οι οποίες χρειάζονται. Έχει προχωρήσει η μελέτη οικονομικών προοπτικών του συγκεκριμένου λιμένος. Προχωρεί η μελέτη περιβαλλοντικών επιπτώσεων και οι ειδικές μελέτες για τη χελώνα Καρέτα-Καρέτα, για τον αετό που είναι εκεί στα βουνά του Ψηλορείτη και ό,τι άλλο χρειάζεται.
      Αυτές οι μελέτες επιβάλλονται και από την ελληνική νομοθεσία και βεβαίως από τη νομοθεσία της Ευρωπαϊκής Ένωσης, διότι τίποτε δεν γίνεται, αγαπητοί συνάδελφοι στην Ελλάδα, που είναι πλήρες μέλος της Ευρωπαϊκής Ένωσης, αν δεν υπάρχουν μελέτες περιβαλλοντικών επιπτώσεων. Δόξα τω Θεώ, που ο αείμνηστος Κωνσταντίνος Καραμανλής, παρά τη σφοδρή αντίδραση εκείνης της εποχής, προχώρησε σ’ αυτήν την πολύ μεγάλη μεταρρύθμιση, που σήμερα μας κάνει να είμαστε μια άλλη Ελλάδα, να συζητάμε άλλα πράγματα απ’ αυτά που συζητούσαμε εκείνα τα χρόνια. Και τότε υπήρχαν αντιδράσεις για οτιδήποτε καινούργιο και σήμερα βεβαίως υπάρχουν. 
      Εάν, λοιπόν, κυρίες και κύριοι συνάδελφοι, αυτά ολοκληρωθούν, τότε συμφωνείτε –ναι ή όχι;- μέσα στον Αύγουστο ή το Σεπτέμβριο να προχωρήσει η εκδήλωση ενδιαφέροντος; Αυτή είναι μία απάντηση που πρέπει να δώσετε στη Βουλή. Εάν δεν συμφωνείτε, πείτε το καθαρά και πείτε το καθαρά στην τοπική κοινωνία, στη Μεσσαρά. Πείτε καθαρά, δηλαδή, ότι δεν θέλετε μία επένδυση 1.000.000.000 ευρώ. Πείτε ότι δεν θέλετε ένα σταθμό μεταφόρτωσης ενάμιση εκατομμυρίου κοντέινερ. 
      Είναι απορίας άξιο να χρησιμοποιούμε, κυρίες και κύριοι συνάδελφοι, το 2007 φρασεολογία του 1974. Θυμάμαι, παιδί τότε, που άκουγα το εξής επιχείρημα για τον τουρισμό: «Τι θέλει ο Καραμανλής την τουριστική ανάπτυξη; Για να γίνουμε τα γκαρσόνια της Ευρώπης;» Σήμερα το άκουσα αλλιώς: «Τι θέλουμε την ανάπτυξη στα νότια της Κρήτης; Για να γίνουμε εργάτες στο Τυμπάκι;» 
      Μα ευτυχώς που έχουμε τον τουρισμό, κυρίες και κύριοι συνάδελφοι, και τα αγροτικά μας προϊόντα πωλούνται στα ξενοδοχεία και δώδεκα εκατομμύρια πολίτες έρχονται στην Ελλάδα και καταναλώνουν και επενδύουν. Ένα μεγάλο κομμάτι –όχι πιο μεγάλο από την ναυτιλία- του εθνικού μας εισοδήματος είναι από τον τουρισμό. Ένα μεγάλο ποσοστό του εργατικού δυναμικού δουλεύει εκεί. Οι εργάτες είναι μόνο; Οι εξωτερικές οικονομίες δεν είναι; Οι τράπεζες δεν θα δουλέψουν; Οι υπηρεσίες δεν θα δουλέψουν; Αντιπρόσωποι δεν θα υπάρχουν; Να σας πάρει ο κ. Διαμαντίδης, που αντλεί την καταγωγή του από την ευρύτερη περιοχή του Πειραιά, και να σας πάει ακόμα και σ’ αυτό το παρηκμασμένο περιβάλλον που βρήκαμε εμείς στην ευρύτερη περιοχή του Πειραιά, για να σας πει πώς οι εξωτερικές οικονομίες δημιουργούνται στην ευρύτερη περιοχή. 
      Βεβαίως, να δούμε το μοντέλο της ανάπτυξης. Βεβαίως και συμμερίζομαι τις ανησυχίες σας, διότι θα δημιουργηθεί μία πόλη του μεγέθους της Ρεθύμνης στα νότια της Κρήτης. Δεν είναι όμως οξύμωρο, δεν είναι υποκριτικό, όταν οι κυβερνήσεις του ΠΑ.ΣΟ.Κ., για να περάσουν το σκόπελο των συζητήσεων στην Κρήτη –τότε προήδρευε του περιφερειακού συμβουλίου η κ. Βάσω Παπανδρέου- βάζουν στο περιφερειακό συμβούλιο το διαζευκτικό «ή»; «Θα γίνει στο Τυμπάκι ή στην Ιεράπετρα». 
      Όταν παρέλαβα, λοιπόν, το Υπουργείο Εμπορικής Ναυτιλίας οι Βουλευτές της Αντιπολίτευσης, βομβάρδιζαν το Υπουργείο Εμπορικής Ναυτιλίας με τις εξής ερωτήσεις: «Πού θα κάνεις, κύριε Κεφαλογιάννη, το λιμάνι; Στο Τυμπάκι ή στην Ιεράπετρα; »
      Αν το κάναμε στο Τυμπάκι, θα γκρίνιαζε η Ιεράπετρα. Αν το κάναμε στην Ιεράπετρα θα γκρίνιαζε το Τυμπάκι. Ε, αυτή δεν είναι πολιτική. Αυτή, με συγχωρείτε, κυρίες και κύριοι συνάδελφοι, είναι κάτι άλλο που δεν θέλω να σας προσβάλλω και δεν το λέω, αλλά είναι μια πολιτική η οποία τουλάχιστον δεν είναι μια συνεπής πολιτική μ' αυτό που όλοι θέλουμε να υπηρετούμε, την ανάπτυξη αυτής της χώρας. 
      Όταν, λοιπόν, ξεκαθαρίσαμε και ξεκαθαρίστηκε μέσω των επενδυτών ότι δεν μπορεί να γίνει στην Ιεράπετρα, επελέγη ως πύλη εισόδου, με βάση την απόφαση του Περιφερειακού Συμβουλίου του 2002 επί εποχής ΠΑ.ΣΟ.Κ., το Τυμπάκι. Τώρα γιατί λέτε όχι; Τότε που λέγατε «λιμάνι στο νότο» δεν είχατε σκεφτεί, δεν είχατε προβληματιστεί για τις συνέπειες; Βεβαίως, θα κάνατε και εσείς μελέτη περιβαλλοντικών επιπτώσεων. Σήμερα δηλαδή που εμείς θέλουμε να κάνουμε ένα λιμάνι μεταφόρτωσης και δίπλα έχουμε συμφωνήσει με το Υπουργείο Εθνικής Αμύνης για πρώτη φορά, που είκοσι χρόνια το πολεμούσατε και μάλιστα υπήρχαν και πολιτικοί από την Κρήτη οι οποίοι θήτευσαν στο Υπουργείο Εθνικής Αμύνης και δεν καταφέρατε να κάνετε πολιτικό το αεροδρόμιο του Τυμπακίου και όταν έχουμε συμφωνία με την Πολεμική Αεροπορία και το Υπουργείο Εθνικής Αμύνης ότι αυτό μπορεί να μετατραπεί σε πολιτικό αεροδρόμιο, να γίνονται αερομεταφορές αγροτικών προϊόντων, να γίνει ελεύθερη ζώνη εμπορίου, να γίνεται η μεταποίηση των αγροτικών προϊόντων, αυτά δηλαδή που κάνουν όλες οι σύγχρονες χώρες του κόσμου και αυτά, κυρίες και κύριοι συνάδελφοι, χωρίς μία δραχμή από τον κρατικό προϋπολογισμό, χωρίς μία δραχμή από τον Έλληνα πολίτη, περιμένουμε να ακούσουμε ένα «ναι» ή ένα «όχι». Πείτε το επιτέλους. Πείτε υπεύθυνα «όχι», υπεύθυνα «ναι». Όλοι κρινόμαστε. Κανείς δεν διεκδικεί την αυθεντία. Αυτό όμως οφείλετε να το πείτε. 
      Και βεβαίως ο προβλήτας 1 χρηματοδοτείται από την Ευρωπαϊκή Τράπεζα Επενδύσεων με το προνομιακό επιτόκιο που σας είπα. Εμείς, κύριε Παπουτσή, δεν αδικούμε τις επιτυχείς πολιτικές του παρελθόντος και ούτε αντιπολιτευόμαστε μόνο για να αντιπολιτευτούμε την προηγούμενη κυβέρνηση. Βεβαίως, κάνατε πολλά λάθη και πολλές παραλήψεις. Βεβαίως, είστε υπεύθυνοι για πολλά. Δεν θα σας κατηγορήσουμε, όμως, για τη δημιουργία της Γενικής Γραμματείας Λιμένων και Λιμενικής Πολιτικής. Δεν θα σας κατηγορήσουμε, γιατί, παρ’ ότι συμβιβαστήκατε, δεν είχατε τα κότσια να το περάσετε. Κάνατε ανώνυμες εταιρείες τους Οργανισμούς Λιμένων και δύο από αυτές εισηγμένες στο Χρηματιστήριο. Θα σας κατηγορήσουμε, όμως, γιατί στο Υπουργείο Εμπορικής Ναυτιλίας έχουμε ένα υπάλληλο στην εικοστή όγδοη κλάση. Δηλαδή, κύριοι συνάδελφοι, για όσους μας παρακολουθούν από τα θεωρεία της Βουλής και από την τηλεόραση, εικοστή όγδοη κλάση σημαίνει ότι κάποιος ξεκινάει τη μισθοδοσία του από 35.000 ευρώ, με τα επιδόματα, τα χρονοεπιδόματα και τα οικογενειακά επιδόματα φτάνει στα 50.000 ευρώ. Για να περάσετε αυτή τη μεταρρύθμιση, τριακόσιοι τρεις λιμενεργάτες που υπηρετούν σήμερα στον Ο.Λ.Π. είναι στην εικοστή όγδοη κλάση. Να πώς βγαίνουν οι μισθοί μέσου όρου 90.000 ευρώ και κάποιοι από αυτούς παίρνουν 150.000 ευρώ, με αυτήν την πολιτική σας. Εκεί δεν είχατε τα κότσια να στυλώσετε τα πόδια, να πείτε «όχι», όπως το λένε οι μεγάλοι πολιτικοί, όπως το είπε ο Ελευθέριος Βενιζέλος, όπως το είπε ο Κωνσταντίνος Καραμανλής, όπως καμμιά φορά το έλεγε και ο δικός σας ο Αρχηγός, ο αείμνηστος Ανδρέας Παπανδρέου. Η πολιτική θέλει και τσαγανό, κύριοι συνάδελφοι, και οι πολιτικοί πρέπει να έχουν τα κότσια να λένε «Αναθεωρητική Βουλή», όταν λένε από κάτω από τον κόσμο «Συντακτική Βουλή» και όχι λαϊκίζοντας να πηγαίνουν πίσω από την κοινωνία και μόνο. 
      Λοιπόν, όχι, δεν είμαστε αυτοί οι οποίοι θα πούμε ότι τίποτα δεν μας παρέδωσε η προηγούμενη κυβέρνηση. Χτίζουμε πάνω σ' αυτό, αλλά κάνατε λίγα για είκοσι χρόνια. Κάνουμε πολύ περισσότερα στα τρία χρόνια που είμαστε στην Κυβέρνηση. Παραδείγματος χάριν, αναφερθήκατε στο νέο Υπουργείο Εμπορικής Ναυτιλίας. Τι παραλάβαμε, κύριοι συνάδελφοι; Παραλάβαμε ένα διαγωνισμό χωρίς μια δραχμή στο ταμείο, κατά τα πρότυπα της πολιτικής του ΠΑ.ΣΟ.Κ.. Τι κάναμε εμείς; Διαπιστώσαμε ότι είχαμε δεκαεπτά κτήρια, ότι πληρώναμε 1.000.000 ευρώ σε ενοίκια και πήραμε ένα δάνειο από το Ταμείο Παρακαταθηκών και Δανείων 35.0000.000 ευρώ και κατασκευάσαμε σε δεκαοκτώ μήνες το καλύτερο, το πιο σύγχρονο Υπουργείο που υπάρχει σήμερα. Είναι κόσμημα για τον Πειραιά, διαφήμιση για την εμπορική ναυτιλία και φιλοδοξούμε -και θα το κάνουμε- να είναι το πρώτο ηλεκτρονικό Υπουργείο στην Ελλάδα. Ήδη προχωρά ο διαγωνισμός. Αν μπείτε στην ιστοσελίδα του Υπουργείου Εμπορικής Ναυτιλίας στο Internet θα δείτε τη διακήρυξη για το Management Information System, δηλαδή ένα σύστημα το οποίο θα κάνει πλήρως ηλεκτρονικό το Υπουργείο Εμπορικής Ναυτιλίας. 
      Θα καταργήσουμε τις υπογραφές στο Υπουργείο Εμπορικής Ναυτιλίας. Ήδη λειτουργεί κύριε Παπουτσή, WI-FI στο Πειραιά. Δηλαδή όλοι οι ξένοι τουρίστες μπορούν με τα κομπιούτερ τους χωρίς καλώδια, ασύρματα και δωρεάν, όπως γίνεται και στο Ηράκλειο και σε άλλους λιμένες και στις Ακαδημίες Εμπορικού Ναυτικού, να συνδεθούν με το ίντερνετ. Και  ξέρετε ότι υπάρχουν χώρες όπως η Σουηδία και η Γερμανία, όπου αυτοί οι άνθρωποι σε ποσοστό 97% είναι γνώστες-χρήστες αυτού του είδους της υπηρεσίας. Εμείς το κάναμε στον Πειραιά. Σήμερα το Υπουργείο Εμπορικής Ναυτιλίας λειτουργεί ασύρματα με τέτοιο σύστημα. Έχουμε βάλει  οπτικές ίνες. 
      Τι μας παραδώσατε; Μηδέν προϋπολογισμό και ρήτρα στον εργολάβο να πληρώνουμε γιατί δεν υπήρχε προϋπολογισμός. Γιατί δηλαδή να μην πούμε ένα  μπράβο στην σημερινή πολιτική ηγεσία, στον Αρχηγό και στην ηγεσία του Λιμενικού Σώματος γι’ αυτό το κόσμημα στον Πειραιά; 
      Για την κρουαζιέρα τώρα, βεβαίως είμαστε   υπερήφανοι. Δεν πρέπει να είμαστε υπερήφανοι όταν στις αρχές της προηγούμενης δεκαετίας υπήρχαν είκοσι κρουαζιερόπλοια και μας παραδώσατε μηδέν; Με την πολιτική μας, με την επιδότηση των ασφαλιστικών εισφορών, από εργαζομένους και πλοιοκτήτες που στοίχισε κατά τον κ. Πρωτόπαπα, 1.500.000 ευρώ το χρόνο –το έχω πει και άλλες φορές αυτό στη Βουλή- λύσαμε το 15% της ανεργίας των ναυτικών και το 35% των επιδοτούμενων ναυτικών. Γιατί να μην είμαστε υπερήφανοι; Είναι η πρώτη φορά που η ανεργία κατέβηκε κάτω από χίλιους ανθρώπους. Είναι η πρώτη φορά που μέχρι το Σεπτέμβριο πιστεύουμε ότι θα έχουμε μόνο εξακόσιους ανέργους ναυτικούς. Γιατί να μην είμαστε υπερήφανοι που σε συγκεκριμένους κλάδους ναυτικών δεν έχουμε  ούτε έναν. Προκάλεσα να μου βρείτε έναν ξύλινο μηχανικό Β’. Και έγινε ολόκληρη σύσκεψη στον Πειραιά και βρήκαν  έναν ξύλινο ο οποίος δεν είχε τις προϋποθέσεις. 
      Υπάρχουν κλάδοι όπου υπάρχει έλλειψη ναυτικών. Αυτή είναι η πολιτική μας. Είναι μια πολιτική θαρραλέα. Είναι αυτή η πολιτική που θα κάνει τον τομέα της ναυτιλίας να είναι ο πρώτος τομέας που θα μηδενίσει την ανεργία. Και επειδή υπάρχουν και πολλοί οικονομολόγοι στην Αίθουσα όταν λέμε μηδενισμό της ανεργίας στον καπιταλισμό –και δω μιλάμε με κόμματα που έχουν εντρυφήσει περισσότερο από εμάς στον καπιταλισμό και κυρίως στο φιλελευθερισμό όπως είναι η Αξιωματική Αντιπολίτευση-  εννοούμε 3% που είναι ανεργία τριβής. Δηλαδή βρίσκεις καλύτερη δουλειά από αυτή που έχεις. 
      Βεβαίως είμαστε υπερήφανοι για την πολιτική μας στην κρουαζιέρα. Δεν είδα να πείτε πολλά για την ακτοπλοΐα. Μήπως και εσείς διαπιστώσατε ότι με την πολιτική που ακολουθεί η σημερινή Κυβέρνηση  έχουμε αρκετά νέα πλοία στις γραμμές του Αιγαίου; Μήπως και εσείς διαπιστώσατε ότι έχουμε φέτος τέσσερα νέα πλοία; Και μάλιστα ένα από αυτά είναι του 2007. Αυτό διαπιστώσατε;
      Μήπως διαπιστώσατε ότι για πρώτη φορά στην άγονη γραμμή υπάρχουν τέσσερα συμβατικά και άλλα τέσσερα ταχύπλοα, δηλαδή οκτώ νέα πλοία; Μήπως διαπιστώσατε ότι για πρώτη φορά –γιατί αυτά που λέτε περί συμφωνίας με την Ευρωπαϊκή Ένωση για εξαετείς συμβάσεις δημόσιας υπηρεσίας δεν υπήρχαν- τα έξι τα κάναμε δώδεκα. Αυτή είναι η δική μας πολιτική. Το ένα που βρήκαμε από τις κυβερνήσεις του ΠΑ.ΣΟ.Κ το κάναμε έξι χρόνια για δημόσια  υπηρεσία εξυπηρέτησης της νησιωτικής Ελλάδας και το άλλο το κάναμε δώδεκα. Ποιο ήταν το αποτέλεσμα; Δυστυχώς λείπει η κ. Τσουρή. Στο βόρειο Αιγαίο δρομολογείται πλοίο νεότευκτο-ολοκαίνουργο που σήμερα με την παραχώρηση –ήδη κατέθεσαν εγγυητική επιστολή 1.500.000 ευρώ- είναι υποχρεωμένο σε μερικούς μήνες να κάνει την άγονη γραμμή που θα ξεκινά από Πειραιά, από Λαύριο και θα φθάνει Ψαρά, Αϊ Στράτη και μετά Λήμνο. Μετά κατά περίπτωση θα πηγαίνει Καβάλα ή Αλεξανδρούπολη. 
      Για πείτε μου τα τελευταία δεκαπέντε χρόνια ποια ήταν η ηλικία των πλοίων που πήγαιναν από το Λαύριο στο βόρειο Αιγαίο; Για ρωτήστε την κ. Τσουρή τι της λένε όταν πηγαίνει στα Ψαρά; Δεν της λένε ότι το Υπουργείο Εμπορικής Ναυτιλίας για πρώτη φορά σε συνεργασία με το Υπουργείο Αιγαίου, θέσπισε το θεσμό των δωρεάν εισιτηρίων; Δεν της είπαν ότι από τη Χίο οι μόνιμοι κάτοικοι πηγαίνουν δωρεάν στα Ψαρά; Δεν είπαν στον κ. Χριστοδουλάκη που είναι ένας από τους επερωτώντες ότι υπάρχει δωρεάν εισιτήριο από τα Κύθηρα και τα Αντικύθηρα στην Νεάπολη Βοιών; 
      Δεν το είπε κανείς αυτό; Δεν είπε κανείς ότι σε μια σειρά από νησιά, τα οποία πρόκειται να σας αναφέρω αν θέλετε, όπως και δρομολόγια, υπάρχει δωρεάν μετακίνηση των μονίμων κατοίκων, όπως από τον Αϊ-Στράτη για Λήμνο, τους Φούρνους για Ικαρία και Καρλόβασι, τους Λειψούς για Πάτμο και Λέρο, τη Σίκινο για Φολέγανδρο και Ίο, την Ηρακλειά για Σχοινούσα, Κουφονήσια, Δονούσα και Νάξο, την Ανάφη για Θήρα, την Κίμωλο για Μήλο, την Αστυπάλαια για Κάλυμνο, τα Κύθηρα και Αντικύθηρα για Νεάπολη Βοιών, την Ερρείκουσα και το Μαθράκι Οθωνών για Κέρκυρα, τη Γαύδο για Παλιόχωρα. 
      Δεν σας τα είπε κανείς αυτά; Δεν σας είπε κανείς ότι για πρώτη φορά υπάρχουν τα υδροπλάνα, ότι είμαστε η μόνη χώρα στην Ευρωπαϊκή Ένωση, η οποία έχει τακτικά δρομολόγια, ότι έχουμε πλήρες δίκτυο στα Ιόνια; Έχετε πάει στα Ιόνια; Έχετε ρωτήσει τους κατοίκους να σας πουν ποια είναι η εξυπηρέτηση των υδροπλάνων; 
      Δεν σας είπε κανείς ότι αυτό που ανακοινώσαμε προχθές στα Ψαρά είναι ότι για νησιά με λιγότερους από χίλιους πεντακόσιους κατοίκους θα γίνεται ολική ναύλωση; Δωρεάν θα είναι το υδροπλάνο, κυρίες και κύριοι συνάδελφοι, δωρεάν! Ξεκινάμε από τα Ψαρά, τα Αντικύθηρα με τους είκοσι τέσσερις κατοίκους και την Ανάφη. Δεν σας το είπε κανείς αυτό; 
      Δεν σας είπε κανείς ότι έγινε ολόκληρη συζήτηση και με τον κ. Μπαρό και στις Βρυξέλλες πολλές φορές και εδώ, ακριβώς για να πάρουμε την άδεια και να μην εμπίπτει στον ανταγωνισμό, για να εφαρμόσουμε αυτήν την πολιτική;
      Σας ανακοινώνω επισήμως ότι στο επόμενο νομοσχέδιο, το δεύτερο από μια σειρά πέντε νομοσχεδίων που θα έρθουν μέχρι το καλοκαίρι, προχωρούμε και στην κωδικοποίηση της νομοθεσίας για πρώτη φορά στο Υπουργείο Εμπορικής Ναυτιλίας. Αυτό θα γίνει και νόμος του κράτους. Από τον προϋπολογισμό του Υπουργείου Εμπορικής Ναυτιλίας θα γίνει διαγωνισμός στις τρεις εταιρείες που ενδιαφέρονται, πέρα απ’ αυτή που δρομολογείται τώρα για τα υδροπλάνα, για να αναλάβουν και αυτήν τη δημόσια υπηρεσία. 
      Όλη σας η πολιτική εντοπίζεται στη Ρ.Α.Θ.Ε.. Σιγά τον πολυέλαιο! Σιγά τον πολυέλαιο, κύριοι συνάδελφοι! Κάνετε έναν Οργανισμό, βολέψατε δώδεκα άτομα 
–θα μπορούσα να κάνω και εγώ το ίδιο, έχω και εγώ ανάγκες στην εκλογική μου περιφέρεια- με παχυλούς μισθούς, κυρίες και κύριοι συνάδελφοι, των 2.000, 2.500 και 3.000 ευρώ, επτά στη σειρά. 
      Στοίχιζε το χρόνο 600.000 ευρώ και δεν είχαμε καμμία υπηρεσία. Ούτε μια απόφαση δεν είχαν βγάλει. Μάλιστα δεν υπήρχε πρόεδρος –εσείς είχατε φύγει, βέβαια, κύριε Παπουτσή- από το Νοέμβριο του 2003. Αυτήν την πολιτική θέλετε να ακολουθήσουμε; Δεν υπάρχει Επιτροπή Ανταγωνισμού; Δεν είναι ο Πρόεδρος της Επιτροπής Ανταγωνισμού, ο πρώην Πρόεδρος δικός σας...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Και εγώ θα ήθελα λίγο από τη δευτερολογία μου, κυρία Πρόεδρε. 
      Δική σας επιλογή δεν ήταν ο Πρόεδρος της Επιτροπής Ανταγωνισμού; Δεν υπάρχει ευρωπαϊκή και εθνική νομοθεσία, η οποία θα μας λύσει αυτό το θέμα; 
      Αυτό είναι, κύριοι συνάδελφοι. Εγώ δεν θέλω να πάω στο παρελθόν. Δεν θέλω να σας πω τι βρήκαμε. Δεν θέλω να σας πω ότι το Φεβρουάριο του 2004 στο σημερινό Αρχηγό σας, τον κ. Γεώργιο Παπανδρέου, είχε καταθέσει τότε η Ντε Παλάθιο, Επίτροπος της Ευρωπαϊκής Ένωσης, αιτιολογημένη γνώμη για παραπομπή της Ελλάδος στο Ευρωπαϊκό Δικαστήριο. Δεν θέλω να σας πω για τα χρηματιστηριακά παιχνίδια στα τέλη της δεκαετία του ΄90. 
      Επίσης -λείπει τώρα ο κ. Χριστοδουλάκης και είναι κακό να μιλάει κανείς για απόντες- η δική σας κυβέρνηση δεν ήταν αυτή που για προεκλογικές σκοπιμότητες το 2003 υποσχέθηκε στις ακτοπλοϊκές εταιρείες ότι θα τους δώσει 50.000.000 ευρώ, για υποτιθέμενο πρόγραμμα εκπτώσεων, το οποίο βεβαίως ποτέ δεν πληρώθηκε,  έτσι ώστε να βγάλετε ίσα-ίσα τις εκλογές; 
      Για εμάς μιλάτε και μας κατηγορείτε για υπόγειες διαδρομές με την ακτοπλοΐα και τους ακτοπλόους; Εσείς δεν κάνατε αυτές τις συμφωνίες; Δικές μας είναι αυτές οι υπόγειες διαδρομές; Μάλιστα δεν τηρήσατε και την υπόσχεσή σας.
       Για να μη νομίζετε μάλιστα ότι αυτά που λέμε είναι στον αέρα, εδώ είναι οι υπογραφές και του κ. Χριστοδουλάκη, Υπουργού Εθνικής Οικονομίας και του κ. Πασχαλίδη, Υπουργού Εμπορικής Ναυτιλίας και του κ. Σηφουνάκη, Υπουργού Αιγαίου, όπως και του κ. Τσοχατζόπουλου, Υπουργού Ανάπτυξης. Παραμονές εκλογών ετοιμαζόσασταν να καταθέσετε την τροπολογία και να δώσετε τα 50.000.000 ευρώ και κατηγορείτε εμάς;
      Κυρίες και κύριοι συνάδελφοι, όταν αναφέρεστε στην Κυβέρνηση του Κώστα Καραμανλή και στην πολιτική ηγεσία του Υπουργείου Εμπορικής Ναυτιλίας και μιλάτε για συμφέροντα,  πρέπει να είστε πιο προσεχτικοί. 
      Δεν έχουμε καμμία διάθεση να αντιπαρατεθούμε μαζί σας, αλλά μην έχετε την εντύπωση ότι όποιο «γάντι» και αν πετάξετε, δεν θα το σηκώσουμε. Αυτό που θέλουμε είναι να ακολουθήσουμε μια πολιτική συναίνεσης και συνεργασίας. Η εμπορική ναυτιλία μάς ενώνει. Είναι το μεγάλο εθνικό κεφάλαιο της ελληνικής οικονομίας και κοινωνίας, θα έλεγα. Ανοίγονται τεράστιες προοπτικές στους εθνικούς λιμένες. Ελάτε να συνεργαστούμε. Δεν είναι προνομιακός τόπος για εσάς η αντιπολίτευση στον τομέα της εμπορικής ναυτιλίας, ακόμη και αν αναφέρεστε στα εκατόν είκοσι κατοικημένα νησιά, ακόμη και αν προσπαθείτε να κεφαλαιοποιήσετε στα είκοσι τρεις χιλιάδες δρομολόγια που θα γίνουν και αυτό το καλοκαίρι –και θα γίνουν με απόλυτη τάξη- παρουσιάζοντας τελείως διαφορετική εικόνα για τα λιμάνια, τα προβληματικά, να μην τα χαρακτηρίσω κάπως διαφορετικά, που μας παραδώσατε από την εικοσαετή διακυβέρνησή σας!
      Ελάτε στον Πειραιά, δείτε τι γίνεται στον Πειραιά, είδατε και πέρυσι και θα δείτε ποιος θα είναι ο Πειραιάς φέτος, από τον οποίο θα διακινηθούν δώδεκα εκατομμύρια τουρίστες και ‘Ελληνες επιβάτες όλον το χρόνο και επτά εκατομμύρια μόνο το καλοκαίρι.
      Και κλείνω με το «Liberty». Ναι, είμαστε υπερήφανοι γιατί πέρα από την τσέπη μας κοιτάμε και την ψυχή μας, δηλαδή του ελληνικού λαού. Και η ψυχή είναι ο πολιτισμός και εμείς, ναι, παίρνουμε μετά από δύο χρόνια παρεμβάσεων στις Ηνωμένες Πολιτείες το τελευταίο «Liberty» που υπάρχει στον κόσμο, αυτό δηλαδή πάνω στο οποίο στηρίχτηκε η ελληνική εμπορική ναυτιλία μετά τον παγκόσμιο πόλεμο και φέρει όχι μόνον την υπογραφή ολόκληρης της επιτροπής του Κογκρέσου, αλλά του ίδιου του Προέδρου των Ηνωμένων Πολιτειών και φιλοδοξούμε μαζί με τα εγκαίνια του Υπουργείου Εμπορικής Ναυτιλίας να είναι και το τελευταίο «Liberty» έτοιμο από τη δωρεά των κυβερνήσεων των Ηνωμένων Πολιτειών στον Πειραιά!
      Σας ευχαριστώ, κυρία Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Διαμαντίδης.
      ΙΩΑΝΝΗΣ ΔΙΑΜΑΝΤΙΔΗΣ: Επειδή, κύριε Υπουργέ, τυχαίνει να ζω στον Πειραιά και είμαι και Βουλευτής Πειραιά, θα δώσω κάποιες απαντήσεις σε αυτά που είπατε. 
      Βεβαίως, πρώτα απ’ όλα να πω ότι ορισμένα από αυτά που είπατε -και ειδικά το τελευταίο- μπορεί να ακούγονται καλά, δεν είναι όμως η ουσία του Υπουργείου Εμπορικής Ναυτιλίας. Άλλα πράγματα είναι η ουσία του Υπουργείου Εμπορικής Ναυτιλίας.
      Κυρίες και κύριοι συνάδελφοι, για πολλοστή φορά μέσα στην Αίθουσα αυτή συζητάμε για το πρόβλημα της ακτοπλοΐας, γιατί ο κ. Κεφαλογιάννης και η Κυβέρνηση στα τριάμισι χρόνια που κυβερνά, εκτός των λοιπών προβλημάτων που επισώρευσαν στον ελληνικό λαό κατάφεραν να δημιουργήσουν ένα ακόμη πρόβλημα εκ του μη όντος. Κατάφεραν να αποσυντονίσουν και να αποδιαρθρώσουν το ακτοπλοϊκό δίκτυο της χώρας, να πλήξουν τον τουρισμό μας, τον κάτοικο και τον επαγγελματία της νησιωτικής χώρας, να δημιουργήσουν ρήγμα στην επικοινωνία των νησιών με τον ηπειρωτικό κορμό και να απομονώσουν επί μακρόν τα λιμάνια της άγονης γραμμής από τη σύνδεσή τους με τον Πειραιά. Είναι, λοιπόν, θα έλεγα κοινοτοπία να ελέγχουμε κάθε τόσο με τις κοινοβουλευτικές διαδικασίες που προβλέπει ο Κανονισμός της Βουλής τον Υπουργό Εμπορικής Ναυτιλίας για ένα θέμα τόσο γνωστό, που έχει ταλαιπωρήσει τα τελευταία τρία καλοκαίρια τον ελληνικό λαό, αλλά όχι μόνον τα καλοκαίρια αλλά και στις θρησκευτικές περιόδους.
      Και το κάνουμε αυτό, κύριε Υπουργέ, τώρα, έγκαιρα, επειδή στο ξεκίνημά σας είπατε ότι δεν έχει στόχο, δεν έχει ζητούμενο η επερώτησή μας. Το κάνουμε, λοιπόν, τώρα έγκαιρα στο ξεκίνημα της καλοκαιρινής περιόδου για να σας ταρακουνήσουμε λιγάκι, για να μη δούμε αυτά που βλέπαμε τα προηγούμενα χρόνια.
Αυτό το θέλουμε πρώτα εμείς. Ίσως το θέλουμε και περισσότερο από σας. Το κάνουμε, λοιπόν, έγκαιρα. Δεν θέλουμε εικόνες και γεγονότα που αμαύρωσαν την εικόνα της χώρας μας διεθνώς, αυτά που έγιναν τίτλοι στα διεθνή media τα περασμένα καλοκαίρια να τα δούμε να επαναλαμβάνονται. Αυτός είναι ο στόχος της επερώτησης. Δεν είναι καθαρά και σώνει λόγος αντιπολιτευτικός. Δεν το κάνουμε για να σας αντιπολιτευτούμε. Θέλουμε κατ’ ουσίαν να προλάβουμε κάποια πράγματα. Δεν μπορούμε να βλέπουμε από τη μια το Υπουργείο  Τουρισμού να καταβάλλει τεράστια ποσά, μεγάλα ποσά, για τη διαφήμιση της χώρας μας –και καλά κάνει- και από την άλλη να βλέπουμε αυτά που συμβαίνουν στα λιμάνια τις καλοκαιρινές περιόδους. Και το χειρότερο είναι πως γνωρίζουμε ότι τίποτε δεν άλλαξε για μία ακόμη φορά μέσα στην Αίθουσα του Κοινοβουλίου. Δεν άλλαξε γιατί; Γιατί παίρνουμε τις ίδιες απαντήσεις από σας, κύριε Υπουργέ, από μια Κυβέρνηση και από έναν Υπουργό που τα βλέπουν όλα καλώς καμωμένα, έναν Υπουργό που έχει κάνει, όπως ο ίδιος ισχυρίζεται, ένα τεράστιο έργο και το οποίο το διαφημίζει σ’ αυτό το καλαίσθητο ντοσιέ. 
      Εμείς μιλάμε για σοβαρά θέματα που απασχολούν τους νησιώτες και λαμβάνουμε αστείες απαντήσεις για στόχους, κατευθύνσεις κ.λπ.. Εμείς μιλάμε για την ανυπαρξία συνολικού σχεδίου ανάπτυξης των ακτοπλοϊκών συγκοινωνιών –επειδή λέτε ότι δεν λέμε τίποτα για την ακτοπλοΐα- που δεν εξυπηρετεί το δημόσιο συμφέρον και ο Υπουργός απαντάει για τα υδροπλάνα, που ξεκίνησαν πτήσεις για τα νησιά του Ιονίου και για τις δωδεκαετείς συμβάσεις με κριτήρια νεότευκτων πλοίων, που όμως είναι γνωστό ότι δεν λειτούργησαν. Η ουσία της ναυτιλίας και της ακτοπλοΐας δεν είναι τα υδροπλάνα, κύριε Υπουργέ. Καλά είναι και αυτά, κάνουν ένα έργο, αλλά δεν είναι η ουσία της ακτοπλοΐας.
      Εμείς μιλάμε για ταλαιπωρία των επιβατών από καθυστερήσεις, από ακυρώσεις δρομολογίων, για βλάβες στα υπερήλικα πλοία και ο Υπουργός μιλάει για στέγαστρα, για τον κλιματισμό που έφτιαξε στον Πειραιά –και καλώς το έκανε- για να διασκεδάζει την αγανάκτηση των πολιτών. 
      Εμείς μιλάμε για ελλείψεις σε υποδομές στα λιμάνια και ο κ. Κεφαλογιάννης μας μιλάει για την πεζογέφυρα στο λιμάνι, στον Ο.Λ.Π.. Εμείς μιλάμε για όσα προβληματίζουν την Πανελλήνια Ένωση Πλοιάρχων και τον πρόεδρό της, ο οποίος δημόσια το δήλωσε, για τις ελλείψεις στα μικρά και τα μεγάλα λιμάνια της χώρας που οδηγούν με μαθηματική ακρίβεια σε ατυχήματα και ο Υπουργός μιλάει γι’ αυτό το περίφημο χρηματοδοτικό πρωτόκολλο, που το ακούμε τρία χρόνια και που δεν βλέπουμε τίποτα.
      Πού πήγαν όμως ή πού θα πάνε αυτά τα χρήματα, κύριε Υπουργέ; Πέρασαν τρία χρόνια περίπου από τότε που το εξαγγείλατε και υπογράψατε αυτό το Πρωτόκολλο. Μήπως θα πάνε μόνο στην ιδιαιτέρα πατρίδα σας –τα περισσότερα- όπως λέτε; Εδώ τα λέτε εσείς. Ή μήπως στο Τυμπάκι, το οποίο έχει απορριφθεί διεθνώς; Βεβαίως, αν το δεχθούν όλοι οι φορείς, μπορεί να γίνει ένα τουριστικό λιμάνι. Εμείς εκτιμούμε ότι δεν μπορεί να γίνει ένα μεγάλο διαμετακομιστικό κέντρο, που λέτε να κάνετε εσείς κι έχει απορριφθεί αυτό το πράγμα διεθνώς. Εάν οι κάτοικοι και οι φορείς –και είναι και Βουλευτές της περιφέρειάς σας εδώ- συμφωνήσουν να γίνει ένα τουριστικό λιμάνι, αυτό είναι άλλη περίπτωση. Είναι τελείως διαφορετικό απ’ αυτό που σχεδιάζετε. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Το ζητούν, αλλά δεν το κάνει. 
      ΙΩΑΝΝΗΣ ΔΙΑΜΑΝΤΙΔΗΣ: Μιλήσατε για την ανάπλαση της Δραπετσώνας. Ε, μη μιλάτε για την ανάπλαση της Δραπετσώνας. Την ξέρω καλύτερα από σας. Ξεκίνησε επί κυβερνήσεως Μητσοτάκη και επί δημαρχίας του κ. Χρονόπουλου, όταν πήγαμε στον αείμνηστο Βρανόπουλο, Διοικητή της Ε.Τ.Ε., και κάναμε ένα σχέδιο. Είχε πολλές δυσκολίες να προχωρήσει αυτό το πράγμα,  πάρα πολλές δυσκολίες: με απαλλοτριώσεις, με συμφέροντα τεράστια. Βεβαίως να προχωρήσει. Λέει κανείς να μην προχωρήσει μια ανάπλαση; Είναι κακό όταν κάποιος προσπαθεί να αλλάξει το περιβάλλον; Είπαμε εμείς ποτέ «όχι» σ’ αυτό το πράγμα; Διαφωνεί όμως η Τοπική Αυτοδιοίκηση στο συντελεστή δόμησης. 
      Θα μας απαντούσε βεβαίως, αν ήταν εδώ, και ο άφαντος το τελευταίο διάστημα, Υπουργός Αιγαίου, ο οποίος κατά την προσφιλή του ρήση λέει: «Εμείς παραλάβαμε «αλίμενο» και «αβάπορο» Αιγαίο από το ΠΑ.ΣΟ.Κ.». Θα του έλεγα λοιπόν ότι επί των ημερών μας δεν ξεσηκώθηκαν κάτοικοι νησιών, όπως οι Λειψοί και η Τήλος, για να βγει το νησί τους από την απομόνωση. Επί των ημερών μας δεν προσέφυγαν δήμαρχοι και νομάρχες των Κυκλάδων και της Δωδεκανήσου στη Ευρωπαϊκή Επιτροπή, για να εξασφαλίσουν την αυτονόητη και απαραίτητη σύνδεση της νησιωτικής χώρας με τον ηπειρωτικό κορμό. Επί των ημερών μας δεν διαδήλωσαν φορείς και κάτοικοι νησιών έξω από το Υπουργείο Αιγαίου, το Υ.Ε.Ν. και το Μέγαρο Μαξίμου, για να ευαισθητοποιηθεί η πολιτεία και να γίνει αντιληπτό το πρόβλημά τους. 
      Και βεβαίως μας μιλήσατε και για τα δωρεάν εισιτήρια. Μην το ισχυρίζεστε αυτό το πράγμα. Ξέρετε πολύ καλά ότι δεν ισχύει αυτό το πράγμα. Το δωρεάν εισιτήριο είναι για τα μικρά νησιά μέχρι το νησί κορμού. Δηλαδή, επί παραδείγματι, είναι δωρεάν να φύγει ένας κάτοικος από τις Οινούσσες να πάει στη Χίο, αλλά από τη Χίο για να έρθει στον Πειραιά –γιατί από την Οινούσσα δεν υπάρχει κατευθείαν καράβι ως τον Πειραιά- θα πληρώσει το εισιτήριο. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Και μάλιστα απελευθερωμένο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όλα θα είναι δωρεάν;
      ΙΩΑΝΝΗΣ ΔΙΑΜΑΝΤΙΔΗΣ: Μην προσπαθείτε, λοιπόν, να κοροϊδέψετε τον ελληνικό λαό μέσα από το Κοινοβούλιο. Να τα ξεκαθαρίσετε. Να μας πείτε λοιπόν: Το δωρεάν εισιτήριο από τα μικρά νησάκια στα νησιά τα μεγάλα, που έχουν απευθείας σύνδεση, όπου όμως στα νησιά αυτά υπήρχε πρόβλεψη από τον προηγούμενο Υπουργό κ. Ανωμερίτη για έκπτωση. 
    Άρα να λέτε τα πράγματα με το όνομά τους και να μη λέτε «σε όλα τα νησιά». Έτσι, η πραγματικότητα αυτή είναι. Και επιτέλους πρέπει κάποιοι μέσα στην Κυβέρνηση να συγκινηθούν από τις κραυγές αγωνίας των συμπολιτών μας στο Αιγαίο. Δεν σας προβληματίζουν τα όσα τραγελαφικά συμβαίνουν στα νησιά μας κάθε καλοκαίρι; Δεν διαβάζετε τους τίτλους των εφημερίδων, όπου όλες εκπέμπουν ένα S.O.S.; 
    Σας λέω επιγραμματικά κάποιους τίτλους από εφημερίδες των δυτικών Κυκλάδων, της Θεσσαλονίκης και άλλων περιοχών: «Πανάκριβο το Αιγαίο», «Τα νησιά στο έλεος των εφοπλιστών», «Νέες αυξήσεις από τον Ιούνιο λόγω μάλιστα –όπως ισχυρίζονται- της αύξησης των λιμενικών τελών», «Διπλάσιο το κόστος εισιτηρίων φέτος σε σχέση με το 2004 για τετραμελή οικογένεια», «Πλοία με ιστορία για Θεσσαλονίκη-Σποράδες, γέρικα και αργοκίνητα», «Προβλήματα στην Κάρπαθο, στην Κάσο και αλλού». 
    Αυτά δεν σας προβληματίζουν; Δεν σας αγγίζουν; Τι κάνετε γι’ αυτά τα νησιά; Δεν απαντάτε. Μας λέτε τα ίδια, τις κοινοτυπίες, για ανεργία, για τριβές κ.λπ.. Πείτε υπεύθυνα πράγματα. Πείτε μας το σχέδιό σας. 
    Επειδή, λοιπόν, εμείς ξέραμε εκ των προτέρων τι θα πείτε, κύριε Υπουργέ, ότι δηλαδή βεβαίως εσείς έχετε λύσει όλα τα προβλήματα και ότι όλοι οι πολίτες της χώρας μας είναι ευχαριστημένοι, γι’ αυτό σας τα λέμε αυτά τα πράγματα. Δεν πρέπει να στρουθοκαμηλίζετε. Πρέπει να βλέπετε την πραγματικότητα και να λέτε τα πράγματα με το όνομά τους. Και αν θέλετε να λέτε ότι ο πολιτικός πρέπει να λέει τα πράγματα με το όνομά τους –κάνατε αναφορά και στον Ελευθέριο Βενιζέλο και στον Κωνσταντίνο Καραμανλή, μας κάνατε τη χάρη να μιλήσετε και λίγο για τον Ανδρέα Παπανδρέου, σας ευχαριστούμε- θα πρέπει πρώτα εσείς να λέτε τα πράγματα με το όνομά τους. 
    Βεβαίως να πάω και σε κάτι δυσάρεστο, το οποίο συνέβη πρόσφατα, στο ναυάγιο στη Σαντορίνη, το οποίο προκλήθηκε –θα έλεγα- και με ευθύνη ή συνευθύνη –να το πω διαφορετικά- και του Υπουργείου Ναυτιλίας. Υπήρξε μία μεγάλη οικολογική καταστροφή. Είπατε ότι όλα έχουν λυθεί. 
    Σήμερα βλέπουμε λοιπόν, κύριε Υπουργέ, να απαντλείται το πετρέλαιο το οποίο έχει φύγει από το ναυάγιο και έχει βγει στην επιφάνεια μέσα από την ειδική τεχνική που χρησιμοποιεί η εταιρεία, αλλά δεν έχει κατατεθεί στο Υπουργείο Ναυτιλίας σχέδιο για την απάντληση του πετρελαίου που βρίσκεται εντός του ναυαγίου. Γιατί δεν το λέτε αυτό το πράγμα; Εσείς είχατε δεσμευτεί εδώ στο Κοινοβούλιο ότι μέσα σε ένα δεκαήμερο θα είχε λήξει το θέμα. Πέρασε ένας, ενάμισης, δύο μήνες, δεν θυμάμαι πόσο. Ακόμα τίποτα. 
    Όμως, κυρίες και κύριοι συνάδελφοι, οι μάσκες του δήθεν μεσαίου χώρου έπεσαν και εξαντλήθηκε η ρητορεία μιας ευαίσθητης Κυβέρνησης, όπως ισχυρίζεστε ότι είστε, της Νέας Δημοκρατίας. Δεν είστε σε θέση να κρύψετε την πραγματικότητα της αδικίας των αποτελεσμάτων της πολιτικής σας που διευθετεί και διοργανώνει συμφέροντα υμετέρων σε βάρος του δημοσίου συμφέροντος και των πολλών. 
    Εμείς θα το λέμε γιατί είμαστε απόλυτα πεπεισμένοι ότι η Κυβέρνηση της Νέας Δημοκρατίας, τουλάχιστον στον τομέα της ναυτιλίας, εξυπηρετεί συμφέροντα. Και αυτή την πολιτική σας τη βαφτίζετε μεταρρύθμιση. Δεν δεχόμαστε, κυρίες και κύριοι συνάδελφοι, αυτόν τον όρο, γιατί είστε μια Κυβέρνηση παραγωγής εικονικών μεταρρυθμίσεων, υπονόμευσης του μέλλοντος της ελληνικής οικονομίας και αποσάθρωσης του κοινωνικού ιστού. 
    Πείτε ειλικρινά, κύριε Υπουργέ, μια αλλαγή που κάνατε, που συνέβαλε στην ευρύτερη ευημερία και ανακούφιση των πολλών. Εφαρμόσατε με τέτοιον τρόπο την απελευθέρωση των ναύλων και των δρομολογίων στην ακτοπλοΐα, ώστε καταφέρατε να σκλαβώσετε τα νησιά μας στις διαθέσεις λίγων εφοπλιστών. Δεν είναι όλοι ίδιοι και πρέπει να το πούμε εδώ πέρα. Εσείς καταφέρατε να τα σκλαβώσετε στους λίγους. Αυτή είναι η πολιτική σας και γι’ αυτό δεν λέτε τίποτα. 
    Μέσα στο φυλλάδιο αυτό τα λέτε όλα ρόδινα. Μιλήσατε για το κτήριο του Υ.Ε.Ν. –σας απάντησε ο κ. Παπουτσής, δεν χρειάζεται να πω τίποτε περισσότερο- για το χρηματοδοτικό πρωτόκολλο, για έργα που έχουν προγραμματιστεί, αλλά έργα δεν βλέπουμε, για αναπλάσεις. Το μισό φυλλάδιο, κύριε Υπουργέ, είναι για το Ηράκλειο. Το έχετε δει. Ελλάδα δεν είναι μόνο το Ηράκλειο. Καταλαβαίνω την αγωνία σας –και αγωνία όλων μας για την επανεκλογή μας, να τα λέμε τα πράγματα- αλλά δεν είναι μόνο το Ηράκλειο. 
    ΒΑΣΙΛΕΙΟΣ ΚΕΓΚΕΡΟΓΛΟΥ: Είναι όμως μόνο στο φυλλάδιο.
    ΙΩΑΝΝΗΣ ΔΙΑΜΑΝΤΙΔΗΣ: Στο φυλλάδιο, εντάξει.
    Τέλος, για το κύριο θέμα για το οποίο επερωτάσθε σήμερα για τις ακτοπλοϊκές συγκοινωνίες, όπου ούτε λίγο ούτε πολύ μας λέτε ότι τις αναβαθμίσατε και τις ενισχύσατε και με αυτόν τον τρόπο ενισχύσατε και την εδαφική και κοινωνική συνοχή της χώρας, αυτά τα λέγατε προεκλογικά. Στην πράξη δεν έχετε κάνει απολύτως τίποτα και επαναλαμβάνετε τα ίδια. 
      Για να έρθω στο δεύτερο σκέλος της επερώτησής μας, θα σας πω για τον Πειραιά και κατ’ επέκταση για τον Ο.Λ.Π.. Είναι λίγο ως πολύ γνωστά σε όλους μας όσα συνέβησαν τα Χριστούγεννα, με τα κατορθώματά σας για τον εκσυγχρονισμό –όπως λέτε- του Ο.Λ.Π. και του Ο.Λ.Θ.. Νομίζω ότι δεν χρειάζεται να θυμίσω σε όλους τα τεράστια προβλήματα που δημιουργήσατε με την πολιτική σας παραμονές Χριστουγέννων στην οικονομία, στο λιμάνι, στους χρήστες, στον κόσμο γενικά της ναυτιλίας και του Πειραιά και ολόκληρης της χώρας, με τη σύγκρουσή σας με τους λιμενεργάτες της ΟΜ.Υ.Λ.Ε.. Με την αδιαλλαξία σας, τους εξωθήσατε σε αποχή από την υπερωριακή απασχόληση και την εργασία κατά τις αργίες, με αποτέλεσμα να παραλύσει επί μήνες η εύρυθμη διακίνηση των κοντέινερς και να ζημιωθεί ο Ο.Λ.Π. από διαφυγόντα κέρδη και από αποζημιώσεις που κατέβαλε στη συνέχεια. 
      Εν τέλει καταφέρατε να απαξιώσετε το μεγαλύτερο λιμάνι της χώρας μας και της Ανατολικής Μεσογείου, χωρίς να διασφαλίσετε το δημόσιο χαρακτήρα των λιμένων, έχοντας υπ’ όψιν σας να προχωρήσετε στο ξεπούλημα του λιμανιού ή ορισμένου κομματιού αυτού. 
      Και, βεβαίως, σήμερα σας διαψεύδει η τεκμηριωμένη μελέτη που έχει κάνει το Ινστιτούτο Εργασίας της Γ.Σ.Ε.Ε. και της Α.Δ.Ε.Δ.Υ. με εντολή της ΟΜ.Υ.Λ.Ε., η οποία λέει ότι καλά θα κάνετε να συνεχίσετε το διάλογο με τους συνδικαλιστές και ότι θα πρέπει να υιοθετήσετε τις όποιες εποικοδομητικές προτάσεις κάνουν οι εργαζόμενοι για το μέλλον των λιμανιών, για το μέλλον της δουλειάς τους, της ζωής τους, των παιδιών τους, της οικογένειάς τους. 
      Αν και βεβαίως διαβάζουμε, κύριε Υπουργέ –και θέλω και εδώ πέρα να το δηλώσετε- ότι εν όψει και των εκλογών, όποτε και αν γίνουν αυτές, γιατί δυστυχώς μας έχετε οδηγήσει σε μια παρατεταμένη προεκλογική περίοδο, αναβάλλετε αυτό το σχέδιό σας για τη μεγάλη μεταρρύθμιση με εντολή του κυρίου Πρωθυπουργού. Να μας πείτε, λοιπόν, εδώ τι ακριβώς συμβαίνει.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Τέλος, κλείνοντας, κυρίες και κύριοι συνάδελφοι, θέλω να θυμίσω ότι εμείς στο ΠΑ.ΣΟ.Κ., στο προγραμματικό μας πλαίσιο, έχουμε εγγυηθεί στους πολίτες της νησιώτικης Ελλάδας και ιδιαίτερα σ’ αυτούς των απομακρυσμένων περιοχών της πατρίδας μας, στα νησιά, το δικαίωμα της βασικής τους μετακίνησης και την παροχή καθολικής υπηρεσίας. 
      Για να το πετύχουμε αυτό, κυρίες και κύριοι συνάδελφοι, εμείς, το ΠΑ.ΣΟ.Κ., πρώτον, θα επαναδραστηριοποιήσουμε τη Ρ.Α.Θ.Ε. με στόχο την ανάπτυξη του υγιούς ανταγωνισμού για την προστασία του καταναλωτή και όχι για να βολέψουμε μια ντουζίνα φίλων μας πολιτικών, όπως ισχυρίζεστε. 
      Δεύτερον, θα δημοπρατήσουμε τις συμβάσεις ανάθεσης δημόσιας υπηρεσίας με ποιοτικά κριτήρια. 
      Τρίτον, με σοβαρότητα και υπευθυνότητα θα επανασχεδιάσουμε το δίκτυο ακτοπλοϊκών συνδέσεων μ΄ ένα και μόνο βασικό στόχο, να πηγαίνει κάθε μέρα πλοίο σε όλα τα νησιά. 
      Και τέλος, τέταρτον, το ΠΑ.ΣΟ.Κ. με ξεκάθαρο τρόπο θα εγγυηθεί, κυρίες και κύριοι συνάδελφοι, το δημόσιο χαρακτήρα των λιμένων της πατρίδας μας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ.
      Ο Κοινοβουλευτικός Εκπρόσωπος της Νέας Δημοκρατίας κ. Ζώης έχει το λόγο.
      ΧΡΗΣΤΟΣ ΖΩΗΣ:  Ευχαριστώ, κυρία Πρόεδρε.
      Κυρία Πρόεδρε, η αλήθεια είναι ότι η Αξιωματική Αντιπολίτευση δεν μπορεί να εγγυηθεί, γιατί ποτέ αυτός που εκδίδει ακάλυπτες επιταγές, δεν μπορεί να εγγυηθεί για τίποτα. Η Αξιωματική Αντιπολίτευση είχε μακρά θητεία στην άσκηση κυβερνητικής εξουσίας και είχε όλη την ευκαιρία, όχι να εγγυάται προγραμματικά, αλλά να υλοποιεί και να εκτελεί ως κυρίαρχη κυβέρνηση, βεβαίως πάντοτε με την ψήφο και την ανοχή του ελληνικού λαού. 
      Όμως δοκιμάστηκε, κυρία Πρόεδρε, έδωσε εξετάσεις. Και αυτές οι εξετάσεις απέδειξαν ότι δεν μπορεί σε καμμία περίπτωση να έρχονται οι Κοινοβουλευτικοί Εκπρόσωποι της Αξιωματικής Αντιπολίτευσης από αυτό το Βήμα και να μας λένε ότι εγγυώνται, με βάση έναν προγραμματικό λόγο, που θα μου επιτρέψουν οι καλοί συνάδελφοι να περιοριστώ εδώ να τον χαρακτηρίσω τουλάχιστον αόριστο και γενικό. Διότι ποιος μπορεί να βγει και να πει κάτι διαφορετικό στους πολίτες της νησιωτικής Ελλάδος; Υπάρχει περίπτωση να βγει κάποιος και να τους πει ότι δεν εγγυάται τις θαλάσσιες συγκοινωνίες; 
      Κυρία Πρόεδρε, οι κάτοικοι, οι συμπατριώτες μας της νησιωτικής Ελλάδος, θέλουν κάτι περισσότερο από κούφιες εξαγγελίες, από υποσχέσεις προεκλογικού χαρακτήρα. Θέλουν να δουν έργα, θέλουν να δουν πράξεις. Πρέπει να πω ότι παρακολούθησα με πολλή προσοχή και θέλω να επισημάνω ότι εγώ δεν έχω εμπλοκή με τη νησιωτική Ελλάδα, πέραν αυτής του τουρίστα ή του επισκέπτη της νησιωτικής Ελλάδος. Ο δικός μου ο νομός βρέχεται από θάλασσα, αλλά δεν έχει τα προβλήματα που αντιμετωπίζουν άλλοι συνάδελφοι που μίλησαν, έλκοντας την καταγωγή τους από τη νησιωτική Ελλάδα. 
      Λέω, λοιπόν, ότι παρακολούθησα με πολύ μεγάλη προσοχή όλους τους συναδέλφους στις τοποθετήσεις τους, για να διαπιστώσω το νόημα της κατάθεσης της σημερινής επερώτησης και ειλικρινά, θα συνηγορήσω στα προλεχθέντα από τον αρμόδιο παριστάμενο Υπουργό, ότι η κατάθεση αυτής της επερώτησης ήταν μάλλον εθιμοτυπικού χαρακτήρα, παρά μπορούσε να προσφέρει εκείνα τα στοιχεία που θα υποχρέωναν όλους εμάς -και κυρίως τον Υπουργό Εμπορικής Ναυτιλίας- να προσέλθει στην Αίθουσα αυτή και, αμυνόμενος, να εξηγήσει τι δεν έκανε η Κυβέρνηση, της οποίας είναι μέλος και εκπρόσωπος σήμερα εδώ, στο χώρο της ακτοπλοΐας ή στον τομέα των λιμανιών. 
      Κυρία Πρόεδρε, η συζήτηση αυτής της επερώτησης συμπίπτει με την τυπική έναρξη της καλοκαιρινής περιόδου. Σήμερα έχουμε 4 Ιουνίου. Και προφανώς, οι συνάδελφοι της Αντιπολίτευσης ήθελαν να ισχυριστούν ότι έκαναν το καθήκον τους. Τυπικά όμως, γιατί ουσιαστικά εγώ δεν είδα να προκύπτει τίποτα καινούργιο από την επερώτησή τους, τίποτα το οποίο θα έφερνε σε δύσκολη θέση την Κυβέρνηση και τον κύριο Υπουργό. Μάλιστα, αναλώθηκαν και πολλά λεπτά της τοποθέτησης πολλών συναδέλφων σε ζητήματα ήσσονος σημασίας και όχι μεγάλης σημασίας βεβαίως. 
      ΡΟΔΟΥΛΑ ΖΗΣΗ: Ήσσονος σημασίας, κύριε συνάδελφε; 
      ΧΡΗΣΤΟΣ ΖΩΗΣ: Ήσσονος σημασίας, βεβαίως, κυρία Ζήση, γιατί δεν ήσασταν μέσα στην Αίθουσα, για να ακούσετε τις τοποθετήσεις ή σε ζητήματα…
      ΡΟΔΟΥΛΑ ΖΗΣΗ: Άκουσα, κύριε συνάδελφε. 
      ΧΡΗΣΤΟΣ ΖΩΗΣ: Όταν λέω ήσσονος –γιατί μου αρέσει ο ζωντανός διάλογος και αποδέχομαι τις διακοπές- εννοώ ότι θα μπορούσαν να απαντηθούν και με την κατάθεση μιας απλής ερώτησης -και όχι με την κατάθεση μιας επερώτησης- και να πάρουν απαντήσεις- αν πράγματι υπάρχουν απαντήσεις. Όμως, αναλώθηκε και πολύς χρόνος από τις τοποθετήσεις τους σε ζητήματα που είχαν να κάνουν με θέματα τοπικού ενδιαφέροντος. 
      Και εγώ συντρέχω και συμπονώ τον αγαπητό συνάδελφο, που μιλώντας περισσότερο στους συμπολίτες του συμπατριώτες του Ηρακλείου, αναρωτιέται τι γίνεται επιτέλους με την περιβάλλουσα το χώρο των Ανακτόρων της Κνωσού περιοχή, αλλά εδώ δεν είμαστε για να συζητήσουμε γι’ αυτό το θέμα. Είμαστε για να συζητήσουμε άλλα θέματα και προφανώς, ελλείψει ουσιαστικών στοιχείων για την άσκηση γόνιμης αντιπολίτευσης, καταφύγαμε σε μια αόριστη, γενική τοποθέτηση που είχε απ’ όλα, αλλά φοβάμαι ότι δεν προσέφερε τίποτα σ’ αυτούς που περίμεναν να ακούσουν άλλα. 
      Εγώ, κυρία Πρόεδρε, ικανοποιήθηκα πλήρως από την τοποθέτηση του κυρίου Υπουργού. Και το εξηγώ αυτό. Πρώτα από όλα, ήταν καταιγιστικός στην παράθεση των στοιχείων του. Άκουσα τον κ. Διαμαντίδη να εγκαλεί τον κύριο Υπουργό ότι λέει τη μισή αλήθεια ή ότι αποκρύπτει όλη την αλήθεια, αναφερόμενος στα δωρεάν εισιτήρια. Μα, εδώ ήμουν, σ’ αυτήν την Αίθουσα και άκουσα τον κύριο Υπουργό να διευκρινίζει τις γραμμές μεταξύ των νησιών που καλύπτει αυτή η ρύθμιση. 
      Και εν πάση περιπτώσει, δεν είναι καλύτερα από μια απλή έκπτωση, όπως…
      ΙΩΑΝΝΗΣ ΔΙΑΜΑΝΤΙΔΗΣ: Όπως ίσχυε πρώτα.
      ΧΡΗΣΤΟΣ ΖΩΗΣ: …από μια έκπτωση, όπως ίσχυε, να υπάρχει δωρεάν μεταφορά των μόνιμων κατοίκων, αλλά και εκείνων που έχουν τα εκλογικά τους δικαιώματα σ’ αυτά τα νησιά; 
      Να μην είμαστε, λοιπόν, απαξιωτικοί. Να μην είμαστε ισοπεδωτικοί. Να μην αναζητούμε επιχειρήματα εκεί που δεν υπάρχουν, για να τεκμηριώσουμε τις άγονες επιθέσεις μας κατά της Κυβέρνησης, γιατί έτσι υπονομεύουμε την αξιοπιστία μας, ίσως και την αλήθεια μας, με την παράθεση κάποιων άλλων στοιχείων. 
      Ποιος αμφισβητεί εδώ μέσα το ότι οι ξένες επενδύσεις ανέρχονται στο ιλιγγιώδες ύψος των 50.000.000 ευρώ ετησίως για όλο τον τομέα της οικονομίας και ότι η υπογραφή του συγκεκριμένου πρωτοκόλλου αφορά έργα λιμενικού χαρακτήρα, που έχουν από μόνα τους ύψος 3.000.000.000 ευρώ; Δεν άκουσα καμμία τοποθέτηση, καμμία αντίδραση επ’ αυτού, για να διαπιστώσουμε και εμείς τι πραγματικά λέει η Αξιωματική Αντιπολίτευση γι’ αυτό το καίριας σημασίας θέμα. 
      Είπε ο κ. Διαμαντίδης ότι διαμαρτύρονται οι καπετάνιοι μας, γιατί τα λιμάνια μας δεν είναι σε θέση να αντιμετωπίσουν τις προκλήσεις μιας νέας εποχής. Συμφωνώ. Και εγώ έχω ακούσει αυτές τις διαμαρτυρίες. 
      Όμως, γίνονται τα λιμάνια, κυρία Πρόεδρε, μέσα σε τρία χρόνια, όταν δεν υπήρχε καν σχεδιασμός για την ανάπτυξη των λιμανιών και την αντιμετώπιση αυτής της πρόκλησης; Ποιες ενέργειες είχε κάνει η προηγούμενη κυβέρνηση, για να αντιμετωπιστούν αυτά τα ζητήματα; Σήμερα μόνο ακούμε τους καπετάνιους μας; 
      ΙΩΑΝΝΗΣ ΔΙΑΜΑΝΤΙΔΗΣ: Υπήρχε…
	ΧΡΗΣΤΟΣ ΖΩΗΣ: Όχι, κύριε Διαμαντίδη. Τους καπετάνιους μας έπρεπε  να τους ακούγαμε και πριν από τέσσερα χρόνια και πριν από δεκατέσσερα χρόνια και εν πάση περιπτώσει, καλό είναι να θυμάστε –εσείς, βέβαια, προσωπικά δεν ασκήσατε καμμία εξουσία, αλλά πολλοί συνάδελφοί σας το έκαναν και εκπροσωπώντας το κόμμα σας, πρέπει να σας πω, ασχέτως τι έχετε κάνει ή όχι εσείς προσωπικά ως Βουλευτής στη μακρά πολιτική σας θητεία- ότι το κόμμα σας είχε πολλά χρόνια την άσκηση της εξουσίας και, δυστυχώς, ούτε πρόβλεψε ούτε έκανε αυτά που ζητούσε ο λαός μας, ο τόπος μας και η εποχή μας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Τελειώνω, κυρία Πρόεδρε. 
	Υπάρχει πολιτικός που να μη φοβάται ένα καλοκαίρι με ατυχήματα ή με προβλήματα, που μπορεί να οφείλονται σε ανθρώπινο λάθος; Είναι μακριά, όμως, αυτή η επιφύλαξη και αυτό το άγχος από μια υπεύθυνη πολιτική τοποθέτηση, που έρχεται εδώ να εγκαλέσει εκ των προτέρων την ηγεσία του Υπουργείου Εμπορικής Ναυτιλίας για το ότι με την πολιτική της περίπου προετοιμάζει ένα καλοκαίρι, όταν αυτό δεν προκύπτει από κανένα στοιχείο, όταν αυτό δεν προκύπτει από κανένα προηγούμενο. Ή μήπως ανακαλύψαμε τα καλοκαιρινά προβλήματα αυτά τα ένα, δύο, τρία χρόνια που μόλις πέρασαν; 
      Όχι, κυρία Πρόεδρε. Εγώ όσα χρόνια θυμάμαι τον εαυτό μου, όχι μόνο ως Βουλευτή, αλλά και ως πολίτη και ως τουρίστα, κάθε χρόνο υπήρχαν προβλήματα. Κάθε χρόνο υπήρχε ο αιφνιδιαστικός παράγοντας, ο απρόβλεπτος παράγοντας, το ανθρώπινο λάθος που οδηγούσε σε προβλήματα, σε διαμαρτυρίες και σε μια γενικευμένη –κακώς για μένα- απαξίωση της εικόνας της ακτοπλοΐας μας, των μεταφορών μας στα νησιά, γεγονότα και προβλήματα που πάντοτε οδηγούν, βεβαίως, σε μια έμμεση απαξίωση του τουριστικού μας προϊόντος. 
	Εγώ, κύριοι συνάδελφοι της Αντιπολίτευσης, σας προτρέπω και σας παρακαλώ να συναινέσετε στη γραμμή που σας προτείνει η Κυβέρνηση, ο αρμόδιος Υπουργός. Να προσέλθετε στο διάλογο, όπου χρειάζεται και κυρίως να προσέλθετε με καθαρή σκέψη, χωρίς το άγχος της είσπραξης των όποιων μικροκομματικών ωφελημάτων από μια άγονη και στείρα αντιπαράθεση. Πολύ περισσότερο, να προσέλθετε με διάθεση εποικοδομητικής κριτικής, στήριξης ή ελέγχου, αν θέλετε, του κυβερνητικού έργου. 
      Σε κάθε άλλη περίπτωση, το μόνο που επιτυγχάνετε, είναι η περαιτέρω απαξίωση του δικού σας πολιτικού λόγου, πράγμα που θα φανεί, όποτε προκύψουν εθνικές εκλογές, για τις οποίες, βεβαίως, κύριε Κοινοβουλευτικέ Εκπρόσωπε της Αξιωματικής Αντιπολίτευσης, η μόνη υπεύθυνη για την εκλογολογία δεν είναι η Κυβέρνηση. Η μόνη υπεύθυνη δεν είναι άλλη από την Αξιωματική Αντιπολίτευση. 
	Ευχαριστώ, κυρία Πρόεδρε. 
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ. 
	Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος κ. Σκοπελίτης. 
	ΣΤΑΥΡΟΣ ΣΚΟΠΕΛΙΤΗΣ: Έχουμε τονίσει, κυρία Πρόεδρε, πολλές φορές σ’ αυτήν την Αίθουσα, μια και πολλές φορές έχει εγερθεί συζήτηση του θέματος της ακτοπλοΐας, ότι είναι εύκολο –και μάλιστα πολύ εύκολο- να μιλήσει κάποιος και να εκτιμήσει την κατάσταση που επικρατεί στις ακτοπλοϊκές συγκοινωνίες, αλλά και στα λιμάνια μας. 
      Είναι εύκολο, γιατί το μαρτυρά από μόνη της η ίδια η κατάσταση. Το μαρτυρά με τον αποκλεισμό νησιών μας με τα πανάκριβα εισιτήρια και ναύλα, με το «ράλι αντίκα» που εξακολουθεί να γίνεται στο Αιγαίο με τα υπέργηρα καράβια, με την έλλειψη των υποδομών που χαρακτηρίζει τα περισσότερα λιμάνια της χώρας μας, με τα προβλήματα που αντιμετωπίζουν οι εργαζόμενοι είτε στα καράβια είτε στα λιμάνια. Φταίει η Κυβέρνηση γι’ αυτήν τη συγκεκριμένη κατάσταση, που δεν την παραδέχεται η ίδια; Σίγουρα φταίει, αφού όχι μόνο δεν κάνει τίποτα για την αντιμετώπισή της, αλλά αντίθετα, την επιδεινώνει καθημερινά και πιο πολύ με την πολιτική και την πρακτική της. 
      Στο ερώτημα, όμως, αν αρκεί να φύγει η Κυβέρνηση από την εξουσία για να αλλάξει η κατάσταση, όπως ισχυρίζεται η Αξιωματική Αντιπολίτευση, εμείς απαντάμε «όχι». Και λέμε «όχι», γιατί χρειάζεται μαζί με την Κυβέρνηση να φύγει και η πολιτική της. Διαφορετικά, δεν γίνεται. Να φύγει η πολιτική, δηλαδή, που γεννά και αναπαράγει τα προβλήματα, γιατί τα προβλήματα δεν έπεσαν ούτε από τον ουρανό ούτε οφείλονται απλά και μόνο στην ανικανότητα να τα διαχειριστεί η Κυβέρνηση και να τα αντιμετωπίσει. Τα προβλήματα αυτά έχουν την πηγή τους στην πολιτική που έχει σαν στόχο της να εξυπηρετήσει συμφέροντα του κεφαλαίου, είτε εφοπλιστικού είτε γενικότερα. 
      Και γι’ αυτήν την πολιτική, κύριοι συνάδελφοι του ΠΑ.ΣΟ.Κ., δεν είπατε τίποτα σήμερα στις ομιλίες σας. Δεν λέτε τίποτα, γιατί συμφωνείτε στην ουσία μαζί τους. Συμφωνείτε με την απελευθέρωση των ακτοπλοϊκών συγκοινωνιών που αποτελεί την αιτία αυτών των προβλημάτων, όπως βέβαια συμφωνείτε και με την ιδιωτικοποίηση των λιμανιών. Όχι βέβαια ότι η κατάσταση προηγούμενα ήταν καλή, κάθε άλλο. Υπήρχαν σοβαρά προβλήματα. 
      Όμως, το να αναθέτετε στο εφοπλιστικό κεφάλαιο να θεραπεύσει αυτά τα προβλήματα, είναι σαν να αναθέτεις στο λύκο να φυλάει τα πρόβατα και να έχετε την απαίτηση μετά να μη γίνει και καμμία ζημιά σ’ αυτά. Και το αναθέσατε μάλιστα, «δουλεύοντας» με τον πιο άγριο τρόπο τον ελληνικό λαό και κύρια τους νησιώτες μας, τάζοντάς τους λαγούς με πετραχήλια, με την ιδιωτικοποίηση των λιμανιών και την απελευθέρωση των ακτοπλοϊκών συγκοινωνιών. Τους πουλούσαν συνάμα φύκια για μεταξωτές κορδέλες. Τους λέγατε συγκεκριμένα ότι η απελευθέρωση και η ιδιωτικοποίηση θα φέρουν τον ανταγωνισμό –θυμάστε τι λέγατε και οι δυο οι πτέρυγες- και αυτός με τη σειρά του θα οδηγήσει στη βελτίωση των υπηρεσιών στα λιμάνια, θα αναβαθμίσει την ποιότητα των παρεχομένων υπηρεσιών στις ακτοπλοϊκές συγκοινωνίες, θα φέρει τα φθηνά εισιτήρια, τα φθηνά ναύλα και την βελτίωση των συνθηκών ασφάλειας στα πλοία. 
      Ούτε καν ίδρωσε το αφτί σας, όπως λέει ο λαός μας, που μετατρέψατε με την απελευθέρωση αυτή ένα κοινωνικό αγαθό σε εμπόρευμα και το παραδώσατε στο ιδιωτικό κεφάλαιο και μάλιστα στο πιο σκληρό κομμάτι του, στο εφοπλιστικό κεφάλαιο, για να κερδοσκοπήσει, εκμεταλλευόμενο την ανάγκη για την επικοινωνία των κατοίκων μας με τη Στερεά Ελλάδα και αναμεταξύ τους, αλλά και την προσπάθεια για την ανάπτυξή τους, ώστε να παραμείνουν στα νησιά και να τα κρατήσουν ζωντανά. 
      Μια τέτοια αντιμετώπιση γνωρίζουν και οι κάτοικοι της Λήμνου, που κατά καιρούς δίνουν αγώνες διεκδικώντας το δικαίωμά τους να έχουν καλές συγκοινωνίες όλο το χρόνο με τα λιμάνια της δυτικής και της βόρειας Ελλάδας.
      Κυρία και κύριοι Βουλευτές, εκατομμύρια των εκατομμυρίων ξοδεύονται για να επιδοτούνται εφοπλιστές που δρομολογούν τα σαπιοκάραβά τους στις λεγόμενες άγονες γραμμές, την ίδια στιγμή που οι ελλείψεις σε ανθρώπινο δυναμικό και στις υποδομές των λιμενικών μας εγκαταστάσεων είναι τραγικές και βάζουν σε κίνδυνο την ασφάλεια των επιβατών και των εργαζομένων στα καράβια και στα λιμάνια. 
      Η Κυβέρνηση διαθέτει 1.500.000 ευρώ σε ανάδοχο, προκειμένου να κινήσει διαδικασίες για το ξεπούλημα των λιμανιών, ενώ την ίδια στιγμή δεν αντιμετωπίζονται οι ανάγκες που υπάρχουν στα  περισσότερα από τα λιμάνια των νησιών μας ή δεν γίνονται, εκεί που απαιτείται κάτι τέτοιο, νέα λιμάνια για να εξυπηρετήσουν τις συνεχώς αυξανόμενες ανάγκες. Μια τέτοια περίπτωση είναι και η Μυτιλήνη, όπου χρειάζεται η κατασκευή νέου εμπορικού λιμανιού και αυτό διεκδικείται από τους κατοίκους και τους φορείς του. 
      Κλείνοντας, κύριε Πρόεδρε, θέλω να πω ότι εμείς λέγαμε -και εξακολουθούμε να το λέμε και θα το λέμε όσο πιο δυνατά μπορούμε- ότι όσο συνεχίζεται αυτή η πολιτική, όλο και πιο πολύ θα επιδεινώνεται η κατάσταση στις ακτοπλοϊκές μας συγκοινωνίες και στα λιμάνια. 
Θα εξακολουθούμε να λέμε ότι όσο συνεχίζεται αυτή η πολιτική, όλο και περισσότερο η ανάγκη για επικοινωνία των κατοίκων των νησιών μας με τα αστικά κέντρα και μεταξύ τους θα αξιοποιείται από τους εφοπλιστές για την παραπέρα αύξηση του κέρδους, που και σήμερα είναι υπέρογκο. 
      Συνάμα, όμως, θα δείχνουμε ότι υπάρχει και ένας άλλος δρόμος, που μπορεί να κάνει πραγματικότητα εκείνο που θέλει ο κάτοικος του νησιού μας. Εκείνο που θέλει αυτός, είναι να έχει για όλο το χρόνο, χειμώνα-καλοκαίρι, τακτικές, καθημερινές, ασφαλείς και φθηνές συγκοινωνίες. Αυτό είναι το αίτημά του. Και αυτός είναι ο δρόμος του αγώνα για μια άλλη πολιτική, που γι’ αυτήν οι συγκοινωνίες γενικά θα αντιμετωπίζονται σαν κοινωνικό, επαναλαμβάνω, αγαθό και όχι σαν εμπόρευμα και θα λειτουργούν στα πλαίσια ενός εθνικού οργανισμού ακτοπλοϊκών συγκοινωνιών, που θα διασφαλίζει αυτά που είπα προηγουμένως: τακτικές, ασφαλείς και φθηνές ακτοπλοϊκές συγκοινωνίες, καλή και αποτελεσματική διασφάλιση της ασφάλειας στα λιμάνια μας.
      Κλείνοντας και απευθυνόμενος στον εργαζόμενο λαό και κύρια στους νησιώτες μας, θέλω να πω ότι για να το πετύχουν, αυτό περνά από το δικό τους χέρι, από τις δικές τους δυνάμεις. Προϋπόθεση αποτελεί η αλλαγή των συσχετισμών δυνάμεων. Όσο υπάρχει αυτός ο συγκεκριμένος συσχετισμός δυνάμεων και αυτή η πολιτική που στηρίζεται, καλύτερο αύριο και στον τομέα των ακτοπλοϊκών συγκοινωνιών και στον τομέα της λειτουργίας των λιμανιών μας, δεν πρόκειται να ξημερώσει.
      Εμείς έχουμε εμπιστοσύνη στον ελληνικό λαό ότι θα συνειδητοποιήσει αυτήν την ανάγκη και σύντομα θα πάρει την υπόθεση στα χέρια του, δίνοντας την απάντηση που χρειάζεται.
      Ευχαριστώ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Εισερχόμαστε στο στάδιο των δευτερολογιών.
      Το λόγο έχει ο κ. Παπουτσής.
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κυρία Πρόεδρε.
      Άκουσα με μεγάλη προσοχή τον κύριο Υπουργό, όπως επίσης και τον Κοινοβουλευτικό Εκπρόσωπο της Νέας Δημοκρατίας, να διερωτώνται ποιος είναι ο σκοπός αυτής της επερώτησης. 
      Λυπάμαι που θα το πω, αλλά προφανώς προσήλθαν στην Αίθουσα αδιάβαστοι. Και όχι μόνο αυτό, αλλά δεν έκαναν καν τον κόπο να ακούσουν τις αιτιάσεις των συναδέλφων της Αντιπολίτευσης από το Βήμα της Βουλής. Διότι θα είχαν ακούσει ότι εγκαλείται η Κυβέρνηση για την εικονική πραγματικότητα, την οποία προπαγανδίζει, προφανώς με χρήματα του ελληνικού λαού, το Υπουργείο Εμπορικής Ναυτιλίας και από το site του. Προφανώς θα γίνει και προεκλογικό υλικό στην περιοχή του κ. Κεφαλογιάννη, στο Ηράκλειο Κρήτης, μια και το μισό εξ αυτού αναφέρεται σε έργα τα οποία πρόκειται να γίνουν στην Κρήτη, όπως και σε μια σειρά έργα, τα οποία δεν υπάρχουν πουθενά. 
      Μιλάμε για εξαγγελίες, μιλάμε για διεθνείς δεσμεύσεις. Γι’ αυτόν το λόγο, επειδή ο Κοινοβουλευτικός Εκπρόσωπος δεν το έχει γνωρίσει –είναι προφανές ότι δεν το έχει δει- θα το καταθέσω για τα Πρακτικά της Βουλής ως μνημείο εξαιρετικής, θα έλεγα, προπαγάνδας μιας εικονικής πραγματικότητας της Νέας Δημοκρατίας.
      Το δεύτερο σχόλιο που θέλω να κάνω, αφορά την ακτοπλοΐα. Διαβάζω: «Κατάργηση επιβολής υποχρεωτικών εκπτώσεων στα εισιτήρια των επιβατικών πλοίων. Κατάργηση των αγορανομικών διατάξεων 10 και 16 του 2003. Απελευθέρωση του ναυλολογίου». Δηλαδή, κατάργηση της ανώτατης τιμής τιμολόγησης των ναύλων της οικονομικής θέσης. «Παράταση της διάρκειας της ακινησίας των πλοίων. Κατάργηση του ορίου ηλικίας για την απομάκρυνση, σε συνδυασμό με τις οδηγίες 98 και 18. Κατάργηση του γενικού δικτύου ακτοπλοϊκών συγκοινωνιών. Κατάργηση δηλώσεων τακτικής δρομολόγησης και μονομερούς τροποποίησής τους από το Υ.Ε.Ν. Κατάργηση παραβόλων και εγγυητικών επιστολών. Κατάργηση επιβολής εκτάκτων δρομολογήσεων και προσεγγίσεων. Κατάργηση επιβολής περιορισμών στην πρόσβαση θέσεων στους αφετήριους λιμένες.» Τι είναι αυτό; Είναι το κυβερνητικό έργο της Νέας Δημοκρατίας. Είναι το έργο του κ. Κεφαλογιάννη βεβαίως. Αλλά, ταυτόχρονα, εγώ σας διάβαζα άλλο, την επιστολή της Ένωσης Ακτοπλόων Εφοπλιστών με ημερομηνία 7.4.2004, κατατεθειμένη με αριθμό πρωτοκόλλου του Υπουργείου Εμπορικής Ναυτιλίας, στην οποία υποδείκνυε στον κύριο Υπουργό τι ακριβώς πρέπει να κάνει.
      Αυτά πράξατε, αυτό είναι το έργο σας, για το οποίο είστε περήφανος, κύριε Κεφαλογιάννη. Αυτό  το έργο, όμως, το πληρώνει ο ελληνικός λαός σε τιμές, σε ποιότητα υπηρεσιών, σε δρομολόγια που δεν υπάρχουν και επιπλέον ακούει-όπως ακούμε όλοι μας- και τις απειλές.
      Διαβάζω από τη «ΝΑΥΤΕΜΠΟΡΙΚΗ» της 7ης Μαΐου, δηλώσεις που Προέδρου της Ένωσης Επιχειρήσεων  Ακτοπλοΐας κ. Μιχάλη Σακέλη: «Το 2006 είχαμε προειδοποιήσει για τη διακοπή των καθημερινών δρομολογίων Θεσσαλονίκης-Σποράδων. Ουδείς, όμως, ενδιαφέρθηκε και η γραμμή διεκόπη. Σήμερα προειδοποιούμε ότι η εξυπηρέτηση των ενδοκυκλαδικών συνδέσεων, των ενδοδωδεκανησιακών επίσης συνδέσεων και η σύνδεση της Κρήτης με τις Κυκλάδες, καθώς και άλλες γραμμές μικρές, αλλά και μεγάλης σημασίας, θα διακοπούν τη χειμερινή περίοδο  και δεν θα εξυπηρετούν την επόμενη θερινή. Καλό είναι, λοιπόν, να ασχοληθούμε με τα προβλήματα αυτά, πριν είναι πολύ αργά». Είναι προειδοποίηση; Είναι εκβιασμός; Είναι προαναγγελία του κινδύνου για την επόμενη και για το τι έρχεται;  Είναι –σας λέω εγώ, κύριε Υπουργέ- το αποτέλεσμα της πολιτικής σας. Να χαίρεστε τις σχέσεις με τους ακτοπλόους εφοπλιστές!
      ΕΜΜΑΝΟΥΗΛ  ΚΕΦΑΛΟΓΙΑΝΝΗΣ (Υπουργός  Εμπορικής Ναυτιλίας):  Σας  τους χαρίζουμε, κύριε συνάδελφε!
      ΧΡΗΣΤΟΣ ΠΑΠΟΥΤΣΗΣ: Τρίτο θέμα.  Σε ό,τι αφορά ότι δεν είχε στόχο η επερώτηση, σας έθεσα δύο ερωτήματα και τα ξαναθέτω, γιατί ο κύριος Υπουργός φαίνεται ότι χρειάζεται δύο φορές να τα ακούει στην Αίθουσα για να αντιλαμβάνεται το στόχο της επερώτησης. Ρωτήσαμε: είναι σε θέση ο Υπουργός να μας πει σήμερα ποια είναι η εταιρική σύνδεση των εταιρειών ακτοπλοΐας των πλοίων που είναι δρομολογημένα στο Αιγαίο; Είναι αλήθεια αυτά που ακούμε για τις συνεχείς εναλλαγές των πακέτων μετοχών;  Και ρώτησα ευθέως και συγκεκριμένα: Πρόκειται περί χρηματιστηριακών παιγνίων τα οποία έχουν στόχο την καταλήστευση του επενδυτικού κοινού ή πρόκειται  περί πραγματικών αλλαγών πακέτων μετοχών που έχουν σαν στόχο τις εναρμονισμένες πρακτικές όσον αφορά τα δρομολόγια και τα τιμολόγια; Αυτό είναι το ένα θέμα.
      Δεύτερον,  επειδή  έκανε πως δεν άκουσε το γεγονός ότι τον κατηγορήσαμε ότι σκοπίμως και για να ευνοήσει τους «ημέτερους» ακτοπλόους προχώρησε στην κατάργηση του ορίου ηλικίας, η αλήθεια είναι ότι δεν κατάργησε τίποτα όσον αφορά το όριο ηλικίας, απλώς έδωσε τρία χρόνια παράταση, γιατί ούτε ο ίδιος έχει αντιληφθεί  ότι η οδηγία της Ευρωπαϊκής  Ένωσης και η περίφημη Συμφωνία της Στοκχόλμης αναφέρεται στο όριο ηλικίας, το οποίο εμείς ζητήσαμε από την Ευρωπαϊκή  Ένωση και το όριο ηλικίας ορίζεται για το 2011.  Όμως, παρ’ όλα αυτά, έχει διαμορφώσει τη στρεβλή εντύπωση στους ακτοπλόους ότι έχει καταργήσει το όριο ηλικίας.  Θέτουμε -πολύ ωραία, καταργήσατε το όριο ηλικίας όπως εσείς θέλετε, δώσατε παράταση όπως είναι η πραγματικότητα- όμως ένα ερώτημα και ζητάμε να διαβεβαιώσει το Σώμα ότι τα υπέργηρα πλοία που βρίσκονται σήμερα σε κυκλοφορία πληρούν όλες τις προδιαγραφές που ορίζονται από το π.δ. 2003 που ενσωμάτωσε τη Συμφωνία της Στοκχόλμης και επίσης την οδηγία 98/18. Δηλαδή –για να χρησιμοποιήσω και όρους πιο απλούς για τον κύριο Υπουργό- έχουν γίνει οι απαραίτητες μετασκευές που προβλέπονται από τις οδηγίες συγκεκριμένα και που ορίζουν  αυστηρότερα όρια για την ασφάλεια των πλοίων; Αυτή είναι η πραγματικότητα. Και θέλουμε τη διαβεβαίωση του κυρίου Υπουργού, για να αντιληφθεί τότε ποιος είναι ο στόχος της επερώτησής μας και για να αποδειχθεί ότι η πραγματικότητα είναι πολύ διαφορετική από την εικονική πραγματικότητα, την οποία τόσο καιρό μας προπαγανδίζει ο κύριος Υπουργός.
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά  τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
      Σας ευχαριστώ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε τον κ. Παπουτσή.
      ΒΑΣΙΛΕΙΟΣ  ΚΕΓΚΕΡΟΓΛΟΥ:  Κυρία Πρόεδρε, παρακαλώ το λόγο.
      ΠΡΟΕΔΡΟΣ (Άννα Μπενάκη-Ψαρούδα):  Εξαντλήσατε τη δευτερολογία σας, κύριε Κεγκέρογλου.
      ΒΑΣΙΛΕΙΟΣ  ΚΕΓΚΕΡΟΓΛΟΥ:  Επειδή τέθηκε ένα προσωπικό ερώτημα.
      ΠΡΟΕΔΡΟΣ (Άννα Μπενάκη-Ψαρούδα):  Όχι, κύριε Κεγκέρογλου, θα τα πει μετά ο κ. Διαμαντίδης.
      Ο Υπουργός Εμπορικής Ναυτιλίας κ. Κεφαλογιάννης έχει το λόγο για να δευτερολογήσει.
      ΕΜΜΑΝΟΥΗΛ  ΚΕΦΑΛΟΓΙΑΝΝΗΣ (Υπουργός  Εμπορικής Ναυτιλίας):  Κυρίες και κύριοι συνάδελφοι, για να μη σας αφήνουμε απορίες, θα σας διαβεβαιώσω, κύριε Παπουτσή -και δεν θέλω να μπω σε μία αντιπαράθεση μαζί σας σ’ ένα θέμα το οποίο γνωρίζω ότι είναι δύσκολο για τις κυβερνήσεις του ΠΑ.ΣΟ.Κ.- για το θέμα της ασφάλειας των πλοίων.  Θέλω επίσης να σας διαβεβαιώσω ότι ήδη επτά πλοία έχουν πιστοποιηθεί με βάση το Πρωτόκολλο της Στοκχόλμης. Τι σημαίνει Πρωτόκολλο της Στοκχόλμης; Εσείς, βεβαίως, δεν ήσασταν Υπουργός τότε και ο νόμος σας προϋπήρξε της Συμφωνίας για τη Στοκχόλμη. Και για να ενημερώσουμε και τους αγαπητούς συναδέλφους, η Στοκχόλμη ξεκίνησε μετά από ένα πολύ σοβαρό ναυάγιο στη Βόρεια Θάλασσα όπου έχασαν τη ζωή τους οκτακόσιοι πολίτες των χωρών αυτών. Και τι είπε η Ευρωπαϊκή  Ένωση και ορθώς το είπε; «Πρέπει όλα τα πλοία να κάνουν τέτοιες μετασκευές, ούτως ώστε σε περίπτωση ατυχήματος και 15% νερό, θάλασσα να εισχωρήσει στα ύφαλα του πλοίου να μη βουλιάζει».
      Τι ποιο σοβαρό μέτρο ασφάλειας για τα πλοία;
      Κύριοι συνάδελφοι, σας  είπα, μην αντιπαρατίθεστε σε λάθος χώρο.
       Είχα πολλές φορές την ευκαιρία να αναφέρω τι έλεγαν επί Ελληνικής Προεδρίας οι αρμόδιοι τότε Υπουργοί που προήδρευαν των συμβουλίων, μεταξύ των οποίων ο κ. Γιαννίτσης, Υφυπουργός Εξωτερικών εκείνης της εποχής, γι’ αυτά τα θέματα. Και να μην σας θυμίσω τα δώδεκα μονοπύθμενα πλοία της ακτοπλοϊας από το 1996 ως το 2004, στα οποία είχατε δώσει ειδική άδεια να κυκλοφορούν στις θάλασσες του Αιγαίου και του Ιονίου Πελάγους. Μην μπούμε πάλι σ’ αυτήν την αντιπαράθεση, τα έχουμε πει πολλές φορές σ’ αυτήν την Αίθουσα. 
      Σας λέω, λοιπόν, ότι επτά πλοία κατάφεραν αυτό που επιθυμούσε η Συνθήκη της Στοκχόλμης, δηλαδή, τις προδιαγραφές της Συνθήκης της Στοκχόλμης και αυτά πιστοποιούν την αξιοπλοΐα τους ακόμα και στην περίπτωση ατυχήματος. 
      Ας έλθουμε τώρα σε μερικά άλλα θέματα. 
      ΧΡΗΣΤΟΣ ΠΑΠΟΥΤΣΗΣ: Απάντηση δεν δώσατε πάντως.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας είπα επτά νέα πλοία. Τι άλλο θέλετε;  
      ΧΡΗΣΤΟΣ ΠΑΠΟΥΤΣΗΣ: Μου επιτρέπετε μία διακοπή;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ σας επιτρέπω. Εμένα μου αρέσουν οι διακοπές, μου αρέσει ο διάλογος, άλλοι δεν τον επιθυμούν. Με την άδεια της Προέδρου είμαι στη διάθεσή σας.
    ΠΡΟΕΔΡΟΣ (Άννα Μπενάκη-Ψαρούδα): Όχι, δεν γίνεται, κύριε Παπουτσή. Ακολουθούμε κάποια σειρά. 
      ΧΡΗΣΤΟΣ ΠΑΠΟΥΤΣΗΣ: Μόνο μία ερώτηση, κυρία Πρόεδρε, αν όλα τα υπέργηρα πλοία τα οποία είναι δρομολογημένα, έχουν κάνει όλες τις μετασκευές.
    ΠΡΟΕΔΡΟΣ (Άννα Μπενάκη-Ψαρούδα): Δώστε μία απάντηση, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Παπουτσή, αυτό που κάναμε και είναι απλό, είναι το εξής: Είπαμε ότι όλα τα πλοία της δικής σας νομοθεσίας για να μπορούν να δρομολογηθούν στις γραμμές…
      ΧΡΗΣΤΟΣ ΠΑΠΟΥΤΣΗΣ: Για τα πλοία σήμερα μιλάμε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …πρέπει να ικανοποιούν τη Συνθήκη της Στοκχόλμης, η οποία είναι μεταγενέστερη από τον νόμο σας.
       Για τα πλοία τα οποία παραδείγματος χάριν έχουν ναυπηγηθεί το 2004, γιατί υπάρχει τέτοιο πλοίο- θα είναι υπόχρεο μέχρι το 2011. Αυτό λέει η Συνθήκη της Στοκχόλμης. Και μάλιστα δίνει και μία παράταση μέχρι το 2015. 
      Άρα, εμείς τι κάναμε; Είμαστε οι πρώτοι που εφαρμόζουμε αυξημένους κανόνες ασφαλείας γι’ αυτά τα πλοία στα οποία αναφέρεται ο νόμος σας. 
      Δύο πράγματα τώρα θα πω για την ακτοπλοΐα. 
      Κυρίες και κύριοι συνάδελφοι, καταλαβαίνω ότι το πρόβλημα της ακτοπλοΐας το καλοκαίρι είναι και πρόβλημα επικοινωνίας. Μάλιστα παρουσιάζουμε το καλοκαίρι την ακτοπλοΐα, όπως παραδείγματος χάριν επικοινωνιακά παρουσιάζεται το αρνάκι τα Χριστούγεννα και η γαλοπούλα το Πάσχα και ακούμε ότι 15 ευρώ θα πάει το αρνάκι και 35 ευρώ η γαλοπούλα και εμείς τα παίρνουμε πάλι 6 με 7 ευρώ. Αυτό είναι ένα θέμα επικοινωνίας. Για να επιβιώσουν και τα μέσα ενημέρωσης, υπάρχουν κάποια στάνταρ θέματα, παραδείγματος χάριν οι πλημμύρες τον Ιανουάριο, τα βιβλία το Σεπτέμβριο, η γαλοπούλα το Πάσχα, η ακτοπλοΐα το καλοκαίρι. Το καταλαβαίνουμε αυτό. 
      Μάλιστα σ’ ένα σταθμό ο κ. Χατζηνικολάου πήρε από το 1999 και έπαιξε  τα ρεπορτάζ των δελτίων ειδήσεων. Για τον κ. Παπουτσή το 2000 ήταν τα ίδια, για τον κ. Ανωμερίτη, για τον κ. Πασχαλίδη και για μένα, οι ερωτήσεις ήταν οι ίδιες, οι απαντήσεις οι ίδιες και το στήσιμο ήταν το ίδιο. Ποια είναι η πραγματικότητα, κύριοι συνάδελφοι; Και αύριο το ίδιο θα είναι και με τον επόμενο και με τον μεθεπόμενο και το 2014 και το 2017 κ.λπ., δεν ξέρω πότε θα βγει το κόμμα της Αξιωματικής Αντιπολίτευσης στην Κυβέρνηση. Πάντως τα ίδια θα λέγονται πάλι. 
      Κύριοι συνάδελφοι, όταν έχουμε είκοσι τρεις χιλιάδες δρομολόγια για τέσσερις μήνες το καλοκαίρι, μεταφέρονται επτά εκατομμύρια συμπολίτες μας, ένα εκατομμύριο αυτοκίνητα, τετρακόσιες χιλιάδες φορτηγά και εκατοντάδες χιλιάδες δίκυκλα, εσείς φαντάζεστε ότι δεν θα έχουμε μία αστοχία στα άδεια λιμάνια τα οποία μας κληροδοτήσατε; 
	Θα σας πω ένα παράδειγμα το οποίο είπα και σε ένα σταθμό. Πέρσι σ’ ένα προβληματικό λιμάνι όπως το λιμάνι της Χίου -το οποίο κληρονομήσαμε- τι έλεγαν οι καπετάνιοι τους οποίους επικαλείσθε; Ότι όπως μπαίνει –λέει- το πλοίο μέσα στο λιμάνι, σκέφτεται ο πλοίαρχος αν θα πιει καφέ με τις καφετέριες απέναντι ή αν θα πάει εκεί που είναι η προδιαγραφή του να πάει να δέσει. Είναι τέτοιο το λιμάνι, τι να κάνουμε; Πηγαίνετε και σε άλλα λιμάνια να τα δείτε. Αυτά μας παραδώσατε. Όταν έχουμε όλον αυτόν τον κόσμο, όλη αυτήν τη διακίνηση, καταλαβαίνετε ότι υπάρχει θέμα. 
      Σε μία τέτοια μέρα χτύπησε ο καταπέλτης του πλοίου στη Χίο. Ήλθε το ανταλλακτικό από τη Γαλλία σε έξι ώρες. Πιστοποιήθηκε από τους ανθρώπους οι οποίοι πρέπει να το πιστοποιήσουν. Πώς θα βάλεις χίλιους πεντακόσιους ανθρώπους το καλοκαίρι να τους πας γύρω-γύρω στα νησιά, παρ’ ότι τα ακούμε και αυτά; Στα μέσα ενημέρωσης είδαμε τις έξι ώρες καθυστέρηση και την ταλαιπωρία του κόσμου. Την επόμενη μέρα έξι ώρες καθυστέρηση στην Καβάλα. Την επόμενη μέρα έξι ώρες καθυστέρηση το ίδιο πλοίο στη Μυτιλήνη και την τρίτη μέρα με το μικρόφωνο ανά χείρας τεράστιο ρεπορτάζ, έξι ώρες καθυστέρηση και στον Πειραιά. Τι να κάνει το πλοίο; Να βγάλει φτερά; Αυτά συμβαίνουν.
	Κύριοι συνάδελφοι, ακόμα και αυτοί οι οποίοι κάνουν τα ρεπορτάζ με τους παχυλούς μισθούς, οι αστέρες κάποιων τηλεοπτικών σταθμών, των 3.000.000 και των 4.000.000 ευρώ, αυτοί οι αστέρες με τις Πόρσε και τα Καγιέν και τις Φερράρι, τα πολύ ακριβά αυτοκίνητα, πάνε από το σταθμό τους κι εσείς με το δικό σας αυτοκίνητο, το Μερσεντές, το Σάαμπ, το οτιδήποτε -μην κάνουμε διαφήμιση σε αυτοκίνητα- κάνετε είκοσι τρεις χιλιάδες δρομολόγια. Στα είκοσι τρεις χιλιάδες δρομολόγια κάπου θα αστοχήσετε, θα τρυπήσει το λάστιχό σας, θα μείνετε από μπαταρία, κάποιος θα σας τρακάρει. Αν στα είκοσι τρεις χιλιάδες δρομολόγια είναι δεκαπέντε μέρες που ήταν τον προηγούμενο χρόνο, καταλαβαίνετε ότι είναι μέσα στα όρια του στατιστικού λάθους, ένα στις πέντε χιλιάδες. Αυτές, λοιπόν, οι δεκαπέντε μέρες οι οποίες είναι το καλοκαίρι, αυτές οι δεκαπέντε βλάβες ή δεκαπέντε καθυστερήσεις γίνονται μεγάλο θέμα για δεκαπέντε-είκοσι μέρες. Κάθε καλοκαίρι αυτό γίνεται.
      Παραδείγματος χάριν, για μία ζημιά που υπάρχει αυτήν την εβδομάδα στο «Άγιος Γεώργιος» -που έγινε τόση φασαρία πέρσι για τις δυτικές Κυκλάδες- ακούγαμε όλο το καλοκαίρι το ίδιο ρεπορτάζ και μάλιστα στημένο πολλές φορές. Να σφηνώσουμε σε ένα από τα τρία πλοία που πήγαιναν από το Λαύριο ένα φορτηγό στο μοναδικό πλοίο που δεν το χωράει, για να κάνουμε και το ρεπορτάζ; Δεν θα υπάρχουν ζημιές; Γιατί να γίνονται σήμερα θέμα; Γιατί σήμερα να γίνεται θέμα αυτό; 
	Άρα αυτή είναι η μοίρα του Υπουργείου Εμπορικής Ναυτιλίας, αυτή ήταν η μοίρα του κ. Παπουτσή, αυτή ήταν η μοίρα του κ. Πασχαλίδη, αυτή ήταν η μοίρα του κ. Ανωμερίτη και αυτή θα είναι η μοίρα και του επόμενου από μένα. 
	Εμείς είμαστε υπερήφανοι για την πολιτική μας διότι ναι, στις Κυκλάδες –και φέρτε μας ένα παράδειγμα από τη δική σας εποχή- πλοία πήραν δημόσια υπηρεσία τριών χρόνων και είναι ηλικίας κάτω από οκτώ χρονών. Γιατί; Διότι στις προδιαγραφές για δημόσια υπηρεσία, δηλαδή, αυτό που επιδοτεί το κράτος, εμείς είπαμε ότι παίρνεις δώδεκα χρόνια σύμβαση και μας φέρνεις νέο πλοίο μέχρι οκτώ χρονών ή μας φέρνεις πλοίο τώρα που το έχεις κάτω από οκτώ χρονών για να πάρεις παραπάνω από ένα χρόνο. Έχουμε πέντε τέτοια δρομολόγια, κύριοι συνάδελφοι, δύο στα Ιόνια, δύο στις Κυκλάδες και ένα στο βόρειο Αιγαίο. Πείτε μου εσείς ένα παράδειγμα από τη δική σας περίοδο. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
	ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, ολοκληρώστε, σας παρακαλώ.
	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κλείνω, κυρία Πρόεδρε.
	Κύριε Διαμαντίδη, που δεν με ακούτε τώρα –σας θεωρώ και σοβαρό άνθρωπο- εσείς πρέπει να κάνετε σωστές εισηγήσεις στον Αρχηγό της Αξιωματικής Αντιπολίτευσης λέγοντάς του να μη λέει πράγματα για τα οποία γελάει η νησιωτική Ελλάδα. Το είπατε κι εσείς εδώ. Εγώ δεν ήθελα να σας το πω από την αρχή. Έχω εκτίμηση στο πρόσωπο του κ. Παπανδρέου, αλλά αυτά είναι αστεία πράγματα. Λέτε: «ένα πλοίο σε κάθε νησί την ημέρα». Κάντε, λοιπόν, τον πολλαπλασιασμό. Εκατόν είκοσι νησιά. Σήμερα έχουμε εβδομήντα πλοία. Θέλετε τετρακόσια. Πού θα τα βρείτε; Βρείτε μου τριακόσια είκοσι πλοία ακόμα. Θα γελάσει και το παρδαλό κατσίκι στο τέλος.
Εκτός αν είστε τόσο απογοητευμένοι, βρίσκεστε σε τέτοια σύγχυση, σε τέτοια εκλογική απογοήτευση, που μπορείτε να πείτε τα πάντα. 
      Μπορείτε να βρείτε, κύριε Παπουτσή, εσείς που ξέρετε τη ναυτιλία, τετρακόσια πλοία; Γιατί δεν το είπατε εσείς; Είμαστε σοβαροί όταν λέμε τέτοια πράγματα στην Αίθουσα; Να εισηγηθείτε σοβαρά πράγματα. 
      Άντε και το κάνουμε εμείς με τα υδροπλάνα. Τα υδροπλάνα, όμως, είναι δώδεκα θέσεων.
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, σας παρακαλώ ολοκληρώστε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μακάρι να βρίσκαμε 1.000.000.000 και όχι 60.000.000 ευρώ, που έχουμε. Μπορείτε, όμως, να βρείτε τετρακόσια είκοσι πλοία; Να είμαστε σοβαροί.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ να ολοκληρώσετε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κλείνω, κυρία Πρόεδρε, λέγοντας το εξής: 
      Εμείς κατοχυρώσαμε τη δεκάμηνη υπηρεσία στα πλοία. Εσείς, που κάνετε τους «πολλά βαρείς» στα θέματα της αντιπαράθεσής σας με το κατεστημένο της ακτοπλοΐας, είχατε ακολουθήσει μία πολιτική, όποιο πλοίο μετά τις 31 Ιανουαρίου έμπαινε στη γραμμή, να δουλεύει τρεις μήνες.
      Εμείς κατά τρόπο απόλυτο –και ήρθε και σας τα είπε ο κ. Χαλάς, ο Γενικός Γραμματέας της Π.Ν.Ο., στην επιτροπή- κλείσαμε το θέμα και της επάνδρωσης των πλοίων και της απρόσκοπτης πρόσβασης των ταξιδιωτών και των μονίμων κατοίκων χειμώνα-καλοκαίρι για δέκα μήνες. Δεν το είχατε κάνει. Γιατί δεν το κάνατε; Εμείς κάνουμε πλάτη στους ακτοπλόους ή μήπως πρέπει να δείτε λίγο τον καθρέφτη για την πολιτική σας;
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, σας παρακαλώ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς φέραμε τους γιατρούς στα πλοία. Τι φοβηθήκατε και είκοσι χρόνια…
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, σας παρακαλώ ολοκληρώστε! Έχει τελειώσει ο χρόνος σας! 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν ξαναμιλώ, κυρία Πρόεδρε.
      Γιατί είκοσι χρόνια δεν βάλατε γιατρούς στα πλοία;
      ΒΑΣΙΛΕΙΟΣ ΚΕΓΚΕΡΟΓΛΟΥ: Απλήρωτοι, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Γιατί δεν βάλατε γιατρούς στα πλοία;
      Είκοσι γιατρούς έχουμε στα πλοία. Υπήρξαν προβλήματα. Αυτά, όμως, είναι διαδικαστικού περιεχομένου. Τι φοβηθήκατε; Να μη χρεώσετε τους ακτοπλόους; Γι’ αυτό δεν τα βάλατε; Εμείς βάλαμε ποινές στους ακτοπλόους ύψους 5.000.000 ευρώ. Από το 1981 μέχρι το 2003…
      ΠΡΟΕΔΡΟΣ (Άννα Μπενάκη-Ψαρούδα): Κύριε Κεφαλογιάννη, σας παρακαλώ! Έχετε και τριτολογία. Αφήστε να σας απαντήσει ο κ. Διαμαντίδης.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κλείνω, κυρία Πρόεδρε, με μία φράση. 
      Η φράση μου είναι η εξής: Μη μου μιλάει για την προστασία του περιβάλλοντος στην Καλντέρα της Σαντορίνης το κόμμα εκείνο το οποίο έκανε λιμένα καταφυγής το πιο όμορφο και διαφημισμένο κομμάτι της Ελλάδος. Και πήγε πλοίο το οποίο μετέφερε πετρέλαιο όχι πεντακοσίων τόνων, που είχε το «SEA DIAMOND», αλλά πεντακοσίων χιλιάδων τόνων, να τα εναποθέσει στο πιο όμορφο κομμάτι της Ελλάδος.
      ΙΩΑΝΝΗΣ ΔΙΑΜΑΝΤΙΔΗΣ: Τα πετρέλαιο το απαντλήσατε;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς καταργήσαμε κι αυτό το λιμένα καταφυγής.
      ΧΡΗΣΤΟΣ ΠΑΠΟΥΤΣΗΣ: Το απαντλήσατε το πετρέλαιο, ναι ή όχι;
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κ. Κεφαλογιάννη.
      Ο κ. Διαμαντίδης έχει το λόγο.
      ΙΩΑΝΝΗΣ ΔΙΑΜΑΝΤΙΔΗΣ: Κυρία Πρόεδρε, θα μου επιτρέψετε να ξεκινήσω από το τελευταίο. 
      Εμείς θέσαμε ένα σαφέστατο ερώτημα: Υπάρχει πετρέλαιο μέσα στο ναυάγιο και πόσο; Υπάρχει σχέδιο στο Υπουργείο Ναυτιλίας για την απάντληση αυτού του πετρελαίου, ναι ή όχι; Αν υπάρχει, καταθέστε το και πείτε μας πότε θα βγάλετε πετρέλαιο. Και αφήστε τους λιμένες καταφυγής. Το ερώτημα ήταν σαφέστατο.
      Δεύτερον: Δεν απαντήσατε, κύριε Υπουργέ, στα σαφέστατα ερωτήματα, που σας έθεσε ο κ. Παπουτσής. Πείτε μας: Παίχτηκαν χρηματιστηριακά παιχνίδια, ναι ή όχι; Υπάρχει ασφάλεια στα πλοία;
      Με αυτά που άκουσα, κυρία Πρόεδρε, από τον κύριο Υπουργό –και λυπάμαι που το λέω- φοβήθηκα. Κινδυνολογεί. Υπήρξε μία κινδυνολογία. Μίλησε για τα χιλιάδες δρομολόγια, όπου ενδεχομένως μπορεί να γίνει ατύχημα, όπως στα αυτοκίνητα κ.λπ.. Δηλαδή, αν συμβεί ένα ατύχημα στο αεροπλάνο, τι θα γίνει; Έτσι θα πάμε; Ανάλογα με το πόσα δρομολόγια εκτελούνται στη χώρα μας; 
      Υπάρχει το εξής ερώτημα, το οποίο είναι σαφέστατο: Εγγυάστε ως Κυβέρνηση την ασφάλεια των πλοίων; Αυτό μπορεί να γίνει μέσα από διαδικασίες, που προβλέπονται από το Υπουργείο Εμπορικής Ναυτιλίας, από τις Επιθεωρήσεις Πλοίων. Δεν μιλάω προφανώς για ένα έκτακτο γεγονός. Καταλαβαίνετε τι εννοώ.
      Τρίτον: Μπορείτε να εγγυηθείτε για τη σωστή εκτέλεση των δρομολογίων κατά την καλοκαιρινή περίοδο, ναι ή όχι; Μη μας λέτε ότι μπήκαν κάποια νέα πλοία και θα έχουμε περισσότερα δρομολόγια σε κάποια νησιά. Εγώ ρωτώ: Μπορείτε να εγγυηθείτε ότι τα πλοία, όλα αυτά τα υπέργηρα -και πολύ εύστοχα μίλησε συνάδελφος για το ράλι αντίκα- θα μπορέσουν να εκτελέσουν τα δρομολόγια, ναι ή όχι; 
      Είναι σαφέστατα ερωτήματα αυτά.
      Μιλήσατε για τα λιμάνια που σας κληροδοτήσαμε. Τρία χρόνια τώρα, κυρία Πρόεδρε, μας έχει ζαλίσει ο κύριος Υπουργός με το χρηματοδοτικό πρωτόκολλο. Και λυπάμαι που το λέω αυτό και μ’ αυτόν τον τρόπο, που ίσως δεν είναι και κοινοβουλευτικός. Τρία χρόνια μας λέει γι’ αυτά τα χρήματα. Πού πήγαν αυτά τα χρήματα; Πείτε μας σε ποιο λιμάνι έγιναν έργα. Σας αφήσαμε αυτά τα λιμάνια που λέτε. Και από τη μία λέτε ότι σας αφήσαμε λιμάνια, από την άλλη, όμως, μας αποδίδετε και τα εύσημα γιατί κάναμε τη Γενική Γραμματεία Λιμένων.
      Και υπήρχε, κύριε Ζώη, σχέδιο -δεν το ξέρετε- από τον προ-προηγούμενο Υπουργό Εμπορικής Ναυτιλίας για την ανάπλαση και αναμόρφωση των λιμανιών.
      Στα τριάμισι χρόνια τι κάνατε για τα λιμάνια; Ποιο λιμάνι αναμορφώσατε; Ποιο λιμάνι βελτιώσατε; Σε ποιο λιμάνι θα πηγαίνει ο καπετάνιος και θα είναι σίγουρος; Θυμάστε τι είπε –το ανέφερα και στην πρωτολογία μου- ο πρόεδρος των Ελλήνων πλοιάρχων, ο οποίος είναι μάλιστα και κομματικό σας στέλεχος. Αυτό δεν έχει βέβαια καμία σημασία, γιατί ο άνθρωπος λέει την αλήθεια. Δώστε μας απαντήσεις συγκεκριμένες. Μην αερολογείτε, μη λέτε πράγματα τα οποία έχουμε ακούσει εκατό χιλιάδες φορές.
      Εμείς θέλουμε να βοηθήσουμε, κύριε συνάδελφε Κοινοβουλευτικέ Εκπρόσωπε, και ασκούμε εποικοδομητική κριτική. Τα λέμε έγκαιρα -αυτός είναι ο στόχος- για να μην έχουμε προβλήματα ως κράτος σε λίγες μέρες, όταν θα ξεχυθεί ο κόσμος να πάει στα νησιά, μόλις κλείσουν τα σχολεία.
      Επόμενο ερώτημα, κύριε Υπουργέ, το οποίο σας έβαλα και στην πρωτολογία μου και δεν απαντήσατε. Θα αυξηθούν τα εισιτήρια κατά την καλοκαιρινή περίοδο; Να σας θυμίσω ότι είχατε εγγυηθεί σε παλαιότερη συζήτηση στη Βουλή από το Βήμα αυτό ότι θα κτυπήσετε τα καρτέλ των ακτοπλοϊκών εκείνων εταιρειών, που προσπαθούν να διαμορφώσουν τις τιμές με τον τρόπο που θέλουν και αναφέρατε ως παράδειγμα τη Σαλαμίνα. 
      Σας κατέθεσα, λοιπόν, σχετική ερώτηση και δεν μου έχετε απαντήσει ακόμα. Είναι και ένα θέμα κοινοβουλευτικό αυτό, κυρία Πρόεδρε, ότι δεν παίρνουμε πάντοτε τις απαντήσεις στις ερωτήσεις που κάνουμε και με την ευκαιρία που προεδρεύετε, σας το θέτω. 
      Σας λέω, λοιπόν, ευθέως, κύριε Υπουργέ, επειδή είναι και η εκλογική μου περιφέρεια ότι τα εισιτήρια στη Σαλαμίνα έχουν αυξηθεί κατά 10%. Μπορεί σε ευρώ να μην είναι πολύ μεγάλο το ποσό –στα 7 ευρώ που κοστίζει το εισιτήριο, το 10% είναι 0,70 λεπτά- αλλά είναι ποσοστιαία πολύ μεγάλο το ποσοστό. Είναι σχεδόν τριπλάσιο από το μέσο πληθωρισμό της χώρας μας και, βεβαίως, είναι σε αντίθεση μ’ αυτά που είχατε εσείς εγγυηθεί εδώ. Τι απαντάτε σ’ αυτά τα ερωτήματα; Συγκεκριμένα ερωτήματα σας βάζουμε, δεν θέλουμε να μιλήσουμε εφ’ όλης της ύλης.
      Κάνατε αναφορά, επίσης,  για την Ευρωπαϊκή Ένωση στον κ. Παπουτσή και θα έλεγα ότι ατυχήσατε, γιατί ο κ. Παπουτσής με την εμπειρία που είχε και ως Επίτροπος παλαιότερα -είναι νομίζω, κοινή η πεποίθηση όλων μας ότι- τα ξέρει καλύτερα από όλους μας τα θέματα αυτά. Σας λέω, λοιπόν, ότι η Ευρωπαϊκή Ένωση εξέδωσε μία ανακοίνωση προς τα κράτη-μέλη σχετικά με την επίσημη ερμηνεία του κανονισμού 3579/1999. Αναφέρομαι στο έγγραφο της επιτροπής, COM 2003.595. 
      Σύμφωνα, λοιπόν, με την ερμηνεία αυτή, κύριε Υπουργέ, οι συμβάσεις για υπηρεσίες δημοσίου συμφέροντος, θα μπορούν να είναι μέχρι έξι ετών και για μικρά νησιά μέχρι δώδεκα ετών, διευκρινίζοντας μάλιστα…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πότε είναι αυτό;
      ΙΩΑΝΝΗΣ ΔΙΑΜΑΝΤΙΔΗΣ: Σας είπα ότι είναι της 22ας Δεκεμβρίου του 2003. Αν δεν το ανέφερα, σας το λέω τώρα. Δεν την ξέρετε. Ωραία! Θα ψάξετε…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Παρακαλώ πολύ, να το καταθέσετε στα Πρακτικά αυτό.
      ΙΩΑΝΝΗΣ ΔΙΑΜΑΝΤΙΔΗΣ: Δεν έχω το έγγραφο αυτήν τη στιγμή, αλλά θα το καταθέσω.
      ΧΡΗΣΤΟΣ ΠΑΠΟΥΤΣΗΣ: Σας το έχω καταθέσει εγώ.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ,  κύριοι συνάδελφοι.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν υπάρχει τέτοιο έγγραφο. Σας παρακαλώ πολύ να το καταθέσετε στα Πρακτικά με ερώτησή σας.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ!
      Το καταθέτετε, κύριε Διαμαντίδη;
      ΙΩΑΝΝΗΣ ΔΙΑΜΑΝΤΙΔΗΣ: Όχι, γιατί δεν έχω το επίσημο έγγραφο. Θα κατατεθεί, όμως. Εγώ το έχω στο σχέδιο ομιλίας μου, αλλά θα κατατεθεί για να μας απαντήσει ο κύριος Υπουργός .
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας παρακαλώ πολύ με ερώτησή σας να το καταθέσετε για να το συζητήσουμε στη Βουλή. Δεν υπάρχει τέτοιο έγγραφο. Και προσέξτε, γιατί είσθε Κοινοβουλευτικός Εκπρόσωπος.
      ΠΡΟΕΔΡΟΣ (Άννα Μπενάκη-Ψαρούδα): Το είπατε, κύριε Υπουργέ. Εντάξει, θα το δούμε.
      ΙΩΑΝΝΗΣ ΔΙΑΜΑΝΤΙΔΗΣ: Και συνεχίζω, λέγοντας μάλιστα ότι διευκρινίζει πως με τον όρο «μικρά νησιά», θεωρούνται εκείνα τα οποία δέχονται μέχρι εκατό χιλιάδες επισκέψεις το χρόνο.
      Και τίθεται, λοιπόν, το ερώτημα, κυρία Πρόεδρε: Γιατί αναμένατε δεκαεννέα μήνες για τη νομοθέτηση αυτής της ρύθμισης, που ισχυρίζεσθε ότι κάνατε; Γιατί δεν την αξιοποιήσατε αμέσως; Είναι ερωτήματα σαφέστατα, τα οποία τα θέτουμε στο Κοινοβούλιο. Τα έχουμε ξαναθέσει πολλές φορές στο παρελθόν. Τα ξαναθέτουμε και τώρα και θέλουμε υπεύθυνες απαντήσεις. Σε πολλά από αυτά που έχετε κάνει, συμφωνούμε, δεν είναι, όμως, επαναλαμβάνω, η ουσία του Υπουργείου Εμπορικής Ναυτιλίας να κάνει πεζογέφυρες, να κάνει αναπλάσεις και διάφορα άλλα έργα τα οποία δεν έχει κάνει, αλλά τα έχει εξαγγείλει, όπως πλωτά πάρκινγκ κ.ο.κ.. 
      Ωραία είναι όλα αυτά, χρειάζονται. Αυτό, όμως, που χρειάζεται η χώρα μας, είναι να υπάρχουν καράβια, να υπάρχει σύνδεση των νησιών με τον κορμό, για να μπορεί ο πολίτης να πηγαίνει και να έρχεται από το νησί του στον Πειραιά και στην Αθήνα, να μπορεί ο τουρίστας να έχει ασφάλεια το καλοκαίρι να πηγαίνει στα νησιά και να φεύγει όποτε θέλει. 
      Αυτό θα είναι προς το καλό και της χώρας μας και των νησιών και της τουριστικής ανάπτυξης των νησιών, κυρία Πρόεδρε, αλλά, βεβαίως, θα είναι –πιστεύω ότι αυτό το θέλουμε όλοι μας- η διαφήμιση των ελληνικών νησιών, η διαφήμιση της χώρας μας. Τα ελληνικά νησιά είναι η διαφήμιση της χώρας μας. Οφείλουμε να τα προστατεύσουμε και ένας τρόπος για να τα προστατεύσουμε, είναι να υπάρχει σωστή και καλή ακτοπλοΐα.
      ΠΡΟΕΔΡΟΣ (Άννα Μπενάκη-Ψαρούδα): Θέλετε να τριτολογήσετε, κύριε Υπουργέ;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μάλιστα, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός Εμπορικής Ναυτιλίας κ. Κεφαλογιάννης.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριοι συνάδελφοι, ο διάλογος σ’ αυτήν την Αίθουσα πρέπει να είναι αξιόπιστος. 
      Κύριε Διαμαντίδης εγώ πιστεύω ότι παρασυρθήκατε. Σας παρακαλώ πάρα πολύ να ξαναδείτε τις σημειώσεις σας, γιατί αυτά που λέτε δεν ισχύουν. Διότι εμείς κάναμε πολύ μεγάλο αγώνα και για τους έξι μήνες και για τους δώδεκα, για να γίνει το 2006 αυτό το οποίο λέτε. Μην ξεκινάτε από μία λάθος βάση και μη σας οδηγούν στο να εκτίθεσθε εσείς προσωπικά, άλλοι, οι οποίοι θα έπρεπε να ξέρουν καλύτερα από εσάς. Διότι, εάν αυτό που λέτε εσείς ισχύει στην πραγματικότητα, είστε δύο φορές εκτεθειμένοι. Πώς υπήρχαν αυτά τα έξι χρόνια και εσείς δεν παραδώσατε ούτε μία σύμβαση δημόσιας υπηρεσίας, δηλαδή επιδότησης στα νησιά, πέραν του έτους;
      ΙΩΑΝΝΗΣ ΔΙΑΜΑΝΤΙΔΗΣ: Ήταν Δεκέμβριος του 2003 και σε δύο μήνες πήγαμε σε εκλογές.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και πέραν του έτους, σημαίνει μονοετείς συμβάσεις και ότι βεβαίως τα πλοία που δεν μπορούν να μπουν στον ανταγωνισμό, έρχονται εκεί. Αυτό που κάναμε εμείς -να δρομολογήσουμε πλοία τρία, έξι ή δώδεκα χρόνια- φέρνει νέα πλοία στην άγονη γραμμή.
      Με ρωτάτε και με ξαναρωτάτε για το χρηματοδοτικό πρωτόκολλο. Ναι, 100.000.000 ευρώ δόθηκαν από το χρηματοδοτικό πρωτόκολλο για τον προβλήτα 1. Νομίζω πως και εσείς ήσασταν καλεσμένος, όταν ήρθε ο Αντιπρόεδρος της Ευρωπαϊκής Τράπεζας Επενδύσεων, με τον οποίο υπογράψαμε στον Πειραιά σε πανηγυρική συνεδρίαση. 
      ΙΩΑΝΝΗΣ ΔΙΑΜΑΝΤΙΔΗΣ: Τα υπόλοιπα 2,1 δισεκατομμύρια τι έγιναν;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τα 100.000.000 ευρώ δόθηκαν στον προβλήτα 6 στη Θεσσαλονίκη. Νομίζω πως και το κόμμα σας ήταν καλεσμένο στην επίσκεψη του αρμόδιου Ιταλού Αντιπροέδρου της Ευρωπαϊκής Τράπεζας Επενδύσεων, με τον οποίο υπογράψαμε.
      Μαζί με τον κ. Αλογοσκούφη και όλους τους συναρμόδιους Υπουργούς υπογράψαμε σύμπραξη δημόσιου και ιδιωτικού τομέα 350.000.000 ευρώ για την ασφάλεια των λιμένων. Δεν γνωρίζετε εσείς που ασχολείστε τόσα χρόνια ή δεν γνωρίζει ο κ. Παπουτσής -που τα γνωρίζει άριστα- ότι ήμασταν υπόχρεοι από τον Ιούνιο του 2004, να έχουμε ολοκληρώσει όλες τις διαδικασίες για την ασφάλεια των λιμένων; Δεν το γνωρίζατε αυτό; 
      Δεν γνωρίζατε ότι αυτό που κάναμε εμείς με 450.000.000 ευρώ, έπρεπε να το έχετε κάνει εσείς από το 2003 και το 2004; Αυτά είναι τα χρήματα του χρηματοδοτικού πρωτοκόλλου. Τα χρήματα του χρηματοδοτικού πρωτοκόλλου είναι στη διάθεση όλων.
      ΙΩΑΝΝΗΣ ΔΙΑΜΑΝΤΙΔΗΣ: Μα, σε δύο μήνες πήγαμε σε εκλογές.
      Κυρία Πρόεδρε, μου επιτρέπετε μία διακοπή;
      ΠΡΟΕΔΡΟΣ (Άννα Μπενάκη-Ψαρούδα): Όχι, κύριε Διαμαντίδη. Μπορείτε να τριτολογήσετε, εάν θέλετε, αλλά δεν μπορείτε να διακόπτετε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, εμείς υπογράψαμε το χρηματοδοτικό πρωτόκολλο μέχρι το 2006. Στον πρώτο χρόνο έχουμε ξεπεράσει τα 600.000.000 ευρώ. Και προχωρώντας όλα αυτά τα έργα τα οποία σας περιέγραψα, μπορεί να ζητήσουμε και συμπλήρωμα, διότι τα 3.000.000.000 που θα χρηματοδοτήσουν το 50%, δεν θα φθάσουν, γιατί τα έργα είναι πολύ περισσότερο από 6.000.000.000 ευρώ. Αυτή είναι η πολιτική μας σε σχέση με τη δική σας. 
      Μου μιλάτε για χρηματιστηριακά παιχνίδια. Σοβαρά μιλάμε σ’ αυτήν την Αίθουσα, κύριοι συνάδελφοι; Μπορεί το ΠΑ.ΣΟ.Κ. να εγκαλεί τη Κυβέρνηση της Νέας Δημοκρατίας για χρηματιστηριακά παιχνίδια στην ακτοπλοΐα; 
      ΧΡΗΣΤΟΣ ΠΑΠΟΥΤΣΗΣ: Απολύτως.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μιλάνε στο σπίτι του κρεμασμένου για σκοινί; 
      ΧΡΗΣΤΟΣ ΠΑΠΟΥΤΣΗΣ: Απολύτως.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς στήσαμε το μονοπώλιο στο Αιγαίο; Εμείς στήσαμε τη μοναδική εταιρεία με σαράντα πέντε πλοία στα εβδομήντα; 
      ΙΩΑΝΝΗΣ ΔΙΑΜΑΝΤΙΔΗΣ: (Δεν ακούστηκε)
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς ήμασταν αυτοί που πωλούσαμε μέσα από τα αμοιβαία των τραπεζών τις μετοχές με 1.000 ευρώ, για να δίνουμε μαζί με άλλες μετοχές στο φουκαρά τον κόσμο, που έχασε 30.000.000.000.000 δραχμές εκείνη την εποχή, που έγινε η μεγαλύτερη αναδιανομή εισοδήματος στην Ελλάδα με τις μετοχές φούσκες στην ακτοπλοΐα; Εμείς ήμασταν αυτοί; 
      ΙΩΑΝΝΗΣ ΔΙΑΜΑΝΤΙΔΗΣ: Ο κ. Κουρής ήταν Ελδάρχης όπως έχει γραφτεί στον Τύπο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μιλάτε εσείς για χρηματιστηριακά παιχνίδια; Σας το είπα και πάλι ότι δεν είναι προνομιακός τόπο για εσάς η ακτοπλοΐα. Να είστε σεμνοί και ταπεινοί, να είστε προσεκτικοί, διότι ό,τι πετάτε έρχεται σ’ εσάς. Δεν έχετε εσείς τέτοια ιστορία, για να κάνετε τέτοιου είδους επιθέσεις χωρίς βάση. 
      ΧΡΗΣΤΟΣ ΠΑΠΟΥΤΣΗΣ: Ξέρουμε πολύ καλά την ιστορία, κύριε Κεφαλογιάννη, για να μπορούμε να μιλάμε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κλείνω, κυρία Πρόεδρε. 
      Εγώ πήρα την τελευταία ρήση του κ. Διαμαντίδη, του Κοινοβουλευτικού Εκπροσώπου -που εκπροσωπεί τον Αρχηγό της Αξιωματικής Αντιπολίτευσης και όλο το κόμμα, στη δευτερολογία του- που δεν είπε τίποτα για το «κάθε μέρα ένα πλοίο σε κάθε νησί». Πού θα βρει τα τριακόσια είκοσι πλοία; Σκεφθείτε το, για να μην εκτίθεστε και για να μην κατεβάζουμε το επίπεδο της συζήτησης και του διαλόγου και γελά ο κόσμος στα νησιά. 
      Εμείς αυτό που κάνουμε το κάνουμε με συνέπεια, με επιτυχία και θέλουμε και εσείς να συνδράμετε προς αυτήν την κατεύθυνση. Η εξυπηρέτηση των νησιών δεν είναι υπόθεση ενός κόμματος, ή μιας κυβέρνησης, είναι εθνική υπόθεση. Ελάτε με δημιουργικές προτάσεις. Εμείς εδώ δεν ακούσαμε καμμία πρόταση, γιατί το ΠΑ.ΣΟ.Κ. δεν έχει ούτε πρόγραμμα ούτε πρόταση. 
      Ευχαριστώ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Κύριε Διαμαντίδη, θέλετε να προσθέσετε κάτι; 
      ΙΩΑΝΝΗΣ ΔΙΑΜΑΝΤΙΔΗΣ: Μάλιστα, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Διαμαντίδης έχει το λόγο. 
      ΙΩΑΝΝΗΣ ΔΙΑΜΑΝΤΙΔΗΣ: Το πρώτο που θέλω να πω, κυρία Πρόεδρε, είναι ότι, όταν η Ευρωπαϊκή Ένωση εξέδωσε αυτήν την ανακοίνωση, ήταν 22 Δεκεμβρίου του 2003. Σε ενάμιση μήνα, κύριε Υπουργέ, διελύθη η Βουλή και πήγαμε σε εκλογές. Και μας ζητάτε ευθύνες τώρα, γιατί δεν κάναμε πράξη αυτά μέσα σε ενάμιση μήνα. Νομίζω ότι αυτό είναι –το λιγότερο που μπορούμε να πούμε- αφελές. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να το καταθέσετε και να καταθέσετε και ερώτηση στη Βουλή να το συζητήσουμε. Όχι εκτός ημερησίας διατάξεως. 
      ΙΩΑΝΝΗΣ ΔΙΑΜΑΝΤΙΔΗΣ: Δεσμευτήκαμε να το καταθέσουμε. 
      ΧΡΗΣΤΟΣ ΠΑΠΟΥΤΣΗΣ: Όχι, έχει κατατεθεί. Κυρία Πρόεδρε, με συγχωρείτε, αλλά ο κ. Κεφαλογιάννης κάνει πως δεν καταλαβαίνει τόση ώρα. Έχει κατατεθεί το έγγραφο από το 2004…
      ΠΡΟΕΔΡΟΣ (Άννα Μπενάκη-Ψαρούδα): Κύριε Παπουτσή, με συγχωρείτε, δεν έχετε το λόγο. 
      Ο κ. Διαμαντίδης έχει το λόγο για να ολοκληρώσει. 
      ΙΩΑΝΝΗΣ ΔΙΑΜΑΝΤΙΔΗΣ: Δεν ενθυμούμαι, κυρία Πρόεδρε, αυτό που είπε ο κ. Παπουτσής, είχε κατατεθεί παλαιότερα, μπορεί να το βρει από τα Πρακτικά. 
      Προχωρώ. Επειδή μιλήσατε τώρα για χρηματιστηριακά παιχνίδια, κύριε Υπουργέ, δεν πρέπει να τα λέτε αυτά τα πράγματα. Τα είπατε κάποτε και έπιασαν. Το 2004 έπιασαν στον ελληνικό λαό. Μπορεί να υπήρχε και μία δόση αλήθειας. Εγώ δεν το αμφισβητώ αυτό το πράγμα. Κάποτε το είπε συνάδελφος Βουλευτής της Νέας Δημοκρατίας και τον διέγραψε ο Αρχηγός σας. Μη λέτε όμως συνέχεια αυτό το τροπάριο. Διότι σήμερα γνωρίζουμε και γνωρίζει και ο ελληνικός λαός ποιοι ήταν οι ελδάρχες τότε ή ποιοι ήταν μεταξύ των άλλων. Και είναι στελέχη της Νέας Δημοκρατίας, είναι στελέχη της Κυβέρνησης. Είναι ο κ. Κουρής και ο κ. Παπαδόπουλος, ο αποπεμφθείς πριν λίγο καιρό. Μη μιλάτε, λοιπόν, εσείς για χρηματιστηριακά παιχνίδια. Αυτό που πρέπει να κάνετε είναι να απολογείστε εδώ για τα δομημένα ομόλογα και για όλο αυτό το συρφετό των κομματικών σας στελεχών, των κουμπάρων και των φίλων, που κάνουν κακό και την παράταξή σας οφείλετε να την προστατέψετε.
      ΠΡΟΕΔΡΟΣ (Άννα Μπενάκη-Ψαρούδα): Κύριε Διαμαντίδη, σας παρακαλώ πολύ να μείνετε στην επερώτηση. Να μη μπαίνουμε σ’ άλλα θέματα τώρα. 
      ΙΩΑΝΝΗΣ ΔΙΑΜΑΝΤΙΔΗΣ: Με προκάλεσε, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Μη μπαίνουμε σε άλλα θέματα. 
      ΙΩΑΝΝΗΣ ΔΙΑΜΑΝΤΙΔΗΣ: Μα με προκάλεσε! 
      ΠΡΟΕΔΡΟΣ (Άννα Μπενάκη-Ψαρούδα): Μα ποιος άρχισε να μιλά για χρηματιστηριακά παιχνίδια εδώ; 
      ΙΩΑΝΝΗΣ ΔΙΑΜΑΝΤΙΔΗΣ: Με προκάλεσε ο κύριος Υπουργός…
      ΠΡΟΕΔΡΟΣ (Άννα Μπενάκη-Ψαρούδα): Ολοκληρώστε γιατί τελειώσαμε. 
      ΙΩΑΝΝΗΣ ΔΙΑΜΑΝΤΙΔΗΣ: Αυτό να κάνετε, λοιπόν, και να σταματήσετε αυτό το παραμύθι, δεν περνά πια στον ελληνικό λαό. Πηγαίνετε στον ελληνικό λαό με την πολιτική σας, με τον απολογισμό σας. Όποτε και αν γίνουν εκλογές, όποτε και αν συμφωνήσουν όλοι οι Υπουργοί σας -γιατί άλλος λέει «εκλογές τώρα», άλλος «Σεπτέμβρη», άλλος «στο τέλος»- όποτε εν πάση περιπτώσει αποφασίσει ο Πρωθυπουργός, ο λαός θα καταλάβει ποιος είναι ο αξιόπιστος και ποιος αναξιόπιστος.
      ΠΡΟΕΔΡΟΣ (Άννα Μπενάκη-Ψαρούδα): Εντάξει, κύριε Διαμαντίδη, θα πάμε σε εκλογές και θα τις λύσουμε τις διαφορές μας. 
      Ο κύριος Υπουργός έχει το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Πρόεδρε, θα παρακαλέσω τους συναδέλφους να είναι πολύ προσεκτικοί, όταν αναφέρονται σε ονόματα. Και νιώθω την ανάγκη να υπερασπιστώ την τιμή και την υπόληψη ανθρώπων, οι οποίοι είναι απόντες. Και προσέξτε, κύριε Διαμαντίδη, γιατί αυτό το λάθος το κάνετε συνέχεια και στις επιτροπές και θα βρεθείτε εσείς ο ίδιος μπερδεμένος, όπως βρέθηκε ο πρώην συνάδελφός σας, ο κ. Λαλιώτης με τον κ. Μητσοτάκη… 
      ΙΩΑΝΝΗΣ ΔΙΑΜΑΝΤΙΔΗΣ: Κυρία Πρόεδρε, παρακαλώ πολύ! Δεν μπορεί να μας εκφοβίζει τώρα μέσα στο Κοινοβούλιο…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …που αναγκάστηκε να πληρώσει 100.000.000 δραχμές.  
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, παρακαλώ, δεν είναι θέματα της επερώτησης. 
     Κηρύσσεται περαιωμένη η συζήτηση επί της υπ’ αριθμόν 63/30/26.4.2007 επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Εμπορικής Ναυτιλίας, σχετικά με τις ακτοπλοϊκές συγκοινωνίες.
     Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 22 Μαϊου 2007 και της Πέμπτης 24 Μαϊου 2007 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη-Ψαρούδα): Συνεπώς τα Πρακτικά των συνεδριάσεων της Τρίτης 22 Μαΐου 2007 και της Πέμπτης 24 Μαΐου 2007 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.15΄, λύεται η συνεδρίαση για αύριο ημέρα Τρίτη 5 Ιουνίου 2007 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
                                                                       1

Τελευταία Αποθήκευση:	8/6/2007 9:30:00 πμ	Από:	Βλάσση Φρόσω
Εκτυπώθηκε:	15/3/2007 12:24:00 μμ

