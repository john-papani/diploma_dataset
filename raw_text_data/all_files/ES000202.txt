ΣΥΝΕΔΡΙΑΣΗ ΟΣΤ'
Τετάρτη 2 Φεβρουαρίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. 'Αδεια απουσίας του Βουλευτή Γ. Τζιτζικώστα,  
3. Ανακοινώνεται ότι τη συνεδρίαση παρακολουθούν μαθητές, από το Εσπερινό Γυμνάσιο Αγίων Αναργύρων, 
4. Επί διαδικαστικού θέματος σχετικά με τον τρόπο συζήτησης των άρθρων του σχεδίου νόμου του Υπουργείου Μεταφορών και Επικοινωνιών,  
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1) Κατάθεση αναφορών, 
2) Απαντήσεις Υπουργών σε ερωτήσεις Βουλευτών, 
3) Ανακοίνωση του δελτίου επικαίρων ερωτήσεων της Πέμπτης 3 Φεβρουαρίου 2000, 
4) Συζήτηση επικαίρων ερωτήσεων: α) Προς τον Υπουργό Εθνικής Παιδείας και Θρησκευμάτων: i) σχετικά με την καθυστέρηση λειτουργίας του Διεθνούς Ερευνητικού Κέντρου Χάους και Πολυπλοκότητας στο Πανεπιστήμιο Θράκης, ii) σχετικά με την ποινικοποίηση των μαθητικών κινητοποιήσεων, β) Προς τον Υπουργό Γεωργίας, σχετικά με τις καταστροφές που υπέστησαν οι πορτοκαλοπαραγωγοί στο Νομό Αργολίδας από τον παγετό, την καταβολή αποζημιώσεων κλπ., γ) Προς τον Υπουργό Πολιτισμού σχετικά με τη δημοσίευση στο εξώφυλλο του περιοδικού "ΛΙΓΚΑ" της 'Ενωσης Ποδοσφαιρικών Ανωνύμων Εταιρειών, χάρτη της Ευρώπης στο οποίο το κράτος των Σκοπίων αναφέρεται ως Μακεδονία κλπ., δ) Προς τον Υπουργό Υγείας και Πρόνοιας, σχετικά με την έξαρση των κρουσμάτων μηνιγγίτιδας, τη λήψη των αναγκαίων μέτρων κλπ., 
Γ. ΝΟΜΟΘΕΤΙΚΗ ΕΡΓΑΣΙΑ Συζήτηση επί των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: "Ρυθμίσεις θεμάτων αρμοδιότητας του Υπουργείου Μεταφορών και Επικοινωνιών", 
ΟΜΙΛΗΤΕΣ 
Α. Επί των επικαίρων ερωτήσεων: 
ΑΝΘΟΠΟΥΛΟΣ Ι., 
ΒΡΕΤΤΟΣ Κ., 
ΔΗΜΑΡΑΣ Ι., 
ΚΑΝΤΑΡΤΖΗΣ Α., 
ΣΓΟΥΡΙΔΗΣ Π., 
ΣΩΤΗΡΟΠΟΥΛΟΣ Β., 
ΦΑΡΜΑΚΗΣ Ν., 
ΦΟΥΝΤΟΥΚΙΔΟΥ Π., 
ΦΟΥΡΑΣ Α., 
Β. Επί του διαδικαστικού θέματος: 
ΑΠΟΣΤΟΛΙΔΗΣ Λ., 
ΒΕΖΔΡΕΒΑΝΗΣ Η., 
ΓΚΕΛΕΣΤΑΘΗΣ Ν., 
ΔΗΜΑΡΑΣ Ι., 
ΜΑΤΗΣ Α., 
ΜΗΤΣΟΤΑΚΗΣ Κ., 
ΜΟΥΣΤΑΦΑ Μ., 
ΣΑΛΑΓΙΑΝΝΗΣ Ν., 
ΣΚΟΠΕΛΙΤΗΣ Σ., 
ΣΟΥΡΛΑΣ Γ., 
ΠΑΠΑΦΙΛΙΠΠΟΥ Ν., 
Γ. Επί του σχεδίου νόμου του Υπουργείου Μεταφορών και Επικοινωνιών: 
ΓΚΕΛΕΣΤΑΘΗΣ Ν., 
ΔΗΜΑΡΑΣ Ι., 
ΜΑΤΗΣ Α., 
ΜΟΥΣΤΑΦΑ Μ., 
ΠΑΠΑΦΙΛΙΠΠΟΥ Ν.
ΣΑΛΑΓΙΑΝΝΗΣ Ν., 
ΣΚΟΠΕΛΙΤΗΣ Σ., 
ΣΠΥΡΙΟΥΝΗΣ Κ., 
ΣΤΑΘΗΣ Θ., 
ΧΡΥΣΑΝΘΑΚΟΠΟΥΛΟΣ Α., 

ΠΡΑΚΤΙΚΑ  ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΟΣΤ'
Τετάρτη 2 Φεβρουαρίου 2000
--------------------------
Αθήνα, σήμερα στις 2 Φεβρουαρίου 2000 ημέρα Τετάρτη και ώρα 18.14' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Γ' Αντιπροέδρου αυτής κ. ΛΟΥΚΑ ΑΠΟΣΤΟΛΙΔΗ.
ΠΡΟΕΔΡΕΥΩΝ (Λουκάς Αποστολίδης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 1.2.2000 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της συνεδριάσεώς του της 1ης Φεβρουαρίου 2000 σε ό,τι αφορά την ψήφιση στο σύνολο των σχεδίων νόμων: 1.  "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λεττονίας για την οικονομική και τεχνολογική συνεργασία".
2.  "Προσαρμογή του ελληνικού δικαίου προς την οδηγία αριθμ. 98/26/ΕΚ του Ευρωπαϊκού Κοινοβουλίου και του Συμβουλίου της 19.5.1998 σχετικα με το αμετάκλητο του διακανονισμού στα συστήματα πληρωμών και στα συστήματα διακανονισμού χρηματοπιστωτικών μέσων και άλλες διατάξεις".
3.  "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Παναμά για την οικονομική και τεχνολογική συνεργασία".
4.  "Κύρωση της Προξενικής Σύμβασης μεταξύ της Ελληνικής Δημοκρατίας και της Δημοκρατίας του Ουζμπεκιστάν".
5.  "Κύρωση της Συμφωνίας αεροπορικών μεταφορών, μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κούβας".
6.  "Κύρωση του Πρωτοκόλλου μεταξύ του Υπουργείου Εξωτερικών της Ελληνικής Δημοκρατίας και του Υπουργείου Εξωτερικών της Ρωσικής Ομοσπονδίας για την προετοιμασία και έκδοση κοινής συλλογής εγγράφων προερχομένων από τα ιστορικά αρχεία τους".
7.  "Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου του Μαρόκου".  8. "Κύρωση της Συμφωνίας αεροπορικών μεταφορών, μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νότιας Αφρικής".
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από το Γραμματέα της Βουλής κ. Αχιλλέα Κανταρτζή, Βουλευτή Τρικάλων, τα ακόλουθα: (Το κείμενο των αναφορών υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω το δελτίο επικαίρων ερωτήσεων της Πέμπτης 3 Φεβρουαρίου 2000.  Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 1. Η με αριθμό 545/27.1.2000  επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Κουτσόγιωργα προς την Υπουργό Εσωτερικών, Δημόσιας Διοίκησης και Απόκεντρωσης, σχετικά με την επίλυση του προβλήματος της διάθεσης των απορριμάτων στο Νομό Αχαϊας.
2. Η με αριθμό 563/31.1.2000 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τον Υφυπουργό παρά τω Πρωθυπουργώ, Υφυπουργό Πολιτισμού (Αρμόδιο για θέματα Αθλητισμού), σχετικά με τα κριτήρια για την οικονομική ενίσχυση των Αθλητικών Συλλόγων κλπ.
3. Η με αριθμό 566/31.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Μεταφορών και Επικοινωνιών, σχετικά με τον καθορισμό της τιμής εισιτηρίου για το ΜΕΤΡΟ κλπ.
4. Η με αριθμό 560/31.1.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη διαχείριση των επικίνδυνων αποβλήτων κλπ.
5. Η με αριθμό 557/31.1.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ.Αναστασίου Ιντζέ προς τον Υπουργό Εργασίας και Κοινωνικών Ασφαλίσεων, σχετικά με τη λήψη μέτρων για την παραχώρηση της αίθουσας συγκεντρώσεων του οικισμού " ΜΑΚΕΔΟΝΙΑ" της Νέας Ευκαρπίας Θεσσαλονίκης, στο νόμιμο όργανο της διοίκησης του οικισμού κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν.Βουλής).
1. Η με αριθμό 561/31.1.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Εθνικής Παιδείας και Θρησκευμάτων, σχετικά με την ίδρυση Ιατρικής Σχολής στο Πανεπιστήμιο Πειραιά κλπ.
2. Η με αριθμό 551/28.1.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Ορφανού προς τον Υπουργό Εθνικής Παιδείας και Θρησκευμάτων, σχετικά με την καθυστέρηση καταβολής των μισθών, στους καθηγητές σωματικής αγωγής των Τμημάτων Σωματικής Διευκόλυνσης (ΤΑΔ) Θεσσαλονίκης.
3. Η με αριθμό 565/31.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τους Υπουργούς Υγείας, Πρόνοιας, Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, σχετικά με την αξιοποίηση από μέρους της Κυβέρνησης των μέσων του Κράτους, εν όψει των επικείμενων εκλογών.
4. Η με αριθμό 559/31.1.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εθνικής Παιδείας και Θρησκευμάτων, σχετικά με την κατάργηση διατάξεων του νόμου 2545/40 για περιορισμό ίδρυσης Κέντρου Γλωσσών, σε συγγενείς εκπαιδευτικών που υπηρετούν στο δημόσιο κλπ.
5. Η με αριθμό 556/31.1.2000 επίκαιρη ερώτηση της Βουλευτή του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με την ασφάλιση των αναπληρωτών και ωρομισθίων εκπαιδευτικών στη Δημόσια Εκπαίδευση.  
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου: Πρώτη είναι η με αριθμό 554/31.1.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β' Αντιπροέδρου της Βουλής κ. Παναγιώτη Σγουρίδη προς τον Υπουργό Εθνικής Παιδείας και Θρησκευμάτων, σχετικά με την καθυστέρηση λειτουργίας του Διεθνούς Ερευνητικού Κέντρου Χάους και Πολυπλοκότητας στο Πανεπιστήμιο Θράκης.
Η επίκαιρη ερώτηση έχει ως εξής: "Για τριάμισι χρόνια η Ελλάδα θέλοντας να ακολουθήσει τις επιταγές της σύγχρονης εποχής, ίδρυσε το Διεθνές Ερευνητικό Κέντρο Χάους και Πολυπλοκότητας. Η ψήφιση αυτού του νομικού προσώπου ιδιωτικού δικαίου που θα συνδέεται με το Δημοκρίτειο Πανεπιστήμιο Θρακης, έγινε με το άρθρο 63 του ν.2413/96. 'Εκτοτε, αντί της τάξης που προέρχεται από την αυτοοργάνωση όπως προβλεπει η θεωρία του Πριγκοζίν, επακολούθησε το χάος.  Ερωτάται ο Υπουργός: Να ενημερώσει την Εθνική Αντιπροσωπεία: 1. Για ποιο λόγο καθυστέρησε η λειτουργία του κέντρου και 2. Πότε προβλέπεται να εκδοθεί η υπουργική απόφαση"; Ο Υφυπουργός Εθνικής Παιδείας και Θρησκευμάτων κ. Ανθόπουλος, έχει το λόγο και όχι σαν το χάος που λέει εδώ η επίκαιρη ερώτηση του συναδέλφου.  
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, με προκαλείτε να απαντήσω στη χιουμοριστική παρατήρησή σας. Δεν ξέρουμε ποιο από τα δυο στοιχεία του ερευνητικού κέντρου ευθύνεται γι' αυτήν την καθυστέρηση, δηλαδή αν ευθύνεται το χάος ή η πολυπλοκότητα. Εγώ νομίζω ότι ευθύνεται η πολυπλοκότητα των ενεργειών τόσο του Δημοκριτείου Πανεπιστημίου όσο και της Γενικής Γραμματείας 'Ερευνας και Τεχνολογίας.
Ο λόγος είναι απλός. Αυτό το Διεθνές Κέντρο 'Ερευνας Χάους και Πολυπλοκότητας ιδρύθηκε με το ν. 2413/96 απ' ότι θυμάμαι, μετά από πρωτοβουλία-τροπολογία του ερωτώντος συναδέλφου. Στη συνέχεια με βάση αυτό το νόμο έπρεπε να γίνει η σχετική πρόταση από το Δημοκρίτειο Πανεπιστήμιο, προκειμένου να συσταθεί και να λειτουργήσει. Είναι γεγονός ότι το Δημοκρίτειο για δικούς του λόγους -προφανώς λόγους ουσίας- πολλές φορές αναδιαμόρφωσε την αρχική του πρόταση.
Επίσης όταν τελείωσε η διαδικασία της διαμόρφωσης της πρότασης του Δημοκριτείου, αντιμετωπίσαμε την απαγορευτική διάθεση της Γενικής Γραμματείας 'Ερευνας και Τεχνολογίας όχι ως προς τη σύσταση του Διεθνούς Ερευνητικού Κέντρου Χάους και Πολυπλοκότητας, αλλά όσον αφορά την εναρμόνιση της νομοθεσίας που αφορούσε τη λειτουργία του με ένα προωθούμενο νομοσχέδιο από την πλευρά του Υπουργείου Ανάπτυξης.
'Ολα αυτά τώρα έχουν διευθετηθεί. 'Εχουν τελειώσει οι εσωτερικές συνεννοήσεις και οσονούπω υπογράφεται η σχετική υπουργική απόφαση.  Επομένως από την περίοδο του χάους και της πολυπλοκότητας, εισερχόμεθα στην περίοδο της δημιουργικής λειτουργίας του ερευνητικού κέντρου.  ΠΡΟΕΔΡΕΥΩΝ (Λουκάς Αποστολίδης): Ο κ. Σγουρίδης έχει το λόγο. 
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κύριε Υπουργέ, θα ήθελα να είσαστε περισσότερο συγκεκριμένος. Θα ήθελα να μου πείτε ότι το προεδρικό διάταγμα πρόκειται να εκδοθεί εντός των επομένων ημερών. 'Εχουν περάσει τριάμισι χρόνια και αυτό το ερευνητικό κέντρο φαίνεται ότι θα παραπεμφθεί στις καλλένδες. Ξεπεράστηκαν τα προβλήματα αλλά δεν ξέρω αν το Υπουργείο Παιδείας θα εκδώσει το προεδρικό διάταγμα. Περιμένω στη δευτερολογία σας ότι μέσα στον τελευταίο μήνα που θα διέλθουμε θα μπορέσουμε να δούμε το προεδρικό διάταγμα υπογεγραμμένο.
Φοβάμαι πολύ ότι η πολυπλοκότητα του προβλήματος αντί να φέρει την αυτοοργάνωση όπως λέει η θεωρία του Πριγκοζίν έφερε το χάος μέχρι της υπογραφής του συγκεκριμένου προεδρικού διατάγματος. Θα έλεγα ότι είναι πολύ σημαντική για τη Θράκη, η ίδρυση αυτού του κέντρου διότι θα λύσει πολλά προβλήματα όχι μόνο στην περιοχή μας αλλά και στην ευρύτερη περιοχή των Βαλκανίων. Ας μην ξεχνάμε ότι βάσει της θεωρίας της πολυπλοκότητας και του χάους μπορούμε να μελετήσουμε από φυσικοχημικά φαινόμενα, μέχρι βιολογικά φαινόμενα και από οικονομικά φαινόμενα μέχρι και ψυχοκοινωνικά φαινόμενα τα οποία δεν μπορούν να αντιμετωπισθούν με οποιαδήποτε άλλη θεωρία. Δηλαδή θα είχε ένα ευρύ φάσμα αυτό το κέντρο για έρευνα και για μελέτες. Πιστεύω ότι η ίδρυσή του θα βοηθήσει πολλαπλώς όχι μόνο τη Θράκη, αλλά και όλην την Ελλάδα.
Ας μην ξεχνάμε ότι πέντε είναι αυτά τα κέντρα σε όλο τον κόσμο. 'Ενα εκ των πέντε που πρόκειται να ιδρυθεί είναι αυτό του Κέντρου Χάους και Πολυπλοκότητας στο Δημοκρίτειο Πανεπιστήμιο Θράκης.
Περιμένω, λοιπόν, στη δευτερολογία σας να μου καθορίσετε το χρόνο που αυτό το προεδρικό διάταγμα θα υπογραφεί.
Σας ευχαριστώ.
ΠΡΟΕΔΡΕΥΩΝ (Λουκάς Αποστολίδης): Πάντως δεν κατάλαβα, κύριε συνάδελφε, επειδή είπατε τον επόμενο μήνα, σημαίνει τίποτε αυτό που περιμένετε από τον κύριο Υπουργό; Δηλαδή το βάζετε χρονικά...
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Αν περιμένετε να βγάλετε είδηση περί εκλογών, δεν θα είμαι εγώ αυτός που θα δώσει την απάντηση. Την απάντηση θα τη δώσει ο Πρωθυπουργός.
ΠΡΟΕΔΡΕΥΩΝ (Λουκάς Αποστολίδης): Μάλιστα.
Ο κύριος Υπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, αυτήν τη στιγμή δεν μπορώ να καθορίσω επ' ακριβώς την ημερομηνία, όχι των εκλογών προφανώς, αλλά της υπογραφής της σχετικής υπουργικής απόφασης. Εκείνο όμως για το οποίο απολύτως μπορώ να διαβεβαιώσω τον αγαπητό συνάδελφο, είναι ότι η υπουργική απόφαση -όχι προεδρικό διάταγμα, άρα δεν έχουμε μπροστά μας άλλον μακρύ χρόνο διαδικασίας- βρίσκεται στο τελικό στάδιο επεξεργασίας. Και αυτό ακριβώς μου το διαβεβαιώνει και σας το μεταφέρω, ο ειδικός γραμματέας πανεπιστημιακής εκπαίδευσης ο κ. Διονύσιος Κλάδης, που επεξεργάζεται την υπουργική απόφαση και ο οποίος ξέρετε ότι προέρχεται και από το Δημοκρίτειο Πανεπιστήμιο.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Δεύτερη είναι η με αριθμό 547/27.1.2000 επίκαιρη ερώτηση του Βουλευτή της Νέας Δημοκρατίας κ.  Βασιλείου Σωτηρόπουλου προς τον Υπουργό Γεωργίας, σχετικά με τις καταστροφές που υπέστησαν οι πορτοκαλοπαραγωγοί, στο Νομό Αργολίδος από τον παγετό, την καταβολή αποζημιώσεων κλπ.
Η επίκαιρη ερώτηση του κ. Σωτηρόπουλου έχει ως εξής: "Στις 21 Ιανουαρίου 2000 στο Νομό Αργολίδος, λόγω του παγετού, επλήγη σημαντικά η παραγωγή εσπεριδοειδών, κηπευτικών (αγκινάρες, μαρούλια κλπ.) και σε ορισμένες περιοχές και τα δένδρα.
Το εξαγωγικό εμπόριο εσπεριδοειδών σταμάτησε, τα εργοστάσια χυμοποίησης υπολειτουργούν και το αδιάθετο προϊόν υπολογίζεται στο 65% περίπου της συνολικής παραγωγής.
Οι αγρότες βρίσκονται σε δεινή κατάσταση, λόγω της απώλειας του εισοδήματός τους και λόγω της μη πληρωμής, εξόφλησης της περσινής επιδότησης της χυμοποίησης. Υπολογίζεται ότι 8 δραχμές ανά κιλό της επιδότησης δεν τους έχουν καταβληθεί από την περσινή παραγωγή.
Οι γεωπόνοι του ΕΛΓΑ και της Διεύθυνσης Αγροτικής Ανάπτυξης δεν έχουν αρχίσει τις εκτιμήσεις των ζημιών.
Δεδομένου ότι τα εσπεριδοειδή είναι το κυριότερο προϊόν του νομού και τα έσοδα μεγάλου αριθμού αγροτών εξαρτώνται απ' αυτό το προϊόν: Ερωτάται ο κύριος Υπουργός: 1. Πώς σχεδιάζει η Κυβέρνηση να αντιμετωπίσει το σοβαρό αυτό πρόβλημα; 2. Πότε τα κλιμάκια των γεωπόνων θα εκτιμήσουν τις ζημιές; 3. Πότε θα καταβληθούν τα υπόλοιπα ποσά των επιδοτήσεων χυμοποίησης της περσινής παραγωγής; 4. Τι θα γίνει με τα αγροτικά χρέη προς την ΑΤΕ λόγω της απόλυτης αδυναμίας των αγροτών να ικανοποιήσουν τις απαιτήσεις της τράπεζας;" Ο Υφυπουργός Γεωργίας κ. Βρεττός έχει το λόγο.
KΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. 'Οπως ίσως γνωρίζετε, κύριε συνάδελφε, ειδικό κλιμάκιο με επικεφαλής το Διοικητή του ΕΛΓΑ, αλλά και τον Υποδιοικητή, πήγαν στην Αργολίδα και στην 'Αρτα για να μεθοδεύσουν, μαζί με τους υπόλοιπους που ασχολούνται με το πρόβλημα, την αποζημίωση των εσπεριδοειδών από τον παγετό.
Εκεί έγινε μία συγκροτημένη δουλειά και αποφασίστηκαν τα εξής: Πρώτον, να γίνει μία έκτακτη εφαρμογή του άρθρου 11 του Κανονισμού του ΕΛΓΑ, έτσι ώστε να εκτιμηθούν οι ζημιές στο σύνολό τους και να διεκπεραιωθεί η πληρωμή το ταχύτερο δυνατόν. Πιστεύουμε ότι με τον τρόπο αυτόν θα γίνει η εκτίμηση μέχρι το τέλος του Φεβρουαρίου και μέχρι τέλος Μαρτίου θα γίνει η πληρωμή.
Συγκροτούνται τριμελείς επιτροπές, οι οποίες αναλαμβάνουν ανά δήμο να κάνουν την εκτίμηση. Στις επιτροπές αυτές συμμετέχουν και εκπρόσωποι των ΕΑΣ και των ομάδων παραγωγών. Αφού γίνουν οι συνολικές εκτιμήσεις στο τέλος θα εξειδικευτούν και για τον καθένα.
Συνεπώς θεωρούμε ότι πολύ σύντομα θα μπορέσουν να αποκατασταθούν οι παραγωγοί των οποίων τα εσπεριδοειδή έπαθαν ζημιά από τον παγετό.
Τώρα για χρήματα τα οποία ακόμα δεν έχουν πληρωθεί σε παραγωγούς από τη χυμοποίηση, αυτό όπως ξέρετε οφείλεται σε προβλήματα των φακέλων που έχουν υποβληθεί στις αρμόδιες διευθύνσεις. Και το Υπουργείο Γεωργίας περιμένει, ώστε να ξεκαθαριστούν οι φάκελοι για να μπορέσει να κινήσει τη διαδικασία των ενισχύσεων.
Ελπίζουμε να μπορούν να βρεθούν όλα τα δικαιολογητικά, έτσι ώστε να πάρουν οι παραγωγοί τα χρήματά τους.
Για τα θέματα που αφορούν τα δάνεια νομίζω ότι η Αγροτική Τράπεζα έχει ήδη βάλει τις διαδικασίες. Αν κατάλαβα καλά το ερώτημά σας είναι πώς θα κλείσουν ορισμένες υποθέσεις χρεών...
ΒΑΣΙΛΕΙΟΣ ΣΩΤΗΡΟΠΟΥΛΟΣ: Από εδώ και πέρα...
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Εχει βάλει διαδικασίες όπου μπορεί ο καθένας να προσφύγει και να τακτοποιηθεί με βάση τις εγκυκλίους τις οποίες έχει εκδώσει η Αγροτική Τράπεζα. Ευχαριστώ, κύριε Προέδρε.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Σωτηρόπουλε, έχετε το λόγο.
ΒΑΣΙΛΕΙΟΣ ΣΩΤΗΡΟΠΟΥΛΟΣ: 'Οφειλα να επισημάνω το μέγα θέμα που έχει δημιουργηθεί στο νομό με τους τελευταίους παγετούς από τις 20 Ιανουαρίου μέχρι σήμερα, διοτι δεν ήταν μόνο στις 20 Ιανουαρίου που είχαμε βαρύ παγετό και η θερμοκρασία κατέβηκε πολύ χαμηλά, αλλά είχαμε επανειλημμένως και στις 26 και στις 27 Ιανουαρίου με πολύ χαμηλές θερμοκρασίες πρωτοφανείς και η ζημιά είναι μεγάλη.
Το ποσοστό βέβαια των ζημιών θα εκτιμηθεί, όπως είπατε από τις τριμελείς επιτροπές που θα οριστούν ανά δήμο. Και εμείς κάναμε περιοδεία στους συνεταιρισμούς και στα εργοστάσια χυμοποίησης και είδαμε και με γεωπόνους ότι οι ζημιές είναι από 80% μέχρι 100%. Υπάρχουν περιοχές που έχουν πληγεί καθ'ολοκληρίαν και άλλες περιοχές που έχουν πληγεί λιγότερο, αλλά οι ζημιές κατά βάση είναι από 80% μέχρι 100%.
Πρέπει το συντομότερο να γίνουν οι εκτιμήσεις και όχι με τα γνωστά τερτίπια, όπως άλλοτε λειτουργούσαν. Γιατί θα ενθυμείστε ότι και η περσινή παραγωγή ήταν μειωμένη λόγω των παγετών που είχαμε το Μάρτιο του 1998 -μετά από ενάμισι και δύο χρόνια μπόρεσαν να πάρουν κάποιες αποζημιώσεις οι αγρότες- και φέτος οι τιμές ήταν πολύ χαμηλές. 'Ηταν τριάντα πέντε δραχμές στο εξαγωγικό εμπόριο και τριάντα πέντε δραχμές περίπου σε χυμοποίηση και ήρθε και αυτή η μεγάλη ιστορία τώρα με τους παγετούς.
'Οσον αφορά την περσινή χυμοποίηση, κύριε Υπουργέ, υπάρχει δυσλειτουργία των υπηρεσιών, μεταξύ των διευθύνσεων αγροτικής ανάπτυξης και της ΔΙΔΑΓΕΠ. Οι φάκελοι πηγαινοέρχονται. Υπάρχουν δύο ομάδες, για να πάρουν τα λεφτά οι αγρότες πρέπει να είναι μέσα από κάποια ομάδα παραγωγών. Η μία ομάδα έχει πάρει ένα μέρος και δεν έχει πάρει τις οκτώ δραχμές ανά κιλό για σαράντα χιλιάδες τόνους χυμοποίηση και η άλλη ομάδα δεν έχει πληρωθεί καθόλου. Μεσολάβησε τώρα και αυτή η ιστορία και αντιλαμβάνεστε ότι υπάρχει μεγάλο πρόβλημα.
Θα πρέπει τέλος πάντων αυτές οι υπηρεσίες, η ΔΙΔΑΓΕΠ κυρίως με τη Διεύθυνση Αγροτικής Ανάπτυξης του νομού κάποτε να συντονιστούν. Δεν μπορεί να εξηγεί διαφορετικά η Διεύθυνση Αγροτικής Ανάπτυξης του νομού τους κανονισμούς της Ευρωπαϊκής 'Ενωσης και διαφορετικά να τους εξηγεί η ΔΙΔΑΓΕΠ. Σε αυτό το θέμα δημιουργείται προβλημα. Και δεν είναι μόνο τα πορτοκάλια, είναι και τα άλλα οπωροκηπευτικά, οι αγκινάρες, τα μαρούλια που επλήγησαν τώρα με τους παγετούς. Και αυτά είναι η δεύτερη φορά που πλήττονται μέσα στον ίδιο χρόνο, διότι είχαμε και τις βροχοπτώσεις, του Νοεμβρίου-Δεκεμβρίου που πάθανε ζημιές σε μεγάλες περιοχές. Ο κ. Φουντάς και ο κ. Ανωμερίτης είχαν επισκεφθεί τότε την περιοχή που είχε πληγεί από τις βροχοπτώσεις.
Αλλά το βασικότερο θέμα είναι τα εσπεριδοειδή όπου διακόσιες χιλιάδες τόνοι περίπου είναι πίσω τώρα. 'Εχουν φύγει μέχρι τώρα εκατό χιλιάδες τόνοι. Δηλαδή τα 2/3 περίπου της παραγωγής, ας πούμε το 60% της παραγωγής είναι ακόμα στα δένδρα και θα πρέπει οπωσδήποτε τάχιστα και οι εκτιμήσεις να γίνουν και να δοθουν οι πληρωμές. Ευχαριστώ πολύ.
ΠΡΟΕΔΡΕΥΩΝ (Λουκάς Αποστολίδης): Ο κυριος Υπουργός έχει το λόγο. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Οπως είπαμε και προηγουμένως το θέμα των αποζημιώσεων θα προχωρήσει με τη διαδικασία του άρθρου 11. Μάλιστα αν υπάρχουν αντιρρήσεις πάνω στην εκτίμηση προβλέπεται ειδική διαδικασία, έτσι ώστε να ακουστούν όλες οι απόψεις για να μην υπάρχουν αδικίες. Θεωρούμε ότι θα τελειώσουν τέλος Μαρτίου.
ΒΑΣΙΛΕΙΟΣ ΣΩΤΗΡΟΠΟΥΛΟΣ: Δεν θα είναι.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Εμείς θεωρουμε ότι θα είναι.
ΒΑΣΙΛΕΙΟΣ ΣΩΤΗΡΟΠΟΥΛΟΣ: Να ρωτήσω κάτι, κύριε Πρόεδρε; Χθες έκανε αυτήν τη συνάντηση και τη μάθαμε αργά το βράδυ. Δεν θα έπρεπε και οι τοπικοί Βουλευτές να έχουν ενημερωθεί ότι θα έρθει ο Διοικητής του ΕΛΓΑ;  
ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριε Σωτηρόπουλε, δεν έχετε το λόγο.
ΒΑΣΙΛΕΙΟΣ ΣΩΤΗΡΟΠΟΥΛΟΣ: Να έχουμε έστω μία συμμετοχή στη συνάντηση αυτή; 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν ξέρω, πάντως συγγενικά σας πρόσωπα είχαν συμμετοχή στη συνάντηση και τους ξέρετε πολύ καλά.
Τώρα σε ό,τι αφορά τις πληρωμές των παραγωγών υπάρχει ένα προβλημα και αυτό δεν οφείλεται στην κακή συνεννόηση...
ΒΑΣΙΛΕΙΟΣ ΣΩΤΗΡΟΠΟΥΛΟΣ: Στη δυσλειτουργία.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας):... ή στη δυσλειτουργία ανάμεσα στην κεντρική υπηρεσία και στις Νομαρχιακές Υπηρεσίες.
Κυρίως οφείλεται στο γεγονός ότι δεν υπάρχουν επαρκή δικαιολογητικά, ώστε να πληρωθεί η ενίσχυση. Παραδείγματος χάρη, ενώ έπρεπε να είχε επιβάλει ο Κανονισμός της Ευρωπαϊκής 'Ενωσης, να εκπληρωθούν οι συμβάσεις που έχουν αναλάβει οι ομάδες παραγωγών, εάν δεν δικαιολογηθεί η μη εκπλήρωσή τους, δεν μπορεί να πληρωθεί η ενίσχυση. Εκεί είναι το βασικό σημείο που καθυστερούμε και αυτό δεν γίνεται, ούτε με υπαιτιότητα των κεντρικών υπηρεσιών, αλλά δεν θέλω να στηρίξω τις νομαρχιακές υπηρεσίες, ούτε με υπαιτιότητα των νομαρχιακών υπηρεσιών.
Είναι οι ομάδες των παραγωγών, οι οποίες θα πρέπει να κατανοήσουν, ότι θα πρέπει να δίνουν ορισμένα δικαιολογητικά, τα οποία να είναι επαρκή. Αυτό είναι το πρόβλημα και βεβαίως, το αντιμετωπίζουμε, διότι βλέπουμε ότι υπάρχει ένα θέμα, κύριε συνάδελφε, το οποίο έχουμε εντοπίσει.
ΠΡΟΕΔΡΕΥΩΝ (Λουκάς Αποστολίδης): Τρίτη είναι η με αριθμό 564/31-1-2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή, προς τους Υπουργούς Δικαιοσύνης, Εθνικής Παιδείας και Θρησκευμάτων, σχετικά με την ποινικοποίηση των μαθητικών κινητοποιήσεων κλπ.
Η επίκαιρη ερώτηση έχει ως εξής: " Η Κυβέρνηση  προκειμένου να επιβάλλει την πολιτική της λεγόμενης "εκπαιδευτικής μεταρρύθμισης" η οποία έχει απορριφθεί καθολικά από την εκπαιδευτική κοινότητα και την ελληνική κοινωνία, ποινικοποίησε τις μαθητικές κινητοποιήσεις και έχει επιστρατεύσει τους κατασταλτικούς μηχανισμούς για να σταματήσει τους αγώνες των μαθητών.
Την προηγούμενη βδομάδα καταδικάστηκαν δεκατρείς ανήλικοι μαθητές εκλεγμένοι στο δεκαπενταμελές του μαθητικού συμβουλίου του Γυμνασίου Πλαταμών Πιερίας, κατηγορούμενοι για τις αγωνιστικές κινητοποιήσεις και τη συμμετοχή τους στη διήμερη κατάληψη του σχολείου τους το Νοέμβρη του 1998.
Η περίπτωση αυτή δεν είναι η μοναδική, αλλά έπεται συνέχεια, με δεδομένο ότι σήμερα εκκρεμούν εκατοντάδες παρόμοιες υποθέσεις σ' όλην τη χώρα. Μετά τα αγροτοδικεία που ακολούθησαν τις αγροτικές κινητοποιήσεις, τώρα σειρά έχουν πάρει τα μαθητοδικεία. 'Οπως φαίνεται η Κυβέρνηση προκειμένου να σταματήσει τις αντιδράσεις που προκαλεί η πολιτική της, έχει μετατρέψει τη χώρα σε ένα μεγάλο δικαστήριο, ποινικοποιώντας την πολιτική και κοινωνική ζωή της χώρας.
Ερωτώνται οι κύριοι Υπουργοί τι σκοπεύει να κάνει η Κυβέρνηση για να επιλύσει το πρόβλημα που δημιουργούσε η ίδια με την πολιτική της, αναθέτοντας στα διαστήρια και στους εισαγγελείς το ρόλο του "παιδονόμου" και της καθυπόταξης των μαθητών που αγωνίζονται για να διασφαλίσουν το μέλλον τους;" Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, επιτρέψτε μου πρώτα απ'όλα να εκφράσω την απορία μου κατά πόσο πρόκειται περί επίκαιρης ερωτήσεως, όσον αφορά το περιεχόμενό της, αλλά και όσον αφορά τη χρονική στιγμή της για να κριθεί επίκαιρη.
Είναι γνωστό στον αγαπητό συνάδελφο, ότι η πράξη νομοθετικού περιεχομένου έχει ήδη συζητηθεί στην Επιτροπή Μορφωτικών Υποθέσεων και οδεύει προς συζήτηση στην Ολομέλεια. 'Αρα, δεν χρειάζεται να απαντήσουμε ποια είναι η πολιτική μας βούληση, όσον αφορά τη ρύθμιση αυτή, όταν η Κυβέρνηση συζητεί την κύρωση αυτής της πράξης νομοθετικού περιεχομένου.  Τώρα εάν θα πρέπει και θέλει να ακούσει πράγματα, τα οποία έχουν ειπωθεί κατ'επανάληψη, θα τα ακούσει. Ο σκοπός της πράξης νομοθετικού περιεχομένου δεν ήταν για να προστατεύσει, διότι δεν έχει ανάγκη προστασίας η εκπαιδευτική μεταρρύθμιση. Είχε, όμως, ανάγκη προστασίας το δημόσιο σχολείο, το οποίο με την κατάληψη, αυτήν την παράνομη αυθαίρετη και αυτοκαταστροφική πράξη δημιουργούσε σοβαρότατα προβλήματα και στην εκπαίδευση των παιδιών, αλλά και στα ίδια τα σχολικά κτίρια.
Είχαμε το φαινόμενο των καταστροφών, της εισαγόμενης εγκληματικότητας, των αυθαιρέτων πράξεων και φυσικά το φαινόμενο της συνολικής κοινωνικής διαμαρτυρίας, διότι υπήρχε η συντριπτική πλειονότητα των μαθητών που ήθελε να απολαύσει το δικαίωμα στη μάθηση μέσα στο ανοικτό δημόσιο σχολείο, διότι κανένα ιδιωτικό σχολείο δεν τελούσε ποτέ υπό κατάληψη και δεύτερον και οι εκπαιδευτικοί που ήθελαν να ασκήσουν και το δικαίωμα και την υποχρέωση ταυτόχρονα να προσφέρουν τις υπηρεσίες τους στο δημόσιο σχολείο.
Εκείνο που πρέπει επίσης να τονίσω είναι ότι υπήρξε παιδαγωγικός ο ρόλος και της δικαιοσύνης κατά την εφαρμογή αυτής της πράξης νομοθετικού περιεχομένου. Και στις περιπτώσεις που αναγκάστηκε να οδηγήσει τους μαθητές ενώπιον του ακροατηρίου το έπραξε με ιδιαίτερη ευαισθησία και άσκησε πραγματικά παιδαγωγικό καθήκον και γνωρίζουμε όλοι και ποια ήταν η ποινή για την οποία ομιλεί εδώ προς τους μαθητές από το δικαστήριο.  'Ηταν η συμβουλή προς τα παιδιά ενός Γυμνασίου ηλικίας δεκατριών και δεκατεσσάρων ετών, που δεν ήξεραν γιατί κάνανε κατάληψη, διότι κάποιοι άλλοι υποκίνησαν τα αθώα τα παιδιά, ότι δεν είναι σωστό να κλείνουν το σχολείο παίζοντας, διότι δεν είναι παιχνίδι το να κλείσεις το σχολείο. Παίζει το παιδί μέσα στο ανοικτό σχολείο.
ΠΡΟΕΔΡΕΥΩΝ (Λουκάς Αποστολίδης): Ο κ. Κανταρτζής έχει το λόγο. 
ΑΧΙΛΛΕΥΣ ΚΑΝΤΑΡΤΖΗΣ: Τα επιχειρήματα που χρησιμοποίησε ο κύριος Υφυπουργός προκειμένου να δικαιολογήσει τον επικίνδυνο και ολισθηρό κατήφορο στον οποίο μας οδηγεί η κυβερνητική πολιτική με τις αυταρχικές μεθόδους, μας γυρίζουν πραγματικά σε άλλες εποχές. Τα επιχειρήματα αυτά περί καταστροφών, περί, περί... τα ακούσαμε κατ'επανάληψη στο παρελθόν.  Μας φέρνουν στο νου μας αλήστου μνήμης πρόσωπα, όπως ο Παπαδόπουλος και οι άλλοι που χρησιμοποίησαν τα τανκς για να κτυπήσουν τις φοιτητικές διαδηλώσεις.
Δεν είναι μόνο αυτό. Ακούσαμε και κάτι άλλο σήμερα από τον κύριο Υφυπουργό. Παιδαγωγική χαρακτήρισε την ποινικοποίηση των αγώνων των μαθητών. Παιδαγωγική χαρακτήρισε την τιμωρία, την ποινικοποίηση της συνδικαλιστικής ζωής του τόπου. Κάπως έτσι χαρακτήριζαν κάποιοι άλλοι τα κολαστήρια της Μακρονήσου και τα άλλα όπου σέρνονταν χιλιάδες αγωνιστές γιατί αρνούνταν να σκύψουν το κεφάλι τους.
Δεν θα παρακολουθήσω τον κύριο Υπουργό στον κατήφορο στον οποίο οδηγείται με τις αναφορές περί υποκινητών. Η Κυβέρνηση θα πρέπει να αντιληφθεί και να αναλάβει τις ευθύνες της. Είναι επικίνδυνος και ολισθηρός ο κατήφορος τον οποίο επέλεξε για να επιβάλλει την πολιτική της στο χώρο της εκπαίδευσης, μια πολιτική η οποία συναντά την καθολική αντίδραση των μελών της εκπαιδευτικής κοινότητας, όπως φαίνεται και από τις μεγάλες μαθητικές κινητοποιήσεις, αλλά και από τη στάση των καθηγητών.
Και πραγματικά, γεννιέται το ερώτημα. 'Ετσι, με τέτοιες μεθόδους θα υλοποιήσει την πολιτική της, σέρνοντας στα δικαστήρια τα δεκατετράχρονα-δεκαπεντάχρονα παιδιά μόνο και μόνο γιατί πάλαιψαν για να υπερασπίσουν το δικαίωμά τους στη μόρφωση, τη στιγμή μάλιστα που προχωρά στην αποποινικοποίηση και τη νομιμοποίηση της χρήσης των ναρκωτικών; Πού θα μας οδηγήσει επιτέλους αυτή η κατάσταση; Οι απεργίες στη συντριπτική τους πλειοψηφία, 90% και πλέον, κηρύσσονται παράνομες και καταχρηστικές. Οι αγώνες των αγροτών είναι παράνομοι, σέρνονται οι αγρότες στα δικαστήρια. Τώρα έχουμε και τα μαθητοδικεία.
Αντιλαμβάνεται η Κυβέρνηση που μας οδηγεί με αυτόν τον πρωτοφανή αντιδημοκρατικό κατήφορο; Ας αναλάβει τις ευθύνες της. 'Ενα πράγμα μόνο είναι βέβαιο, ότι ο λαός μας δεν θα μείνει απαθής, δεν θα μείνει με σταυρωμένα τα χέρια, δεν θα επιτρέψει να μας πισωγυρίσει στις καταδικασμένες μαύρες εποχές, όπως έδειξε και η καθολική αντίδραση των μαζικών φορέων της Πιερίας στην απόφαση του δικαστηρίου που επέβαλε την καταδίκη των μαθητών.
ΠΡΟΕΔΡΕΥΩΝ (Λουκάς Αποστολίδης): Πάντως, χωρίς να θέλω να σχολιάσω, εκφράσεις όπως "εποχές Παπαδόπουλου" και άλλα τέτοια μέσα σε ένα δημοκρατικό Κοινοβούλιο, σαν αυτό που υπάρχει σήμερα, είναι άστοχες και έχω χρέος να το προασπίσω από αυτό το Βήμα λέγοντας ότι τέτοιες κουβέντες ούτε ταιριάζουν στην εποχή μας ούτε τιμούν το Κοινοβούλιο.
Ορίστε, κύριε Υφυπουργέ, έχετε το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν θα ήθελα να πω, κύριε Πρόεδρε, και εγώ τίποτε άλλο, πέρα από αυτά που είπατε, αλλά χρειάζεται περισσότερος σεβασμός σ' αυτήν την Αίθουσα, ειδικά από αυτόν τον κομματικό χώρο περισσότερος σεβασμός στη λειτουργία της δημοκρατίας, διότι αυτή η δημοκρατία αναγνώρισε και το Κ.Κ.Ε. από τέως παράνομο ως νόμιμο για να λειτουργεί με τους δημοκρατικούς κανόνες και όχι να λειτουργεί με κανόνες άλλων εποχών, με αυθαίρετες και οργανωμένες και κομματικά υποκινούμενες καταλήψεις σχολείων στις οποίες δεν αναμειγνύονται καν οι μαθητές.
Εγώ θα ήθελα να ρωτήσω τον αγαπητό συνάδελφο και όλον τον κομματικό του χώρο, εάν σε μία τέως σοβιετική δημοκρατία και νυν κομμουνιστική χώρα γίνεται κατάληψη δημοσίου σχολείου. Να μου υποδείξει μία. Φυσικά, δεν χρειάζεται να αναφερθούμε στις ευρωπαϊκές χώρες, όπου αυτό το φαινόμενο θεωρείται τελείως παράλογο, εξωπραγματικό και φυσικά πλήττει τη λειτουργία και υπόσταση του ίδιου δημόσιου σχολείου.
Επίσης, να σκεφθεί ο κύριος συνάδελφος, γιατί στα ιδιωτικά σχολεία δεν γίνεται καμία κατάληψη και γίνονται μόνο στα δημόσια σχολεία; Και μάλιστα αυτοί οι οποίοι οργανώνουν τις καταλήψεις στα δημόσια σχολεία κατηγορούν την Κυβέρνηση, ότι στρέφουν τους μαθητές προς τα ιδιωτικά, όπου δεν γίνονται καταλήψεις.
Λοιπόν ας σταματήσει η υποκριτική γλώσσα εδώ μέσα και επειδή έχουμε δημοκρατία να λέμε την αλήθεια. Σήμερα αγαπητέ συνάδελφε -και είστε νέος και πιστεύω ότι έχετε άλλες ιδέες εσείς και άλλες πρακτικές- ζούμε σε μία εποχή υπερευαίσθητη όσον αφορά την προστασία των ατομικών δικαιωμάτων του ανθρώπου. Και ένα βασικό ατομικό δικαίωμα του ανθρώπου είναι η ελεύθερη ακώλυτη πρόσβαση στο χώρο της μάθησης που προσφέρεται από το κράτος και δωρεάν. Κανένας άλλος είτε μειοψηφία είτε πλειοψηφία δεν έχει δικαίωμα να στερήσει αυτό το δικαίωμα και από τον ένα μαθητή! Αν έχετε και σεις αυτήν τη δημοκρατική ευαισθησία τότε πραγματικά θα συνηγορήσετε μαζί μας, ότι αυτή η πράξη νομοθετικού περιεχομένου προέκυψε από μία σημαντική σπουδαία κοινωνική αναγκαιότητα! 
ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, το λόγο επί προσωπικού. ΠΡΟΕΔΡΕΥΩΝ (Λουκάς Αποστολίδης): Σας παρακαλώ. 'Οταν πρόκειται για προσωπικό θέμα ξέρετε τη διαδικασία, να μου ζητήσετε το λόγο μέσω αυτής της διαδικασίας.
ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, υπάρχει προσωπικό θέμα. ΠΡΟΕΔΡΕΥΩΝ  (Λουκάς Αποστολίδης): Ξέρετε τη διαδικασία να μου ζητήσετε το λόγο μέσω της διαδικασίας.
ΑΧΙΛΛΕΥΣ ΚΑΝΤΑΡΤΖΗΣ: Μα, κύριε Πρόεδρε, υπάρχει θέμα ...
ΠΡΟΕΔΡΕΥΩΝ (Λουκάς Αποστολίδης): Να μη γράφεται τίποτα απ' αυτά που είπε ο κ. Κανταρτζής.
Η τέταρτη με αριθμό 541/26.1.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων 'Εργων, σχετικά με την αξιοποίηση του χώρου του "Τένις κλαμπ" Βριλησσίων κλπ. διαγράφεται λόγω κωλύματος του κυρίου Υπουργού.
Πέμπτη είναι η υπ' αριθμόν 558/31.1.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τους Υπουργούς Εξωτερικών, Πολιτισμού, σχετικά με τη δημοσίευση στο εξώφυλλο του περιοδικού "ΛΙΓΚΑ" της 'Ενωσης Ποδοσφαιρικών Ανωνύμων Εταιρειών, χάρτη της Ευρώπης στο οποίο το κράτος των Σκοπίων αναφέρεται ως Μακεδονία κλπ.
Η επίκαιρη ερώτηση του κ. Ι. Δημαρά έχει ως εξής : "Το περιοδικό "ΛΙΓΚΑ" της ΕΠΑΕ αναδημοσιεύει στο εξώφυλλό του τεύχος Νο 6 (Νοέμβριος 1999) χάρτη της Ευρώπης στον οποίο το κράτος των Σκοπίων (ΠΓΔΜ ή στα Αγγλικά FYROM) αναγράφεται ως Μακεδονία.
Ερωτώνται οι Υπουργοί πως είναι δυνατόν σε μια περίοδο κατά την οποία όλα τα εθνικά θέματα είναι ανοικτά, περιοδικό της ελληνικής ποδοσφαιρικής οικογένειας να υποσκάπτει την υποτιθέμενη πάγια θέση της Κυβέρνησης για μη αποδοχή του ονόματος Μακεδονία του νεοσύστατου κράτους των Σκοπίων;".  Ο Υφυπουργός κ. Φούρας έχει το λόγο.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε οφείλω να επιβεβαιώσω τα όσα στην ερώτησή του  αγαπητός συνάδελφος αναφέρει.  Πράγματι στο περιοδικό "ΛΙΓΚΑ" της ΕΠΑΕ στο τεύχος του Νοεμβρίου υπήρξε στο εξώφυλλο ένας χάρτης ο οποίος εμφανίζει τη δημοκρατία των Σκοπίων ως δημοκρατία της Μακεδονίας.
'Οταν έγινε γνωστό οι ακριβείς ισχυρισμοί της ΕΠΑΕ ήταν οι εξής: "Πραγματικά οι αρμόδιοι για την έκδοση του περιοδικού (ΠΙΕΣΤΗΡΙΟ) προμηθεύτηκαν χάρτη της Ευρώπης που από αβλεψία τους δημοσιεύθηκε με το χαρακτηρισμό του κράτους των Σκοπίων ως Μακεδονία. Ο παραπάνω χάρτης ουδέποτε ετέθη υπόψη των υπευθύνων έκδοσης του περιοδικού. Εκφράζουμε τη λύπη μας για το λάθος αυτό των συντελεστών της έκδοσης γεγονός που καθίσταται αυταπόδεικτο από τη στάση που έχει επιδείξει μέχρι σήμερα η ΕΠΑΕ στο θέμα του ονόματος των Σκοπίων".
Θα ήθελα να δηλώσω, κύριε Πρόεδρε, ότι το Υπουργείο Εξωτερικών έχει δώσει κατευθύνσεις για αντιμετώπιση του θέματος σε όλες τις αθλητικές οργανώσεις, κατευθύνσεις που τηρούνται. Πολλές φορές χρειάστηκε να αποχωρήσουν ελληνικές ομάδες από διεθνείς αγώνες άλλες φορές χρειάστηκε να απειλήσουν με αποχώρηση και βεβαίως διεθνώς στον αθλητισμό έχουμε επιβάλει στο συγκεκριμένο θέμα τη θέση μας.
Θέλω να εκφράσω κι εγώ τη λύπη μου για το γεγονός. Με ευκαιρία την ερώτηση του αγαπητού συναδέλφου κ. Δημαρά, επισημάναμε και πάλι σε όλες τις αθλητικές οργανώσεις, ότι οφείλουν να τηρούν προσεκτικά τις κατευθύνσεις που το Υπουργείο Εξωτερικών έχει δώσει για την αντιμετώπιση του συγκεκριμένου θέματος.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Δημαρά, έχετε το λόγο. 
ΙΩΑΝΝΗΣ ΔΗΜΑΡΑΣ: Κύριε Πρόεδρε μετά από τις εξηγήσεις του κυρίου Υφυπουργού δεν έχω να προσθέσω τίποτε. Σωστή είναι η επισήμανση -αν θέλετε και με ένα τρόπο κατανοείτε την αγωνία όχι μόνο τη δική μας αλλά όλων των πλευρών του Ελληνικού Κοινοβουλίου- για ένα θέμα το οποίο είναι πάρα πολύ λεπτό. Λένε κάποιοι ότι ο αθλητισμός δεν χωρίζει αλλά ενώνει τις κοινωνίες. Είμαι από αυτούς που υποστηρίζουν το δεύτερο σκέλος της ερμηνείας. Το πιστεύω απολύτως. Μόνο που αναρωτήθηκα πως είναι δυνατόν ο κ. Βίκτωρας Μητρόπουλος Πρόεδρος της ΕΠΑΕ, παλιός ποδοσφαιριστής που ξεκίνησε από το Αιγάλεω και εκδότης ενός περιοδικού, της "ΛΙΓΚΑ" και έτσι αβρόχοις ποσί και με ελαφριά την καρδία να παρουσιάζει στο εξώφυλλο ενός περιοδικού της ΕΠΑΕ τα Σκόπια ή FYROM όπως λέγονται σήμερα ως Μακεδονία.  Νομιμοποιούμαι, λοιπόν -και υποθέτω ότι το αντιλαμβάνεσθε- να καταθέσω αυτήν την ένσταση και την αγωνία, που δεν διακατέχει μόνο εμάς, αλλά όλους εν Κοινοβουλίω και όχι μόνο, αλλά και όλους τους 'Ελληνες, και απλά να αναρωτηθούν -παρ ότι ο Υφυπουργός Αθλητισμού κ. Φούρας διαπιστώνει και του λόγου και της ενστάσεως το αληθές- τι πρόκειται να κάνει, πώς πρόκειται να αντιμετωπίσουμε τέτοιου είδους αυθαιρεσίες ή, αν θέλετε, για να είμαι πιο μαλακός, επιπολαιότητες; Πώς νομιμοποιείται ο οποιοσδήποτε κύριος πρώην ποδοσφαιριστής να μπορεί να εκδίδει ένα περιοδικό και να μη λαμβάνει υπόψη του την πολιτεία και την αγωνία που διακατέχει στο σύνολό του τον ελληνικό λαό; Διότι διαφορετικά θα πρέπει να απαντήσω στα παιδιά των εθνικών ομάδων και των ομάδων μας, που πήραν μέρος σε ευρωπαϊκά πρωταθλήματα και όταν είδαν τη λέξη "Μακεδονία" έφυγαν από τους αγώνες διαμαρτυρόμενοι ή επέβαλαν, αν θέλετε, στους μεγάλους συλλόγους και σε όλα όσα συμβαίνουν εκεί, τα σωματεία, τα ιδρύματα κλπ., να μη συμμετέχει στους αγώνες η χώρα του FYROM ή Σκοπίων με την ένδειξη "Μακεδονία".
Είναι δύσκολη η στιγμή και κάποτε πρέπει η Πολιτεία και η πολιτική βούληση να επιβάλει τη θέλησή της. Θα μας βρείτε σύμμαχους και συνήγορους σε μία τέτοια προσπάθεια και το ξέρετε πάρα πολύ καλά.
ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Αγαπητέ συνάδελφε, θα συμφωνήσω μαζί σας ότι αντιμετωπίστηκε το θέμα από την ΕΠΑΕ χωρίς υπευθυνότητα.  Το εξώφυλλο που είναι σοβαρό θέμα για ένα περιοδικό, δεν μπορεί να αφήνεται στο πιεστήριο, συμβάλλω στην κριτική σας, αλλά, μέτρα, εκτός από την αποδοκιμασία του γεγονότος, δεν νομίζω ότι υπάρχουν για να τα εφαρμόσουμε.
ΠΡΟΕΔΡΕΥΩΝ (Λουκάς Αποστολίδης): Επίκαιρες ερωτήσεις δευτέρου κύκλου: Δεύτερη είναι η με αριθμό 546/27.1.2000 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Υγείας και Πρόνοιας, σχετικά με την έξαρση των κρουσμάτων μηνιγγίτιδος, τη λήψη των αναγκαίων μέτρων κλπ.
Η επίκαιρη ερώτηση της κυρίας συναδέλφου έχει ως εξής: "Σε δεκαεπτά ανέρχονται τα κρούσματα της μηνιγγίτιδας από την αρχή του χρόνου, εκ των οποίων τα επτά ήταν θανατηφόρα.
Το Υπουργείο Υγείας φαίνεται να μην ανησυχεί, παρά το ότι τα θανατηφόρα κρούσματα φέτος είναι τριπλάσια από πέρυσι.
Μία επικίνδυνη ασθένεια σε έξαρση αντιμετωπίζεται με αδιαφορία από την πολιτεία και άγνοια από τους πολίτες, αφού λείπει η ενημέρωση για την αιτία και τους τρόπους προφύλαξης και εντοπισμού της νόσου.
Επειδή το θέμα είναι σοβαρό και άπτεται της προστασίας της δημόσιας υγείας, γι' αυτό ερωτάσθε, κύριε Υπουργέ: Τι μέτρα λαμβάνετε για την προστασία των πολιτών, την ενημέρωση και την αποτελεσματική αντιμετώπιση της νόσου; Μήπως θα πρέπει να γίνει ενημέρωση στα σχολεία και να εφαρμοστούν κανόνες προστασίας της δημόσιας υγείας;".
Ο Υφυπουργός Υγείας και Πρόνοιας κ. Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κυρία και κύριοι συνάδελφοι, η μηνιγγίτιδα είναι μία νόσος, της οποίας τα κρούσματα κατανέμονται εποχιακά στο χρόνο. Αυτό που έγινε δηλαδή και φέτος το Γενάρη, όπου είχαμε μία έξαρση των κρουσμάτων -έτσι γίνεται κάθε χειμώνα- μεταξύ των οποίων βεβαίως υπήρχαν και θανατηφόρα κρούσματα, όχι  όμως με τοπική και χρονική συρροή τέτοια, που να μπορεί κανείς να μιλήσει για επιδημία ή να λάβει ειδικά μέτρα.
Τα γενικά μέτρα της προστασίας του πληθυσμού είναι γνωστά. Κάθε χρόνο το Υπουργείο Υγείας αποστέλλει προς τους υγειονομικούς φορείς σχετικές εγκυκλίους και προς τα νοσοκομεία της χώρας, με τις οποίες δίδονται οδηγίες για το πώς πρέπει να αντιμετωπίζονται τα περιστατικά της μηνιγγίτιδας και βέβαια σχετικές οδηγίες, σχετικά με τα εμβόλια και τους εμβολιασμούς.
Επειδή πολύς θόρυβος γίνεται τον τελευταίο καιρό και από τα Μέσα Μαζικής Ενημέρωσης και γενικότερα για μαζικούς εμβολιασμούς, ελλείψεις εμβολίων και άλλα, πρέπει να πω ότι όπως είναι παραδεκτό παγκοσμίως και όπως η Παγκόσμια Οργάνωση Υγείας αναφέρεται στο θέμα αυτό, μαζικός εμβολιασμός για τη μηνιγγίτιδα δεν ενδείκνυται.
H μηνιγγίτιδα άλλωστε είναι νόσος, η οποία οφείλεται πέρα από τον μηνιγγιτιδόκοκκο και σε πολλά άλλα μικρόβια, αλλά και ιούς. Υπάρχει εμβόλιο που καλύπτει μόνο δύο τύπους στελεχών του μηνιγγιτιδόκοκκου τον Α' και τον C, δίνει βραχύβια ανοσία δύο έως τριών ετών, δεν πιάνει τα παιδιά κάτω των δύο ετών και δεν δίνει πλήρη ανοσία σε παιδιά μεταξύ 2 και 4 ετών. Συνεπώς δεν υπάρχει θέμα, επαναλαμβάνω, μαζικού εμβολιασμού παρά κάποιων ομάδων του πληθυσμού και επίσης, αντιμετώπιση, από πλευράς προληπτικής, μόνο του περιβάλλοντος ενός ασθενούς πρέπει να γίνεται με προφύλαξη αντιβιοτική.
'Ετσι λοιπόν νομίζω ότι από τη πλευρά της πολιτείας τα μέτρα που έπρεπε να ληφθούν για την ενημέρωση κυρίως των υγειονομικών φορέων έχουν ληφθεί. Περισσότερα μέτρα δεν ήταν αναγκαία. Δεν έχουμε επιδημία και από πλευράς κρουσμάτων είμαστε περίπου στα αντίστοιχα επίπεδα των περασμένων ετών παρά το γεγονός, ότι υπάρχουν φέτος, στο Γενάρη, περισσότερα θανατηφόρα κρούσματα. Αυτό όμως, θα το δούμε στατιστικά στη διάρκεια ολόκληρου του έτους. Γιατί από πλευράς αριθμού μικροβιακών μηνιγγιτίδων δεν έχουμε μεγαλύτερο αριθμό. Τα θανατηφόρα κρούσματα επαναλαμβάνω είναι περισσότερα, αλλά αν πρέπει να αναλύσουμε γιατί συνέβη αυτό, μπορούμε να το κάνουμε, δεν έχει όμως σχέση με το συνολικό αριθμό των κρουσμάτων.  
ΠΡΟΕΔΡΕΥΩΝ (Λουκάς Αποστολίδης): Η κ. Φουντουκίδου έχει το λόγο. 
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υφυπουργέ, τα κρούσματα της μηνιγγίτιδος έχουν αναστατώσει επιστήμονες και γονείς. Από την αρχή του έτους εννιά άνθρωποι έχασαν τη ζωή τους από μηνιγγίτιδα, ενώ τα κρούσματα στο ίδιο διάστημα πέρσι ήταν μόνο δύο. Από την ημέρα που κατατέθηκε η ερώτηση μεχρι σήμερα, είχαμε αύξηση του αριθμού των θανατηφόρων κρουσμάτων.  'Ισως, κύριε Υπουργέ, κάποιοι απ' αυτούς ή όλοι να είχαν γλιτώσει, εάν υπήρχαν μονάδες εντατικής θεραπείας, όπως στη περίπτωση του δεκαοκτάχρονου που μεταφέρθηκε από το Γενικό Κρατικό Νικαίας στο Παίδων Πεντέλης, όπου άφησε και την τελευταία του πνοή. Και πάντως ένα είναι βέβαιο ότι όλοι θα είχαν σωθεί αν ήταν καλά ενημερωμένοι. Διότι η προστασία εν προκειμένω είναι η καλή ενημέρωση.
Οι περισσότεροι ανησυχούν, όπως και εγώ σαν πολίτης κύριε Υπουργέ, αλλά και πεθαίνουν από άγνοια. Είναι δική σας υποχρεώση να τους ενημερώσετε για τους τρόπους προφύλαξης, κυρίως για τα πρώτα συμπτώματα της νόσου. Και μιλάω για μαζική ενημέρωση από τα Μέσα Μαζικής Ενημέρωσης στα σχολεία, στους χώρους δουλειάς, στα στρατόπεδα, όπου υπάρχει κίνδυνος μετάδοσης της νόσου στους τρόπους που μπορούμε να την ξεχωρήσουμε από μια απλή ιογενή γρίπη και τα άμεσα μέτρα αντιμετώπισης της νόσου.
Αυτό, κύριε Υπουργέ, δεν έγινε. Αφήσατε την ενημέρωση στους δημοσιογράφους, οι οποίοι κάτω από το βάρος της τραγικότητας των περιστατικών όπως είναι τα θανατηφόρα κρούσματα, καμιά φορά προβαίνουν και σε υπερβολικές εικασίες και διατυπώσεις. 'Ομως, είναι δικό σας χρέος να ενημερώσετε σωστά τον ελληνικό λαό και τους 'Ελληνες πολίτες, για τους τρόπους αντιμετώπισης της νόσου και διάγνωσης της νόσου, ώστε να πάψουν να ανησυχούν χωρίς λόγο.
Δεν καταλαβαίνω, κύριε Υπουργέ, γιατί θα έπρεπε για θέματα αυτονόητα  που άπτονται του καθήκοντός σας να σας ελέγχουμε σήμερα για παραλείψεις.  Θεωρώ ότι σε θέσεις ευθύνης δεν δικαιολογείται η αδιαφορία, κύριε Υπουργέ. 'Εστω και τώρα να ενημερώσετε τους 'Ελληνες πολίτες.
ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κυρία συνάδελφε, είναι πολύ δύσκολο να συζητήσω μαζί σας ένα τέτοιο θέμα.
ΝΙΚΟΛΑΟΣ ΓΚΕΛΕΣΤΑΘΗΣ: Γιατί, κύριε Υπουργέ; 
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Γκελεστάθη, σας παρακαλώ! 'Οταν έρθει η ώρα να μιλήσουμε μαζί, θα απαντήσω και σε σας.
ΠΡΟΕΔΡΕΥΩΝ (Λουκάς Αποστολίδης): Ο κ. Γκελεστάθης είναι και δικηγόρος, κύριε Φαρμάκη.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Ακριβώς. Είναι δύσκολο να συζητάει ένας γιατρός με ένα δικηγόρο ή με δεν ξέρω ποια είναι η ιδιότητα η επαγγελματική της συναδέλφου για τη μηνιγγίτιδα και να δέχεται και υποδείξεις από ένα μη ειδικό. Αυτό είναι δύσκολο.
ΠΑΡΘΕΝΑ ΦΟΥΝΤΟΥΚΙΔΟΥ: Δεν σας ελέγχω σαν γιατρό, αλλά σαν Υπουργό. 
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Ας ξεχάσω λοιπόν την ιατρική μου ιδιότητα και ας απαντήσω ως Υπουργός.
Διαβάζω, λοιπόν, αυτά που αναφέρει η Παγκόσμια Οργάνωση Υγείας για να ενημερωθεί η κυρία συνάδελφος: Η μείωση της θνητότητας της μικροβιακής και ειδικότερα της μηνιγγιτιδοκοκκικής μηνιγγίτιδας βασίζεται αποκλειστικά και μόνο στην έγκαιρη και ταχύτατη έναρξη κατάλληλης θεραπείας, η οποία επιβάλλεται να γίνει αμέσως.
ΠΑΡΘΕΝΑ ΦΟΥΝΤΟΥΚΙΔΟΥ: Πρέπει να ενημερώσετε έστω και τώρα τον ελληνικό λαό.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κάθε φορά "γαβγίζετε" -και θα σας το πω έτσι- κ. Φουντουκίδου, όταν μιλάτε. Σας παρακαλώ πάρα πολύ. Σας άκουσα με πολλή προσοχή και δεν σας διέκοψα ποτέ.  Επιτέλους! ΠΡΟΕΔΡΕΥΩΝ (Λουκάς Αποστολίδης): Ακούστε, κυρία συνάδελφε, τον κύριο Υπουργό ακόμα και όταν διαφωνείτε...
ΠΑΡΘΕΝΑ ΦΟΥΝΤΟΥΚΙΔΟΥ: Ακούω "κόσμιες" εκφράσεις. Κάνετε ότι δεν ακούτε; 
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Επιτέλους, κυρία Φουντουκίδου, κάποτε πρέπει να το πούμε και έτσι για να το καταλάβετε.  Τέλος πάντων παίρνω πίσω το χαρακτηρισμό, κύριε Πρόεδρε. Να διαγραφεί παρακαλώ από τα Πακτικά η λέξη.
ΠΡΟΕΔΡΕΥΩΝ (Λουκάς Αποστολίδης): Κυρία Φουντουκίδου, εάν δεν μιλάτε θα μπορέσω και εγώ να παρακολουθήσω τη διαδικασία. Εάν όμως εσείς ερεθίζετε με τις διακοπές σας είναι επόμενο ο κύριος Υπουργός να μη μπορεί και αυτός να σας δώσει τις απαντήσεις παρ' εκτός και αν δεν θέλετε απάντηση.  Εάν δεν θέλετε απάντηση συνεχίστε να παρεμβαίνετε.
ΠΑΡΘΕΝΑ ΦΟΥΝΤΟΥΚΙΔΟΥ: Απάντηση θέλω. Γιατί κάνετε ότι δεν ακούτε; 
ΠΡΟΕΔΡΕΥΩΝ (Λουκάς Αποστολίδης): Κυρία Φουντουκίδου, καλό θα είναι να σταματήσετε να παρεμβαίνετε κατ' αυτόν τον τρόπο.
ΠΡΟΕΔΡΕΥΩΝ (Λουκάς Αποστολίδης): Συνεχίστε, κύριε Υπουργέ.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, θεωρώ ότι η πρωτολογία μου σαν απάντηση στην κ. Φουντουκίδου ήταν πλήρης και δεν έχω να προσθέσω τίποτα.
ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Υπουργέ.
Η πρώτη με αριθμό 562/31.1.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Εμπορικής Ναυτιλίας, σχετικά με τη λήψη μέτρων ενίσχυσης της απασχόλησης των ναυτικών κλπ. διαγράφεται λόγω κωλύματος του κυρίου Υπουργού.
Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: "Ρυθμίσεις θεμάτων αρμοδιότητας του Υπουργείου Μεταφορών και Επικοινωνιών".
Θα συζητήσουμε σήμερα, κύριοι συνάδελφοι, τα δώδεκα άρθρα σε μια ενότητα και αύριο θα συζητήσουμε τις τροπολογίες.
Ο κύριος Υπουργός έχει το λόγο για να κάνει τις τυχόν αναδιατυπώσεις, διορθώσεις και τροποποιήσεις.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Θα κάνω μερικές αναδιατυπώσεις στο σχέδιο νόμου. Σας έχει δοθεί ήδη το κείμενο.  Στο τέταρτο στίχο της παραγράφου 4γ' του άρθρου 1 η λέξη "εγκρίνονται" αντικαθίσταται από τη λέξη "καθορίζονται" και στον έκτο στίχο η λέξη "διατάξεις" αντικαθίσταται από τα εξής: "όροι οι προϋποθέσεις και η διαδικασία".
Η τελευταία πρόταση της παραγράφου 5α του άρθρου 1 αναδιατυπώνεται ως εξής: "Σε περίπτωση καταδίκης διατάσσεται..."....
ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, εάν είναι αυτά που έχετε ήδη διανείμει στο Σώμα, δεν χρειάζεται να μπείτε και σεις στον κόπο να τα ξανααναγνώσετε. 'Εχουν διανεμηθεί στους συναδέλφους. Εκτός εάν έχετε κάτι επιπλέον. Εφόσον δεν υπάρχει, στην πρωτολογία και δευτερολογία σας, μπορείτε να τα πείτε.
Κύριε Μάτη, ως εισηγητής της πλειοψηφίας, έχετε το λόγο επί του άρθρου 12.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, προτείνουμε η συζήτηση να γίνει άρθρο-άρθρο. Είναι 12 άρθρα, τα μισά δεν έχουν συζήτηση. 'Οπως βλέπετε, στην Αίθουσα είμαστε ελάχιστοι συνάδελφοι που θα πάρουμε το λόγο. Να δοθεί η ευκαιρία να αναπτύξουμε τις απόψεις μας, να τις ακούσει ο κύριος Υπουργός, αν θελήσει να κάνει καμία διόρθωση ή καμία τροποποίηση όπως άλλωστε είπε...
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, θα σας δώσω άνεση χρόνου για να μιλήσετε. Διότι, αν πραγματικά στα 12 άρθρα θεωρείτε ότι ένα-δύο άρθρα είναι ιδιαίτερα σημαντικά και χρήζουν συζήτησης, να τα βάλουμε σε μια δεύτερη ενότητα, σύμφωνοι. Αλλά δεν μπορούμε να πάμε σ'αυτήν τη διαδικασία που λέτε.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, σας υπενθυμίζω ότι η Διάσκεψη των Προέδρων όρισε τρεις συνεδριάσεις για το υπό συζήτηση νομοσχέδιο. Μια επί της αρχής που έγινε χθες...
ΠΡΟΕΔΡΕΥΩΝ (Λουκάς Αποστολίδης): Είπε επειδή συμμετέχω, κύριε Υπουργέ, δύο κατ'αρχήν, μέχρι τρεις. Εμείς, λοιπόν, κάνουμε τη δεύτερη σήμερα και θα αφήσουμε τις τροπολογίες για αύριο.  Αυτό σας είπα. Διότι έχουμε τριάντα τρεις εμπρόθεσμες τροπολογίες Βουλευτών, τέσσερις εκπρόθεσμες και είναι ήδη τρεις τροπολογίες υπουργικές. 'Εχει ήδη αντικείμενο σημαντικό.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, αν μου επιτρέπετε, να μας δώσετε μια εξήγηση, κατά τι παραβλάπτεται η συζήτηση του νομοσχεδίου εάν πάμε άρθρο άρθρο. Δεδομένου ότι όπως βλέπετε, είμαστε τρεις όλοι κι όλοι οι Βουλευτές που θα πάρουμε το λόγο.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι και κύριε Γκελεστάθη, γνωρίζετε καλύτερα από μένα, γιατί είστε παλιότερος και έμπειρος Κοινοβουλευτικός. Υπάρχει μια συνήθης πρακτική, που μάλιστα όταν σ'ένα τέτοιο νομοσχέδιο σαν αυτό και στη Διάσκεψη αποφασίσαμε και εδώ σας λέω ότι αν υπάρχει αντικείμενο στις ενότητες όπως έγινε και η συζήτηση στη Διαρκή Επιτροπή, εάν υπάρχει κάποιο άρθρο για σας, ένα, δύο που χρήζει ιδιαίτερης συζήτησης, να το βγάλουμε. Διαφορετικά, μη λέμε τώρα να πάμε στα άρθρα.
ΝΙΚΟΛΑΟΣ ΓΚΕΛΕΣΤΑΘΗΣ: Γίνεται η συζήτηση...
ΠΡΟΕΔΡΕΥΩΝ (Λουκάς Αποστολίδης): Σας άκουσα, κύριε Γκελεστάθη.
'Εχετε το λόγο, κύριε Μάτη.
ΑΘΑΝΑΣΙΟΣ ΜΑΤΗΣ: Θεωρώ, κύριε Πρόεδρε, ότι είναι επαρκής η διαδικασία που προτείνατε, εφ'όσον βεβαίως θα έχουμε την ελευθερία του χρόνου. Εγώ δεν θα χρειαστώ τα δέκα λεπτά, θα μιλήσω λιγότερο, έχω να κάνω κάποιες παρατηρήσεις.
Θα επανέλθω σε κάποιες παρατηρήσεις που πήρα απάντηση όχι ικανοποιητική και σε κάποιες που δεν πήρα απάντηση χθες από τον Υπουργό.  Θα τοποθετηθώ μόνο για το άρθρο που αφορά τα ζητήματα δημοσίων επιβατικών οχημάτων (ταξί), γιατί χθες η Αξιωματική Αντιπολίτευση επικέντρωσε κυρίως σ'αυτό το θέμα. Πρέπει να θυμίσω, κύριε Υπουργέ, ότι όταν χθες επί της αρχής αναφερόμουν στο άρθρο 5 που αφορά ρυθμίσεις εμπορευματικών μεταφορών, έφερα ένα αίτημα που κυρίως αφορά την επαρχία, τα Τρίκαλα, την Καρδίτσα και όλους τους νομούς της περιφέρειας και το οποίο είχε την κατανόηση του Υπουργού, αλλά δεν είχε τη λύση που ζητούσαμε. Αναφέρομαι σε όσους παλιά ασκούσαν το επάγγελμα του καραγωγέως ή είχαν τρίτροχα για να κάνουν μεταφορές.
ΝΙΚΟΛΑΟΣ ΓΚΕΛΕΣΤΑΘΗΣ: Είστε και γιατρός και ενδιαφέρεσθε για την υγεία των συναδέλφων...
ΑΘΑΝΑΣΙΟΣ ΜΑΤΗΣ: 'Οταν θα πάμε σε ζητήματα υγείας, θα τα πούμε. Τώρα, να πούμε για τους καραγωγείς.
Αυτοί οι άνθρωποι, όταν ο χρόνος και η πρόοδος ακύρωσε το επάγγελμά τους, με διατάξεις του παρελθόντος απ'όλες τις κυβερνήσεις, έφθασαν να έχουν φορτηγά δημοσίας χρήσεως μέχρι έξι τόνους οι καραγωγείς και μέχρι τέσσερις τόνους, αυτοί που είχαν παλιά τρίτροχα. Και οι δύο έχουν τη δυνατότητα μέχρι τώρα να λειτουργούν και να δραστηριοποιούνται σε επίπεδο των ορίων των νομών τους. Ζητούν και δικαίως και αναβάθμιση των τονάζ αλλά και τη δυνατότητα να φεύγουν από τα όρια του νομού, τουλάχιστον στους όμορους νομούς. Τα δέκα τελευταία χρόνια συναντούν καταννόηση μεν, αλλά άρνηση. Χθες ο κύριος Υπουργός έδειξε μεγάλη καταννόηση, δεσμεύθηκε ότι θα τα ικανοποιήσει σε έξι μήνες, αλλά αυτά τα έχουν ξανακούσει αυτοί οι άνθρωποι και στο παρελθόν. Και βέβαια θεωρώ ότι δεν με ικανοποίησε το ότι δυσκολεύεται να ικανοποιήσει σήμερα το αίτημα γιατί αντιδρούν οι συνάδελφοι των φορτηγατζήδων που αναφέρουμε που εκτελούν εθνικές μεταφορές. Είμαι βέβαιος ότι η Κυβέρνηση του ΠΑΣΟΚ δεν νομοθετεί με γνώμονα το ποιες πιέσεις και με ποια δύναμη μπορούν να τις ασκήσουν κάποιες ομάδες κοινωνικές συμφερόντων. Πρέπει διαρκώς να αποδεικνύει -γιατί αυτό κάνει μέχρι τώρα- ότι γνώμονας είναι όταν νομοθετεί το δίκαιο. Θεωρώ ότι πρέπει να αναθεωρήσει η πολιτική ηγεσία του Υπουργείου Μεταφορών και να κάνει δεκτό το αίτημα των πρώην καραγωγέων και πρώην οδηγών τρίτροχων, για να τους δώσει τη δυνατότητα να επιβιώσουν μέσα σ'ένα πεδίο μεταφορών άκρως ανταγωνιστικό που προφανώς αν μείνουν εκεί που βρίσκονται σήμερα, τους οδηγεί στην ανεργία. Δεν πιστεύω να θέλει κανένας και δεν πιστεύω ακόμα περισσότερο ότι η Κυβέρνηση του ΠΑΣΟΚ θέλει να οδηγήσει αρκετές οικογένειες σε ένδεια και χιλιάδες επαγγελματίες σε ανεργία.
'Ενα άλλο ζήτημα που είχα ζητήσει όταν κουβεντιάζαμε το άρθρο 8 που αφορά θέματα αυτοκινήτων επιβατικών δημοσίας χρήσεως. Παλιότερα τα ταξί μπορούσαν να ανανεώνονται, με τα ίδια πλεονεκτήματα που έχουν όταν εφοδιάζονται όχημα για ταξί, ανά έξι χρόνια.
Πριν δυόμισι χρόνια, αυτή η εξαετία έγινε δεκαετία. Αν θυμάμαι καλά ήταν απαίτηση των οδηγών ταξί του Λεκανοπεδίου. Μ'ένα στόχο γενικό που έχει η Κυβέρνησής μας και νομίζω και κάθε ένας 'Ελληνας πολιτικός, που λέει ότι θα πρέπει η εικόνα των ταξί όλης της χώρας, αλλά πέραν της συμπεριφοράς των οδηγών, η εικόνα και η ποιότητα της μεταφοράς, πρέπει να αναβαθμίζεται και για τουριστικούς λόγους και όχι μόνο, θα έλεγα επειδή είναι απαίτηση όλης της επαρχίας, όλων των Σωματείων Ταξί όλης της χώρας, πλην του Λεκανοπεδίου, να υπάρξει η δυνατότητα να επανέλθει η εξαετία, όταν θα λάβουμε υπόψη ότι στην επαρχία τα ταξί δεν πάνε μόνο σε άσφαλτο, πάνε και σε βουνά, πάνε και σε περιοχές όπου δεν υπάρχει άσφαλτος, όπου προφανώς η φθορά είναι μεγαλύτερη απ'ό,τι στα ταξί του Λεκανοπεδίου.
Θα μπορούσε να υπάρξει μια διάταξη, να υπάρχει διαζευκτικά η δυνατότητα αλλαγής  του ταξί από έξι μέχρι δέκα χρόνια έτσι ώστε να ικανοποιηθεί και  αυτό το αίτημα.
'Ενα τελευταίο αίτημα που το είπα και χθες συνδέεται με την απόφαση της Κυβέρνησης του ΠΑΣΟΚ το 1993 να καταργήσει τους ΣΕΠ και να επαναφέρει την ΕΑΣ τότε, OΑΣΑ τώρα, στο ελληνικό δημόσιο. Τότε  απώλεσαν τις άδειές τους  αυτοί που είχαν πάρει από τους ΣΕΠ, αλλά είχαν τη δυνατότητα να προσληφθούν  ως υπάλληλοι στον ΟΑΣΑ. 'Οσοι δεν δέχτηκαν τότε  με νέα διάταξη που υπήρξε πριν από δύο χρόνια είχαν ξανά τη δυνατότητα να προσληφθούν. Υπάρχουν εννέα άτομα τα οποία είχαν μείνει από τότε που μπήκαν οι ΣΕΠ σε εκκαθάριση για να βοηθούν το έργο της εκκαθάρισης. Από τότε πέρασαν οκτώ χρόνια. 'Ηταν περισσότεροι, τώρα έμειναν εννέα. Αυτοί έχουν ακόμη αντικείμενο ενός ή δύο μηνών ή κάποιων εβδομάδων και μετά θα είναι άνεργοι. Είχα ζητήσει και στην επιτροπή και χθες και δεν πήρα απάντηση τώρα θέλω απάντηση, γι' αυτούς τους ανθρώπους που έχουν πέρα των οκτώ ετών εργασιακή σχέση στους ΣΕΠ  και οι οποίοι σε δύο εβδομάδες δεν θα έχουν αντικείμενο. Να προσληφθούν με συμβάσεις αορίστου χρόνου στον ΟΑΣΑ.
Επίσης ήθελα να πω, επειδή άκουσα πολλά αναθέματα για την Κυβέρνηση από εκπροσώπους "συναδέλφους" των οδηγών ταξί  και είδα και πολλά "κροκοδείλια δάκρυα" ότι οι διατάξεις που αφορούν τα ταξί δεν είναι μόνον πρόστιμα, διώξεις και παραινέσεις νομοθετικές για να βελτιωθεί η εικόνα των ταξί, αλλά είναι και προστατευτικές διατάξεις που κατοχυρώνουν την ειδική άδεια του οδηγού ταξί που απομακρύνουν τους ετεροεπαγγελματίες που ασκούν ευκαιριακά και κατά περίπτωση το επάγγελμα, υπάρχουν διατάξεις οι οποίες επιτρέπουν τη συνδρομητική πολλαπλή μίσθωση που είναι πάγιο αίτημα των ταξιτζήδων, υπάρχουν διατάξεις που προβλέπονται για την προστασία τους όπως το να έχουν συχνότητα κινδύνου  υπάρχουν διατάξεις που τους  επιτρέπουν και τους βοηθούν να βάζουν συστήματα ασφαλείας μέσα στα ταξί.  Υπάρχουν διατάξεις που προβλέπουν την επιμόρφωση, μετεκπαίδευση των οδηγών ταξί. Υπάρχει, δηλαδή, μια σωρεία θετικών διατάξεων  που νομίζω ότι είναι η καλύτερη απάντηση σε όσα "κροκοδείλια δάκρυα" χύθηκαν χθες και υποψιάζομαι ότι θα χυθούν και σήμερα για να "πειστούν" οι ταξιτζήδες ότι έχουν γνήσιους εκπροσώπους της στη Βουλή.
Αυτά είχα να πω και περιμένω απαντήσεις, κύριε Υπουργέ.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, είπα προηγουμένως στον Κοινοβουλευτικό Εκπρόσωπο της Νέας Δημοκρατίας, τον κ. Γκελεστάθη, για το θέμα της διαδικασίας ότι βλέπω τα πρακτικά της συζήτησης στη Διαρκή Επιτροπή όπου όλα τα άρθρα συζητήθηκαν σε μια ενότητα και είδα και την αναφορά του κ. Σγουρίδη του προεδρεύοντος μπαίνοντας στη συζήτηση του νομοσχεδίου που έκανε αναφορά στη διαδικασία αυτή. Ρώτησα, επειδή είπε ο κ. Γκελεστάθης προηγούμενα στη συζήτηση των άρθρων, αν υπάρχουν άρθρα σύμφωνα και με τον Κανονισμό της Βουλής που χρήζουν ιδιαίτερης συζήτησης πέραν από την άνεση χρόνου που θα δοθεί στους συναδέλφους, να απομονωθούν αυτά τα άρθρα και να κάνουμε ξεχωριστή συζήτηση.
Εάν νομίζετε ότι ένα, δύο, τρία άρθρα πρέπει να αποτελέσουν ξεχωριστή ενότητα, να έχουμε περισσότερη συζήτηση δεν έχω καμία αντίρρηση. Θα ήθελα όμως, κύριοι συνάδελφοι, να πείτε ποια είναι αυτά τα άρθρα, να συζητήσουμε την επόμενη ενότητα και να πάμε σε δεύτερη συζήτηση.
ΝΙΚΟΛΑΟΣ ΓΚΕΛΕΣΤΑΘΗΣ: Μου επιτρέπετε, κύριε Πρόεδρε; ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Γκελεστάθη.  ΝΙΚΟΛΑΟΣ ΓΚΕΛΕΣΤΑΘΗΣ: Στη Διαρκή Επιτροπή, όπως είναι γνωστό σε όλους μας, ακολουθείται άλλη διαδικασία. Συνηθέστατα συζητούνται όλα τα άρθρα μαζί. Εδώ όμως είναι διαφορετικά, διότι πρώτον είναι μόνο δώδεκα άρθρα, δεύτερον, είμαστε ελάχιστοι συνάδελφοι που θα πάρουμε το λόγο και καταλαβαίνετε ότι είναι διαφορετική η τοποθέτηση των Βουλευτών στη συζήτηση κάθε άρθρου ξεχωριστά και είναι διαφορετική όταν πρόκειται να αναφερθούν σε δώδεκα άρθρα.
Επειδή, λοιπόν, το νομοσχέδιο αυτό ρυθμίζει θέματα που είναι άσχετα μεταξύ τους -δεν  έχει καμία αρχή και κανένα τέλος- και είναι θέματα διαφορετικού περιεχομένου, για το λόγο αυτό υποβάλαμε την παράκληση να δεχθείτε να τοποθετηθούμε σε κάθε άρθρο ξεχωριστά. Δεν υπάρχει καμία αμφιβολία ότι η συνεδρίαση θα τελειώσει πολύ νωρίς, κύριε Πρόεδρε.  ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, σας ξαναλέω ότι η συνήθης διαδικασία είναι να συζητάμε τα άρθρα σε ενότητες. Το 99% των  νομοσχεδίων συζητούνται με αυτήν τη διαδικασία. Γι'αυτό ανέφερε ο κ. Σγουρίδης ότι πάμε με τη συνήθη διαδικασία. Πείτε μου ποιο άρθρο ή ποια άρθρα πιστεύετε ότι χρήζουν ιδιαίτερης συζήτησης, να τα βάλουμε σε δεύτερη ενότητα και να κλείσουμε με την πρώτη ενότητα.
ΝΙΚΟΛΑΟΣ ΓΚΕΛΕΣΤΑΘΗΣ: Δεν έχω πρόθεση να διαπληκτίζομαι μαζί σας, το αντίθετο μάλιστα, αλλά αυτό που είπατε γίνεται όταν τα άρθρα είναι πολλά και είναι ρυθμίσεις διατάξεων που έχουν αλληλουχία. Εδώ, λοιπόν, τα άρθρα είναι ελάχιστα και όπως σας είπα δεν έχουν καμία αλληλουχία μεταξύ τους.  
ΠΡΟΕΔΡΕΥΩΝ (Λουκάς Αποστολίδης): Κύριε Γκελεστάθη, επειδή είναι λίγοι ομιλητές δεν θα συζητήσουμε κάθε άρθρο ξεχωριστά για να λέμε ότι κάνουμε δουλειά.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, η διαδικασία...
ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Λουκάς Αποστολίδης): Ο κ. Παπαφιλίππου έχει το λόγο.
ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, είναι αλήθεια ότι το νομοσχέδιο που συζητάμε έχει δώδεκα άρθρα, αλλά το ένα δεν σχετίζεται με το άλλο. Λίγα είναι τα άρθρα που μπορούν να ενοποιηθούν. Για παράδειγμα το άρθρο 1 και το άρθρο 2 μπορούν να συζητηθούν μαζί. Τα άρθρα που έχουν σχέση με τα υγρά καύσιμα, αντλίες κλπ. μπορούν επίσης να συζητηθούν μαζί. Το άρθρο που αφορά το Ταχυδρομικό Ταμιευτήριο πρέπει να συζητηθεί μεμονωμένα.
Εάν θέλετε να κάνουμε ένα σωστό και εποικοδομητικό διάλογο προσπαθώντας να συμπληρώσουμε και να βελτιώσουμε το νομοσχέδιο, δεν μπορεί να γίνει, κύριε Πρόεδρε, όπως λέτε με το να συζητηθούν όλα τα άρθρα μαζί. Η διαδικασία που υπάρχει είναι ότι τοποθετούμαστε εμείς, ακούμε τον Υπουργό, δευτερολογούμε προσπαθώντας να βελτιώσουμε το νομοσχέδιο. Με τα άρθρα αυτά που είναι τελείως άσχετα το ένα με το άλλο τι είδους συζήτηση θα γίνει και τι αποτέλεσμα θα βγάλουμε; Συνεπώς είναι λίγα τα άρθρα που μπορούν να συζητηθούν σε ενότητα.
ΠΡΟΕΔΡΕΥΩΝ (Λουκάς Αποστολίδης): 'Ηδη τοποθετήθηκε ο εισηγητής της Μειοψηφίας. Για να μην εξαντλούμαστε στη συζήτηση επί της διαδικασίας, μπορείτε, κύριε συνάδελφε, να μου πείτε συγκεκριμένα ποια άρθρα πιστεύετε ότι θα πρέπει μεμονωμένα να συζητηθούν; Να το συζητήσουμε σε δύο ενότητες.
ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, δεν είπα να συζητηθούν τα άρθρα σε δύο ενότητες. Εγώ είπα το άρθρο που αφορά το θέμα των κεραιών και το άρθρο 2 που έχει σχέση με τους ερασιτέχνες και όλους αυτούς που  ασχολούνται με τα θέματα των CB και της επικοινωνίας να συζητηθούν μαζί.            Το άρθρο 3 που αφορά τους καταλύτες και τα αυτοκίνητα θα μπορούσε να συζητηθεί με το άρθρο 4 και το άρθρο 5.
Υπάρχουν ανεξάρτητα θέματα, που αφορούν τα ταξί κλπ. τα επιβατηγά αυτοκίνητα δημόσιας χρήσης. Αυτά να συζητηθούν σε άλλη ενότητα.
Το άρθρο 9 έχει να κάνει με το Ταχυδρομικό Ταμιευτήριο που είναι ένα τελείως ξεχωριστό θέμα, ένα πιστωτικό ίδρυμα και αναφέρει πολλά θέματα μέσα.
Μετά υπάρχουν οι λοιπές διατάξεις, τι καταργείται και τι δεν καταργείται, που δημιουργείται πράγματι θέμα.
ΠΡΟΕΔΡΕΥΩΝ (Λουκάς Αποστολίδης): Αυτό ειλικρινά δεν το κατανοώ.
Ο κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, θα ήθελα να σας ρωτήσω αν υπάρχουν προσθήκες στο νομοσχέδιο.
ΠΡΟΕΔΡΕΥΩΝ (Λουκάς Αποστολίδης): 'Ο,τι προσθήκες υπάρχουν, έχουν διανεμηθεί από χθες.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ναι, αλλά είδα μία προσθήκη η οποία δεν έχει καμία σχέση με την ύλη του Υπουργείου Συγκοινωνιών. Ελπίζω ότι το Προεδρείο θα έχει την ευαισθησία να την αποσύρει, εάν η Κυβέρνηση επιμείνει. Δεν πρέπει να φθάσουμε σ' αυτό το κατάντημα.
ΠΡΟΕΔΡΕΥΩΝ (Λουκάς Αποστολίδης): Να τη δούμε, κύριε Πρόεδρε.
Ο κ. Μάτης έχει το λόγο.
ΑΘΑΝΑΣΙΟΣ ΜΑΤΗΣ: Κύριε Πρόεδρε, η διαδικασία που προτείνατε, είναι ικανοποιητική στο μέτρο που έχετε τη δυνατότητα να δώσετε ευχέρεια χρόνου. Είναι προφανές ότι αν πάμε άρθρο-άρθρο θα υποβαθμίσουμε τη  νοημοσύνη των συναδέλφων, θα υποβαθμίσουμε το Κοινοβούλιο. Ο παρακολουθών τρίτος θα σκεφθεί ότι κάνουμε καθυστέρηση.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, ...
ΠΡΟΕΔΡΕΥΩΝ (Λουκάς Αποστολίδης): Δεν έχετε το λόγο. Μίλησε ο Κοινοβουλευτικός σας Εκπρόσωπος.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, ο κύριος συνάδελφος είπε ότι υποβαθμίζουμε το Κοινοβούλιο.
ΠΡΟΕΔΡΕΥΩΝ (Λουκάς Αποστολίδης): Κύριε Βεζδρεβάνη, θα σας δώσω μετά το λόγο. Επιτρέψτε τώρα να ακουστούν τα κόμματα.
Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, νομίζω ότι η συζήτηση άρθρο-άρθρο θα είναι πιο δημιουργική, γιατί θα μπορούσαμε να αναλύσουμε περισσότερο τα ζητήματα.
Πιστεύω όμως, ότι το άρθρο 9 και το άρθρο 10 πρέπει να συζητηθούν ξεχωριστά. Υπάρχει και η ενότητα των δύο πρώτων άρθρων που πρέπει να τα δούμε, δηλαδή, αυτά που έχουν σχέση με τα υγρά καύσιμα.
ΠΡΟΕΔΡΕΥΩΝ (Λουκάς Αποστολίδης): Ο κ. Μουσταφά έχει το λόγο.
ΜΟΥΣΤΑΦΑ ΜΟΥΣΤΑΦΑ: Από τη στιγμή που θα υπάρχει ευχέρεια χρόνου, κύριε Πρόεδρε, δεν νομίζω ότι υπάρχει σοβαρό πρόβλημα. Μπορούμε να συζητήσουμε σε δύο ενότητες για την ευκολία της συζήτησης.  
ΠΡΟΕΔΡΕΥΩΝ (Λουκάς Αποστολίδης): Ο κ. Δημαράς έχει το λόγο.  ΙΩΑΝΝΗΣ ΔΗΜΑΡΑΣ: Κύριε Πρόεδρε, αναφέρθηκα χθες στη συζήτηση επί της αρχής σε μία παρατήρηση του κυρίου Υπουργού, ο οποίος είπε ότι ουσιαστικά κάθε άρθρο του νομοσχεδίου θα μπορούσε να αποτελέσει ένα ξεχωριστό νομοσχέδιο. 'Ετσι δικαίως και νομίμως αγωνιούν όλοι οι συνάδελφοι για το αν και κατά πόσον μπορούν να διατυπωθούν οι απόψεις τους και οι επισημάνσεις τους επί του νομοσχεδίου, ώστε να υπάρξουν αποτελέσματα με διορθώσεις σε τόσο σοβαρά θέματα.
Με ικανοποιεί το γεγονός ότι θα αφήσετε ευχέρεια χρόνου στους ομιλητές. Αν δεν υπάρξει συμφωνία για τον τρόπο με τον οποίο θα γίνει η συζήτηση, είμαστε υποχρεωμένοι να συμφωνήσουμε με τη γενικότερη εκτίμηση ότι αυτό το νομοσχέδιο δεν μπορεί να συζητηθεί αβρόχοις ποσί.
ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Λουκάς Αποστολίδης): Δεν έχετε το λόγο, κύριε Παπαφιλίππου.
ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, μου ζητήσατε να διατυπώσω μία συγκεκριμένη πρόταση.
ΠΡΟΕΔΡΕΥΩΝ (Λουκάς Αποστολίδης): Δεν μπορούμε να παίρνουμε δέκα φορές το λόγο για διαδικαστικά θέματα.
Ο κ. Σούρλας έχει το λόγο.
ΓΕΩΡΓΙΟΣ ΣΟΥΡΛΑΣ:  Κύριε Πρόεδρε, ενώ όλοι έχουμε διαπιστώσει ότι λίγοι συνάδελφοι παρευρίσκονται στην Αίθουσα και λίγοι συμμετέχουν σ' αυτές τις νομοθετικές διαδικασίες, εσείς δεν πρέπει να αποθαρρύνετε και τους λίγους Βουλευτές. Πρέπει να έχουν άνεση χρόνου να πουν τις απόψεις τους.  Δεν αναβαθμίζεται έτσι το Κοινοβούλιο.
ΠΡΟΕΔΡΕΥΩΝ (Λουκάς Αποστολίδης): Υπάρχει άνεση χρόνου, κύριε Σούρλα. 
ΓΕΩΡΓΙΟΣ ΣΟΥΡΛΑΣ: Εγώ έχω την καλή πρόθεση να βοηθήσω. Κάνω τις παρατηρήσεις μου ως μέλος της Εθνικής Αντιπροσωπείας και δεν νομίζω ότι μπορούμε να συζητάμε με αυτόν τον τρόπο ακόμα και σε ενότητες. Δεν είναι σωστή διαδικασία. Αυτό σημαίνει ότι μερικά άρθρα έχουν ουσία και άλλα ότι δεν έχουν. Αν δεν έχουν ουσία, να μην μπουν στη διαδικασία της ψήφισης.  Φέρτε τα με άλλη διαδικασία. Ούτε μπορώ να συμφωνήσω με το συνάδελφο, κ.  Μάτη, που είπε ότι έτσι ευτελίζεται η κοινοβουλευτική διαδικασία αν συζητάμε δηλαδή άρθρο-άρθρο. Δεν πρέπει να ακούγονται αυτά τα πράγματα στο Κοινοβούλιο. 'Αλλωστε απόψε δεν υπάρχει πρόθεση ή αριθμός Βουλευτών ώστε να υπάρξει καθυστέρηση στην προώθηση του νομοσχεδίου.
ΠΡΟΕΔΡΕΥΩΝ (Λουκάς Αποστολίδης): Ακουστήκατε.
ΓΕΩΡΓΙΟΣ ΣΟΥΡΛΑΣ: Ακούστηκα; Από ποιον; Από κανέναν δεν ακούστηκα. 
ΠΡΟΕΔΡΕΥΩΝ (Λουκάς Αποστολίδης): Ακουστήκατε από το Σώμα γι' αυτά που είχατε να πείτε επί της διαδικασίας.
ΓΕΩΡΓΙΟΣ ΣΟΥΡΛΑΣ: Από το Σώμα; Ποιο Σώμα; 
ΠΡΟΕΔΡΕΥΩΝ (Λουκάς Αποστολίδης): Μην κοροϊδευόμαστε. Σας παρακαλώ. 
ΓΕΩΡΓΙΟΣ ΣΟΥΡΛΑΣ: Θα βάλετε την πρόταση στην κρίση των συναδέλφων; 
ΠΡΟΕΔΡΕΥΩΝ (Λουκάς Αποστολίδης): Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, παίρνω αφορμή από την παρατήρηση του κυρίου συναδέλφου ότι η συζήτηση άρθρο κατ' άρθρο ευτελίζει το Κοινοβούλιο. Αυτό είναι λάθος, διότι ο Κανονισμός της Βουλής προβλέπει άρθρο κατ' άρθρο συζήτηση και αυτή η μεθόδευση των τελευταίων χρόνων στο Κοινοβούλιο είναι απαράδεκτη, διότι έτσι φιμώθηκαν οι Βουλευτές. Ωστόσο επί του συγκεκριμένου, έχω να πω το εξής: Πρώτον, οι Βουλευτές είναι λίγοι, πολλοί ολιγότεροι θα μείνουν σε λίγο χρόνο. Επομένως, γιατί δεν δίνετε την ευχέρεια της συζητήσεως άρθρο κατ' άρθρο, ώστε να πάμε σε μία διαδικασία, η οποία θα δώσει την ευχέρεια σε όλους τους Βουλευτές να εκθέσουν τις απόψεις τους και να είναι και εποικοδομητική. Προσωπικά εγώ θέλω να διεξέλθω όλα τα άρθρα. Δεν είναι δυνατόν όμως, όσο χρόνο κι αν μου δώσετε, γιατί κάπου έχω κι εγώ αυτοσεβασμό, και θα πρέπει να αυτοπεριοριστώ.
Γι' αυτό, κύριε Πρόεδρε, η φράση "θα δώσω ευχέρεια χρόνου" δεν διευκρινίζει πόση. 'Οταν έχω την ευχέρεια των πέντε λεπτών κατ' άρθρο και τρία λεπτά για δευτερολογία και είναι δώδεκα τα άρθρα, θα μου δώσετε μία ώρα; 
ΠΡΟΕΔΡΕΥΩΝ (Λουκάς Αποστολίδης): Ακουστήκατε, κύριε Βεζδρεβάνη. Αν θέλετε και πέντε ώρες θα σας δώσω να μιλήσετε. Είναι διαδικασία αυτή; 
ΗΛΙΑΣ ΒΕΖΔΡΕΒΑΝΗΣ: Υπάρχει και ο αυτοσεβασμός.
ΠΡΟΕΔΡΕΥΩΝ (Λουκάς Αποστολίδης): Σας παρακαλώ. Ειλικρινά δεν μπορώ να κατανοήσω ένα πράγμα. 'Οταν το 99% της διαδικασίας τα τελευταία χρόνια...  
ΗΛΙΑΣ ΒΕΖΔΡΕΒΑΝΗΣ: Είναι λάθος και παράβαση του Κανονισμού. ΠΡΟΕΔΡΕΥΩΝ (Λουκάς Αποστολίδης): Κύριε Βεζδρεβάνη, σας άκουσα με ευλάβεια. Ακούστε και τον προεδρεύοντα και μάλιστα όταν είστε παλαιοί κοινοβουλευτικοί, δεν κατανοώ όλη αυτήν τη διαδικασία. Αφού ακουστήκατε, κύριοι συνάδελφοι, και ήδη ξεκίνησε ο κ. Μάτης προηγούμενα -και αυτό είπε και ο κ. Σγουρίδης χθες- επαναλαμβάνω ότι θα πάμε με τη συνήθη διαδικασία. Είναι η πρακτική που ακολουθείται και στις Διαρκείς Επιτροπές, η οποία γίνεται και εδώ. 'Ακουσα την πρότασή σας. Θα ξεχωρίσουμε την πρώτη ενότητα από το άρθρο 1 μέχρι το άρθρο 8 και τη δεύτερη ενότητα με τα άρθρα 9 και 10, όπως πρότεινε και ο κ. Σκοπελίτης.  Ορίστε, κύριε Παπαφιλίππου, έχετε το λόγο για την πρώτη ενότητα από τα άρθρα 1 έως 8.
ΝΙΚΟΛΑΟΣ ΠΑΠΑΦΙΛΙΠΠΟΥ: Δεν συμφωνούμε.
ΠΡΟΕΔΡΕΥΩΝ (Λουκάς Αποστολίδης): 'Εχετε το λόγο όχι επί της διαδικασίας, αλλά επί των άρθρων.
ΝΙΚΟΛΑΟΣ ΠΑΠΑΦΙΛΙΠΠΟΥ: Μα, δεν ολοκληρώθηκε το θέμα της διαδικασίας. Επιτρέψτε μου να σας κάνω μία πρόταση. Προηγουμένως εσείς το ζητήσατε.  Γιατί δεν το θέλετε τώρα; Εγώ κάθισα και είδα αυτό το οποίο εσείς ζητάτε και νομίζω ότι μπορούμε να πάμε σε τέσσερις ενότητες. Τα άρθρα 1 και 2 μαζί, τα 3, 4, 5, 6 μαζί, τα 7 και 8 μαζί και το 9 και 10 μαζί.  
ΠΡΟΕΔΡΕΥΩΝ (Λουκάς Αποστολίδης): Σας άκουσα. Σας παρακαλώ, σεβαστείτε και σεις τη διαδικασία, διευκολύνετε κι εσείς το Προεδρείο, την πρότασή μου, από το 1 έως το 8 μία ενότητα και το 9 και 10 ξεχωριστή ενότητα.  'Εχετε το λόγο στην πρώτη ενότητα από το άρθρο 1 έως το άρθρο 8. Θα υπάρχει χρόνος για να μιλήσετε.
ΝΙΚΟΛΑΟΣ ΠΑΠΑΦΙΛΙΠΠΟΥ: Δεν μπορούμε να λειτουργήσουμε έτσι. Είπαμε να δούμε λεπτομέρειες, κύριε Πρόεδρε. Εγώ σε δέκα λεπτά δεν θα προλάβω να εξηγήσω αυτά που θέλω να διευκρινίσω.
ΠΡΟΕΔΡΕΥΩΝ (Λουκάς Αποστολίδης): Θα σας δώσω και παραπάνω χρόνο. 
ΝΙΚΟΛΑΟΣ ΠΑΠΑΦΙΛΙΠΠΟΥ: 'Οσον αφορά το άρθρο 1, ζητήσαμε να μας δώσετε μία απάντηση. Η απάντηση ήταν έμμεση και δεν αφορούσε αυτό που ρωτούσαμε εμείς τον κύριο Υπουργό. Δεν ήσασταν εσείς χθες, κύριε Υφυπουργέ, ήταν ο κ. Μαντέλης, ο Υπουργός Μεταφορών και Επικοινωνιών. Το ερώτημα είναι το εξής: Εδώ δίνετε μία δυνατότητα και απαλλάσσετε από πολλές διαδικασίες τις εταιρείες κινητής τηλεφωνίας. Ορθώς το πράττετε. Δεν έχουμε καμία αντίρρηση.
'Ομως, γιατί αυτή  η διάκριση έναντι των υπολοίπων, που οι υπόλοιποι είναι ραδιοφωνικοί, τηλεοπτικοί σταθμοί κλπ. και οπωσδήποτε έχουν άλλες δραστηριότητες συναφείς; Τι γίνεται στην προκειμένη  περίπτωση; Εκεί λέτε ότι για μεν την κινητή τηλεφωνία, που χτίζουν χτίρια ολόκληρα, τεράστια και κεραίες σε πυλώνες, όπως όλοι ξέρουμε, δεν θέλετε καμιά διαδικασία παρέμβασης της τοπικής πολεοδομίας, Και είναι άλλες περιπτώσεις, υπάρχουν ραδιοφωνικοί σταθμοί, που βάζουν ένα κοντέινερ.  Αυτός είναι ένας χώρος, όπου εγκαθιστούν όλα τα μηχανήματα.
Για ένα μεταλλικό κοντέινερ, κύριε Υπουργέ, τι είδους μελέτες θέλετε να σας παρουσιάσουν για να τις εγκρίνει η πολεοδομία; Υπάρχει λογική σε αυτό το πράγμα; 'Ενα κτίριο κάνει η PANAFON και όλες αυτές οι εταιρείες, όπως και η TELESTET και δεν ζητάτε τουλάχιστον στοιχειωδώς να υποβάλουν τη μελέτη του κτιρίου στην αρμόδια υπηρεσία.
Και από την άλλη μεριά, κουβαλούν με μία νταλίκα κάτι το οποίο έχει μελετηθεί, κυκλοφορεί παντού, είναι ένα κοντέινερ και το τοποθετούν σε μια βάση από μπετό, όπου ανοίγουν τις πόρτες και τοποθετούν τα μηχανήματα και αυτούς εσείς τους βάζετε σε μία περιπέτεια.
Διάβασα μάλιστα χθες την εισηγητική έκθεση, τι ακριβώς λέτε.   Επαναλαμβάνω όπως αναφέρεται εδώ το δικαίωμα κατασκευής οικίσκου για τη στέγαση μηχανημάτων, κατά παρέκκλιση των ισχυουσών πολεοδομικών διατάξεων που ίσχυαν μέχρι σήμερα γενικώς. Αυτό πράγματι ίσχυε για όλους.
Τώρα τι κάνετε; Λέτε ότι τούτο θεωρείται ιδιαιτέρως υπερβολικό για πρακτικούς και λειτουργικούς λόγους. Για ποιους θεωρείται υπερβολικό; Γι αυτούς, οι οποίοι πάνε να βάλουν ένα κοντέινερ. Τους άλλους που κτίζουν κτίρια ολόκληρα, δεν τους ελέγχετε καθόλου. Και υπάρχει το εύλογο ερώτημα γιατί το κάνετε.
Πέραν αυτού, διαπιστώνεται εδώ το εξής, ότι για τους υπολοίπους, οι οποίοι μπήκαν σε μία διαδικασία με κάποιο νόμο, κύριε Υπουργέ, εσείς μετά αντιληφθήκατε ότι αυτός ο νόμος δεν εξυπηρετούσε και τον αλλάξατε. Και κάθε χρόνο έχουμε τροποποίηση στην τροποποίηση.
'Ομως, στην αρχή όλοι αυτοί εκλήθησαν να υποβάλουν φακέλους με παράβολα πεντακόσιες χιλιάδες και ενάμισι εκατομμύριο υπέρ του δημοσίου.  Είναι φάκελοι οι οποίοι είναι δαπανηρότατοι και μάλιστα τους θέλατε εις επταπλούν, με ταλαιπωρία, με μελέτες οικονομικές κ.ο.κ.
Βάζετε, λοιπόν, όλον αυτόν τον κόσμο σε μία περιπέτεια άνευ προηγουμένου και κινούνται βάσει της νομοθετικής διάταξης, των διατάξεων, των νόμων που υπάρχουν. Κάποια στιγμή, λοιπόν, έρχεστε σεις, δεν κάνετε τίποτε άλλο και τους κυνηγάτε, διότι σας δόθηκε η εντύπωση ότι δημιούργησαν ορισμένα προβλήματα αυτοί. Δεν δημιουργήθηκαν τα προβλήματα απ' αυτόν τον κόσμο.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) Τα προβλήματα, κύριε Υπουργέ, δημιουργήθηκαν από το αλαλούμ που η ίδια η πολιτεία θέλησε να δημιουργήσει, οι ίδιες οι κυβερνήσεις, οι όποιες κυβερνήσεις είναι. Αν δεν βάλετε κάποια τάξη, είναι επόμενο. Τρέχει η κοινωνία μας, δεν σταματά, εξελίσσεται. Και όταν εξελίσσεται, πρέπει να προλάβει η πολιτεία να θέσει τους κανόνες, για να μπουν όλοι σε μία τάξη.
Τώρα ξέρετε τι κάνετε εδώ με αυτά τα άρθρα; Το μόνο που θεσμοθετείτε, είναι οι ποινικές κυρώσεις, φυλάκιση τόσων ετών, φυλάκιση από εδώ φυλάκιση από εκεί, πρόστιμο εκατομμυρίων κ.ά. Και βλέπει κανείς αυτούς με τις μεγάλες επιχειρήσεις, που έχουν τη δυνατότητα να κάνουν εγκαταστάσεις νόμιμες και σύμφωνες με αυτά τα οποία προβλέπουν οι νόμοι. Αυτούς, λοιπόν, δεν τους πειράζετε και πιάνετε όλους τους υπολοίπους.  Είναι λογικό αυτό το πράγμα; Η απάντηση του κυρίου Υπουργού είναι "μα, εδώ εξελίσσεται ραγδαίως η τεχνολογία και εμείς πρέπει να σταθούμε, διότι χωρίς αυτήν την τεχνολογία δεν μπορούμε να αναπτυχθούμε οικονομικά" κ.ο.κ. Και πιάνει μόνο το ένα το κομμάτι, των τηλεπικοινωνιών.
Και συμφωνούμε, δεν διαφωνούμε, αλλά γιατί όμως; Δεν είναι η ενημέρωση, δεν αποτελεί κομμάτι τεχνικής προόδου αυτό, το οποίο έχει σχέση με τους τηλεοπτικούς σταθμούς, τους ραδιοτηλεοπτικούς, τους ραδιοφωνικούς; Aυτό είναι εμφανέστατο, κύριε Υπουργέ, δεν μπορείτε να το αμφισβητήσετε. Πρέπει όμως να μας δώσετε μία απάντηση, διότι είναι τρομερό να κυνηγάτε όλον αυτόν τον κόσμο.
Πέραν αυτού, σας είπα ότι εδώ είχατε νομοθετικό πλαίσιο με το ν. 2075/92 που συμπληρώθηκε με τον αντίστοιχο νόμο του 1993 και προσετέθη το περιβόητο άρθρο 24α -από το 1993 και εντεύθεν- που λέει ότι για να πάρετε άδεια εγκατάστασης κεραίας πρέπει να έχετε -και αναφέρει ένα ολόκληρο κατεβατό- μεταξύ των άλλων και άδεια λειτουργίας.
Ποιος ευθύνεται, κύριε Υπουργέ, που δεν δίνετε τις άδειες λειτουργίας; Πέρσι καταργήσατε όλα τα υπόλοιπα και αυτό είναι ένα ερωτηματικό γιατί προσέφυγαν στο Συμβούλιο Επικρατείας.
Δεν μπορείτε να βάζετε εμένα σε μία διαδικασία, σύμφωνα με τον τότε νόμο να υποβάλω φακέλους, μελέτες κλπ., εσείς να θάβετε αυτούς τους φακέλους στα Υπουργεία, δεν λέτε τίποτα και κάποια στιγμή να έρχεσθε και να λέτε ότι αλλάζουμε τη νομοθεσία. Μα, τι έγιναν τα παράβολα; Τι έγιναν οι μελέτες; Πώς εσείς θα αλλάξετε όλη την κατάσταση η οποία δημιουργήθηκε; Και αυτή δημιουργήθηκε, όπως σας είπα, διότι εξελίσσεται η κοινωνία, μπήκαν πλέον τα Μέσα Μαζικής Ενημέρωσης στον τόπο μας ανεξάρτητα από το ότι η πολιτεία δεν επρόλαβε νομοθετικά να τα βάλει σε κάποια τάξη. Υπάρχει όμως μία πραγματικότητα και μπροστά σε αυτήν την πραγματικότητα εκείνο το οποίο κάνετε είναι μόνο να θεσμοθετείτε ποινικές κυρώσεις, πρόστιμα κ.ο.κ. και δεν δίνετε μία απάντηση.
Λέτε ότι προϋπόθεση για όλα αυτά είναι να υπάρχει η άδεια λειτουργίας. Μα, είπατε πότε θα δώσετε αυτές τις άδειες λειτουργίας; Διότι εσείς είσθε συναρμόδιο Υπουργείο. Είναι το Υπουργείο Τύπου και Μέσων Μαζικής Ενημέρωσης και το δικό σας Υπουργείο.
Είπα πέραν αυτού ότι το 1997 ανατρέψατε τελείως μία κατάσταση με αυτά τα οποία θεσμοθετήσατε. Και επιπρόσθετα είπα ειδικώς για εσάς και έπρεπε να σας συγκινήσει αυτό, διότι με τις υπηρεσίες σας μελετήσατε ποιο είναι το ορθό, το βγάλατε στην επιφάνεια με μία διϋπουργική απόφαση την οποία εσείς την υπογράψατε και μέσα σε δύο μήνες ανετράπη αυτή η απόφαση με παρεμβάσεις, δεν ξέρω ποίων, κύριε Υπουργέ. Γεγονός όμως είναι ότι ανετράπη τελείως και ήρθε κάτι καινούριο, το οποίο είναι τελείως διαφορετικό.
Αυτά συμβαίνουν, και εδώ πρέπει να μας δώσετε μία απάντηση, ποιες είναι οι προθέσεις σας, τι θέλετε να κάνετε επιτέλους.
Πέραν αυτού, εγώ εντοπίζω το εξής: Ενώ σε ορισμένες παραγράφους λέτε ότι θα συνεχισθεί η κατάσταση με βάση το άρθρο 24α, στο τέλος λέτε ότι καταργείται τελείως ο ν. 2075/92.
Μα, πώς θα συνεχισθεί η διαδικασία εφόσον καταργείτε εσείς το νόμο; Δεν είναι πράγματα τα οποία έρχονται το ένα σε αντίφαση με το άλλο; Να σας πω και πού το λέτε αυτό ακριβώς; Στο άρθρο 1 παράγραφος 2η' λέτε ότι μέχρι την έκδοση των αποφάσεων αυτών εφαρμόζονται οι διατάξεις του άρθρου 24α του ν.2075/92. Αν δείτε στο τέλος στο άρθρο 12, ποιες είναι οι καταργούμενες διατάξεις, θα δείτε ότι καταργείτε και το ν.2075.  Πώς γίνεται, δηλαδή, από τη μία πλευρά να ισχύει και από την άλλη μεριά να το καταργείτε; Δεν είναι σωστά αυτά τα οποία σας λέω, κύριε Υπουργέ; Γι' αυτό, σας παρακαλώ να τα δείτε με κάποια συνέπεια για να μπορέσουμε να κάνουμε κάτι, να τα βελτιώσουμε.
Πρέπει να μας πείτε και κάτι άλλο. Ο ν.2075 με το άρθρο 24α' αναφέρεται στο 1993 και εντεύθεν. Τι γίνεται όμως με ό,τι υπήρχε από το 1993 και πριν νόμιμα εγκατεστημένο; Θέλετε και αυτοί να σας υποβάλουν καινούριες αιτήσεις για να εγκρίνετε κάτι το οποίο είναι νόμιμο, ξανά από την αρχή; Αυτό είναι ένα ερώτημα και παρακαλώ να μας απαντήσετε.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Κύριε Πρόεδρε, βλέπετε ότι έχουμε πολλές απορίες και πρέπει να τα λύσουμε αυτά διότι εάν δεν λυθούν, δεν μπορούμε να προχωρήσουμε.
Εγώ απορώ πώς ο προκάτοχός σας Πρόεδρος που ήταν στην 'Εδρα πριν από εσάς ήθελε να συζητήσουμε όλα τα άρθρα μαζί, έτσι δεν μπορούμε να κάνουμε απολύτως τίποτα.
Κύριε Υπουργέ, δώστε μας, λοιπόν, ορισμένες απαντήσεις πάνω σε αυτά τα θέματα.
ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Παπαφιλίππου; 
ΝΙΚΟΛΑΟΣ ΠΑΠΑΦΙΛΙΠΠΟΥ: 'Οχι, δεν τελείωσα. Πώς να τελειώσω, κύριε Πρόεδρε; Εγώ μίλησα για το άρθρο 1 μόνο.
ΠΡΟΕΔΡΕΥΩΝ (Νικόλαος Κατσαρός): Με συγχωρείτε πάρα πολύ.
ΝΙΚΟΛΑΟΣ ΠΑΠΑΦΙΛΙΠΠΟΥ: Εντάξει λοιπόν. Σταματάω κύριε Πρόεδρε. Δεν προχωρεί η διαδικασία. Δεν μπορώ να λειτουργήσω εγώ έτσι. Ας τα ακούσουν οι αγαπητοί συνάδελφοι, οι οποίοι επέμεναν να συζητηθούν όλα μαζί τα άρθρα σε δέκα λεπτά. Ακούστε τα.
Εγώ, κύριε Πρόεδρε, έχω διάφορες προτάσεις να κάνω για να βελτιωθούν τα άρθρα.
ΠΡΟΕΔΡΕΥΩΝ (Νικόλαος Κατσαρός): 'Εχετε και δευτερολογία, κύριε Παπαφιλίππου.
ΝΙΚΟΛΑΟΣ ΠΑΠΑΦΙΛΙΠΠΟΥ: Μα, τι να προλάβω να πω στη δευτερολογία; 
ΠΡΟΕΔΡΕΥΩΝ (Νικόλαος Κατσαρός): Και μία ανοχή θα έχετε. Τι να κάνουμε; Αυτή είναι η διαδικασία.
ΝΙΚΟΛΑΟΣ ΠΑΠΑΦΙΛΙΠΠΟΥ: Εν πάση περιπτώσει, κύριε Πρόεδρε, εγώ σταματώ εδώ. Δεν μπορώ να συνεχίσω. Αν νομίζετε ότι πρέπει να σταματήσω, να σταματήσω.
ΠΡΟΕΔΡΕΥΩΝ (Νικόλαος Κατσαρός): Λυπούμαι, γιατί δεν μπορούμε να ακούσουμε τα πάρα πολύ χρήσιμα που έχετε να προτείνετε.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, μου επιτρέπετε; ΠΡΟΕΔΡΕΥΩΝ (Νικόλαος Κατσαρός): Να μην επανέλθουμε στο διαδικαστικό θέμα.
ΝΙΚΟΛΑΟΣ ΓΚΕΛΕΣΤΑΘΗΣ: Είναι όμως απαραίτητο να ακουστούμε.
ΠΡΟΕΔΡΕΥΩΝ (Νικόλαος Κατσαρός): Εμένα όμως με δεσμεύει η απόφαση και ούτε μπορώ να την αλλάξω.
ΝΙΚΟΛΑΟΣ ΓΚΕΛΕΣΤΑΘΗΣ: Θέλουμε να κάνουμε τη διαπίστωση ότι ήδη με τη συζήτηση αυτών των άρθρων βλέπετε εσείς και οι συνάδελφοι οτι δεν μπορεί να τοποθετηθεί ο εισηγητής μας. Κατά συνέπεια, είναι άσκοπη η περαιτέρω συζήτηση και η παρουσία μας στην Αίθουσα. Το τονίσαμε προηγουμένως αυτό.  Είναι δώδεκα άρθρα, είμαστε ελάχιστοι συνάδελφοι που θέλουμε να πάρουμε το λόγο γι' αυτό είπαμε να γίνει η συζήτηση του κάθε άρθρου ξεχωριστά ώστε να μπορούν να αναπτυχθούν οι απόψεις μας, να ακούσουμε τον κύριο Υπουργό να απαντά σε κάθε άρθρο, μετά να επακαλουθεί η συζήτηση του επόμενου άρθρου και να έχουμε το δικαίωμα δευτερολογίας.
Αν εσείς λέτε ότι μπορεί η συζήτηση να διεξαχθεί με αυτές τις συνθήκες, εμείς δεν το καταλαβαίνουμε. Γι' αυτό και είναι δύσκολη η θέση μας να παραμείνουμε στην Αίθουσα.
ΠΡΟΕΔΡΕΥΩΝ (Νικόλαος Κατσαρός): Κύριε Γκελεστάθη, σε όλους τους συναδέλφους θα υπάρξει κάποια ανοχή.
NIKOΛΑΟΣ ΓΚΕΛΕΣΤΑΘΗΣ: Βλέπετε ότι τα δέκα λεπτά του κυρίου εισηγητού μας δεν επαρκούν.
ΝΙΚΟΛΑΟΣ ΠΑΠΑΦΙΛΙΠΠΟΥ: Δέκα λεπτά μίλησα, κύριε Πρόεδρε, και μου είπατε να σταματήσω.
ΠΡΟΕΔΡΕΥΩΝ (Νικόλαος Κατσαρός): Παρακαλώ πάρα πολύ να συνεχίσουμε.
Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, ήθελα να ξεκαθαρίσω ένα πράγμα. Τάχθηκα υπέρ της κατ' άρθρον συζήτησης. Βλέποντας όμως την επιμονή να το συζητήσουμε μία και έξω, είπα ότι οπωσδήποτε, δύο από αυτά τα άρθρα πρέπει να εξαιρεθούν. Δεν είπα σε καμία περίπτωση, όμως, ότι τα υπόλοιπα οκτώ άρθρα πρέπει να συζητηθούν μαζί, γιατί πραγματικά υπάρχει ένα πρόβλημα σοβαρό για να γίνει μία συζήτηση τέτοια, όπως πρέπει, για να μπορεί να αποδώσει.
Θα προσπαθήσω να εκφράσω τις απόψεις μου πάνω στα οκτώ αυτά άρθρα.
Το άρθρο 1 εμείς το καταψηφίζουμε για συγκεκριμένους λόγους, που έχουν σχέση με την αποτελεσματικότητα των μέτρων που προτείνονται και προωθούνται. Τα προωθεί με έναν τρόπο, θα λέγαμε, προκλητικό, σε σχέση με την ικανοποίηση των μεγάλων ιδιωτικών συμφερόντων που δραστηριοποιούνται στον τομέα αυτό.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, αν μου επιτρέπει ο συνάδελφος θα ήθελα να κάνω μία διακοπή.
ΠΡΟΕΔΡΕΥΩΝ (Νικόλαος Κατσαρός): Αν το επιτρέπει ο κύριος συνάδελφος. 
ΝΙΚΟΛΑΟΣ ΓΚΕΛΕΣΤΑΘΗΣ: Εμείς θέλουμε να δηλώσουμε ότι δεν μπορούμε, υπό αυτές τις συνθήκες να συνεχίσουμε.
ΠΡΟΕΔΡΕΥΩΝ (Νικόλαος Κατσαρός): Κύριε Γκελεστάθη, σας παρακαλώ περιμένετε λίγο.
ΝΙΚΟΛΑΟΣ ΓΚΕΛΕΣΤΑΘΗΣ: Θέλουμε να μας ακούσετε τώρα, εφόσον ο κύριος συνάδελφος το επιτρέπει, αλλά και εσείς. Δεν μπορούμε να λάβουμε μέρος στη συζήτηση με αυτόν τον τρόπο που καθορίστηκε αυθαίρετα με την άσκηση της τυραννίας της πλειοψηφίας και εφόσον και ο κύριος εισηγητής της Πλειοψηφίας συναινεί σε αυτήν τη διαδικασία και ο παριστάμενος κύριος Υπουργός δεν παίρνει το λόγο, γι' αυτό εμείς αποχωρούμε, κύριε Πρόεδρε.  
ΠΡΟΕΔΡΕΥΩΝ (Νικόλαος Κατσαρός): Κύριε Γκελεστάθη, προ της λήψης της απόφασης, να μου δώσετε κάποιο χρόνο να επικοινωνήσω με τον Πρόεδρο του Σώματος για να σας απαντήσω. Αν θέλετε να φύγετε, εγώ δεν μπορώ να σας σταματήσω.
ΝΙΚΟΛΑΟΣ ΓΚΕΛΕΣΤΑΘΗΣ: Λυπούμεθα, κύριε Πρόεδρε, που βρισκόμαστε σε αυτήν τη δύσκολη θέση.
ΠΡΟΕΔΡΕΥΩΝ (Νικόλαος Κατσαρός): Κύριε Γκελεστάθη, σας παρακαλώ πάρα πολύ. Δεν είναι η πρώτη φορά που συζητούμε κατά ενότητες.
ΝΙΚΟΛΑΟΣ ΓΚΕΛΕΣΤΑΘΗΣ: Υποβαθμίζεται, κύριε Πρόεδρε, κατά τρόπο ανεπίτρεπτο η διεξαγωγή του νομοθετικού έργου στην Αίθουσα. Η νομοθετική πρωτοβουλία των "εκσυγχρονιστών" Υπουργών του κυρίου Σημίτη που γίνεται με αυτόν τον τρόπο εξευτελίζει και το νομοθετικό έργο και υποβαθμίζει την επεξεργασία των νομοθετημάτων.
ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Γκελεστάθη.
(Στο σημείο αυτό αποχωρούν από την Αίθουσα οι Βουλευτές της Νέας Δημοκρατίας) Ορίστε, κύριε Σκοπελίτη, έχετε το λόγο.
ΣΤΑΥΡΟΣ ΣΚΟΠΕΛΙΤΗΣ: Θα συνεχίσω, κύριε Πρόεδρε, από εκεί που με διέκοψε ο κύριος συνάδελφος.
Λέω λοιπόν ότι, ενώ καλύπτει με προκλητικό τρόπο και ικανοποιεί αιτήματα των μεγάλων ιδιωτικών συμφερόντων που δραστηριοποιούνται στον τομέα αυτόν παρακάμπτει τις ανάγκες πολιτών και φορέων σε θέματα που έχουν σχέση με την υγεία των πολιτών.
Επίσης το καταψηφίζουμε, γιατί δεν προχωρεί στη θέσπιση και τη λειτουργία του Κέντρου Ελέγχου Ραδιοεπικοινωνιών. Είχαμε τονίσει ότι η μη θέσπιση και λειτουργία αυτού του κέντρου, παρά τις κατά καιρούς υποσχέσεις που έχουν δοθεί γι' αυτό το θέμα αποτελεί τη βασικότερη έλλειψη στον τομέα της υποδομής και πρέπει να τονίσουμε ότι χωρίς το ΚΕΡ οι προτεινόμενες ρυθμίσεις έχουν μόνο πολεοδομικό χαρακτήρα. Για μας, λοιπόν, είναι απαραίτητη προϋπόθεση η δημιουργία του κέντρου και να μην παραπέμπεται στο χρόνο και στη δυνατότητα να υπάρχουν χρήματα, δηλαδή, να ενταχθεί μέσα στο πρόγραμμα των δημοσίων επενδύσεων αλλά πρέπει να εφαρμοστεί άμεσα.
Επίσης πρέπει να αντιμετωπισθεί άμεσα, κύριε Υπουργέ, το θέμα του πάρκου κεραιών και όχι να το παραπέμπουμε και αυτό στον προϋπολογισμό των δημοσίων επενδύσεων. Θα μπορούσε να είχε λυθεί το θέμα αυτό. Να προχωρήσουμε άμεσα στη δημιουργία του, να υποχρεωθούν οι κάτοχοι των κεραιών να πληρώσουν για τη δημιουργία του και το ποσό που θα καταβάλουν αυτοί οι άνθρωποι θα συνυπολογίζονται μετά στα ενοίκια και στα τέλη χρήσεως. Αυτό για το άρθρο 1 που επαναλαμβάνω ότι το καταψηφίζουμε.
Στο άρθρο 2 γίνεται λόγος για ρυθμίσεις σε σχετικές νομοθεσίες. 'Ομως στην ουσία, κύριε Υπουργέ, δεν πρόκειται για ρυθμίσεις αλλά για εξουσιοδοτήσεις στον Υπουργό να κάνει αυτές τις ρυθμίσεις. Εκτός βέβαια από το ζήτημα της ποινικοποίησης των προστίμων κλπ. Αυτό σαν μια γενική τοποθέτηση πάνω στο άρθρο. Από εκεί και πέρα, και εδώ έχουμε μια εξυπηρέτηση των μεγάλων συμφερόντων και αφήνονται ανοικτά παραθύρια στη διάχυση της παροχής απελευθερωμένων υπηρεσιών. Να τι λέει το θ' της παραγράφου 9 που για μας είναι τουλάχιστον περίεργο. Το ξανατονίζω. Ενώ υποτίθεται ότι βελτιώνετε τις συνιστάμενες ρυθμίσεις για ανάπτυξη τηλεπικοινωνιακών δικτύων από δημόσιους φορείς προς κάλυψη ιδίων αναγκών, παρεμβάλλεται το θέμα της δυνατότητας παροχής από τους ίδιους φορείς απελευθερωμένων υπηρεσιών μετά από άδεια του ΕΜΕ με βάση τους ίδιους όρους και προϋποθέσεις.
Η παροχή μετά από άδεια απελευθερωμένων υπηρεσιών στο κοινό από φορείς ή ιδιωτικές επιχειρήσεις, πρέπει να ρυθμίζεται από άλλο νόμο που  θα καθορίζει τους ειδικούς όρους-προϋποθέσεις προστασίας των χρηστών κλπ.  'Ενας τέτοιος νόμος βέβαια δεν υπάρχει. Επίσης πρέπει να επισημανθεί ότι η παροχή άδειας σε απόφοιτους δημοτικού είναι τουλάχιστον περίεργο -λέμε από τα δώδεκα χρόνια και μετά- με δεδομένο ότι ο κάτοχος στερείται των αναγκαίων τυπικών και ουσιαστικών γνώσεων.
Ακόμη είναι και επικίνδυνη η παροχή μιας τέτοιας άδειας σε παιδιά δώδεκα ετών.
Σχετικά με το άρθρο 3, αφού επισημάνουμε την τεράστια καθυστέρηση -και είναι ένα σημαντικό γεγονός- θέλουμε να πούμε ότι τόσα που προτείνονται στο άρθρο κάθε άλλο παρά αντιμετωπίζουν το θέμα, γιατί δεν λένε τίποτα.  Δεν λέει τίποτα για τις διαδικασίες που πρέπει να τηρούν τα συγκεκριμένα συνεργεία που θα έχουν την αρμοδιότητα αλλαγής, αντικατάστασης των απενεργοποιημένων καταλυτών μετατροπέων. Επίσης δεν λέει τίποτε στο θέμα της διαχείρισης, της συγκέντρωσης, του ελέγχου, των φορέων ή των εταιρειών που θα αναλάβουν αυτήν τη δουλειά, αλλά παραπέμπει το θέμα σε υπουργικές αποφάσεις με άγνωστο χρόνο και περιεχόμενο.
Επίσης θέλετε να πάρετε ορισμένα μέτρα που πρέπει να παρθούν βέβαια για το θέμα των πρατηρίων των υγρών καυσίμων. Και καλά τα παίρνετε όσα παίρνετε όμως δεν αντιλαμβανόμαστε ξανά -το τονίζω- γιατί εξαιρούνται τα ξενοδοχεία και τα κτίρια που στεγάζουν τα γραφεία. Η αιτιολογία ότι υπάρχουν εκεί φύλακες και άλλα τέτοια δεν στέκει.
Δηλαδή αν κάποιος αύριο έρθει και δηλώσει ότι "εγώ έχω φύλακες στο συγκεκριμένο", θα ανακληθεί η εφαρμογή του μέτρου; Επίσης, δίνεται παράταση στη λειτουργία των πρατηρίων προκειμένου να τοποθετηθούν βαλβίδες ασφαλείας, συστήματα κατιονισμού κλπ. Δεν αντιλαμβανόμαστε, γιατί να μην ορίσει ο Υπουργός με απόφασή του ότι όπου υπάρχει κίνδυνος να εφαρμοσθούν άμεσα τα μέτρα αυτά. Φοβούμαστε ότι και εδώ θα υπάρχει μία εφαρμογή του μέτρου που θα κυλά στο χρόνο, δηλαδή δεν θα έχουμε την άμεση εφαρμογή του.
Στο άρθρο 5, πέρα από τα άλλα που τονίσθηκαν, θέλω να επαναφέρω το θέμα για το οποίο έχουμε καταθέσει και συγκεκριμένες τροπολογίες που αφορούν την αύξηση των τονάζ, των μικρών φορτηγών -και αυτό αφορά τους ιδιοκτήτες των μικρών, των ελαφρών φορτηγών που δρουν στα νησιά- να χαρακτηρίζονται σαν όμοροι νομοί όλα τα λιμάνια της χώρας. Είναι ζωτικής ανάγκης να γίνει αυτή η ρύθμιση, γιατί διαφορετικά δεν μπορούν να επιβιώσουν οι άνθρωποι σ' αυτές τις περιοχές.
Το άρθρο 6 μιλάει για τα πρατήρια υγραερίων. Είμαστε αντίθετοι με τα δέκα χρόνια που βάζετε σαν όριο λειτουργίας τους. Είναι πάρα πολλά και αυτή είναι η βασική αντίρρησή μας και ο λόγος που καταψηφίζουμε το νομοσχέδιο. Οι κίνδυνοι που υπάρχουν είναι πραγματικοί.
Βέβαια ισχυρίζεσθε και λέτε ότι τώρα που μπαίνει στη ζωή μας το φυσικό αέριο δεν μπορούμε να προχωρήσουμε στο κλείσιμο αυτών των πρατηρίων, αλλά χρειάζεται τόσο μεγάλο διάστημα για να γίνει αυτό το πράγμα; Η πρακτική λέει τούτο, κύριε Υπουργέ: 'Οτι όπου δώσαμε παράταση, η παράταση αυτή δεν ήταν για το κλείσιμο, αλλά για τη λειτουργία.
Είχαμε συγκεκριμένες περιπτώσεις -αναφέρθηκα και χθες εδώ- στη δική μου την περιοχή. Υπάρχουν παρατάσεις, δίνονται νέες παρατάσεις στις παρατάσεις, υπάρχουν αποφάσεις του Συμβουλίου Επικρατείας, όμως αυτά εξακολουθούν να παραμένουν ακίνητα στον τόπο τους, να μην κλείνουν και να μη μετατίθενται σε άλλο χώρο. Είμαστε, λοιπόν, αντίθετοι με το θέμα αυτό.  'Οσον αφορά το άρθρο 7, θεωρούμε καθαρά -και το τονίσαμε και χθες- ρουσφετολογική και με προεκλογικούς στόχους την παράγραφο του άρθρου 1, που δίνει τη δυνατότητα στους έχοντες οκτώ και άνω παιδιά, να πάρουν άδεια ταξί με έδρα οποιοδήποτε νομό. Είχαμε πει ότι το πρόβλημα των πολυτέκνων δεν αρχίζει από τα οκτώ παιδιά και άνω. Είναι ένα τεράστιο πρόβλημα και χρειάζεται διαφορετική αντιμετώπιση.
(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ) Επίσης, εκφράσαμε τη διαφωνία και την καταθέτουμε και σήμερα ξανά, με την παράγραφο 3, που κάνετε παρέμβαση στον καθορισμό των αμοιβών των προέδρων των ΚΤΕΛ. Επιτέλους αυτό το θέμα αφορά και το συνεταιρισμό και αυτός πρέπει να καθορίσει αν πρέπει να δίνει ή όχι αποζημιώσεις ή αμοιβές στους προέδρους.
'Ερχομαι στο άρθρο 8. 'Οσον αφορά τα ταξί που έχουν έδρα δήμο που δημιουργήθηκε από τον "ΚΑΠΟΔΙΣΤΡΙΑ", εμείς λέμε ότι πρέπει να υιοθετήσουμε τη θέση της Πανελλήνιας Ομοσπονδίας ταξί και Αγοραίων, η οποία προτείνει να διατηρηθούν όσοι έχουν έδρες των ταξί και αγοραίων στα διαμερίσματα για τα οποία έχουν χορηγηθεί και να μη δοθούν άλλες άδειες σε όλην την Ελλάδα για το χρονικό διάστημα που απαιτείται να γίνει μία ολοκληρωμένη μελέτη.
Επίσης, καλώς δίνεται η συχνότητα για να επικοινωνούν μεταξύ τους, όμως το να συνεννοούνται μεταξύ τους δεν εξασφαλίζεται.
Επίσης, για να γίνει ό,τι προβλέπει η παράγραφος 8, πρέπει να δοθούν κίνητρα, όπως κατάργηση του 35%, κατάργηση των συνδρομών στα ραδιοταξί, να χαμηλώσουν τα τέλη συχνότητας και των τηλεφωνικών συνδιαλέξεων, διότι τα ποσά που πληρώνουν οι ταξιτζήδες είναι τεράστια, όπως μας ανέφεραν.
Με την παράγραφο 6 εξυπηρετείτε τα συμφέροντα εκείνων, που φτιάχνουν τα ταξίμετρα. Τεράστια είναι τα ποσά που θα δαπανηθούν από τους ταξιτζήδες. Φαντασθείτε τριάντα πέντε χιλιάδες ταξιτζήδες επί διακόσιες τόσες χιλιάδες το ταξίμετρο, νοείται τι τεράστιο κονδύλι θα βγει. Και έχουμε και άλλες περιπτώσεις, για να δούμε το πώς λειτούργησαν τέτοιες αποφάσεις και ποιους ωφέλησαν τέτοιες αποφάσεις, αλλά δεν έχω χρόνο, για να τις αναφέρω.
Πάτε να επιβάλετε φορολογία και να μετατρέψετε τους φορολογούμενους ταξιτζήδες σε φοροεισπράκτορες.
Ξανατονίζουμε ότι δεν συμφωνούμε σε καμία περίπτωση να παίρνει άδεια κυκλοφορίας. Δεν μπορούμε να τιμωρούμε την οικογένεια που ζει από αυτό το εργαλείο.
'Οσον αφορά την παράγραφο 8 δεν μπορούμε να καταλάβουμε το εξής: Γιατί να αλλάξει το ταξί, όταν περνάει από το ΚΤΕΟ; Βέβαια όλοι μας θέλουμε να έχουμε έναν καλό καινούριο στόλο. Για να γίνει, όμως, αυτό πρέπει να δοθούν κίνητρα, κύριε Υπουργέ. Να πάει στην πενταετία ο αποχαρακτηρισμός των ταξί, να καταργηθεί το τέλος ταξινόμησης, να επιδοτηθεί το επιτόκιο δανεισμού, να σταματήσει η ασυδοσία των εταιριών, όταν είναι το ταξί στην εγγύηση και να γίνουν πιο αυστηρές οι προδιαγραφές στα αυτοκίνητα. Αυτά είχα να πω πάνω στα οκτώ άρθρα που συζητάμε. Επαναλαμβάνω ότι και τα οκτώ τα καταψηφίζουμε.
ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Μουσταφά έχει το λόγο. 
ΜΟΥΣΤΑΦΑ ΜΟΥΣΤΑΦΑ: Κύριε Πρόεδρε, νομίζω ότι υπήρξε άνεση χρόνου, αλλά δεν μπορέσαμε να συνεννοηθούμε μεταξύ μας και έτσι υπήρξε αυτή η δυσμενής εξέλιξη στη συζήτηση του νομοσχεδίου.
Μία άλλη μου απορία, κύριε Υπουργέ, είναι η εξής: Εδώ και δύο μέρες ακούμε και διαβάζουμε ότι θα κατατεθεί μία τροπολογία, με την οποία το Ταχυδρομικό Ταμιευτήριο θα χορηγήσει εβδομήντα σπίτια σε σεισμοπαθείς και δάνεια σε συνταξιούχους των ΔΕΚΟ. Αυτό έχει κυκλοφορήσει; 
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Τα δυόμισι εκατομμύρια είναι μέσα.
ΙΩΑΝΝΗΣ ΔΗΜΑΡΑΣ: Το θέμα της τροπολογίας του κ. Μαντέλη για τους σεισμόπληκτους δεν περιλαμβάνεται. Στο νομοσχέδιο ανακοινώθηκε ότι πρόκειται να κατατεθεί.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Στη σελίδα 18 δεν λέτε; 
ΙΩΑΝΝΗΣ ΔΗΜΑΡΑΣ: Αν μου επιτρέπετε, υπάρχει μία δήλωση του κ. Μαντέλη ότι στο υπό συζήτηση νομοσχέδιο πρόκειται να κατατεθεί και μία τροπολογία του Υπουργείου, για να ικανοποιηθούν οι ανάγκες κάποιων εκ των σεισμοπλήκτων, οι οποίοι έχουν σοβαρές απώλειες και σε ανθρώπινα θύματα και σε υλικές ζημιές. Αυτή η τροπολογία έχει κατατεθεί; Δεν την έχω δει.  
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Στη σελίδα 18, στο άρθρο 9, στο Η' λέει ότι το Ταχυδρομικό Ταμιευτήριο για δυόμισι δισεκατομμύρια ύψος για αγορά διαμερισμάτων. Αυτό δεν λέτε;  
ΙΩΑΝΝΗΣ ΔΗΜΑΡΑΣ: Αν μου επιτρέπετε, κύριε Υπουργέ, επειδή έχω παρακολουθήσει την εξέλιξη της ειδησεογραφίας και την επικαιρότητα.  'Ακουσα τον ίδιο τον κ. Μαντέλη ότι πρόκειται να καταθέσει τροπολογία για να... Αυτό δεν το έχω δει. Μπορείτε να με βοηθήσετε; Ακόμα και αν υπάρχει μέσα στο άρθρο που λέτε, θα πρέπει να γίνει σαφές στο Κοινοβούλιο ότι πρόκειται γι' αυτό το θέμα που σας αναφέρω ότι πρόκειται, δηλαδή, από ένα κονδύλι που έχει εξοικονομηθεί, εν πάση περιπτώσει, να ικανοποιηθούν τα αιτήματα ή οι ανάγκες εξήντα ή εβδομήντα οικογενειών, οι οποίες πρόκειται να στεγαστούν σε πολυκατοικίες, οι οποίες πρόκειται να γίνουν και αφορούν συγκεκριμένους σεισμόπληκτους. Δεν το έχουμε αυτό.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Αγαπητέ συνάδελφε, κατ' αρχήν στο άρθρο 9, που θα συζητηθεί αργότερα, υπάρχει αυτή η παράγραφος μέσα. Θα το κουβεντιάσουμε στο άρθρο 9, όταν θα έλθει η ώρα.
ΠΡΟΕΔΡΕΥΩΝ (Δημήτριος Β. Κωστόπουλος): Συνεχίστε, κύριε Μουσταφά. 
ΜΟΥΣΤΑΦΑ ΜΟΥΣΤΑΦΑ: Επίσης, σε μια άλλη τροπολογία που σήμερα κυκλοφόρησε και λέγει ότι με την προτεινόμενη τροπολογία εισάγεται και στην Ελλάδα ο θεσμός της λεγόμενης τιτλοποίησης, securatisation, δεν ξέρω, αλλά νομίζω ότι είναι ένα σοβαρό θέμα, κύριε Υπουργέ, και έπρεπε να είχε πάει στην Επιτροπή Οικονομικών Υποθέσεων, αν μπορεί να συμπεριληφθεί σ' αυτό το νομοσχέδιο, διότι είναι μία τελείως οικονομική δραστηριότητα. Είναι, νομίζω, ένα δύσκολο ζήτημα. Μπορεί να υπάρχει μια εμπειρία, αλλά θα πρέπει να ξέρουμε αν θα συζητηθεί ή όχι.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Θα τις δούμε τις τροπολογίες αύριο.
ΜΟΥΣΤΑΦΑ ΜΟΥΣΤΑΦΑ: Εντάξει. Εάν είναι να τις δούμε, πρέπει να το διαβάσουμε, να το μάθουμε τουλάχιστον, γιατί έτσι όπως έρχεται υπό μορφήν νομοσχεδίου, δύσκολο είναι να ανταποκριθούν όλοι οι συνάδελφοι στο έργο τους.
Τώρα, όσον αφορά τα άρθρα. Χθες η συζήτηση που έγινε, ήταν συζήτηση επί των άρθρων, επειδή δεν υπάρχει μία αρχή και φιλοσοφία του νομοσχεδίου. Χωρίς αυτό να το μειώνει και να είμαστε αντίθετοι σ' αυτόν τον τρόπο καμιά φορά νομοθέτησης. 'Εγινε αρκετή συζήτηση επί των άρθρων και με τις δικές σας παρεμβάσεις, αλλά και του κ. Μαντέλη.
Για το άρθρο 1 και για το άρθρο 3, ενώ υπάρχει μια συναίνεση ότι όντως υπάρχει η έγνοια του κόσμου για την επίπτωση των κεραιών, για το πώς θα διαχειριστούμε τελικά τους καταλύτες κλπ., βλέπουμε ότι με το νομοσχέδιο αυτό δεν δίνεται κάποια προοπτική που να ικανοποιεί τον κόσμο, τα κινήματα που υπάρχουν, ανθρώπους που κατοικούν κοντά σε κεραίες κινητής τηλεφωνίας, παρά λύνονται μόνο μερικά τεχνικά προβλήματα και δεν υπάρχει μία διαβεβαίωση ότι θα υπάρξει μια παρακολούθηση, θα υπάρξει μια συγκεκριμένη πολιτική, που να καθησυχάζει τον κόσμο, για να μην έχουμε αυτά τα φαινόμενα της τεχνοφοβίας που ανέφερα στη χθεσινή μου ομιλία, διότι ακούγονται διάφορα. Υπάρχουν διάφορες έρευνες, που λένε ότι όντως είναι εν δυνάμει κίνδυνοι οι κεραίες, αλλά και το νομοσχέδιο δεν ασχολείται καθόλου μ' αυτήν την πτυχή του προβλήματος. Το ίδιο ισχύει και με τους απενεργοποιημένους καταλυτικούς μετατροπείς, για τους οποίους δεν υπάρχει ένας συγκεκριμένος τρόπος διαχείρισης και ανακύκλωσής τους. Παρακολουθώντας τουλάχιστον τις τροπολογίες που κατατέθηκαν από πολλούς συναδέλφους, βλέπουμε ότι υπάρχουν μερικά γενικά αιτήματα. Δόθηκε μια εξήγηση από τον κ. Μαντέλη για την αύξηση του τονάζ των φορτηγών δημοσίας χρήσεως ότι αυτό ίσως γίνει μελλοντικά, αρκεί να υπάρξει συναίνεση ανάμεσα στους εθνικούς μεταφορείς και στα φορτηγά δημοσίας χρήσεως και αρκεί να γίνει εκκαθάριση του μητρώου των παραπάνω φορτηγών.  Νομίζω οτι είναι πάλι μία αναβολή. Μπορούσε μέσα στα πλαίσια αυτού του νομοσχεδίου να επιλυθεί αυτό το πρόβλημα.
Τονίστηκε και από άλλους συναδέλφους, το ζήτημα των πρατηρίων των υγραερίων και των βενζινάδικων. Είναι πάλι μία παραπομπή για διαιώνιση παρά μία ουσιαστική και ριζική επίλυση αυτών των προβλημάτων.
Βέβαια κατανοούμε και τη δυσκολία ριζικής επίλυσης αυτών των προβλημάτων.  Εκφράζουν μία κοινωνική πραγματικότητα. Το νομοσχέδιο όμως, δεν δίνει μία σοβαρή προοπτική για το πώς θα μπορέσουν να επιλυθούν αυτά τα προβλήματα.
Αυτές τις βασικές παρατηρήσεις ήθελα να κάνω, κύριε Πρόεδρε.
ΠΡΟΕΔΡΕΥΩΝ (Δημήτριος Β. Κωστόπουλος): Κύριοι Βουλευτές, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, δεκαεννέα μαθητές και δύο συνοδοί καθηγητές από το εσπερινό γυμνάσιο Αγίων Αναργύρων. Τους καλωσορίζουμε στο Κοινοβούλιο.  (Χειροκροτήματα) Ο Βουλευτής κ. Γεώργιος Τζιτζικώστας ζητεί άδεια ολιγοήμερης απουσίας του στο εξωτερικό. Εγκρίνει η Βουλή; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Δημήτριος Β. Κωστόπουλος): Η Βουλή ενέκρινε.
Το λόγο έχει ο κ. Ιωάννης Δημαράς εκ μέρους του Δημοκρατικού Κοινωνικού Κινήματος.
ΙΩΑΝΝΗΣ ΔΗΜΑΡΑΣ: Κύριε Πρόεδρε, κυρίες και κύριοι συνάδελφοι, έτσι όπως εξελίχθηκε η συζήτηση σήμερα για ένα τόσο σοβαρό νομοσχέδιο, όπως αυτό που συζητά και εν τέλει θα αποφασίσει η Βουλή των Ελλήνων, διαπιστώθηκε η ένσταση των συναδέλφων της Νέας Δημοκρατίας για τον τρόπο με τον οποίο εξελίχθηκε αυτή η συζήτηση και αποχώρησαν. 'Ισως να είναι μία εξήγηση και ερμηνεία που οφείλουμε να δώσουμε στους κυρίους που παρακολουθούν σήμερα τη συνεδρίαση, για το γεγονός δηλαδή ότι η Βουλή παρουσιάζει αυτήν την εικόνα.
Κύριε Πρόεδρε, εκείνο το οποίο ίσως έχει μεγαλύτερη σημασία -και θα επιμείνω σε αυτό- όπως ακριβώς το διατύπωσα και χθές στην επί της αρχής ομιλίας εκπροσωπώντας το Δημοκρατικό Κοινωνικό Κίνημα, αλλά και στη σημερινή παρέμβαση κατά τη διάρκεια της διαδικασίας- είναι το εξής: Δεν μπορεί ένα τόσο σοβαρό νομοσχέδιο, όταν μάλιστα ο Υπουργός Μεταφορών και Επικοινωνιών κ.  Μαντέλης στην επιτροπή είχε δηλώσει -και έχει καταγραφεί στα πρακτικά-ότι κάθε άρθρο θα μπορούσε να αποτελεί ένα ξεχωριστό νομοσχέδιο, να έρχεται να συζητείται με αυτές τις ταχύρυθμες -να το πω έτσι- διαδικασίες. Αυτό μας στερεί και τη δυνατότητα να μελετήσουμε, να ενημερωθούμε, να προβληματιστούμε και εν τέλει να ψηφίσουμε. Δεν είναι άλλοθι το γεγονός ότι η Κυβέρνηση του ΠΑΣΟΚ έχει την απόλυτη πλειοψηφία στη Βουλή και όταν ζητηθεί η ονομαστική ψηφοφορία θα έλθουν  όλοι οι Βουλευτές, ακόμα και εάν έχουν  ένσταση, να ψηφίσουν  "ΝΑΙ".
'Ετσι λοιπόν, έχοντας υποχρέωση απέναντι και στον τρόπο με τον οποίο το Δημοκρατικό Κοινωνικό Κίνημα ασκεί την πολιτική εν Βουλή, αλλά και στην εντολή που έχει από τον ελληνικό λαό να την ασκήσει, θα μου επιτρέψετε να αναφερθώ σε κάποιες παρατηρήσεις επί των άρθρων που συζητούμε, όντας βέβαιος ότι η βούληση της Κυβέρνησης είναι δεδομένη.
Μη βιαστείτε να με χαρακτηρίσετε ως ουτοπικό πολιτικό, με την έννοια ότι εάν και θα αναφερθώ σε κάποιες παρατηρήσεις γνωρίζω εκ προοιμίου ότι αυτές δεν θα γίνουν αποδεκτές, αλλά γιατί έχω καθήκον και υποχρέωση εκτελώντας την εντολή του μέρους του ελληνικού λαού που μας έχει στείλει εν Βουλή, να φέρω εις πέρας την υποχρέωση που έτσι και αλλιώς μου έχει ανατεθεί.  Μου είναι εξαιρετικά αδύνατον να φανταστώ πως -και ενώ χθες τα είπαμε-υπάρχει παρά ταύτα στα άρθρα που συζητούμε παράγραφος που αφορά το Ταχυδρομικό Ταμιευτήριο και αναφέρει πάλι τα εξής: "Στο Ταχυδρομικό Ταμιευτήριο συνιστώνται δεκαπέντε θέσεις ειδικού επιστημονικού προσωπικού με σχέση εργασίας ιδιωτικού δικαίου αορίστου χρόνου". Πέραν και έξω από το δρόμο που έχει ψηφίσει η πλειοψηφία της Βουλής, του ΠΑ.ΣΟ.Κ., δηλαδή το νόμο Πεπονή. "Ως προσόντα διορισμού στις θέσεις ορίζονται τα προβλεπόμενα στην παράγραφο 2 άρθρο 25 του νόμου τάδε". Αλήθεια, καταλαβαίνει κανείς περί τίνος πρόκειται εξ αυτών που μας παρακολουθούν; "Οι ειδικότητες και η απαιτούμενη επιστημονική εξειδίκευση καθορίζονται με απόφαση του διοικητικού συμβουλίου" και παρακάτω "...οι ανωτέρω θέσεις καλύπτονται σύμφωνα με τη διαδικασία των διατάξεων του νόμου τάδε ΦΕΚ 28α, όπως εκάστοτε ισχύουν". Μόνο η παράγραφος και η διατύπωση αυτή θα έπρεπε να αποτελεί αντικείμενο μελέτης για ένα μήνα τουλάχιστον εξ όσων εκ των Βουλευτών ήθελαν να δουν περί τίνος ακριβώς πρόκειται. Και παρακάτω, το πιο σημαντικό. "Στους επιθεωρητές του Ταχυδρομικού Ταμιευτηρίου καταβάλλονται δαπάνες κίνησης, καθώς επίσης και ειδική αποζημίωση αυξημένης ευθύνης και απασχόλησης για τον έλεγχο της διαχείρισης των καταστημάτων του Ταχυδρομικού Ταμιευτηρίου". Ποιος ελέγχει αυτά τα κονδύλια και με ποιον τρόπο; Ποιος και πώς ελέγχει τις αμοιβές που παίρνουν οι δεκαπέντε που διορίζονται απευθείας από τον κύριο Υπουργό; Το έχει μάθει η Βουλή των Ελλήνων; Από τη μέρα που ξεκίνησε αυτή η Βουλή μέχρι σήμερα η πλειοψηφία του ΠΑ.ΣΟ.Κ. έχει ψηφίσει περί τα τετρακόσια πενήντα ένα νομοσχέδια. Σε κάθε νομοσχέδιο από αυτά αναφέρονται τέτοιου είδους διατάξεις και παράγραφοι με τις οποίες προβλέπεται θέση διορισμού, ειδικών συμβούλων, διευθυντών, γραμματειών και κανείς δεν ξέρει περί τίνος πρόκειται. Και αναρωτιέμαι, πότε και πώς θα μάθουμε τι ακριβώς συμβαίνει; Γιατί χθες όταν έλεγα στον κ. Μαντέλη δώστε μας επιτέλους έναν κατάλογο από τότε που ξεκίνησε η θητεία της Βουλής αυτής μέχρι τώρα που φαίνεται ότι τελειώνει ποιοι διορίστηκαν, πώς διορίστηκαν, για πόσο χρόνο, με ποια χρήματα και ποια έξοδα κίνησης έχουν δικαιολογηθεί; Εν πάση περιπτώσει, να μη μείνω μόνο σε αυτήν την επισήμανση, αλλά να πάω σε μερικά από τα άρθρα του νομοσχεδίου, έτσι όπως τουλάχιστον το Δημοκρατικό Κοινωνικό Κίνημα το προσέγγισε, προβληματίστηκε και με την ευθύνη που μας αντιστοιχεί και μας αναλογεί θα τα διατυπώσουμε, ελπίζοντας ότι μπορεί να βοηθήσουμε σε μια καλύτερη διαμόρφωση των άρθρων που περιλαμβάνονται στο νομοσχέδιο.
Το νομοσχέδιο είναι από όλους παραδεκτό ότι καλύπτει γενικά μια πανσπερμία θεμάτων, χαρακτηρίστηκε μάλιστα και ορθώς ως νομοσχέδιο σκούπα. Και τα άρθρα αυτού του τόσο σημαντικού νομοσχεδίου συζητώνται σε μια ενότητα. Το νομοσχέδιο καλύπτει γενικά μια πανσπερμία θεμάτων ξεκινώντας από τεχνοοικονομικά θέματα, όπως αυτό της ρύθμισης των κεραιών -μέγα θέμα και θέμα δημοκρατίας- της διαχείρισης των καταλυτών, των νέων και των παλαιών πρατηρίων καυσίμων, συνεχίζοντας με διάφορες ρυθμίσεις της ελληνικής με την κοινοτική νομοθεσία, οι περίφημες ευρωπαϊκές ντιρεκτίβες, και καταλήγει σε νεοφιλελεύθερες κομματικές πολιτικές, όπως αυτή της ρύθμισης του νομικού πλαισίου και των νέων θέσεων του διοικητικού συμβουλίου, με απόφαση του Υπουργού Μεταφορών και Επικοινωνιών που αφορούν το Ταχυδρομικό Ταμιευτήριο.
Επομένως στο σύνολό του καταψηφίζεται το νομοσχέδιο. Επί μέρους άρθρα του ανάλογα με τις παρατηρήσεις φορέων που έχουν γίνει και είναι ένα ζητούμενο κατά πόσον αυτές θα ληφθούν υπόψη από την πλειοψηφία της Βουλής, όπως και οι πολιτικές τοποθετήσεις -λείπει η Νέα Δημοκρατία- των υπολοίπων κομμάτων και ενδεχόμενες τροποποιήσεις που μπορούν να γίνουν, αυτές θα ψηφισθούν.
'Ετσι όμως όπως έχει εξελιχθεί η συζήτηση, να μου επιτρέψετε να πω ότι πολύ φοβάμαι ότι το ΔΗ.Κ.ΚΙ. δεν θα ψηφίσει κανένα άρθρο και αναλυτικά αναφέρομαι στα εξής: 'Αρθρο 1 που αφορά τις κεραίες: " Το θέμα του πάρκου των κεραιών δεν είναι απλά ένα θέμα που ρυθμίζει καταπατήσεις δημοσίας εκτάσεως, αυθαιρεσίες κλπ., είναι και θέμα δημοκρατίας".
Μέσω των κεραιών παίζεται σήμερα το παιχνίδι της πληροφόρησης. Το θέσαμε στην επιτροπή, το ξαναθέσαμε χθές. Δεν ακουγόμαστε από κανέναν, κύριε Πρόεδρε, και αναρωτιέμαι πού θα πάει και τι θα γίνει.
Σταθμοί οι οποίοι δεν έχουν άδεια για να εκπέμπουν στην ελληνική επικράτεια μέσω της ψηφιακής τηλεόρασης, εκπέμπουν στον πλανήτη. Τι θα κάνουμε; Πού πάμε και πώς θα πάμε; Είναι ερωτήματα βασανιστικά, ειλικρινά σας το λέω, που θα τα αντιμετωπίσει η νεοελληνική κοινωνία πολύ γρήγορα και σύντομα, ελπίζω όμως να μην τα πληρώσει δραματικά.
Πάρκο κεραιών λοιπόν. Για να μην παρουσιάζεται η γνωστή κατάσταση τυχάρπαστης εγκατάστασης κεραιών, γνωρίζετε τον Υμηττό, χθες όταν είπα εάν, κύριε Μαντέλη, θέλετε να κάνετε μια βόλτα πάνω στον Υμηττό, μπορεί και να σας πυροβολήσουν, γιατί γνωρίζουν ποιος είστε, χαμογελάσατε συναινετικά, με την έννοια ότι γνωρίζουν οι πάντες ότι αυτήν τη στιγμή οι παράνομες κεραίες των ιδιωτικών τηλεοπτικών σταθμών, που βρίσκονται στον Υμηττό, φυλάσσονται από μπράβους. Γνωρίζετε πάρα πολύ καλά την ειδησεογραφία, ότι έχουν ακουστεί πυροβολισμοί, έχουν γίνει επιθέσεις, έχουν προβεί σε κακοποιήσεις οι μπράβοι που φυλάνε τις κεραίες. Και η πολιτεία; Πού βρίσκεται η πολιτεία; Τι είναι; Τι κάνει; Ποια δυνατότητα έχει; Το άρθρο αυτό πώς ρυθμίσει λοιπόν το θέμα των κεραιών; Η πρότασή μας λοιπόν είναι η εξής: Για να μην παρουσιάζεται αυτή η γνωστή κατάσταση της τυχάρπαστης εγκατάστασης κεραιών ή πάρκων σε δασικές εκτάσεις ή εθνικούς δρυμούς με πολλαπλά επιβλαβή αποτελέσματα -και σε αυτά αναφερόμαστε ειδικά σε θέματα αισθητικής, ρύπανσης δασικών χώρων, περιβάλλοντος, καταπάτησης, κινδύνου ζημιών πυρκαγιών κλπ.- θα έπρεπε να οριοθετηθούν εκ των προτέρων χώροι, κατά προτίμηση εκτός δασικών εκτάσεων τοποθέτησης κεραιών ή πάρκων κεραιών.
Η διάταξη θα έπρεπε να είναι αυστηρή και αν δεν είναι να γίνει αυστηρότερη και με δεδηλωμένη την πολιτική βούληση της πολιτείας και της Κυβέρνησης ότι αυτήν την φορά δεν θα ψηφίσει απλά ένα νέο νόμο, αλλά θα τον επιβάλει στην εφαρμογή. Και το μέγα ζητούμενο που ξέρουν οι πάντες οι οποίοι εντριφούν εδώ είναι, πώς είναι δυνατόν σήμερα να υπάρχουν σαράντα έξι χιλιάδες περίπου νόμοι ψηφισμένοι από το ελληνικό Κοινοβούλιο να μην έχουν ποτέ κωδικοποιηθεί από καμία υπηρεσία και αναφέρομαι συγκεκριμένα στο Υπουργείο Εσωτερικών να μην τις ξέρουν ούτε οι Υπουργοί -αυτή είναι δήλωση του κ. Αλέκου Παπαδόπουλου, του προηγούμενου Υπουργού Εσωτερικών στην Επιτροπή Θεσμών και Διαφάνειας- αλλά ταυτοχρόνως να έχουμε την απαίτηση ο απλός πολίτης να γνωρίζει αυτούς τους νόμους και αν δεν τους  γνωρίζει, του επιβάλλεται ποινή. 'Αγνοια νόμου δεν συγχωρείται.             Συγχωρείται όμως για τα πολιτικά πρόσωπα και συγχωρείται για την πολιτεία και συγχωρείται για την Κυβέρνηση; 'Ολα αυτά πρέπει να μας απασχολήσουν το συντομότερο δυνατό και με αποτελεσματικό τρόπο η πολιτεία στο σύνολό της να αποδείξει στους πάντες ότι και η βούληση υπάρχει και η επιθυμία αποτελεσματικά να εφαρμοσθούν οι νόμοι, για να μην πάω στη ρήση του Λασκαράτου, όταν έγραφε πριν από εκατόν πενήντα χρόνια "επιτέλους στην Ελλάδα πρέπει να ψηφιστεί ένας νόμος για να ισχύουν οι νόμοι που έχει ψηφίσει το ελληνικό Κοινοβούλιο", άλλως κοροϊδεύουμε και τον ελληνικό λαό και τους εαυτούς μας. Και με συγχωρείτε που θα το πω, παρότι δεν το πιστεύω, γιατί υπάρχουν υπέροχοι άνθρωποι εδώ ότι δεν ανταποκρινόμεθα ούτε των ευθυνών ούτε του καθήκοντος που μας έχει με τέτοια τιμή περιποιήσει ο ελληνικός λαός.
Η παράγραφος 4δ αναφέρει "οι πόροι να δίνονται στην αυτοδιοίκηση". Είναι ένα θέμα.
Στην παράγραφο 5 του ίδιου άρθρου το σημείο β' αναρωτιόμαστε μήπως θα έπρεπε να γίνει πιο αυστηρό με την έννοια της παρεμπόδισης συστημάτων επικοινωνίας και άπτονται θεμάτων εθνικής ασφάλειας ή προστασίας ατομικών δικαιωμάτων. Είναι γνωστή η έκθεση που έχει έρθει και στην Επιτροπή Θεσμών και Διαφάνειας, που έχει δημοσιοποιηθεί ότι παράνομοι ιδιωτικοί ραδιοφωνικοί σταθμοί παρεμβαίνουν στις συχνότητες και παρεμποδίζουν την προσγείωση ή την απογείωση αεροσκαφών κυρίως στο αεροδρόμιο της Θεσσαλονίκης.
Τι να κάνουμε για όλα αυτά; (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Επειδή υπήρξε μια χαλαρότητα χρόνου, κύριε Πρόεδρε, με συγχωρείτε.  Δεν θα σας κουράσω πάρα πολύ, θα τελειώσω.
ΠΡΟΕΔΡΕΥΩΝ (Δημήτριος Β. Κωστόπουλος): Παρακαλώ.
ΙΩΑΝΝΗΣ ΔΗΜΑΡΑΣ: Μήπως θα έπρεπε να είναι αυστηρότερη; Μήπως, όταν κάποιος παρεμβαίνει στις ραδιοσυχνότητες, θα έπρεπε εν τω άμα και το θάμα να συλλαμβάνεται με βάση το νόμο που θα έχει ψηφίσει το ελληνικό Κοινοβούλιο και να επιβάλλονται οι κυρώσεις που οι νόμοι προβλέπουν; Δεν έχει γίνει ποτέ αυτό. Τι θα γίνει; Εν όψει εκλογών θα πηγαίνουν αιχμάλωτοι όλοι οι ιδιωτικοί ραδιοφωνικοί και τηλεοπτικοί σταθμοί που κυρίως λειτουργούν στην περιφέρεια χωρίς άδεια, για να έχετε το επιθυμητό αποτέλεσμα; 'Ολα αυτά είναι πολύ σοβαρά ζητήματα. Υπάρχουν και ένα σωρό άλλα, δεν θέλω όμως να σας κουράσω. 'Αλλωστε είπαμε ότι είναι ένα νομοσχέδιο που κάθε άρθρο του -κατά δήλωση του κ. Μαντέλη- θα μπορούσε να αποτελέσει ένα ολόκληρο νομοσχέδιο που θα έπρεπε να απασχολήσει τη Βουλή, να συζητηθεί εδώ και να ακουστούν όλες οι απόψεις. 'Ολα αυτά δεν μας επιτρέπουν να αναφερθούμε διεξοδικότερα και αναλυτικότερα στα τόσα άρθρα και θέματα που υπάρχουν και ανακύπτουν και επιφυλασσόμεθα τουλάχιστον για τις τροπολογίες να συζητηθούν αύριο, γιατί υπάρχουν τροπολογίες που ελπίζω και η Κυβέρνηση να τις κάνει αποδεκτές και που το Δημοκρατικό Κοινωνικό Κίνημα έχει δεσμευθεί και στην επιτροπή αλλά και στη χθεσινή συζήτηση επί της αρχής ότι θα τις ψηφίσει.
ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Σπυριούνης έχει το λόγο. 
ΚΥΡΙΑΚΟΣ ΣΠΥΡΙΟΥΝΗΣ: Κύριε Υπουργέ, το όντι η εικόνα της Αίθουσας αδικεί τη μεγάλη προσπάθεια του Υπουργείου Μεταφορών να παρουσιάσει, να συναρμονίσει λύσεις αντικρουομένων παραγόντων στις συγκεκριμένες διατάξεις του νομοσχεδίου. Νομίζω ότι αδικεί την προσπάθεια και το νομοσχέδιο η εικόνα του Κοινοβουλίου.
Θα μπορούσε -και επετεύχθη σε κάποιο βαθμό- να υπάρχει η μέση γραμμή, η επιλογή δηλαδή της χρυσής τομής. Θα μπορούσαμε, πιστεύω, κύριε Προέδρε, φθάνοντας και μέχρι τις 5.00' το πρωί να αντιμετωπίσουμε το νομοσχέδιο με περισσότερη ομαδοποιημένη κατανομή, ώστε συναφείς διατάξεις σε περισσότερες ενότητες να αντιμετωπισθούν από το Κοινοβούλιο. Αυτό όμως δεν δικαιολογεί την αποχώρηση της σεβαστής Νέας Δημοκρατίας, η οποία αποχώρηση είναι η εσχάτη των επιλογών που μπορείς να κάνεις στο Κοινοβούλιο, γιατί -θα μείνω στην κολακευτική πλευρά- στερείται το Κοινοβούλιο της παρουσίας της Νέας Δημοκρατίας, που θα μπορούσε να συμβάλει στην καλύτερη εικόνα του νομοσχεδίου.
Η εφαρμογή των νόμων στην πατρίδα μας, κύριε Υπουργέ, είναι ένα τεράστιο πρόβλημα και επειδή η σπουδαιότητα της εφαρμογής είναι τουλάχιστον ισότιμη με τη σπουδαιότητα των αντίστοιχων διατάξεων, το πρόβλημα αυτό πρέπει να μας απασχολήσει όλους. Να σταματήσει η παρανομία, οποθενδήποτε προερχομένη και από οποιαδήποτε πλευρά εφαρμοζομένη.
Προκαλεί τη δημοκρατία, προκαλεί το λαό, τον απλό νομοταγή πολίτη η παρανομία. Δεν θέλω να υιοθετήσω την άποψη ότι υπάρχουν μπράβοι -είμαστε στην κατοχή ακόμα; Δεν θέλω να πιστέψω ότι υπάρχει τέτοιο καθεστώς- για την προστασία των παράνομων κεραιών.
Να μου επιτρέψει η μια πλευρά να πω ότι σε όλα τα νομοσχέδια που έχουμε ψηφίσει και αφορούν προβλέψεις για τη συγκρότηση οργάνων και την πρόσληψη προσωπικού γίνεται η μνεία του ν. 2190. Το παρόν νομοσχέδιο -για να αρθεί η παρεξήγηση- και στο Ταμιευτήριο που προβλέπει το ειδικό επιστημονικό προσωπικό και στις δύο παραγράφους παραπέμπει στο  ν. 2190. Επομένως είναι άδικο να λέγονται τέτοια πράγματα, όταν σαφείς διατάξεις προβλέπουν τις σχετικές ρυθμίσεις.
Τι να πρωτοπώ σε πέντε λεπτά; 'Οπως αντιλαμβάνεστε, δεν είναι δυνατόν να πω πολλά πράγματα. Θα αναφερθώ επί τροχάδην, κύριε Πρόεδρε.
Νομίζω ότι το άρθρο 1 είναι ένα ευρύ άρθρο, που καλύπτει όλες τις περιπτώσεις των καιρών, τις προϋπόθεσεις που πρέπει να διέπουν τους ελέγχους, τις ποινές, τις κυρώσεις. Νομίζω ότι το άρθρο αυτό βάζει για πρώτη φορά ένα συγκεκριμένο πλαίσιο.
Το άρθρο 2 ρυθμίζει ορισμένες κατηγορίες, σχετικές, ποιες είναι οι τηλεπικοινωνιακές συσκευές, πώς χαρακτηρίζονται. Τις αρμονίζει και με τον πίνακα τον ισχύοντα στην Ευρωπαϊκή 'Ενωση κλπ. Καθορίζει τον κανονισμό λειτουργίας, τις άδειες κατοχής ερασιτεχνικών  σταθμών, συσκευών, τα τέλη λειτουργίας κλπ. Νομίζω ότι είναι ένα πλήρες άρθρο που καλύπτει το αντίστοιχο κεφάλαιο.
Το άρθρο 3 ομιλεί περί της αλλαγής και διαχείρισης των καταλυτικών μετατροπέων. Και νομίζω ότι προβλέπει όλες τις κατηγορίες που μπορούν να υπάρξουν για το συγκεκριμένο θέμα, που είναι πολύ σοβαρό και που θα το αντιμετωπίσουμε αύριο οι 'Ελληνες πολίτες που πήραν αυτά τα αυτοκίνητα.  Καθορίζει τις διαδικασίες, πότε θεωρείται απενεργοποιημένος, ποια συνεργεία θα δικαιούνται, με ποιες προϋποθέσεις, πώς θα συγκεντρώνονται, πώς θα παραδίδονται και με ποια συχνότητα, κλπ.
Το άρθρο 4 ομιλεί περί πρατηρίων υγρών καυσίμων και σταθμών αυτοκινήτων που χρησιμοποιούν αντλίες κλπ.  Θέτει όρους ασφαλείας. Θα μου επιτρέψει ο κύριος Υπουργός και εγώ να συμφωνήσω με τα προταθέντα ότι η παράταση της δεκαετίας -και για το επόμενο άρθρο, που αφορά τα υγραέρια- θα είναι πολύ. Θα έχουν συντελεστή καθώς και ένα σωρό αλλαγές με την είσοδο του υγραερίου στην πατρίδα μας και ίσως μπορέσετε να προβλέψετε μία πενταετία παράταση. Και εν τω  μεταξύ θα αντιμετωπίσετε το θέμα μέσα στο γενικότερο πλαίσιο που θα προκύψει από την εξέλιξη του συγκεκριμένου προβλήματος στην πατρίδα μας.
Στο άρθρο 5 θα συμφωνήσω και εγώ με την έννοια του Λιμένος Θεσσαλονίκης. Να περιλάβετε το Νομό Κιλκίς και το Νομό Χαλκιδικής.  Αναφέρομαι στο άρθρο 5 στην παράγραφο 7 εδάφιο 2, εκεί που επιτρέπεται η διενέργεια μεταφορών με φορτηγά δημόσιας χρήσης κλπ. Να μην είναι τόσο στατικό, δηλαδή Θεσσαλονίκη-Πιερία. Να μπορεί να πάει Κιλκίς και Χαλκιδική.
Είπα για το άρθρο 6 ότι θεωρώ πολλά τα δέκα χρόνια για το υγραέριο. Στο άρθρο 7, υπάρχουν οι ρυθμίσεις θεμάτων επιβατικών μεταφορών.   Νομίζω ότι το νομοσχέδιο βάζει μία τουλάχιστον αρχή σε ό,τι αφορά την ποιότητα των προσφερομένων υπηρεσιών από πλευράς ταξί, σε ό,τι αφορά τους όρους ασφάλειας με τους οποίους πρέπει να διευκολυνθούν οι ταξιτζήδες, όπως ασφάλεια, αρτιμέλειά τους.
Το άρθρο, νομίζω, ότι καθορίζει λεπτομέρειες.
'Ερχομαι στις πολύτεκνες οικογένειες, στην παράγραφο 2 του άρθρου 7.  Να φύγουμε από τα οκτώ παιδιά και να πάμε τουλάχιστον στα έξι. Μία οικογένεια με έξι παιδιά  και δύο γονείς, οκτώ, με τι θα κινηθεί; Να δικαιούται λεωφορείο.  Είναι και μία έκφραση σεβασμού προς το δημογραφικό πρόβλημα, που είναι οξύτατο. Αν η πατρίδα εγκαίρως δεν συνειδητοποιήσει τι συνεπάγεται αυτό για την επόμενη εικοσαετία, θα αντιμετωπίσουμε τεράστια προβλήματα επιβίωσης, όχι μόνο προόδου και ανάπτυξης.
Το άρθρο 9 προβλέπει τις βελτιώσεις του ταμιευτηρίου.
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Σπυριούνη, το άρθρο 9 θα το συζητήσουμε αύριο.
ΚΥΡΙΑΚΟΣ ΣΠΥΡΙΟΥΝΗΣ: Αυτό, λοιπόν, για τις πολύτεκνες οικογένειες, θα είναι μια έκφραση ευλάβειας και σεβασμού, αλλά θα δείξει και μια ευαισθησία και μια πρόνοια για το δημογραφικό πρόβλημα, για το οποίο θα πρέπει να απασχοληθεί κάποτε η Βουλή σε μια προ ημερησίας διατάξεως συζήτηση. Υποπτεύομαι ότι δεν έχει συνειδητοποιηθεί ο κίνδυνος, τον οποίον αντιπροσωπεύει το συγκεκριμένο πρόβλημα για την εθνική μας επιβίωση.
Ψηφίζω και τα οκτώ άρθρα.
ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Δημαράς έχει ζητήσει το λόγο.
Ορίστε, κύριε Δημαρά.
ΙΩΑΝΝΗΣ ΔΗΜΑΡΑΣ: Κύριε Πρόεδρε, πριν μιλήσει ο κύριος Υπουργός, θα ήθελα να ρωτήσω εάν το άρθρο 9 θα συζητηθεί αύριο.
ΠΡΟΕΔΡΕΥΩΝ (Δημήτριος Β. Κωστόπουλος): Σήμερα θα συζητήσουμε μέχρι το άρθρο 8, κύριε Δημαρά.
Ο κ. Χρυσανθακόπουλος έχει το λόγο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Πρόεδρε, θα αναφερθώ στην υπόθεση των ταξί και στην πραγματικότητα η οποία προέκυψε από την ενοποίηση παλαιών κοινοτήτων σε νέους δήμους. Αυτό αφορά την έδρα των ταξί και το πού μπορούν να σταθμεύσουν. Σκεφθείτε ότι τα ραδιοταξί είναι ένα κλειστό κύκλωμα σε συχνότητα και δεν εντάσσει στους κόλπους του τα ταξί, τα οποία βρίσκονται στην ευρύτερη περιοχή ή σε όμορες κοινότητες ενός δήμου. 'Ετσι συναντάμε την αντίφαση τα ταξί της έδρας του δήμου, που παλιά υπήρχε σαν μεγάλη πόλη με μια κοινότητα δίπλα, να πηγαίνουν σ' εκείνη την κοινότητα και να παίρνουν επιβάτες, αλλά οι ταξιτζήδες της κοινότητας να μην μπορούν να σταθμεύσουν έστω και προσωρινά στην έδρα του άλλου συλλόγου των ταξί και να συμμετέχουν.
Το θέμα έχει αφεθεί σε μια επιτροπή στην οποία ο νομάρχης στην ουσία θα καθοδηγήσει τη λήψη της απόφασης. Πρέπει από τη μια μεριά να καλυφθούν οι ανάγκες περιοχών οι οποίες είναι απόμακρες και δεν πρέπει να έχουν έλλειψη ταξί για την εξυπηρέτησή τους, αλλά ταυτόχρονα δεν πρέπει να υπάρχει ετεροβαρής μεταχείριση.
Στη συγκεκριμένη διάταξη, όπως την έδωσε ο Υπουργός, θα πρέπει να υπάρχει σαφής διατύπωση ότι στοχεύεται η εξυπηρέτηση του κοινού, αλλά δεν αφήνεται το ζήτημα στο παζάρι κάποιων άλλων. Τα κριτήρια πρέπει να αντικειμενοποιηθούν. Δηλαδή πρέπει να υπάρχει αντικειμενικός προσδιορισμός για το ποια περιοχή θεωρείται δυσπρόσιτη με συνέπεια ένα ταξί να σταθμεύει διαρκώς σ' αυτόν το χώρο και ποια περιοχή είναι ευρύτερης συνοχής, όπου θα έπρεπε να γίνεται ενοποίηση.
Αυτά τα κριτήρια οφείλει να τα εποπτεύσει το Υπουργείο. Δεν μπορεί να τα αφήσει στη διακριτική ευχέρεια του νομάρχη, που πολλές φορές αποκτά πελατειακό χαρακτήρα με τους παράγοντες της περιοχής.
Επικαλούμαι, λοιπόν, τη συγκεκριμένη διάταξη, η οποία καλή τη πίστει τίθεται από την πλευρά του Υπουργείου για να πω ότι πρέπει να δώσουμε τη δυνατότητα σ' αυτούς που σήμερα αδικούνται να μπορούν τουλάχιστον να επιβιβάζουν στις έδρες των νομών. Να υπάρχει αυτή η διατύπωση στο συγκεκριμένο άρθρο. Θα παρακαλούσα τον κύριο Υπουργό να δώσει ιδιαίτερη βαρύτητα σ' αυτό που λέω. Τονίζω ότι επιτρέπεται η επιβίβαση. Μπορεί να μην επιτρέπεται η στάθμευση στη πιάτσα προτού παρθεί η απόφαση από την αρμόδια επιτροπή που ορίζει τα όρια και τους κανόνες κίνησης. 'Ομως σε αυτό το σκέλος θα πρέπει να εξυπηρετηθούν.
Κύριε Υπουργέ, θα πρέπει επίσης να δούμε μήπως είναι δυνατόν τα ραδιοταξί να είναι κλειστά ιδιωτικά κυκλώματα. Θα πρέπει να είναι υποχρεωτική η εγγραφή στους συλλόγους των ραδιοταξί. Να μην είναι κλειστός ο αριθμός  αυτών που συμμετέχουν. Σε ενάντια περίπτωση να είναι μεγάλος ο αριθμός, ώστε να μπορεί να συμπεριλάβει και τους υπόλοιπους.  Γιατί σήμερα υπάρχει ένας ανταγωνισμός, ο οποίος είναι αθέμιτος. Ευχαριστώ.
ΠΡΟΕΔΡΕΥΩΝ (Δημήτριος Β. Κωστόπουλος): Ευχαριστούμε τον κ. Χρυσανθακόπουλο.
Ο κύριος Υφυπουργός έχει το λόγο.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, κατ'αρχήν θα ήθελα να επισημάνω ότι η επιλογή να αποχωρήσει το κόμμα της Νέας Δημοκρατίας είναι ακατανόητη. Γιατί υπήρξε μια ευρεία συζήτηση για τη διαδικασία και νομίζω ότι έγινε αποδεκτή. Ο εισηγητής τους, ο κ. Παπαφιλίππου, πήρε το λόγο για δέκα - δώδεκα λεπτά.  Δεν καταλαβαίνω τι προέκυψε ξαφνικά και αποχώρησε η Νέα Δημοκρατία.
Το νομοσχέδιο είναι ένα πολυνομοσχέδιο -το είπαμε και χθες- που επιλύει σοβαρότατα θέματα σε πάρα πολλούς τομείς. 'Εχει πολύ ενδιαφέρον και για τους πολίτες και για την ποιότητα της ζωής τους, αλλά και για μεγάλο χώρο και μεγάλο εύρος επαγγελματιών. Λύνει πάρα πολλά προβλήματα.  'Ηλθε εδώ στη Βουλή μετά από πολύμηνη διαδικασία και μετά από διεξοδικές συζητήσεις με τους φορείς τους οποίους αφορά. Επομένως δεν είναι ένα νομοσχέδιο που ήλθε να αλλάξει πολύ εύκολα εδώ ή ήλθε επειδή το Υπουργείο έχει κάποιες απόψεις και θέλει να τις περάσει μέσα από ένα νομοσχέδιο. Είναι ένα νομοσχέδιο για το οποίο κράτησε πάρα πολύ καιρό η συζήτηση για να ολοκληρωθεί και να έλθει στη Βουλή των Ελλήνων.
Επειδή χθες το βράδυ έκανα συγκεκριμένη αναφορά και διεξοδική για τα άρθρα 1 και 2, που θεωρώ ότι είναι κυρίαρχα θέματα και αφορούν όλους τους πολίτες και επειδή σήμερα μπήκε επανειλημμένα και απ'όλους σχεδόν τους ομιλητές θα ήθελα να πω μερικά πράγματα διεξοδικότερα.
Κυρίες  και κύριοι συνάδελφοι, η νέα εποχή, αυτή η εποχή της νέας τεχνολογίας η διαδικτυωμένη, θα είναι μια εποχή που κυριολεκτικά θα μας περικυκλώνει με πεδία ηλεκτρομαγνητικά, θα μας κυκλώνει με δίκτυα και θα μας κυκλώνει με εφαρμογές της νέας τεχνολογίας σε όλη την κλίμακα. Και δεν είναι μόνο το ραδιόφωνο, την τηλεόραση, το κινητό τηλέφωνο. Είναι οι κάθε είδους οικιακές συσκευές που δημιουργούν τα ίδια ή παρεμφερή αποτελέσματα επιρροής στον ανθρώπινο οργανισμό.
Επειδή και σήμερα έγινε πάρα πολλή κουβέντα σε σχέση με τις κεραίες, με τις εκπομπές, με τις συχνότητες, με τις παρεμβολές, με το χάος που επικρατεί στις συχνότητες και στις κεραίες, θέλω να τοποθετήσω το θέμα με σαφήνεια και με ειλικρίνεια. Είναι τόσο ραγδαία η ανάπτυξη τα τελευταία χρόνια και της ελεύθερης ραδιοφωνίας και της τηλεόρασης αλλά και της κινητής τηλεφωνίας. Η δε κινητή τηλεφωνία, από την ίδια της την παρουσία στις εφαρμογές που υπηρετούν τον άνθρωπο, είναι μια υπηρεσία που προβλέπει κεραίες και μάλιστα με σχετικά πυκνά δίκτυα σε κατοικημένες περιοχές. Δεν μπορεί να υπάρξει κινητή τηλεφωνία με κεραίες που θα είναι μόνο σε κάποιους λόφους. Είναι από τη γένεσή της μια υπηρεσία που θα έχει κεραίες στα δώματα, στα κλιμακοστάσια των πολυκατοικιών μας.
Επίσης η κινητή τηλεφωνία, έχει τη συσκευή της που ακουμπάει πάνω στους ανθρώπινους ιστούς. 'Ολη λοιπόν η διαδικασία γι'αυτά τα πράγματα πρέπει να έχει την ευαισθησία που αρμόζει σε μια πολιτεία ή στο Κοινοβούλιο σε σχέση με την υγεία των πολιτών αλλά ταυτόχρονα όμως πρέπει να συνυπολογίζει χωρίς να υποτάσσεται σ'αυτήν, στο γεγονός ότι ολόκληρη η οικονομία και ολόκληρη η διαδικασία επικοινωνιών στηρίζεται πια πάνω σ'αυτό.
Επίσης να πω ότι το όλο πλέγμα της επιρροής της ηλεκτρομαγνητικής ακτινοβολίας στον ανθρώπινο οργανισμό έχει εξήντα ολόκληρα χρόνια που μελετάται και η εμπειρία του παρελθόντος πρέπει να μας κάνει και προσεκτικούς για το μέλλον. Για παράδειγμα η ακτινοβολία που χωρίζεται σε ιονίζουσα -ιοντίζουσα συνήθως λέμε- και μη ιοντίζουσα. Η ιοντίζουσα αυτές που λέμε ακτίνες γ', ακτίνες χ', ραδιενεργές ακτινοβολίες μέχρι το 1945 δεν εκτιμούσαμε ότι επιφέρουν αλλοιώσεις στη δομή των κυττάρων. Δεν εκτιμούσαμε δηλαδή βάσιμα ότι δημιουργούν καρκίνους και λευχαιμίες. Το 1945, μετά τις βόμβες που ρίξαμε, γίναμε όλοι πιο σοφοί...
ΠΡΟΕΔΡΕΥΩΝ (Δημήτριος Β. Κωστόπουλος): 'Οχι, που ρίξαμε, που έριξαν. 
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Εννοώ ως ανθρώπινο γένος.
... και είδαμε και τα αποτελέσματά τους. Από τότε σε κάθε χώρα κάθε πανεπιστημιακό ίδρυμα, κάθε ερευνητικό κέντρο έχει τμήμα συγκεκριμένο και ειδικό που μελετά λεπτομερώς την επίδραση των ακτινοβολιών πάνω στον άνθρωπο. Ενώ για τις ιοντίζουσες ακτινοβολίες δεν υπάρχει καμία απολύτως αμφιβολία για την επιρροή τους πάνω στην υγεία του ανθρώπου, όταν αυτός εκτίθεται σε ισχυρή πυκνότητα ισχύος των ακτινοβολιών, για τις μη ιοντίζουσες, με τα όσα μέχρι σήμερα ξέρουμε και με τα όσα μπορούν να μας τεκμηριώσουν όλα τα επιστημονικά δεδομένα σήμερα, επιρροές αλλοίωσης της δομής των κυττάρων, δηλαδή αλλοιώσεις που είναι ανεπίστρεπτες και μη αναστρέψιμες, δεν έχουν μέχρι τώρα επισημανθεί.
Θέλω εδώ να επισημάνω δύο πράγματα σε ό,τι αφορά και την κινητή τηλεφωνία ιδιαίτερα, γιατί αυτή είναι σε καθημερινή σχέση με τον άνθρωπο. Υπάρχουν λοιπόν δύο θέματα. Το ένα είναι οι κεραίες της κινητής τηλεφωνίας και το άλλο θέμα είναι η συσκευή του κινητού τηλεφώνου. Σε ό,τι αφορά τις κεραίες, όλες οι μέχρι σήμερα μελέτες διαβεβαιώνουν με τρόπο απόλυτο σχεδόν ότι δεν επιφέρουν επιρροές επιβλαβείς στον ανθρώπινο οργανισμό. Είπα χθες και σήμερα μπορώ να καταθέσω στα Πρακτικά της Βουλής τη θέση που εξέφρασε ο καθηγητής ο κ. Οζουνόγλου πέρυσι στην Επιτροπή Αποτίμησης της Τεχνολογίας της Βουλής, ότι μετά από πεντακόσιες έρευνες σε πεντακόσιες τέτοιες κεραίες, ακόμα και όταν πλησιάσει κάποιος και μετρήσει την πυκνότητα των ακτινοβολιών στα τρία μέτρα από την κεραία, δεν επισημάνθηκε σε καμία περίπτωση η πυκνότητα της ισχύος να φθάνει στο επιτρεπτό ελάχιστο όριο. Επομένως μέχρι σήμερα δεν μπορούμε να πούμε ότι τεκμηριώνεται ούτε στο παραμικρό ο φόβος από τις κεραίες κινητής τηλεφωνίας. Δεν σημαίνει αυτό ότι πρέπει να αφήσουμε ανεξέλεγκτες τις κεραίες της κινητής τηλεφωνίας να φυτρώσουν σε όλη την Αθήνα και σε όλες τις πόλεις της Ελλάδος, γι'αυτό και υπάρχει συγκεκριμένη διαδικασία με την οποία χορηγείται η άδεια εγκατάστασης σταθμών βάσης για τις κεραίες κινητής τηλεφωνίας.
Κάθε ένας επιχειρηματίας, που θέλει να πάρει μία τέτοια άδεια, καταθέτει φάκελο με συγκεκριμένη μελέτη που υπογράφεται από αρμόδιους ακτινοφυσικούς, ηλεκτρονικούς και ηλεκτρολόγους μηχανικούς για τη συγκεκριμένη κεραία για την επιρροή που μπορεί αυτή η ίδια ή οι κεραίες που είναι γύρω από αυτή αθροιστικά να επηρεάζουν τους πολίτες.
Δεν πάει κάποιος από μόνος του και φυτεύει μια κεραία όπου θέλει.  Αυτό θέλω να το καταστήσω σαφές και στους συναδέλφους που δεν ξέρουν τη διαδικασία αλλά και προς τους πολίτες.
Υπάρχει ένα ερώτημα και τέθηκε πολλές φορές, γιατί δεν υπάρχει μια κοινή υπουργική απόφαση που προβλεπόταν εδώ και μερικά χρόνια, που θα έβαζε τους όρους και τις διαδικασίες προφύλαξης του κοινού. Θέλω να σας πω γι' αυτήν την κοινή υπουργική απόφαση, που μέσα στο νομοσχέδιο προβλέπεται μία περίοδος έξι περίπου μηνών για να ολοκληρωθεί, ότι ήδη το Υπουργείο Μεταφορών και Επικοινωνιών έχει επεξεργαστεί μια τέτοια κοινή υπουργική απόφαση, έχει υπογραφεί από εμάς και έχει φύγει προς τα άλλα Υπουργεία για συνυπογραφή. Είναι μία πολύ σοβαρή υπουργική απόφαση. Αλλά δεν περιμέναμε την απόφαση για να ολοκληρώσουμε τις διαδικασίες προφύλαξης του κοινού. 'Ηδη με εγκύκλιό μας έχουμε επιβάλει στις εταιρείες να εφαρμόζουν τα όρια ασφαλείας, τους κανόνες και τους κανονισμούς που επιβάλλει το Συμβούλιο της Ευρωπαϊκής Επιτροπής από το 1999, τους πιο αυστηρούς κανόνες που προβλέπουν και οι ευρωπαϊκοί οργανισμοί αλλά και ο Παγκόσμιος Οργανισμός Υγείας.
Στην πατρίδα μας εφαρμόζονται τα πιο αυστηρά όρια. Θέλω αυτό να το καταστήσω σαφές και σε σας, αγαπητοί συνάδελφοι, και στους απλούς πολίτες.
Υπάρχει ένα δεύτερο θέμα, που αφορά τις συσκευές. Επιμένω σ' αυτά, γιατί θεωρώ ότι είναι κυρίαρχα. Αγαπητοί συνάδελφοι, αν για τις κεραίες με τρόπο σχετικά απόλυτο μπορεί κάποιος να πει ότι δεν δημιουργούν προβλήματα, δεν θα μπορούσε κανείς με απόλυτο τρόπο να μιλήσει για τις συσκευές των κινητών τηλεφώνων.
Επειδή η ισχύς είναι μικρή, είναι 2 Watt, αλλά είναι σε επαφή με τους ανθρώπινους ιστούς, δημιουργούν μικρή εσωθερμότητα στους ιστούς. 'Ολες οι μελέτες απ' όλα τα εργαστήρια μας τεκμηριώνουν ότι η θερμοκρασία αυτή επανέρχεται στα κανονικά της επίπεδα όταν πάψει κάποιος να χρησιμοποιεί το τηλέφωνο. Παρ' όλα αυτά λέω ότι αν έστω και σαν υποψία μπορεί κάποιος να ισχυριστεί -παρ' ό,τι δεν τεκμηριώνεται- ότι υπάρχει κάποιο πρόβλημα, το πρόβλημα αυτό θα υπήρχε στα κινητά τηλέφωνα, στις συσκευές και όχι στις κεραίες.
Γι' αυτό είπα και χθες, καλό είναι όποιος χρησιμοποιεί κινητό τηλέφωνο και μάλιστα τα παιδιά μας, να κάνει λελογισμένη χρήση αυτού, όχι μόνο για την τσέπη του αλλά και για την υγεία του.
Πάντως όλες οι συσκευές υπακούουν σε πρότυπα που η Ευρωπαϊκή Επιτροπή επιβάλλει. Καμιά συσκευή στην ελληνική αγορά δεν κυκλοφορεί που να μην κυκλοφορεί και σε όλες τις προηγμένες χώρες και να μην έχει πιστοποιητικό ελέγχου συμβατότητας ηλεκτρομαγνητικής.
'Ερχομαι τώρα στο θέμα των κεραιών. Είπε ο κ. Παπαφιλίππου γιατί ασχολούμαστε με τις κεραίες της κινητής τηλεφωνίας και δεν ασχολούμαστε με τις κεραίες των ραδιοφώνων και των τηλεοπτικών σταθμών. Αγαπητοί φίλοι, ασχολούμαστε και μ' αυτές. Στο άρθρο προβλέπουμε τη λειτουργία των πάρκων κεραιών. Πρωτίστως είναι πάρκα κεραιών για τους ραδιοφωνικούς σταθμούς και μετά για τους τηλεοπτικούς σταθμούς.
Θα σας πω κάτι. Δεν χωρά αμφιβολία ότι η χαοτική κατάσταση που επικρατεί σήμερα στα ερτζιανά δημιουργεί προβλήματα ασφάλειας των πτήσεων, αλλά δημιουργεί όμως και με τη διασπορά που έχουν οι κεραίες και ένα πραγματικό πρόβλημα στο περιβάλλον. Αποφασίσαμε λοιπόν να δημιουργήσουμε τα πάρκα κεραιών. Πρώτο πάρκο κεραιών θα είναι ο αέρας της Πάρνηθας, για να μεταφερθούν εκεί οι κεραίες του Υμηττού.
Αγαπητοί φίλοι και συνάδελφοι, όποιοι από σας ισχυρίζονται ότι πιθανά αυτό η πολιτεία να μην το επιβάλει, πρέπει να σας πω ότι θα το επιβάλει, γιατί το επιβάλλει η αναγκαιότητα λειτουργίας του αερολιμένα "ΕΛΕΥΘΕΡΙΟΣ ΒΕΝΙΖΕΛΟΣ" των Σπάτων. Δεν μπορεί να λειτουργήσει ο αερολιμένας, εάν δεν μεταφερθούν οι κεραίες του Υμηττού. Οι κεραίες λοιπόν θα μεταφερθούν, γι' αυτό και στη διάταξη του άρθρου 1 ζητάμε τη δυνατότητα, με διαδικασίες, έξω από τους κανόνες που ισχύουν, επείγουσες, να μπορέσουμε να δημιουργήσουμε το πάρκο κεραιών στην Πάρνηθα.
Τέτοια πάρκα όμως θα δημιουργήσουμε στη Θεσσαλονίκη και σε άλλες σαράντα περιοχές της χώρας.
'Ενα τρίτο θέμα πάρα πολύ σοβαρό είναι το θέμα, που έβαλε πάλι νομίζω ο εκπρόσωπος του ΚΚΕ, για το γιατί δεν προσπαθούμε πρώτα να λειτουργήσουμε το Κέντρο Ελέγχου των συχνοτήτων και μιλάμε πρώτα για κεραίες.
Αγαπητέ συνάδελφε, έχεις απόλυτο δίκιο, αλλά πρέπει να σε ενημερώσω ότι στο σχέδιο νόμου που θα φέρουμε μέσα στο Φλεβάρη προβλέπουμε ολόκληρη διαδικασία. Δημιουργούμε Κέντρο Διαχείρισης του φάσματος, που είναι το μοναδικό μέσο που μπορεί κάποιος να διαθέσει και ως δομή και με προσωπικό και με εξοπλισμό για να θέσουμε τέρμα σε αυτό το χάος.
Δημιουργούμε λοιπόν, το Κέντρο Διαχείρισης φάσματος για να μπορούμε να παρακολουθήσουμε, να επιβλέψουμε και να εποπτεύσουμε όλο το θέμα των συχνοτήτων και της χρήσης αυτών για πολλούς λόγους, αλλά και για έναν ακόμα παραπάνω. Οι συχνότητες είναι ένας εθνικός πόρος σπάνιος, σπανιότατος και όποιος κάνει χρήση αυτού πρέπει, πρώτον, να πληρώνει, δεύτερον, να κάνει πραγματική αξιοποίηση αυτού του φάσματος, και, τρίτον, να μη δημιουργεί προβλήματα παρεμβολών και προβλήματα εμπλοκών με άλλες υπηρεσίες.
Αναφέρθηκα λεπτομερώς στα θέματα αυτά, αγαπητοί συνάδελφοι, γιατί δεν έχουν ακουστεί πολλές φορές στο Κοινοβούλιο και πρέπει να τα ξεκαθαρίσουμε τα πράγματα.
Σε σχέση με τους καραγωγείς. Ο συνάδελφος κ. Μάτης θέτει ένα θέμα που μας πληγώνει όλους. Πρέπει να πω όμως, αγαπητέ συνάδελφε, ότι ο Υπουργός χθες έδωσε μια απάντηση που πρέπει να θεωρηθεί ότι είναι φερέγγυα απάντηση. Είπε λοιπόν ότι μέσα σε ένα εξάμηνο θα έχει λυθεί το πρόβλημα των καραγωγέων. Εγώ θέλω να επαναλάβω ότι το έχουμε συζητήσει ότι μέσα στο εξάμηνο μας έρχεται και ότι θα δώσουμε λύση σε αυτό με διαδικασίες και με συμφωνίες που δεν θα μας δημιουργούν ιδιαίτερα προβλήματα.
Λοιπόν νομίζω ότι πρέπει να παραμείνεις και εσύ, αγαπητέ συνάδελφε, στη βεβαιότητα ότι αυτό θα γίνει μέσα στο επόμενο εξάμηνο.
Ο κ. Παπαφιλίππου έθεσε θέματα αρκετά, όπως με τα κινητά και όλους τους άλλους σταθμούς και είπε ότι οι άλλοι σταθμοί πάνε στα πάρκα κεραιών. Είπε επίσης για το άρθρο 24 του ν. 2075 και ρώτησε γιατί καταργείται. Το άρθρο 24α του νόμου 2075 λέει ότι καταργείται εφόσον οι αποφάσεις έχουν βγει, άρα δεν υπάρχει κανένα τέτοιο πρόβλημα.
'Αρα, οι παλιοί που έχουν κεραίες πρέπει να ξαναυποβάλουν φάκελο; Ναι, μέσα σε έξι μήνες πρέπει να ξαναυποβάλουν φάκελο, για να μπορούν και αυτοί να ελέγχονται και αυτοί να πληρούν τους όρους που οι νέες διαδικασίες θέτουν.
Αυτά, κύριε Πρόεδρε, ήθελα να πω. Αν προκύψει κάτι άλλο, θα αναφερθώ στη δευτερολογία μου.
ΠΡΟΕΔΡΕΥΩΝ (Δημήτριος Β. Κωστόπουλος): Κύριοι συνάδελφοι, ολοκληρώθηκε ο κύκλος των πρωτολογιών και περνάμε στον κύκλο των δευτερολογιών. Θα δώσω το λόγο πρώτα στον κ. Στάθη για μια μικρή παρέμβαση, γιατί δεν πρωτολόγησε. Θα λάβετε το λόγο με τη διαδικασία της προτασσόμενης δευτερολογίας.
Ορίστε, κύριε Στάθη.
ΘΕΟΔΩΡΟΣ ΣΤΑΘΗΣ: Ευχαριστώ, κύριε Πρόεδρε. Είναι γεγονός ότι οι κεραίες έχουν κατά καιρούς ανησυχήσει τους πολίτες, κύριε Υπουργέ, επειδή διάφορα δημοσιεύματα προσεγγίζουν αυτό το θέμα διαφορετικά και έχουν δημιουργήσει πράγματι μία σύγχυση στην ελληνική κοινωνία.  Υπάρχουν οι φόβοι σε ένα κομμάτι από αυτήν ότι οι κεραίες κάνουν κακό στην υγεία.   Πιστεύω όμως ότι τα δημοσιεύματα έχουν δημιουργήσει ένα κλίμα που έχει ξεπεράσει τα πραγματικά δεδομένα. Μου θυμίζει τις περιπτώσεις της αστρολογίας. Συχνά διαβάζουμε τίτλους στις τηλεοράσεις ή ακόμα και σε έντυπο υλικό ότι υπάρχουν ειδικοί οι οποίοι προσφέρουν ειδικές υπηρεσίες για να μας αναλύσουν τα άστρα μας τα οποία μπορούν κατά τη γνώμη τους να επηρεάσουν τη ζωή μας, το μέλλον μας. Ισχυρίζονται μάλιστα πως μπορούν να βελτιώσουν τη ζωή μας κ.ο.κ.
Πράγματι, είναι εντυπωσιακή η προσπάθεια που γίνεται μέσα από τηλεοπτικές διαφημίσεις ειδικότερα  ότι οι αστρολόγοι μπορούν, αναλύοντας τη θέση των άστρων, να επηρεάσουν την καθημερινή μας ζωή. Επομένως αντιλαμβάνεσθε ότι όταν γίνεται πιστευτό από την ελληνική κοινωνία ότι τα άστρα, που βρίσκονται εκατομμύρια έτη φωτός μακριά, μπορούν να επηρεάσουν τη ζώη μας γίνεται επίσης εύκολα πιστευτό, ύστερα από τα γραφόμενα που έχουν εμφανισθεί κατά καιρούς ότι οι κεραίες επηρεάζουν.  Προσωπικά είμαι πάρα πολύ ικανοποιημένος, κύριε Υπουργέ, για το ότι παίρνετε μέτρα τουλάχιστον σε ό,τι αφορά την αισθητική του θέματος, διότι ξεφυτρώνουν πολλές κεραίες, λόγω της αναγκαιότητας, λόγω του ότι σήμερα η κινητή τηλεφωνία ειδικότερα στηρίζεται σε αυτές τις κεραίες, αλλά και λόγω του ότι έχουμε και περισσότερα τηλεοπτικά προγράμματα πανελλαδικά αλλά και περιφερειακά. 'Ετσι βλέπουμε συνεχώς όλο και περισσότερες κεραίες.
Η αισθητική πλευρά, λοιπόν, των κεραιών, τα πάρκα τα οποία προβλέπονται αλλά και η διαδικασία η οποία προβλέπεται για την εγκατάσταση των κεραιών, βάζει κάποια τάξη. Αυτό οπωσδήποτε είναι απαραίτητο. Από κει και πέρα όμως, επίσης είναι σημαντικό να γνωρίζει η ελληνική κοινωνία πως αυτές οι κεραίες δεν επηρεάζουν την υγεία και δεν θα πρέπει ο ελληνικός λαός να ανησυχεί για την πληθώρα τους. Οι κεραίες σήμερα υπάρχουν σε όλη την επικράτεια. Υπάρχουν τεκμηριωμένες μελέτες που αποδεικνύουν ότι αυτές οι κεραίες και η ακτινοβολία τους δεν δημιουργούν προβλήματα υγείας.
'Ομως, όπως είπα, είναι φυσικό ο πολίτης, ο οποίος διαβάζει διάφορα δημοσιεύματα που έχουν σχέση με αυτό και αντίθετα προς τα αντικειμενικά δεδομένα, να ανησυχεί και να τα πιστεύει, όταν μάλιστα πιστεύουμε ότι τα άστρα που βρίσκονται πολύ πιο μακριά από ό,τι βρίσκονται οι κεραίες, μπορούν να επηρεάσουν την καθημερινή μας ζωή.
Με την ευκαιρία αυτή θα ήθελα επίσης, κύριε Υπουργέ, να θίξω το πρόβλημα και ενός άλλου συμπαθέστατου κλάδου, που είναι οι μελισσοκόμοι, οι οποίοι με πάρα πολύ δυσκολία, με κόπο και θυσίες δημιουργούν τις προϋποθέσεις για να έχουμε αυτό το πολύ υγιεινό και πολύ γλυκό προϊόν καθημερινά.
Αυτοί οι άνθρωποι, λοιπόν, έχουν κάποια προβλήματα στις μετακινήσεις, της υποδομής τους -τα μελίσσια κοινώς- και έχουν ένα αίτημα.
Στη δική μου περιοχή έχω τον Πρόεδρο της Ομοσπονδίας Μελισσοκόμων που μου τα λέει.  Ως Υπουργός Γεωργίας είχα προσπαθήσει στο παρελθόν να πείσω τον τότε επίτροπο Γεωργίας κ. Φίσλερ να εντάχθει και αυτό το προϊόν μέσα στις επιδοτήσεις της Ευρωπαϊκής 'Ενωσης αλλά δεν είχε ολοκληρωθεί τότε η προσπάθεια.  Υπήρξαν κάποιες υποσχέσεις, δεν ξέρω πού έχει φθάσει ακριβώς αυτό το θέμα, αλλά νομίζω ότι εμείς μπορούμε να τους εξυπηρετήσουμε.
Το αίτημα, λοιπόν, των μελισσοκόμων είναι οι οκτώ τόνοι να γίνουν δέκα για το μεταφορικό μέσο που έχουν ανάγκη.
Παρακαλώ και θέτω αυτό το αίτημα υπόψη του κυρίου Υπουργού, ώστε να μετατρέψει αυτό το μεταφορικό μέσο από οκτώ σε δέκα τόνους.
Ευχαριστώ πάρα πολύ.
ΠΡΟΕΔΡΕΥΩΝ (Δημήτριος Β. Κωστόπουλος): Ρωτώ τους κυρίους εισηγητές και ειδικούς αγορητές, αν θέλουν να δευτερολογήσουν.'Οποιος θέλει σηκώνει το χέρι και ο Προεδρεύων του δίνει το λόγο χωρίς δεύτερη κουβέντα.
Ο κ. Μάτης έχει το λόγο.
ΑΘΑΝΑΣΙΟΣ ΜΑΤΗΣ: Ευχαριστώ πολύ, κύριε Πρόεδρε.
Θέλω να εκφράσω τη λύπη μου για την αποχώρηση  των αγαπητών συναδέλφων της Νέας Δημοκρατίας. Θεωρώ ότι η επιλογή αυτή δεν προάγει ούτε τον κοινοβουλευτικό βίο, αλλά αν εξετάσεις και την αιτιολογική της βάση, δεν προάγει γενικότερα την εικόνα του πολιτικού κόσμου προς την κοινωνία μας.
Απεχώρησαν, γιατί θεώρησαν ότι η πρόταση  του  Προέδρου για τη συζήτηση του νομοσχεδίου ήταν αντιδημοκρατική και τους εμπόδιζε να πουν με ευχέρεια τις απόψεις τους. Για ένα νομοσχέδιο που χθες το βάφτισαν "συρραφή διατάξεων" το βάφτισαν "νομοσχέδιο χωρίς αρχή και τέλος" το απαξίωσαν με όποιες δυνατότητες είχαν, το καταψήφισαν -είναι δικαίωμά τους αυτό-  και δεν έδειξαν τουλάχιστον χθες -σήμερα δυστυχώς χάσαμε την ευκαιρία να τους ακούσουμε- κατά κανέναν τρόπο  ότι ήθελαν να δουλέψουν -ούτε στην επιτροπή το έδειξαν- να αγωνιστούν μαζί με όλους τους υπόλοιπους που έμειναν στην Αίθουσα, για να διορθώσουμε το νομοσχέδιο αυτό.
Θα έλεγα  ότι ένα κόμμα αποχωρεί από τη Βουλή -η εμπειρία μου δεν είναι τεράστια, αλλά δεν είναι και μικρή-  όταν έχει μείζονα διαφωνία για ένα μείζον  ζήτημα.
Θα έλεγα επίσης ότι σ' αυτό το νομοσχέδιο που μόνο αρνητικά βρήκαν να πουν  υπάρχει πλειάδα  θετικών διατάξεων, που από όποια οπτική γωνία και να τις δεις, από όποιο ιδεολογικό μετερίζι και αν τις κρίνεις,  δεν μπορεί να μην τις βρεις θετικές.
Δεν μπορεί να μην βρεις θετική τη διάταξη  που βάζει επιτέλους κανόνες  για τη συγκέντρωση και διαχείριση  των καταλυτικών μετατροπέων των αυτοκινήτων (των καταλυτών). Είναι ένα πρόβλημα το οποίο υπάρχει και του οποίου μέχρι τώρα δεν έχει δρομολογηθεί η επίλυση του. Δεν μπορεί να κατηγορήσει κανένας ως αρνητική μια διάταξη που βάζει "σειρά" στο θέμα των κεραιών, που θεσμοθετεί την σήμανση κεραιών, δηλαδή να ξέρει το Υπουργείο Μεταφορών και Επικοινωνιών, να ξέρει η πολιτεία πόσες κεραίες είναι καταγεγραμμένες στην επικράτεια.
Δεν μπορεί να κατηγορηθεί ως μη θετική μια διάταξη, η οποία βάζει σειρα σε ποικίλα θέματα των εμπορευματικών μεταφορών  που επηρεάζουν καθημερινά την οικονομική ζωή τεράστιων τμημάτων του πληθυσμού, που λύνει ζητήματα που προκαλούσαν καθημερινές τριβές.
Δεν μπορεί να δεις ως αρνητική μια διάταξη, η οποία βάζει σειρά σε ζητήματα που έχουν να κάνουν με τα επιβατικά αυτοκίνητα δημοσίας χρήσης, που βάζει σειρά και κώδικες στην αντιμετώπιση των αλβανικών ταξί και Ι.Χ. που κάνουν τα ταξί και αλωνίζουν την επικράτεια παρανομώντας.
Δεν μπορεί να μην δεις θετικά διατάξεις που δίνουν ευκαιρία στους ασχολούμενους με αγροτικές καλλιέργειες, είτε έχοντες αγροτικά μηχανήματα είτε είναι  μη κατά κύριο επάγγελμα αγρότες, να έχουν και αυτοί το φορτηγάκι για να βοηθιούνται στις δουλειές τους.
Δεν μπορεί να μην δεις θετικά  το ότι δίνεται σε πολύτεκνες οικογένειες η δυνατότητα  -και εδώ ξαναλέμε, κύριε Υπουργέ, τα οκτώ παιδιά να γίνουν έξι παιδιά-  να έχουν φορτηγάκι, για να μπορούν να μεταφέρουν τα παιδιά τους.
Δεν μπορεί να μη δεις θετικά διατάξεις, οι οποίες έρχονται να λύσουν ζητήματα, όπως η επανόρθωση αδικιών που έχουν να κάνουν, είτε με ραδιοερασιτέχνες είτε με πολύτεκνους που αδικήθηκαν στο παρελθόν. 'Ηταν ευκαιρία και σε αυτόν το χρόνο και με την ευχέρεια που θα έδινε το Προεδρείο, όπως είχε αποφασίσει για τη  διαδικασία, να εισφέρουν οι συνάδελφοι που απεχώρησαν, όμως, ίσως γιατί οι μέρες θεωρούνται πονηρές, ίσως γιατί δεν είχαν προτάσεις επέλεξαν αυτό. Αυτό το κρίνει ο λαός.
Εγώ κλείνοντας εκφράζω ξανά τη λύπη μου για την αποχώρηση. Επίσης, εκφράζω τη λύπη μου, διότι και εσείς, όπως και ο Υπουργός, δείξατε τη "συμπόνοια σας" στους καραγωγείς -θα μετρηθεί η αξιοπιστία σας- εγώ δεν έχω λόγους να μην εμπιστεύομαι την πολιτική ηγεσία του Υπουργείου μέχρι τώρα, οι καραγωγείς όμως έχουν εισπράξει τέτοιες υποσχέσεις ανάλογες τα τελευταία δέκα χρόνια, πλην όμως, ακόμη περιμένουν. Ευχαριστώ.
ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Σκοπελίτης έχει το λόγο. 
ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, θα ήθελα να ξεκαθαρίσω τη θέση μας γύρω από το θέμα που δημιουργήθηκε.
Εμείς παραμείναμε στην Αίθουσα, όμως, η παραμονή μας αυτή δεν πρέπει να θεωρηθεί ως υιοθέτηση της διαδικασίας που ακολουθήθηκε. Κάναμε μία προσπάθεια να βοηθήσουμε, διαβλέποντας πού κατευθύνονται τα πράγματα.  Τονίσαμε και τονίζουμε τη θέση μας, να δίνεται η δυνατότητα μιας δημιουργικής συζήτησης πάνω στο νομοσχέδιο. Και πιο δημιουργική από αυτήν την κατ'άρθρον συζήτηση δεν μπορεί να γίνει. Με αυτήν την έννοια, λοιπόν, δεν πρέπει να θεωρηθεί ότι αυτήν τη στάση που κρατήσαμε σήμερα, θα την κρατάμε εσαεί.
Τώρα, σε σχέση με τα όσα είπε ο κύριος Υφυπουργός. Είναι αλήθεια ότι είπε αρκετά πράγματα χρήσιμα γύρω από τις κεραίες, τις συσκευές, τις επιδράσεις -βλαβερές ή όχι- στα προβλήματα της υγείας. 'Ομως, κύριε Υπουργέ, δεν είπατε τίποτα πάνω στις προτάσεις που κάναμε και εμείς και άλλοι πάνω στα άρθρα που συζητήσαμε.
Να πω ένα παράδειγμα. Δεν είχαμε καμία πρόθεση να μην καταψηφίσουμε ή να καταψηφίσουμε το άρθρο εκείνο που μιλά για τα πρατήρια υγραερίων.  Θεωρήσαμε απλά ότι η διάρκεια των δέκα χρόνων είναι πολύ μεγάλος χρόνος.  Επίσης, δεν είπατε τίποτα για τα θέματα που έθεσε ο κύριος συνάδελφος προηγούμενα και αφορούν τις πολύτεκνες οικογένειες κλπ. Με την έννοια αυτή θεωρούμε ότι η απάντηση που δώσατε σήμερα δεν είναι προς την κατεύθυνση που θα θέλαμε εμείς και εμείς εξακολουθούμε να εμμένουμε στη θέση μας να καταψηφίσουμε τα άρθρα. Ευχαριστώ, κύριε Πρόεδρε.
ΠΡΟΕΔΡΕΥΩΝ (Δημήτριος Β. Κωστόπουλος): Ο κύριος Υφυπουργός έχει το λόγο.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κατ'αρχήν, κύριε Πρόεδρε, θα καταθέσω στα Πρακτικά της Βουλής σχετικά με τις κεραίες, που έθεσε ο συνάδελφος κ. Στάθης τις απόψεις δύο καθηγητών, του κ. Οζούνογλου, αλλά και μιας επιτροπής που ζει στο Υπουργείο Υγείας και Πρόνοιας και που συνυπογράφουν ο κ. Προκάκης ως πρόεδρος, ο κ. Παπουτσάκης, ο κ. Οζούνογλου, ο κ. Βελονάκης, ο κ.  Παπάζογλου και ο κ. Σαμπατακάκης.
(Στο σημείο αυτό την Προεδρική 'Εδρα καταλαμβάνει ο Α'Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) Στο πόρισμα αυτής της μελέτης αναφέρεται το εξής: Οι μετρήσεις που έχουν γίνει στην Αττική, έχουν δείξει ότι η έκθεση του γενικού πληθυσμού είναι κατά εκατό έως δέκα χιλιάδες φορές κάτω από το όριο, ακόμη και σε απόσταση πέντε μέτρων από τις κεραίες των σταθμών βάσης. Για να τεκμηριώσει για μία ακόμη φορά ότι ο φόβος που υπάρχει για τις κεραίες δεν τεκμηριώνεται.
Ο συνάδελφος κ. Μάτης αναφέρθηκε πάλι στους πολύτεκνους με οκτώ παιδιά σε σχέση με το λεωφορείο. 'Ετσι δεν είναι, κύριε Μάτη; Πρέπει, λοιπόν, να σας πω τι ισχύει μέχρι σήμερα. Σήμερα, όποιος έχει επτά παιδιά και αυτός οκτώ, δηλαδή μέχρι οκτώ επιβάτες, θεωρείται επιβατικό αυτοκίνητο και δικαιούται να το πάρει. Από οκτώ και πάνω θεωρείται λεωφορείο.
Αν όμως θεωρείτε ότι δεν σας καλύπτει, τότε ναι, κάνω αποδεκτό να κατεβούν μέχρι τα έξι παιδιά.
ΑΘΑΝΑΣΙΟΣ ΜΑΤΗΣ: Εκτιμώ ότι δεν θα είναι ούτε δέκα στην Ελλάδα που θα κάνουν χρήση αυτού του δικαιώματος.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε συνάδελφε, εμείς θεωρούσαμε ότι έτσι το λύνουμε, μέχρι οκτώ είναι επιβατηγό, αν θεωρείτε όμως ότι δεν σας καλύπτει, τότε ναι, κάνω αποδεκτό να κατεβούμε μέχρι τα έξι παιδιά.
ΑΘΑΝΑΣΙΟΣ ΜΑΤΗΣ: 'Εξι και το ζευγάρι οκτώ.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): 'Οσον αφορά τους καραγωγείς, είπα ότι είναι ένα ζήτημα που μας καίει όλους, και σας είπα ότι το θέμα θα λυθεί στους επόμενους έξι μήνες.
Σε σχέση με τα πρατήρια καυσίμων, με τα ταξί "μαϊμούδες", θα ήθελα να πω ότι γίνεται πάρα πολύς λόγος για τα ταξί.
Καταλαβαίνω πολύ καλά ότι αυτό το ζήτημα τίθεται επειδή και η επαγγελματική ομάδα είναι μεγάλη, προσφέρει σοβαρές υπηρεσίες, είναι σοβαρό επάγγελμα, αφορά όμως και τον πολίτη, μιλάμε για την προστασία τους.
Αγαπητοί συνάδελφοι, νομίζω ότι αυτό το νομοσχέδιο, που πιστεύουμε ότι θα γίνει νόμος αύριο, προβλέπει διαδικασίες για ένα από τα πιο σοβαρά ζητήματα που αφορούν τους ταξιτζήδες, το χτύπημα των "μαϊμούδων". Και νομίζω ότι με μια πολλαπλή διαδικασία επιχειρεί το Υπουργείο, να θέσει υπό έλεγχο αυτό το απαράδεκτο φαινόμενο των "μαϊμούδων".
Οι διαδικασίες είναι πολλαπλές, είναι οι πινακίδες, είναι το ΣΔΟΥ, είναι τα κλιμάκια, είναι αυστηρές ποινές. Αν υπάρχουν άλλες διαδικασίες που μπορεί κάποιος να προτείνει, για να τις κάνουμε πιο αποτελεσματικές, είμαστε στη διάθεσή σας.
Νομίζουμε όμως ότι ήδη εφαρμόζεται η διαδικασία και δεν πιστεύουμε ότι δεν θα είναι αποτελεσματική. Θεωρούμε ότι θα βάλουμε τέρμα σε αυτήν την ασυδοσία και παρανομία και αυτό νομίζω είναι η πιο σοβαρή προσφορά στον κατά τα άλλα άκρως συμπαθή και βέβαια πολλά προσφέροντα κλάδο των ταξιτζήδων. Αυτά ήθελα να πω, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Επιθυμεί άλλος συνάδελφος να δευτερολογήσει; Κανείς.
Κηρύσσεται περαιωμένη η συζήτηση επί της ενότητος των άρθρων 1 εως 8.  Προχωρούμε στην ψήφιση των άρθρων ένα-ένα χωριστά.
Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΜΟΥΣΤΑΦΑ ΜΟΥΣΤΑΦΑ: Κατά πλειοψηφία. 
ΙΩΑΝΝΗΣ ΔΗΜΑΡΑΣ: Κατά πλειοψηφία.  
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 1 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 2, ως έχει στην έκθεση της Διαρκούς Επιτροπής; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΜΟΥΣΤΑΦΑ ΜΟΥΣΤΑΦΑ: Κατά πλειοψηφία. 
ΙΩΑΝΝΗΣ ΔΗΜΑΡΑΣ: Κατά πλειοψηφία.  
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 2 έγινε δεκτό, ως έχει στην έκθεση της Διαρκούς Επιτροπής, κατά πλειοψηφία.
Ερωτάται το Σώμα: Γίνεται δεκτό το άρθρο 3, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΜΟΥΣΤΑΦΑ ΜΟΥΣΤΑΦΑ: Κατά πλειοψηφία. 
ΙΩΑΝΝΗΣ ΔΗΜΑΡΑΣ: Κατά πλειοψηφία.  
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 3 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ Κατά πλειοψηφία. 
ΜΟΥΣΤΑΦΑ ΜΟΥΣΤΑΦΑ: Κατά πλειοψηφία. 
ΙΩΑΝΝΗΣ ΔΗΜΑΡΑΣ: Κατά πλειοψηφία.  
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 4 έγινε δεκτό, όπως τροποποιήθηκε από τον κύριο Υπουργό κατά πλειοψηφία.
Ερωτάται το Σώμα: Γίνεται δεκτό το άρθρο 5; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΜΟΥΣΤΑΦΑ ΜΟΥΣΤΑΦΑ: Κατά πλειοψηφία. 
ΙΩΑΝΝΗΣ ΔΗΜΑΡΑΣ: Κατά πλειοψηφία.  
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 5 έγινε δεκτό, κατά πλειοψηφία.
Ερωτάται το Σώμα: Γίνεται δεκτό το άρθρο 6,  ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΜΟΥΣΤΑΦΑ ΜΟΥΣΤΑΦΑ: Κατά πλειοψηφία. 
ΙΩΑΝΝΗΣ ΔΗΜΑΡΑΣ: Κατά πλειοψηφία.  
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 6 έγινε δεκτό, ως έχει κατά πλειοψηφία.
Ερωτάται το Σώμα: Γίνεται δεκτό το άρθρο 7, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΜΟΥΣΤΑΦΑ ΜΟΥΣΤΑΦΑ: Κατά πλειοψηφία. 
ΙΩΑΝΝΗΣ ΔΗΜΑΡΑΣ: Κατά πλειοψηφία.  
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 7 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 8, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΜΟΥΣΤΑΦΑ ΜΟΥΣΤΑΦΑ: Κατά πλειοψηφία. 
ΙΩΑΝΝΗΣ ΔΗΜΑΡΑΣ: Κατά πλειοψηφία.  
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 8 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.25' λύεται η συνεδρίαση για αύριο Πέμπτη 3 Φεβρουαρίου 2000 και ώρα 10.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη.
Ο ΠΡΟΕΔΡΟΣ                                 ΟΙ ΓΡΑΜΜΑΤΕΙΣ 

